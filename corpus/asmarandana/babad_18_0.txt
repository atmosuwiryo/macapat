wau ta ingkang winarni
kang anèng nagri Tatêgal
Jêng Susunan Mangkurate
siniba pra mantrinira
utusan sampun prapta
ingkang saking dhusun Kêdhu
kang aran Ki Sindurêja

ing Kêdhu sampun aradin
miwah pasisir nagara
sakilèn Sêmarang kabèh
pan sampun radin sadaya
Kaliwungu ing Kêndhal
Batang Pakalongan wau
Pamalang sampun arata

Barêbês datan winarni
iku purwane arata
kalawan wong Tatêgale
samana sri naranata
akarsa mring Japara
amêpak sakèh wadya gung
myang para mantri punggawa

ingkang datansah tinari
ya ta Patih Môndaraka
Sindurêja datan kaot
Ki Urawan jajarira
lawan Ki Wiradigda
pan ingkang sami tinantun
yèn mangke kangjêng susunan

karsa mring Japara mangkin
punggawa rêmbag sadaya
ri sampun nunggil rêmbage
sigra nulya asiyaga
sakapraboning yuda
samakta lan barisipun
sajawining pasanggrahan

aglar pindha tamansari
karsanira sri narendra
tan arsa bêkta garwane
ampilan sampun agêlar
kang sami sinongsongan
pêpak kapraboning ratu
kang munggwing ngarsa sang nata

saksana bubar tumuli
Jêng Susunan Amangkurat
saking ing pasanggrahane
gumêrah swaraning wadya
awor pangriking kuda
anindhihi kang wadya gung
lampahira sri narendra

tan arsa mêdal jaladri
apan adharat kewala
kang wadya nglarug lampahe
datan kawarna ing marga
Pangangsalan sinêdya
kêbat lampahe wadya gung
samana pan sampun prapta

lampahira sri bupati
rêrêb anèng Pangangsalan
kala samana lampahe
Jêng Susunan Amangkurat
mêndhêt wong Pangangsalan
nênggih wontên pitung atus
karsane sri naranata

arsa miyos ing jaladri
tan arsa mêdal dharatan
anitih palwa karsane
marmane miyos samudra
dening rêmbêning marga
yèn têksih adharat wau
dadya kang para punggawa

miwah bupati pasisir
sadaya sampun samakta
samya nyaoskên palwane
anèng ing pasisir ika
swarane kadi gêrah
wadya lit dandan parau
andhèr anèng ing muara

palwa agêm wus cumawis
datan antara samana
babêktan wus mêtu kabèh
sami winrat ing baita
miwah para prawira
wus sami samêkta wau
sadandananing ayuda

wus nitih sadaya sami
wau tatiyang Walônda
sigra ambabar layare
sigêgên datan kocapa
lampahe sri narendra
kang layar wontên ing laut
gantya malih kang kocapa

duk kala sri narapati
taksih kadipatènira
anèng Mataram purane
adarbe kêkasihira
wasta Ki Martanaya
pan Ki Martanaya iku
ketang abdi tumut lara

kala bêdhahing Matawis
Ki Martanaya punika
apisah lawan gustine
mila pisah sêdyanira
ngungsèkkên umurira
arêbat uripanipun
duk bêdhah nagri Mataram

angalèr lampahirèki
saking nagri ing Mataram
marang Samarang lakune
gèn ngungsèkkên uripira
kang aran Martanaya
kalanira prapta wau
tan darbe galih lyanira

sêdyane manahirèki
tulusa nganggur kewala
tan lyana amung gustine
kang tansah inganti-antya
timbule kang pawarta
gusti panjênênganipun
nanging kalane samana

Martanaya mirsa warti
yèn gustine nèng Tatêgal
salah wus umadêg katong
nuntên malih wontên warta
yèn mangke gustinira
wus layar anèng ing laut
akarsa ma Japara

Ki Martanaya sira glis
samana ing karsanira
sêsaosan sadarbene
ingkang awarna dhaharan
ing sakuwasanira
rèhning tiyang alit wau
apan ta sampun samêkta

Ki Martanaya anuli
mangkat dhatêng ing lautan
anyaosakên sêgahe
samana Ki Martanaya
minggah dhatêng ing palwa
ya ta apêpanggih sampun
ing gusti kanjêng susunan

kagyat sang nata ningali
ri sampuning atur sêgah
Ki Martanaya wotsinom
umatur dhatêng sang nata
dhuh gusti sowan ingwang
pun Martanaya pukulun
ngunjukakên pjah gêsang

kenging tan kenginga gusti
kang abdi pun Martanaya
sêdya umiring sang katong
sanadyan pjah gêsanga
sampun têbih narendra
prasêtyanira maring sun
nanging sun tanya ing sira

salawasmu anèng ngêndi
sapisahira maringwang
matura ing sayêktine
ngungsi urip ngêndi sira
Martanaya tur sêmbah
umatur dhatêng sang prabu
kawula wontên Sumarang

sri bupati ngandika ris
iya uwis Martanaya
iya pan sarwa ngèstune
yakti sun tarima uga
nanging parentah ingwang
ing mêngko marang sirèku
iya têka lakonana

aja kuwatir ing ati
lah sira têka karia
ana ing Samarang bae
aja sira milu mringwang
lah têka tutugêna
lakunira dèn amujud
anèng bumi ing Samarang

andêdongaa Hyang Widi
iya dongakêna ingwang
ing sapolah lakuningong
mugi ingsun katêkana
sakajat lakuningwang
dening Hyang Suksma Kang Agung
lah iku wawêkas ingwang

sok ingsun kalakon ugi
ingsun mêngku nungswa Jawa
aywa sira watir manèh
yakti nagara Samarang
sun ganjarakên sira
Martanaya awotsantun
langkung mêsgul manahira

hèh Martanaya sirèki
lah uwis sira muliha
sira têtêpa ing mêngko
sira ana ing Samarang
pan aja gingsir sira
ing badatira Hyang Agung
iya ing sapungkur ingwang

Martanaya awotsari
sampun mudhun Martanaya
saking ing palwa kapale
saulihe Martanaya
susunan sigra layar
wus alajêng lampahipun
dhatêng nagri ing Japara

datan kawarna ing margi
lampahe sri naranata
wus prapta ing muarane
nênggih nagari Japara
susunan sigra têdhak
saking kapal sampun rawuh
nênggih nagari Japara

wus masanggrahan narpati
anèng nagari Japara
wau kang andhèrèkake
Ki Martanaya Tatêgal
sampun prapta Japara
sami masanggrahan sampun
sakèhing para dipatya

mangkana ingkang winarni
wau Kyai Wôngsadipa
kinèn anglar jajahane
saksana Ki Wôngsadipa
gya mangkat sabalanya
sapraptaning jawi wau
wong desa wus tinimbalan

sadaya wus nungkul sami
desa lyan saking Japara
tan wontên malanga ing rèh-
ira Kyai Wôngsadipa
sadaya wus arata
saparentahe wus anut
wong têngên kiwa Japara

malah dumugi ing Pathi
datan wontên amalanga
mring Ki Wôngsadipa rèhe
sami suyut ngalêmbana
malah naosi samya
sapratandhane anungkul
dhatêng Kyai Wôngsadipa

dadi mangke wus aradin
kiwa têngên ing Japara
malah praptèng santane
ri sampunira arata
têpis wiring jajahan
Ki Wôngsadipa gya wangsul
asowan dhatêng sang nata

wau ta ingkang winarni
Ki Martajaya ing Dêmak
pan sampun prapta lampahe
nênggih nagari Japara
wus sowan ing sang nata
atur uninga sang prabu
yèn ing Dêmak wus arata

pan eca galih narpati
datan sumêlang ing nala
dening rata jajahane
sadhatênge Wôngsadipa
ya ta srinaranata
wau ta ing karsanipun
animbali ingkang garwa

karsanira sri bupati
sakathahing para garwa
apan tinimbalan kabèh
dhatêng nagri ing Japara
sigra nulya umangkat
dutanira sang aprabu
kang dhatêng nagri Tatêgal

kawarnaa sri bupati
samana karsa sineba
enjing sang nata wus miyos
pinarak munggwing dhêdhampar
Kumpni sami sowan
andhèr ing kursi alungguh
sami panggêdhe sadaya

miwah kang sami anangkil
sagung pra mantri satriya
kang para prajurit andhèr
ngabèi lawan rôngga
kang munggwing ngarsa sang nata
miwah kyana patih wau
kang anama Môndaraka

Arya Sindurêja nênggih
kalawan Dêmang Urawan
Ngabèi Wiradigdane
ya Ngabèi Jagapatya
tan kantun Wôngsadipa
Nirdakarti jajaripun
kalawan Ki Martajaya

Ki Wija jajare linggih
angandika sri narendra
mring Ki Môndaraka alon
alah iya Môndaraka
mêngko Si Wôngsadipa
sun kulawisudha iku
ingsun junjung lungguhira

sun junjung têka ing siti
sun sêngkakkên luhuring kang
sun alihakên namane
iya mêngko ajênênga
Dipati Martapura
duwea Japara iku
lan maninge ywa salaya

ing mêngko Si Jagapati
padha sun kulawisudha
karo barênga muktine
padha sun junjung lungguhnya
ingsun lihakên namanya
iya ajnênga iku
Dipati Sujanapura

padha duwea ing mangkin
iya nagara Japara
kalawan iya maninge
pan iya Si Martajaya
sun jungjung lungguhira
têkèng ngandhap ingsun jungjung
ingsun sêngkakakên ngakasa

iya mêngko sun arani
Si Tumênggung Suranata
ing Dêmak iku duwene
lawan maninge Si Jiwa
ingsun kulawisudha
iya lungguhe sun jujung
sun sêngkakakên ngakasa

lawan arane sun êlih
iya sira ajênênga
Dipati Mangunonênge
duwea ing Pathi ika
lan maninge ta iya
nagri Garobogan iku
iya sun wèhakên ika

mêngko mring Si Nirdakarti
kalawan iku jênênga
iya Tumênggung Binarong
lan maning Si Martalaya
lah iya ajênênga
dipati ing karsaningsun
Adipati Martalaya

wus têlas jinungjung linggih
abdi ingkang tumut lara
wontên malih kang wiraos
kang aran Ki Ônggawôngsa
griyane Surabaya
duk sêmana kandhanipun
kesah saking Surabaya

wau ta tan mawi kanthi
numpal kèli lampahira
nêdya nusul mring kakange
wastanipun kakangira
nênggih Ki Ônggajaya
punika ingkang sinuhun
wontên nagri ing Têtêgal

apan ta sampun apanggih
wau ta lawan kang raka
kang nama Ônggawôngsane
anèng nagri ing Têtêgal
sêmana Ônggajaya
sadhatênge arinipun
ingaturakên saksana

dhumatêng sri narapati
sêmana gya tinimbalan
Ônggawôngsa mring sang katong
sêmana pan pinarikasa
Ônggawôngsa turira
dhumatêng ing sang aprabu
pukulun atur kawula

dhatêng paduka narpati
ing mangke pun Trunajaya
sampun miyarsa wartine
yèn lampah paduka nata
saking atasing warta
akanthi Kumpni agung
miwah kang bala Walônda

nanging sampun dèn saosi
ingkang mêthuk yudanira
bala Walônda sakèhe
anênggih pun Darmayuda
punika kang datansah
tinandhing-tandhing ing cucuh
lawan Galengsong punika

kang badhe mêthuk Kumpni
kanthinipun Darmayuda
dene Galengsong ing mangke
ingambil mantu punika
dhatêng pun Trunajaya
inggih angsal anakipun
ingkang kêkasih punika

anak kang dipun wastani
Rahadèn Ayu Surêtna
punika angsal Galengsong
sri naranata ngandika
ya uwis Ônggajaya
liwat ing tarimaningsun
prasêtyanira maringwang

yèn kontung iku ing benjing
sok slamêta ing lampahnya
tinêkan sasêdyaningong
nagara ing Surabaya
sun srahkên mring sira
nanging mêngko ingsun jaluk
Ônggawôngsa lakunira

dening ta Si Amral iki
lakune iku ta sira
ing mêngko sira sun kongkon
dadia Kartawêdana
layak iku majua
sira ngajokhnê iku
yên layak iku mundura

sira ngundurêna ugi
Ônggawôngsa awotsêkar
nuhun sandika ature
angandika dhatêng Amral
wau sri naranata
hèh Amral wruhanirèku
mêngko Si Kraèng Madhangkrang

ingsun pundhut sun kon nêlik
aturira Tuwan Amral
sumôngga karsa sang katong
angandika sri narendra
hèh Karaèng Madhangdhrang
iya sun kongkon sirèku
anêlika mêngko sira

marang nagara Kadhiri
anadene lakunira
sira muluta atine
marang Si Galengsong ika
aywa kèh kang minêngsah
ingsun kanthèni sirèku
Si Mirmagati milua

ingsun kanthèkakên mangkin
iya marang lakunira
marmane lakunya mangko
Si Mirmagati sun têdah
anganthia mring sira
Si Mirmagati puniku
bisa basa ing limalas

dene kanthi rasa lih
Si Dipati Martapura
lawan Si Martalayane
lah iku pada milua
mring Si Kraèng Madhangdhrang
nêlik mring Kadhiri iku
kinèn sami atur sêmbah

sandika ature sami
samana sarêng umangkat
wus atur bêkti sang katong
wau Ki Kraèng Madhangdhrang
anêlik lakunira
priyayi tri kanthinipun
Martapura anèng wuntat

lan Ki Martapura sami
lumampah munggwing ing wuntat
pan ambêkta ing jambene
Ki Mirmagati samana
dahat anamur lampah
datan kawarna ing ênu
lampahe ingkang adhustha

sampun prapta ing Kadhiri
sira Ki Kraèng Madhangdhrang
ya ta ingularan age
tan adangu gya kapêdhak
Kraèng Galengsong ika
emut Gasong tan pandung
dhatêng ing sadhèrèk tuwa

saksana rinangkul aglis
Madhangdhrang tur tinangisan
Madhangdhrang èstu waspane
lingira Kraèng Madhangdhrang
dhatêng ing arinira
adhuh nyawa gustiningsun
lah aja sira karuna

iya wruhanira yayi
atêkaningsun kri uga
iya ingsun sira ruroh
dene mengko iki ingwang
ngabdi Natèng Mataram
anadene lakuningsun
têka kene iku uga

dinuta Rajêng Matawis
kinèn ngupaya ing sira
iya yayi samangsane
katêmua yayi sira
pan sira tinimbalan
lah kayangapa sirèku
Galengsong aris aturnya

inggih kakang kadipundi
ênggèn kawula tumuta
ing lampah dika samangke
nanging ta kawula kakang
gadhah atu kiwala
mênggah salêbêting kalbu
kawula sampun sumêlang

ing sungkême manah mami
tan mèngèng dhatêng sang nata
ing Mataram sayaktine
amung mênggah kalairan
kenginga kula samar
kapirapêtaning wuwus
ingkang dhatêng Trunajaya

Madhangdhrang suka ing galih
mirsa ature rinira
kang anama Krèng Galengsong
Madhangdhrang aris angucap
dhatêng ing arinira
kang nama Galengsong wau
iya iku ariniwang

kang kinarsakkên narpati
iya Raja ing Mataram
apan ujar kang mangkono
Galengsong aris angucap
kakang ubangginingwang
benjing yèn dhatêng prang cucuh
sayakti benjing kawula

angamuk saking ing wingking
kalawan sarencang kula
dupi wau Ki Galengsong
amulat tiyang tatiga
apan sampun kaduga
Galengsong têtanya wau
lah kakang kula têtanya

puniku sintên kang nami
kang andhèrèkkên andika
Kraèng Madhangdhrang saure
dhumatêng ing arinira
lah yayi wruhanira
ikukang aduwe batur
iya ta Ki Mirmagatya

Galengsong angling jro ngati
dhuh iki tarêkaningwang
ing Mataram prajurite
abêcik-bêcik sun sawang
kaya tate ayuda
wong iki wêtaraningsun
iya kaya nora kalah

Sri Bupati ing Mêtawis
amungsuh Si Trunajaya
Kraèng Madhangdhrang dêlinge
lah poma wêwêkas ingwang
adhi dèn bêcik sira
lan maninge dèn satuhu
dèn sayêkti ing wêcana

anadene ingsun iki
adhi Galengsong mring sira
asangêt pracayaningong
poma aywa sira cidra
nanging sira ywa lena
pan uwis pamita ingsun
dèn yitna sapungkur ingwang

sêmana sampun pamitan
Krèng Madhangdhrang lawan Ki Mirmagati
Dipati Martapurèku
lan Kyai Martalaya
datan pisah wong têtiga pan akumpul
sakawan Kraèng Madhangdhrang
sarêng dhatêng ing bênawi

tiyang Maduntên uninga
wong Mêtaram lampahe anênêlik
mring Galengsong pondhokipun
mila ingadhang marga
sarêng mulat wong Sampang sigra angêpung
mring lampahira Madhangdhrang
bênawi pan nuju banjir

Kraèng Madhangdhrang tumulya
kêbatira nyandhak Ki Mirmagati
binêkta malumpat sampun
bênawi kalumpatan
bêngawan ing Kadhiri sumanta wau
sadaya wus kalumpatan
wus lajêng lampahe prapti

sapraptanirèng ngajêngan
Krèng Madhangdhrang matur sri narapati
gusti kawula pan sampun
nglampahi pangandika
angulari pun Galengsong pan kapangguh
nêlas timbalan kawula
dhatêng pun Galengsong gusti

pun Galengsong langkung suka
kadhawuhan timbalan sang narpati
malah agêng manahipun
amung ingkang tinêdha
sampun kirang ingkang pariksa sang prabu
yêkti lair Trunajaya
batine mèngèng narpati

sasampunira prasatya
pun Galengsong gusti gadhah ubanggi
ing benjang ubangginipun
samangsane ngayuda
pan angamuk sêdyanira ing prang pupuh
dhumatêng pun Trunajaya
sukèng tyas wau sang aji

wau ingkang kawarnaa
Martalaya ing sadhatênge anêlik
tansah mikir ing jro kalbu
kang dadya manahira
sri narendra datan ngangge aturipun
winawrat lawan mêngsahnya
kaya datan dadi watir

mangkana ing ciptanira
yèn mêngkono bae wong Mandurèki
ênggone mungsuhing ratu
ingsun pan durung ulap
ya wuwuha wong Mandura wawratipun
aywa kanthia Walônda
ingsun kêlar anadhahi

dene têka sri narendra
nora karsa andhahar atur mami
beda apa karyaningsun
mapan kangjêng susunan
tan akarsa andhahar ing atur ingsun
iya uwis pedah apa
ingsun darma atut wuri

milane ki adipatya
datan purun sowan awade sakit
ya ta katur ing sang prabu
tekade Martalaya
kang mangkana dahat dukane sang prabu
sigra ngandika sang nata
mring Martapura sira glis

hèh Martapura dèn enggal
Martalaya patènana samangkin
maranga pondhokanipun
lan sagêgamanira
aja kari bok Si Martalaya ngamuk
iku sira aja tiwas
kêlara anêmbadani

Si Wiradipa milua
iku ingkang jênêngana sirèki
Martapura awotsantun
aturira sandika
Wiradipa matur ngandika wotsantun
wong kêkalih sarêng mentar
saha gêgaman umiring

sapraptaning pamondhokan
Martapura Wiradipa tan kari
Martalaya sampun wêruh
wus mêndhêm barisira
udakawis kathahe wong kalih atus
sarta lan lêlurahira
wus sami angati-ati

sami ukiran kancana
manjajaran dening lêlurah sami
baris jroning pondhokanipun
praptaning Martapura
Martalaya pan sampun angliga dhuwung
wontên sangandhap kalasa
pun Kasur araning kêris

dening Kyai Martapura
Jaka Tuwa aranipun ing kêris
apan kapanggih alungguh
sira Ki Martalaya
Martapura dhawuhkên timbalan wau
alah anak Martalaya
ingsun ingutus sang aji

mundhut pjah gêsangira
Martapura sarywa anarik kêris
aran Jaka Tuwa wau
ature Martalaya
inggih dawêk Ki Martapura adangu
Ki Martalaya wus yitna
dhuwunge pun Kasur aglis

sampun ingagêm ing asta
Martapura tan antara anglirik
kêbat Martalaya nuduk
suduk-sinuduk sira
wong kêkalih apan sarêng pjahipun
inggih Martalaya pjah
Ki Martapura ngêmasi

rêncange KiMartalaya
ingkang aran wong barêng tandang nguni
apan ta sarêng angamuk
wong Jêpara prayitna
anadhahi wong Têgal pangamukipun
Ki Wiradipa kabranan
kamuk dening wong Têtêgil

sampun katur mring sang nata
lamun sira Ki Martapura mati
kalih Martalaya lampus
asampyuh pêjahira
Wiradipa wau ta anandhang tatu
langkung gêgêtun sang nata
mangkana ingkang winarni

wau sira Tuwan Amral
Hèrduwèlbèh kinèn mangkat tumuli
gènira arsa anglurug
dhatêng ing Surabaya
wus binagi-bagi wau kang wadya gung
wong Walônda kang binêkta
miwah kang kantun ing wingking

sapalih ingkang binêkta
wontên dene ingkang kantun sapalih
ajaga dhatêng sang prabu
miwah bala Mêkasar
pan pinalih sêmana ing pandumipun
kang sêpalih tumut Amral
sêpalih jagi narpati

dene wau kang tinilar
Kraèng Naba kang jagi ing narpati
Kraèng Madhangdhrang kang tumut
nglurug mring Tuwan Amral
dene ingkang dados pangiriding laku
Ki Tumênggung Martalaya
ingkang saking ing Mêtawis

kalawan Ki Ônggawôngsa
kanthinira sigra bubar tumuli
mêdal laut lampahipun
sami winot ing palwa
tan winarna lampahira sigra rawuh
muara ing Ngampèldênta
alabuh jangkar tumuli

sêmana Ki Ônggawôngsa
kang uninga jajahan Ngampèlgadhing
miwah ta sêdayanipun
jajahan Surabaya
datan samar Ônggawôngsa ing pakewuh
mila lampahing gêgaman
tan lami anèng jêladri

sampun mudhun saking palwa
Tuwan Amral sabalanya Kumpni
miwah ing dharatan sampun
anuntên masanggrahan
Ngampèldênta kang damêl pakuwonipun
sampun mubêng bitingira
saha mawi baluwarti

kocapa mêngsah Madura
ing barise anèng ing Surabanggi
sarêng wruh Wêlônda rawuh
barising Ngampèldênta
wong Mandura sigra binantonan sampun
Darmayuda Pasêdhahan
kang binantokakên jurit

lan Kraèng Galengsong sigra
kang binantokakên mring Surabanggi
wus sami bêbiting wau
apan ajêng-ajêngan
lawan barising Kumpni mêngsahipun
wus sami rakit sadaya
mariyêm ngubêngi biting

mariyême wong Madura
kang ingangge apan Nyai Satomi
wus sami prayitnanipun
balanipun sêmana
Ônggawôngsa ing dalu apan mêmandung
mring bitinging wong Madura
Ni Sêtomi dèn pandungi

malêbêt ing pamondhokan
Ônggawôngsa datan wontên udani
sadaya samya aturu
sakèhing wong Madura
tan antara Nyai Sêtomi pinanggul
dhumatêng Ki Ônggawôngsa
apan dèn panggul pribadi

apan wus binêkta mêdal
saking pabitingan wau samangkin
ya ta lampahe lêstantun
sira Ki Ônggawôngsa
sigra dhatêng ing pamondhokanirèku
lajêng sowan Ônggawôngsa
dhatêng Amral tur udani

mangkana ing aturira
inggih tuwan kula ngaturi uning
yèn lampah kawula wau
mariyêm wus kabêkta
Ni Satomi inggih wau wastanipun
langkung suka Tuwan Amral
nulya ngundhangi wadya lit

hèh sakèhing wong Walônda
Wong Mêkasar dèn padha ngati-ati
iyo mêngko bêdhug têlu
lah padha binêdhilan
ginarudug aja na mariyêm nganggur
iyo mungsuh iki uga
aja ana dèn êgopi

dupi dhumatêng sêmaya
wayah bêdhug têlu sarêng nyulêdi
sêtabêl mariyêmipun
swara lir gunung rêbah
sunapane muni datan kêna kantun
sapêkantuke sunapan
saha tambure tinitir

malah kongsi dhatêng awan
pan tinahan wau datan kuwawi
dening mimis kadi jawuh
tiba gon wong Madura
pan lumayu wau ta pan rêbut dhucung
sêdyane angungsi gêsang
datan etang agêng alit

wau ta Ki Darmayuda
pan lumayu Krèng Galengsong tan kari
nanging ta palayunipun
sira Ki Darmayuda
apan lajêng mring Kadhiri sêdyanipun
Krèng Galengsong pêlajêngnya
rangu-rangu wontên wingking

nanging kalane sêmana
Krèng Galengsong apan sira kapanggih
lan Pangran Tumapêl wau
ya ta pangran angucap
mring Galengsong mangka pangucapipun
lah adhi Galengsong nêdha
ngawula tunggal lan mami

angabdi Rajèng Mêtaram
nanging Krèng Galengsong èwêt ing galih
mangkana ingkang winuwus
Susunan Amangkurat
nèng Jêpara kang para garwa wus rawuh
kang saking nagri Têtêgal
kawarnaa sri bupati

bubar saking ing Jêpara
sri narendra sumêdya mring Kadhiri
mêdal dharat lampahipun
ing Pathi masanggrahan
mung sêdalu enjing budhal sang aprabu
samarga-marga ayuda
lan mêngsah Maduntên nguni

datan kandhêg lampahira
sri narendra wus prapta ing Kadhiri
sampun masanggrahan wau
saêlèring bangawan
pan ing Cikal wau wastane kang dhusun
kang kinarya pasanggrahan
dhumatêng sri narapati

kang dadya rêmbêning lampah
dene Patih Môndaraka asakit
wau sangêt sakitipun
kunêng gantya kocapa
kang anama Panêmbahan Gunungkêlud
arsa mangsah ing ayuda
ingiring puthut lan cantrik

apan ta wus kawan dasa
kathahipun pêputhut cantrik ngiring
miwah wong Maduntên wau
kathah ngiring ki ajar
datan kandhêg lampahira sami purun
sigra anabrang bêngawan
pêlabuhan wus kawingking

datan ambêkta gêgaman
sabature ki ajar ingkang prapti
ana mawi waos dhuwung
mung mara karo tangan
sarêng katingal wau ta sigra nêmpuh
mring barise Adipatya
Ngurawan ingkang nadhahi

miwah wau barisira
Adipati Mangunonêng ing Pathi
ika kang sami tinêmpuh
sêmana tinadhahan
pan arame sinosog tumbak lan ganjur
ki ajar pan sampun pêjah
sabature tan ngudhili

apan wus tumpês sadaya
sabature ajar tan ana kari
wong Madura sampun mawut
datan kari satunggal
ri sampuning mangkana ingkang winuwus
wau ta Ki Môndaraka
sakite saya nglayadi

saya sangêt sakitira
lajêng pêjah sêmana Ki Apatih
Môndaraka pêjahipun
wau Kanjêng Susunan
Amangkurat kalangkung prihatinipun
miwah têtiyang Mataram
sadaya sami prihatin

miwah balane sêdaya
wong Mataram kang anèng Surabanggi
sami tinimbalan sampun
kalawan Tuwan Amral
saha Pangeran Tumapêl datan kantun
miwah ta Ki Ônggawôngsa
sadaya pan sampun prapti

wus sami dhatêng ing Singkal
lajêng manjing ing pasanggrahan aglis
wus sami ngrêksa sang prabu
yèn nagri Surabaya
Tuwan Amral umatur dhatêng sang prabu
ing mangkya ing Surabaya
sadaya sampun aradin

Nyai Satomi kapêdhak
ing barisan wong Maduntên ing nguni
nuntên pinandungan dalu
dhatêng pun Ônggawôngsa
angandika wau sira sang aprabu
Ônggawôngsa sun tarima
sihira marang ing kami

sang nata malih ngandika
mring sakèhe punggawa para mantri
lah padhèstokna iku
mêngko parentah ingwang
iya patine Si Môndaraka iku
dene Si Kraèng Kusuma
ingkang sun karya pêpatih

iku ta anggêntènana
ya Si Môndaraka barang karyèki
lan sakèhe mantriningsun
padha angèstokêna
atur sêmbah sakathahe punggawa gung
anuwun inggih sadaya
jumurung karsa sang aji

ya ta ngandika sang nata
lan maninge Si Ônggawôngsa mangkin
sun yêktèni ujar ingsun
ingsun srahi nagara
Surabaya iya tampanana iku
Ônggawôngsa atur sêmbah
sih paduka ji kapundhi

sasampunira sang nata
aparentah punggawa mantri
yèn Radèn Nrangkusumèku
pêpatihe sang nata
samya egar manahe wadya lit agung
miwah kang para prawira
tan ana mundur sang aji

kawarnaa ing wau Ki Darmayuda
yitna matur ing gusti
ngaturi uninga
mring Radèn Trunajaya
yèn Kraèng Galengsong mangkin
mirong manahnya
tan wande makèwêdi

Trunajaya wau kagèt manahira
sakêdhap tan kêna ngling
myarsa aturira
wau Ki Darmayuda
yèn Kraèng Galengsong mangkin
wiro ing driya
radèn wekasan angling

angandika èsmu duka dhawahira
yèn mêngkono dèn aglis
sira timbalana
Si Galengsong dèn enggal
pan ingsun arsa udani
apa rupanya
dene angapirani

wus lumampah kang kinèn nimbali sigra
Kraèng Galengsong mangkin
kapêthuk ing marga
ngenggalakên lampahnya
tan antara sampun prapti
ing pamondhokan
lajêng lampahirèki

wus malêbêt wau sajroning pondhokan
sapraptane ing mangkin
anèng ngarsa radyan
wau cinêkêl sigra
Galengsong sampun ginodhi
radèn ngandika
lah sudukana aglis

tan antara wau sigra sinudukan
ya ta Galengsong mati
nèng jro pamondhokan
jisim sinumur sigra
datan wontên kang udani
tiyang Mêkasar
kalamun gustinya mati

kawarnaa ing wau Kangjêng Susunan
Mangkurat ngandika ris
dhatêng Tuwan Amral
hèh Amral alah mara
payo masah ing ajurit
aja alama
panganggure wong cilik

aturira Tuwan Amral mring susunan
gusti Rajèng Mêntawis
tan kenging anabrang
wadyabala sadaya
yèn tan sinasaka dhingin
lêhêng sinasak
yèn aparêng sang aji

angandika susunan lah iya Amral
iya sakarêpnèki
pan ingsun anyarah
lah mara wong Mêntaram
padha tumandanga aglis
lah sasakana
iya bêngawan iki

nulya sami tumandang wong ing Mêntaram
bêngawan dèn sasaki
tan adangu dadya
sasake langkung kêkah
sasampuning sasak dadi
wadya Mêntaram
nulya atata baris

kawarnaa wau Radèn Trunajaya
wus ingaturan uning
lamun kang bêngawan
ing mangke sinasakan
dene têtiyang Mêntawis
sira rahadyan
kagyat bramatyanèki

sigra ngrasuk rahadèn kaprajuritan
nyamping samboja abrit
sinongkèt toya mas
paningsêt cindhe sêkar
rasukan baludru wilis
apan rêrendan
dhêstharira cawêni

alancingan panji sindur rêrendanan
dhasar baludru wilis
sampuning busana
dhuwung sampun nyuriga
pan sarwi anyothe cundrik
wau rahadyan
karsane amiyosi

têngêrane wau kang badhe ayuda
bêndhe tinitir-titir
wadyabalanira
wus samêkta ing yuda
datan ana ingkang kari
sasikêpira
kang bêdhil sikêp bêdhil

ingkang tumbak apan ta asikêp tumbak
miwah kang tulup lêmbing
wus sami samêkta
aglar kang punang wadya
mêlatar jawining kori
ing pasanggrahan
ngantos prentahing gusti

sigra mêdal sira Radèn Trunajaya
saking dalêmirèki
dene para garwa
samya asêmu waspa
pan sami wangsul nèng kori
kang para garwa
prajurit anampani

kang rumêksa mring lampahipun rahadyan
kang munggèng kanan kèri
pan wong pêpilihan
kathahe wolung dasa
punika tan kênèng têbih
wong dulangmangap
ingangkah barêng mati

tate titir pinurugakên ing awrat
tan ajrih tumbak kêris
karane ingangkah
sêntana tunggil yayah
mring Radèn Trunajaya di
dyan kawarnaa
bala kang andhingini

sampun prapta atarap pinggir bêngawan
kang wingking anusuli
Radèn Trunajaya
wus munggèng ing wahana
anèng samadyaning baris
pinggir bêngawan
sêsumbar dènira ngling

wong Mêntaram alah sira têkakêna
ing sabudinirèki
gonmu karya sasak
balungmu wutuhana
nadyan ingsun wong Kadhiri
wulu salômba
pan nora nêdya gigrig

lan maninge gustimu môngsa padhaa
pan têdhak Jran Panolih
watêk Jêng Susunan
Amangkurat punika
ratu kadu ing kuwanin
dupi miyarsa
ature ingkang abdi

Trunajaya asangêt dènnya sêsumbar
angasorkên narpati
langkung dukanira
wau kanjêng susunan
sigra atêngara aglis
bêndhe angangkang
orêg kang wadya alit

jêng susunan sampun angrasuk busana
sakapraboning jurit
saha babêrkatan
wus rinasuk sadaya
Ki Bicak tan kêna têbih
waos bêrkatan
Ki Baru wus ingampil

wadyabala sami anggrêgut sadaya
ngantos wiyosing gusti
pan datan antara
miyos sri naranata
saking pasanggrahan aglis
mangsah ing rana
praptêng pinggir bênawi

pan wus yun-ayunan lawan wong Madura
wau tiyang Mêtawis
tandange lir singa
kalane wruh ing môngsa
pating bilulung ngulati
marga adhakan
kang kêna dèn sabrangi

nanging datan antuk marga lyaning sasak
wau tiyang Mêtawis
dadya tang-tinantang
lawan tiyang Madura
nanging dèrèng wontên wani
yèn anabranga
nganti prentahing gusti

dadya Radèn Trunajaya asêsumbar
asru dènira angling
wus bobote uga
iya têdhak Mataram
lan aran Jaran Panolih
mêngko pucuknya
yèn iya trahing jurit

dhingin duk bongkote pan ora ngapaa
sapamyarsanirèki
Jêng Sunan Mangkurat
wruh sumbar kang mêngkana
sumbare Trunajayèki
sigrasang nata
nyandhak Ki Bicak aglis

nulya tinabuh wau jêng kyai ngangkang
sampun Ki Bicak muni
saksana sang nata
ngasta waos masiyat
Kyai Baru wus tinarik
ing karsanira
sang nata angawaki

pra punggawa pan samya nangis sadaya
sang nata nyandhak aglis
titihan cinengklak
Tumênggung Suranata
sêmana matur narpati
sarwi karuna
dhuh gusti punang pati

abdi dalêm sadaya tur pêjah gêsang
kenging tan kenging gusti
sampun sri narendra
ngawaki ing ayuda
kalamun dèrèng nêmahi
tumpês sadaya
punggawa ing Mêtawis

dene sampun tumpês punggawa sêdaya
datan uningèng wingking
langkung karsa nata
kèndêl kangjêng susunan
myarsa ature kang abdi
sigra umangsah
sakèh para dipati

nuju pèrès sêmana ingkang bêngawan
sakèh para dipati
dhatêngkên suraknya
sarêng gêbyur sadaya
dhatêngnya mêdal bênawi
tiyang Walônda
ambêdhil saking wingking

agya wangsul Ki Tumênggung Suranata
Amral kang dèn parani
wau Tuwan Amral
cinandhak tanganira
Suranata bramatya ngling
hèh Amral sira
apa karêpirèki

dene ingsun aprang mêngko têka sira
bêdhili sêka wuri
aja tanggung sira
dadia mungsuh pisan
pan ingsun arêp nadhahi
saure Amral
lah tuwan sampun runtik

sakêlangkung kawula nêdha ngapura
nanging dahat asisip
ing solah kawula
dene sêdya kawula
mungsuh kang kula bêdhili
tiyang Madura
punika kang kabêdhil

sigra wangsul Ki Tumênggung Suranata
ambyur bênawi malih
sarêng tandangira
lawan para dipatya
sêdya angungkih ing jurit
sapraptanira
nèng pinggir dèn tadhahi

pan sinosok dening têtiyang Madura
ing ganjur lawan lêmbing
sarta binêdhilan
pra punggawa Mataram
pangamuke saya ngukih
wong ing Madura
tan anggop ambêdhili

ramening prang kadya ombak nêmpuh parang
swaraning bêdhil muni
lir guntur ing arga
mimis tiba lir udan
nanging Bupati Matawis
pangamukira
tan ana ingkang busik

apan kadya mimi tumiba ing jaja
parada wuwuh asri
punggawa Mataram
pangamuke lir yêksa
wong Madura datan gingsir
mêksa apanggah
dadya tan kêna kongkih

awasana tan wontên bisa anabrang
pra punggawa Matawis
dupi katingalan
dening kanjêng pangeran
sakèhe para dipati
tan kêna nabrang
sigra sri narapati

pra dipati Mataram datan antara
sarêng nêmpuh ing jurit
tan ana tinata
sarêng pangamukira
wong Madura anadhahi
swaraning aprang
tan ana ngucap ajrih

ramening prang bêdhil wus tanpa gawea
mung kari tumbak kêris
têmpuhing ayuda
rame silih ngayunan
tinumbak pan kasaliring
tiyang Madura
tinumbak tan apulih

wong Mataram yèn kasaliring tinumbak
nanging datan abusik
sangsaya sudira
tandange wong Mataram
putung watangnya agiris
suraking wong wadya
kadi karêngèng langit

pan kasêlak rowange akathah pjah
angrasa wêdi mati
wus miris manahnya
aningali ing rowang
wong Madura akèh mati
sigra lumajar
tan atolih ing wuri

wong Madura pan sampun kathah kang pêjah
panggah mêksa katitih
dene wong Mataram
pangamuke lir yêksa
anon daging nginggit-inggit
tiyang Madura
wus tan kawawa pulih

ingkang panggah wus têlas atêtumpêsan
bubar larut kang kari
Radèn Trunajaya
sigra wau lumajar
ngungsi kutha ing Kadhiri
manjing kadhatyan
linud de wong Matawis

kêbatira wau Radèn Trunajaya
nulya nêtêgi kori
lajêng tinuguran
dene kang tinanggênah
wau ingkang têngga kori
pun Darmayuda
ing Pasêdhahan wani

wong Mataram angungsêd arêbat lawang
rame ukih-ingukih
pan ora dêrana
Tumênggung Mangkuyuda
anglancangi sigra prapti
ngarsaning lawang
jinêjêg punang kori

pan wus rêmuk kang kori wau dhinupak
Mangkuyuda kaèksi
saksana tinumbak
dhatêng Ki Darmayuda
kêna jajane trus gigir
Ki Mangkuyuda
sigra malês nglarihi

Darmayuda kang winalês linarihan
tinumbak ingkang kêni
pan gurunge pêgat
ya ta sarênganiba
kalih sarêng angêmasi
Ki Mangkuyuda
pêjah jawining kori

Darpayuda pêjah salêbêting lawang
gègère tan sinipi
salêbêting kutha
pêjahe Darmayuda
anglir gabah dèn intêri
kang rêbat marga
sêdyane ngungsi urip

Radèn Trunajaya wus lumajêng sigra
sadaya datan kari
mêdal bêbutulan
tan kandhêg lampahira
wadyanira ingkang ngiring
mung ingkang trêsna
sêdya mring gunung sari

duk sêmana apan sampun binabadan
bêdhahe ing Kadhiri
kala Trunajaya
babade rupa sirna
angrasani jalma adi
asalin têmbang
nama asmara kingkin

samana ngandika aris
Jêng Susunan Amangkurat
dhatêng Amral Hèrduwèlbèh
Amral payo jarahana
sajrone ing nagara
apan uwis jangjiningsun
sira kang duwe jarahan

sigra samya jêjarahi
sakèhe bala Walônda
miwah Bugis sadayane
sami suka manahira
wontên sajroning kitha
apan jinarahan sampun
saking pasrahe susunan

ri sampuning jêjarahi
Jêng Susunan Amangkurat
anulya bubar sira ge
ngêsuk dhatêng Trunajaya
mring wukir sari agya
wontên dene ingkang dinuk
sira Radèn Trunajaya

wus nora sêdya ngawali
amung uripe kewala
wau ta dèn ungsèkake
gènnya anèng arga sêkar
pan wus lumungsur sira
mring wukir Ngantang jinujug
jinujul mring jêng susunan

kèndêl nèng Payak narpati
gènnya jujul Trunajaya
rêrêb lampahe sang katong
apan sampun masanggrahan
miwah kang wadyabala
tata pamondhokan sampun
angêbêki ngara-ara

mila kèndêl sri bupati
ragi tan kengi lumampah
saking pakèwêd margine
wau ingkang kawarnaa
Pangeran Cakraningrat
ingkang dèn sakiti karuhun
dhatêng Radèn Trunajaya

ingkang wontên Lodhayèki
sêmana gya tinimbalan
dhatêng jêng sunan sira ge
sapraptane ngarsa nata
pinasrahan Madura
angandika sang aprabu
dhatêng Pangran Cakraningrat

marmane sira timbali
Cakraningrat wruhanira
lah tampanana ing mêngko
nagaranira ing Sampang
ingsun pracayèng sira
môngsa bodhoa sirèku
dènira angrèh nagara

nanging ingsun patêdhani
sira mêngko panggaweyan
ya gawe kang luwih abot
prakara Si Trunajaya
sira angupayaa
têkane ing ngarsaningsun
sun têmpuhakên ing sira

umatur saha wot sari
ya Pangeran Cakraningrat
nuwun sandika ature
gusti abdi sri narendra
inggih pun Cakraningrat
sayêktos tan kenging lumuh
sanadyan dhatênga pjah

pan inggih darmi nglampahi
ing tiwas sagêd kawula
saking brêkat sih sang katong
nanging pangèstu sang nata
mugi-mugi angsala
inggih pangèstu sang prabu
kenginga pun Trunajaya

ri sampun têlas kang wêling
Jêng Susunan Amangkurat
mring Pangran Cakraningrate
eca galihe sang nata
dene ingkang punggawa
sadaya sami rahayu
miwah pasisir sadaya

wau ta ingkang tinuding
kang kinèn mring ardi Ngantang
datan kawarna lampahe
sira Pangran Cakraningrat
ambujuk Trunajaya
sêmana sampun lumaku
minggah dhatêng ardi Ngantang

wondene pan ingkang kari
sakarine ingkang pjah
tiyang Madura sakèhe
kalane duk têlukira
kinèn mangayunana
mring wong Madura kang têluk
nêngguh Radèn Mangunjaya

wontên dene kang kêkalih
Dyan Mangunjaya punika
saking Samênêp angsale
mila têtiyang Madura
samya eca kang manah
ya ta wau kang winuwus
kang minggah mring ardi Ngantang

Pangran Cakraningrat nênggih
punika kang kenging kosan
mila susunan kèndêle
anèng ing Payak nagara
nanging datan winarna
solahira kang ingutus
panggihe lan Trunajaya

tan alami nuntên prapti
sira Pangran Cakraningrat
pan angsal karya lampahe
sêmana apan kabêkta
Rahadèn Trunajaya
mila gampil kengingipun
dhatêng Pangran Cakraningrat

pan kêni mêmanis angling
saking wignyane Pangeran
Cakraningrat pambujuke
dhasar sampun manggih papa
lan wus gigrig kang manah
binabana garwanipun
ingajak nungkul kewala

pêpatah anèng ing ardi
mila ngajak asrah jiwa
kalawan pêjah gêsange
sumôngga ing karsa nata
nyarêngi ingkang paman
praptaning pambujukipun
ngakên kapracayèng nata

saha sandi ananggêni
dados Radèn Trunajaya
mila èstu panungkule
datan sumêlang ing nala
Rahadèn Trunajaya
sêmana sampun tumurun
nênggih saking ardi Ngantang

sagarwane datan kari
umiring dhatêng kang paman
miwah sarayate kabèh
datan wontên kang kantuna
sira Dyan Trunajaya
wus kerid ing lampahipun
mring Pangeran Cakraningrat

datan kawarna ing margi
lampahe Pangran Madura
kang bujuk kaponakane
duk pilampahe mèh prapta
ing pasanggrahan nata
agya rinakitan sampun
wus sami nandhang pusara

lawan êmbane satunggil
ingkang tumut tinangsulan
nanging kala panyêkêle
Pangeran ing Cakraningrat
dènnya ambujuk krama
mangkana panabdanipun
lan ki anak Trunajaya

sampun andika kuwatir
ing manah dèn apracaya
kula ingkang malang ing rèh
yèn wontên dukaning nata
sampun dika sumêlang
dadya lêstari anutut
sira Radèn Trunajaya

apan sampun dèn tangsuli
lawan êmbane satunggal
agêng aluhur dêdêge
saksana katur sang nata
pan sampun Trunajaya
sowan dhatêng mring sinuhun
nanging sampun pinusara

kabêsta ing cindhe abrit
lênggana pun Trunajaya
punapa karsa sang katong
sri naranata ngandika
lah sira lajokêna
ingsun gya arsa têtêmu
apa rupane riningwang

nanging luwarana sami
pusara kang anèng ôngga
dinulu ala sirnane
wot sêtya nandhang pusara
lah mara gya lajua
saksana sampun lamaju
wus munggèng ngarsa sang nata

abukuh konjêm ing siti
wau dènira alênggah
Dyan Trunajaya mukane
jêng susunan angandika
hèh adhi Trunajaya
luwarana ujar ingsun
ubayaningsun mring sira

apan jangjiningsun dhingin
sok ingsun madêga nata
sakèhe karaton ingong
iya kang mungguh ing jaba
sun srahkên ing sira
kang ing jêro apan ingsun
alah sira tampanana

Trunajaya matur aris
saha sêmbah aturira
tinari ririh ature
jêng sinuhun nuwun duka
gusti pun Trunajaya
datan môntra kumapurun
tumadhah andika nata

suka pêjaha kang abdi
tinêtêg nèng ngarsa nata
saking jrih kawula anggèr
tampia andika nata
dene sih kang tumama
langkung kapundhi kasuhun
sadèrèng dhawuh sang nata

nanging abdi sri bupati
rumaos datan kuwawa
angrèh wadyabala katong
pan gusti pun Trunajaya
dahat durakèng nata
amung pêjah gêsang konjuk
jêng susunan andika

hèh Trunajaya sirèki
yagene têka mangkana
apan uwus karsaningong
sadurungira prasêtya
uwis ingsun tarima
sakèhe dêdukaningsun
uwus padha ngong tarima

lah aywa kèh salah kapti
têka sira tampanana
ing mêngko ta pasrah ingong
luwara prajangjiningwang
dhingin marang ing sira
rèh ingsun umadêg ratu
tan arus mardayèng ujar

amêksa tan purun tampi
wau Radèn Trunajaya
têksih sumêlang galihe
angrasa dèrèng kaduga
mring karsaning narendra
tansah ngartikèng jro kalbu
milane dangu tan tômpa

sang nata asêmu runtik
adangu tan ingaturan
tan kasêmbadan karsane
saksana Pangran Lamongan
wruh yèn sang nata duka
sigra sung peling gya muwus
marang Radèn Trunajaya

èsmu sêndhu dènira ngling
hèh ki anak Trunajaya
tan ana kaya mêngkono
ingkang kaya ujarira
satriya cidrèng ujar
lir traping wong tanpa usul
kadi kang wong tanpa jaman

apa tan èngêt sirèki
watak andikaning nata
yyan datan kêna pinopo
sanadyan silih sisipa
sayogya yèn tinuta
sarêng amiyarsa wuwus
sira Radèn Trunajaya

sêmana anglir pinêtik
sira Radèn Trunajaya
nuwun sandika ature
tampi pasrahe narendra
wus misuwur sadaya
kang wadyabala sang prabu
pêpatih Dyan Trunajaya

sêmana sri narapati
luwaran siniwèng wadya
wus kondur pasanggrahane
bala wus apamondhokan
miwah Dyan Trunajaya
pinaringan pondhok sampun
tan winarna solahira

mangkana apan wus lami
susunan kèndêl nèng Payak
tansah arêmbag wiraos
sadhatênge Trunajaya
sapunggawa Mêtaram
yèn dalu tansah rinêmbug
anglir pendah pêksi nila

dyan kocapa sagung para mantri
wong Mêtaram wus rêmbag sadaya
punggawa para mantrine
tan ana ingkang ngrungu
apan nunggil samya ing kapti
sakèhe wong Mêtaram
wau kang dèn suwun
pêjahira Trunajaya
mring susunan ature kala ing wêngi
dènnya sami asowan

kala sêmana sri narapati
tan kuwawa lamun angampaha
wong Mêtaram saature
dhasaripun sang prabu
taksih wontên mungêr ing galih
dhatêng Dyan Trunajaya
kasusul ing atur
dadya mungkad dukanira
Trunajaya pan arsa dipun têlasi
ngantos enjing kewala

cinarita kalanirèng nguni
Trunajaya pan duk pinilara
anèng ing Payak lamine
kongsi sowan ping têlu
kacarita tingkahing jangji
kasêdhahan parentah
dadya patih agung
asowan kaping kalihnya
pan rahajêngwus datan mawi kuwatir
rumaos yèn raharja

duk sêmana kalane ing enjing
Trunajaya sowane ping tiga
sang nata nuju dukane
miyos ing tarub agung
siniwaka ing para mantri
miwah para punggawa
kang nama tumênggung
pinarak anèng dhêdhampar
wong Mêtaram wus pêpak munggèng ing ngarsi
pênuh ngêbêki papan

kyana patih ingkang munggèng ngarsi
lênggahira pan konjêm pratala
kalihan wadya sakèhe
pan wus jamaking ratu
kang pêpatih ngarsa pribadi
nanging ta wong Mêtaram
pêpêk alit agung
sadaya sampun samêkta
ingkang darbe dhuwung wasiyat winangking
ngantos dhawuh narendra

rêrêp wadyabala ingkang nangkil
ajrih mulat singêring narendra
angêmu duka prabane
datan antara dangu
gya ingawe ngarsa sang aji
sira Dyan Trunajaya
majêng awotsantun
sapraptanira ngajêngan
sri bupati ngandika pan èsmu manis
hèh adhi Trunajaya

wêwangkong ingsun busik jinawil
mring santana sanak ing Mêtaram
apa ta baya wadine
Trunajaya andhêku
mukanira konjêm ing siti
sarêng gya dhinawuhan
pangandika wau
sêmana kangjêng susunan
tan antara lawan dhawuhe ri kang ngling
narik Kyai Bêlabar

gya tumêdhak sigra anglarihi
jêng susunan dhatêng Trunajaya
kaprajaya sêsalange
kang kiwa tatunipun
gya rinêbut kang para mantri
Trunajaya sêmana
sinudukan sampun
dening punggawa Mêtaram
sapêjahe gilang-gilang ingkang jisim
ngantos parentah nata

sigra ngandika sri narapati
alah uwis iku undurêna
Si Trunajaya jisime
lawan parentah ingsun
mring sakèhe wong ing Mêtawis
lah manawa kang ana
dhingin duwe kaul
padha sira lakonana
sasukane aja na taha mring mami
sigra wong ing Mêtaram

agya sami ngluwari punagi
ya ta jisime Ki Trunajaya
wus rinêbat mring wong akèh
ana wawêdhak marus
wênèh ana anguntal ati
ana anyepak sirah
myang anyuwut rambut
sêmana Dyan Trunajaya
pêjahira sarêng lan êmbanirèki
sami wontên ing Payak

kalih ilang angrasani wani
sêngkalanipun kala sêmana
duk Trunajaya pêjahe
mangkono kang winuwus
sabêdhahe nagri Kadhiri
pêjahe Trunajaya
wong brang wetan suyud
dhatêng Susunan Mangkurat
sakathahe môncanagara pasisir
tan wontên sumêlanga

kawarnaa sang sri narapati
karsa budhal dhatêng Surapringga
arsa ngujung dhatêng Ngampèl
pan ingundhangan sampun
wadyabala miwah Kumpni
sami egar sadaya
tanapi wadya gung
dene wus lama nèng Payak
marmitanya wadyabala gya lumaris
samêktaning lumampah

miwah Amral Hèlduwèlbèh aglis
nèng wurine wadyanya Mral Lônda
saha Bugis Mêkasare
sigra bubarnya esuk
saking Payak sri narapati
lir obah kang pratala
sumrêging lumaku
saha tambure lir gêrah
wong Walônda agamêng myang wadya jawi
ingkang lumakwèng ngarsa

sampun prapta nagri Surawèsthi
kang pamingking mêksih anèng Payak
saha ndhêndhêng ing lampahe
tan kawarna ing ênu
lampahira sri narapati
wus praptèng Surapringga
pasanggrahan sampun
enjing wau kawarnaa
sri narendra pan arsa ngujung tumuli
dhatêng ing Ngampèldênta

ri sampunnya sang sri narapati
ngujung sêtana ing Ngampèldênta
aywa masranggrahan manèh
pan kocapa ngêdhatun
sri narendra nèng Surabanggi
datan antara lama
sira sang sinuhun
sêmana wadya dinuta
dhatêng Giri kadhawahan nuwun idi
mring Panêmbahan Ngarga

dene ingkang dinuta narpati
kang anama sira Mangunjaya
wus praptèng Giri lampahe
lajêng manjing kadhatun
sigra cundhuk sang ayogi
aturipun mangkana
pan dinuta ulun
ing susunan kang apurba
apan ulun dinuta anuhun idi
mring jêng sang panêmbahan

rèh umadêg nata ing rat Jawi
jêng susunan pan angidinana
mring panêmbahan ta mangke
inggih panuwunipun
idinipun Sinuhun Giri
mugi tinulusêna
panjênênganipun
dènnya ngrèh ing nusa Jawa
sapunika panuwuning sri bupati
panêmbahan ngandika

alah iya iku sun idèni
Mangunjaya yèn têdhak Mêtaram
ugêr nyata kang aduwe
satuhu tusing ratu
nusa Jawa kang anduwèni
nyata têdhak Mêtaram
tan ana lyanipun
yogya ingsun ngidènana
lamun dudu têdhak Mêtaram tan apti
ingsun yèn ngidènana

Ki Mangunjaya umatur aris
panêmbahan ing atur kawula
sampun ta sampeyan age
angidèni saèstu
mila mambêng kawula ugi
raosing manah kula
ing saèstunipun
pan dede têdhak Mêtaram
kadya èstu punika anak Wêlandi
panêmbahan ngandika

yèn mangkono tuturira ugi
Mangunjaya yêkti sun tan arsa
angidènana jênênge
kalamun dudu iku
têdhaking Wong Agung Mêtawis
kaya pa gyan ngidenan
yêkti datan arus
lah uwis sira muliha
Mangunjaya sêmana sigra tur pamit
sampun mentar sing arga

tan kawarna lampahirèng margi
Mangunjaya saksana wus prapta
ing Surabaya sira ge
laju sira acundhuk
mungging ngarsanirèng narpati
manêmbah ing suku sang
mangusapi lêbu
mangkana ing aturira
nuwun duka pun Mangunjaya Narpati
rèh mundhi pangandika

inggih sampun kadhawuhkên uning
saandika nata dhatêng arga
mundhut idi ing wiyose
dhatêng Panêmbahan Gunung
yèn paduka anyuwun idi
ingkang ingidènana
panjênêngan prabu
nanging Panêmbahan Ngarga
datan arsa angidènana narpati
ing jênêng tuwan nata

nanging datan wruh kang dados wadi
panêmbahan gènipun tan arsa
ngidèni sang nata mangke
ing panjênêngan prabu
sapamirsanira narpati
ing atur kang mangkana
langkung dukanipun
Sri Naranata Mangkurat
lir sinêbit karna jajanya sru abrit
anglir mêdal dahana

pracihna yyan duka dhatêngi
tingalnyandik gêragap ngandika
Kya Bicak sinambut age
sigra tinêmbang ngungkung
kagyat bala wadya gung alit
miwah para punggawa
kang samya gung-agung
wus asikêp ing ayuda
sri bupati saksana budhal tumuli
dènnyarsa ngrurah arga

sumrêg lampahing bala ngajrihi
miwah punggawa ing Mangkuratan
saha wadya Wêlandane
wong pasisir gumulung
miwah wadya môncanagari
datan kawarnèng marga
ing Giri kinêpung
sêmana ing Giripura
wus samêkta sagêgamaning wong santri
sêdyane sabilullah

ya ta wau wontên kang winarni
panêmbahan darbe kaponakan
nênggih putra wêwangine
warnanipun abagus
nama pangran yya Singasari
putranya panêmbahan
Panguluranipun
punika ingkang minôngka
prajurite lêlurahe para santri
miyarsa sabilullah

wadyabala Mêtaram ningali
mring wong Giri amapag ing yuda
wong Mêtaram suka tyase
sigra panêmpuhipun
aningali wong Giri kêdhik
sêmana sinawawa
wong Giri atangguh
tan ana sêdya gingsira
wêdi kari katindhihan dening gusti
Pangeran Singasêkar

apan kadi banthèng nandhang kanin
pangamuke wong Giri sêmana
wong Kasunanan kalonge
bubar sisaning lampus
pêlayune angungsi urip
sabubaring wong Jawa
wong Wlônda tinêmpuh
pinagut lan sênjatanya
bêdhil muni kapyarsa lir guntur ardi
wong Giri kathah pjah

sakarine pan angungsi gusti
pan sêmana Pangran Singasêkar
apanggah tulung balane
wruh wadyanya kyèh lampus
panêmpuhe tan nyipta urip
dèn drèl datan kuwawa
ing mimis malurut
tandange lir singa lodra
pan kalintang têguh Pangran Singasari
wong Walônda kèh pjah

sapêjahe alpèrèsnya nguni
wong Walônda buyar asasaran
samya ngungsèkkên uripe
ngungsi kangjêng sinuhun
wadyabalanira narpati
sêmana kwèh lumayu
sakarine lampus
têrkane môngsa mênanga
ingkang mangsahwau Pangran Singasari
têguhipun kalintang

dene wau têguhing ajurit
ingkang munggèng ngarsaning narendra
kari panêmbahan bae
ingkang minôngka pamuk
ran priyayi nonoman sami
sêmana tinêrajang
mring Dyan Singasantun
tanggon aprang pan prakoswa
wong nonoman wau Pangran Singasari
sinosog ganjur watang

malah mumbul tan tumamèng wêsi
wau sira Pangran Singasêkar
datan busik sarirane
tibèng siti pan ngamuk
kalih dhuwung anggêgirisi
tandang lir singa galak
ing pangamukipun
angamuk karo curiga
dene ingkang katon Pangran Singasari
samya sêdya sudira

samya ngantêp kuwanènirèki
ran priyayi nonoman prasamya
tan nêdya gumingsir kabèh
umerang yèn lumayu
Dyan Pangeran ing Singasari
pangamuke lir yêksa
môngsa wangkenipun
atêmah tumpês sadaya
wong nonoman sadaya samya ngêmasi
datan lumajêng gêsang

