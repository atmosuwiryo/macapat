gambuh surasèng tuduh
ki pangulu dhinawuhan mantuk
kanèn matur prasaja patrapirèki
dènnya ulah pudyèng kawruh
aywa kongsi ilon-ilon

wa-uwa matur nuwun
dhuh sang dwija dahat amba pemut
sampun gajah êlar dhumatêng dyan bèi
prayogi kawula sèstu
damêla inah kemawon

sajêroning tri taun
karsa botên karsaa ki guru
amung karya sintru sêngadi tan apti
srênggala wus tan sumaur
uwa-uwa mundur alon

wus lêpas lampahipun
samantara pangulu cumundhuk
Radèn Bèi Amongpraja tanya aris
hèh paman paran lakumu
dèn ta kumisi lêlakon

asu kang karya dudu
uwa-uwa mangkana kang atur
adhuh gusti kawula sampun kapanggih
ing Suracala kang dhukuh
sang dwijawara sagawon

nulyamba amaguru
ing sasmita rasa kang ginêlung
marma tuhu pun sona caksanèng ngèlmi
lamyamba tumitah idhup
dèrèng uning lir sagawon

cakêping kawruh cukup
sasampuning amba sinung tuduh
winruhakên ing tirta nirmala adi
gêdhêg sutagnyarja wuru
warahe sadaya cocog

mêmêt anglamat nyamut
nglangut kadya kridhanirèng ênur
cahya ingkang tumêmpuh tikswaning ati
nulyamba dhawuhi mugud
cakriman gangsal kawiyos

pamêcahipun turut
winijang-wijang tan mawi sintru
malah netah mring amba kang dakik-dakik
dados sukanirèng kalbu
tarêcêp kacup acocog

marma ngiyas pukulun
pinasthèkkên kawula tan gayuh
dyan winêdhar lêrês kawula datan wrin
kodhêng dèrèng sagêd pangguh
jarwa maksih amba batos

ulun pungsêng ing kalbu
awit dalil Kuran watonipun
dèn muradi asma musamaning pati
kang patitis ing pandulu
amba ugi maksih kepon

wa-uwa dènnya matur
bab pangêcup cangkriman agalur
mring dyan bèi purwa madya puwara nis
tandya kawula dhêdhawuh
timbalan paduka katong

utusan wantu-wantu
sona kèrida dutaning ratu
kathah-kathah jarwa kawula mrih kerid
nanging kêkah aturipun
panggah tan purun sumaos

kawula dahat gumun
sumêrêp sona klakuwanipun
pamêdharing warsita di tama murti
mung amba wangêni mèstu
jroning tri warsa sagawon

samana kancil manut
kapieramên miyarsa atur
pamêdharing cangkriman tuhu patitis
dene bab wijanging ngèlmu
kang sinêngkêr tan kacriyos

dyan bèi ngandika rum
kayaparan paman prayogamu
ki pangulu munjuk bab punika gusti
manawi rinodèng laku
owêl prayogi ingêntos

rèhning tan karya rusuh
ciptanira mung musthi bab layu
datan pisan-pisan ngregonana adil
muhung mogok ambêguguk
punika sampun rinaos

eman kadibyanipun
ewadèntên yèn sampun tri taun
pênêtipun sona katimbalan malih
winisudhaa ing lungguh
panêmbahanirèng sato

dyan bèi sabdanipun
bênêr nanging yèn wus têlung taun
sun timbali patêmon angadu lungid
apa gêgandhulanipun
ya ta gênti kacariyos

wontên sajuga kuwuk
nguni dupi katêmu lan asu
wruh klakuwaning sona nganèh-anèhi
bab tekadira ing kalbu
wuwuse kang wus kawiyos

nanging durung maguru
lagya lambang pasmon adu wuwus
pambêgane wus bangkit yayah wrêkadi
putus sarasaning ngèlmu
kuwuk dadya guru kawroh

maridkên mêdhar ngèlmu
sato kewan kanan keringipun
muruhita ing sasmita liring pati
mangkana ngèlmuning kuwuk
methok yèn ngaku Hyang Manon

uga mogok baguguk
ngutha waton tan arsa umèstu
mring parentah ngowahi pranatan kang wis
rina wêngi gunêm ngèlmu
ngêdhagakên rundha patrol

dene tekading kuwuk
ingsun iki Allah Kang Maha Gung
nora ana sajatine maha suci
kawêngku ana ing aku
Gusti kawula wus awor

kèhing murid gumrudug
mèstu ing tyas pamardining kawruh
lamun mijang yèn malêm Jumungah wêngi
ragad sarad masrutipun
sri kawine rupa babon

singa ingkang malêbu
nganggo atur-atur babon têlu
putih mulus dhara-dhara dèn sênêngi
sêmat mori têlung kacu
muslim cap dhuwit kang kanggo

rasulan ambêngipun
akèh kiwa têngên pitik lêbur
dene ingkang muruhita cèlèng babi
luwak saanteronipun
bangsane kang doyan babon

saya mantêp si kuwuk
ing pamardi ginugu tiniru
rêrubane sêmat pitik mori muslim
kontap kasumbagèng catur
kuwuk yèn ngèlmune moncol

kuwat kukuh angaku
Allah Mukhamad rasul dhinaku
dadya akèh lênglêng  kang kandhuwan brangti
samana katur ing ratu
yèn kuwuk mangutha waton

awit edan ing ngèlmu
majênun lah ing puji amêngku
mêmêt umêting napi isbat kapusthi
kancil kagyat dupi ngrungu
wartaning kuwuk mangkono

samana ki pangulu
aparentah kêtib kinèn mlaku
kang wus putus ingarak tataning dini
kêkalih lingsang rase wus
pratamèng kawruh sajatos

saking wulanging asu
sira rase lingsang mangkat gupuh
mring wismaning kuwuk kinèn animbali
samantara wus kapangguh
dwi kêtib kuwuk tanya lon

rase lingsang sirèku
têkèng kene lah apa sêdyamu
rase nabda ingsun dinuta ing kakim
wus têrang dhawuhing ratu
Kancil Amongpraja kinon

nimbali sira kuwuk
kudu barêng lan salakuningsun
kuwuk nyêntak maring caraka kêkalih
hèh lingsang rase wuwusmu
tanpa tatakramaning wong

sun iki mung nênungku
puja môntra tan pisan dhêdhaku
tan kabawah dening Amongpraja Kancil
mung Allah Kang Maha Luhur
anèng kene wus bagogok

kasmaran duta sun iki
datan nêdya ngawulaa
mring sapadhanirèng sato
nora ana ingkang mrentah
kajaba Suksmantaya
rina wêngi ingkang kumpul
imbal wacana lan ingwang

puniku kang sun èstuti
barang solah bawaningwang
ingsun sarah sakarsane
Gusti Kang Murwèng Rat Raya
wus nuksma ngejawantah
anèng pancêring kalbuku
hèh duta sira tutura

lingsang rase tanpa pamit
undure samya plarasan
datan kacrita lakune
samana wus praptèng praja
laju sowan kewala
mring ki pangulu umatur
ing purwa madya wusana

kagyat wa-uwa duk myarsi
yun panggya adu sasmita
samana wisata age
wus pinanggih lan wil pusa
kang nuju gunêm rasa
pangulu salam lalekum
kuwuk ngalaekum salam

wusnya kramaning basuki
wa-uwa dhawuh mring brewa
hèh kuwuk praptèng sun kene
sira tinimbalan prentah
yèku Sang Amongpraja
barênga lawan lakuku
kuwuk sru sumambung sabda

wa-uwa ingsun tan arsi
nora kabawah kaprentah
nèng bumining Allah dhewe
kale Allah mungguh ingwang
iya sun rasulullah
ingkang mêngku kayat-kayun
mangani lan maknawiyah

myang sulbiyah wujud mami
tuwin kang sipat napsiyah
têtêp rong puluh cacahe
sun ringkês dadya sajuga
têmahan jênêng ingwang
ingkang mêngku datullahu
ki pangulu kipa-kipa

lah kuwuk ingsun nêdya wrin
pêcahên cangkriman ingwang
paran mungguh tarbukane
cacahe têlung prakara
lah mara têgêsana
ngêndi panglindhunging kalbu
yèn têka dayaning apa

yèn lali nyingkir mring ngêndi
kang kaping kalih cangkriman
panrima ngêndi ênggone
dene ingkang kaping tiga
priye kumpuling rasa
makame dumukên kuwuk
yèn nyata mukmin utama

bakal sun aturkên maring
Radyan Bèi Amongpraja
Sugriwa pasrangkarane
kyai sun tan bisa mêca
nora luwih sadaya
cangkriman ingkang kawuwus
datan adoh badan ingwang

mangkene mangkono mami
aja manèh kang cangkriman
gumêlaring jagad kabèh
kagulung ing jênêng ingwang
Allah Mukhamad rasa
iku kabèh ananingsun
dene wijange mangkana

rasul rasaningsun yakti
Mukhamad wujud manira
rusul tingkah polah ingong
Allah jumênênging napas
angên-angên minôngka
pêpatihira Hyang Agung
kang kuwasa tanpa krana

ingsun kaprentah pribadi
maring kang masesa ingwang
mêngko si kancil sêdyane
dhawuhkên dir kumawawa
marentah mring sasama
apa gêgandhulanipun
lah kyai sira wêcakna

pangulu sumambung angling
hèh kuwuk aja mangkana
Kancil Mongpraja tandhane
kabèh kewan wana arga
angidhêp nganggêp nata
saka kumpul kuwatipun
ingkang gêdhe-gêdhe rosa

rêraton wajibing urip
natasi sukêrtining rat
ingkang tan kaprah lakune
kang bêguguk kaya sira
wus dene ngaku Allah
patakon sun warna têlu
sira nora bisa mêca

yèn ngaku Allah sirèki
yakti ingkang gaib wikan
môngka sira nora enjoh
mung tansah marid mêmulang
rina wêngi kumpulan
nyinthung nglakokake palsu
singa mara gawa ayam

nora bosên pating klêsik
ngêdhagkên patrol parundhan
akèh kang nekad dadine
suda wêdine mring prentah
gêmpalkên têntrêm tata
saka panggawemu kuwuk
iku kang uwis têtela

apa sira tan mangèksi
ing anggêr pranatan anyar
kukum pulisi arane
ordhonasi ping limalas
Juni taun Walônda
ôngka sèwu wolung atus
pitung puluh ro sêtatblad

ôngka satus sawêlas wis
winuryan ing têmbung Jawa
Tuwan Wintêr suwargine
mamrih netah punggung mudha
jroning pasal ping tiga
bab kapindho paring pemut
nora kêna kêkumpulan

dene pasal kaping kalih
bab têlulikur jêjarwa
sing sapa kang wani mogok
datan manut ing parentah
ing wong kang antuk lilah
wusana sirèku kuwuk
tan anut pranatèng praja

kang aran anggêr pulisi
akèh ingkang sira langgar
dene lakunta mangkono
lah ta apa lali sira
undhang kang kabyawara
ing satanah kene kuwuk
têtêp wus tan bisa singlar

lan manèh sira ngapusi
ngèlmu linirokkên sêmat
iku ngèlmu apa bae
sanadyan kawruh kang nyata
yèn nganggo mamèt ruba
mori muslim pitik têlu
iyèku dubilah setan

setan manuksmèng ijajil
jajalanat kaya sira
têtêp yèn ngèlmune goroh
Mukhamad rasul nèng sira
pangrasamu wus pana
tan wêruh kalamun tawur
kuwur kurang ing sasmita

angên-angênmu sirèsthi
pêpatihira Hyang Suksma
napasira Maha Manon
kaya guru Panaraga
kang putus napi isbat
lan manèh kang padha gugu
pikir ingkang kaya sira

tan wun katiwasan pasthi
badanmu kang bakal nyôngga
ati tan ana siksane
kajaba badanmu brewa
kang anampani siksa
wit pambujukmu kasêbut
anggêr kukuming Nèdêrlan

dene kukum sarak muni
sapa kang ngaku Pangeran
tan wurung pinothèng-pothèng
pinatèn tan lumrah kathah
awit cêgahing sarak
lah elinga pituturku
mumpung durung kalampahan

gêtuna durung nampani
yèn sira bakal sarjana
dunya praptèng ngakir kanggo
ngratua klipahing Suksma
pêpakuning buwana
panatagamaning rasul
yeka Kancil Amongpraja

angidhêpa lair batin
pranatane kang wus komram
gumlar cakraningrat mangke
kongsi praptèng praja liyan
pracihnaning sinihan
ing sasami-sami suyut
mring kancil kang susilarja

purwarja têntrêming bumi
guwa guthaka myang jurang
gugung lêlêngkèh pêpèrèng
alas rancah tarataban
wus katêkêm sadaya
natasi dursilèng laku
sinakolah budidarma

supaya mulya tyas wêning
ngambar-ambare utama
kotamaning tyas yaktine
winruhkên budyambêk sônta
doracara kabengkas
têkèng mangke wus tan cukul
dadi ayuning buwana

marma sira sun jarwani
supaya atimu aja
kalurung kaya mangkono
awuning lupiya kuna
pira-pira kapêksa
kataman ing kukum dudu
apa sira tan miyarsa

pawarta kang wus waradin
lumêbu ing layang kabar
Kancil Amongpraja moncol
kongas kasumbagèng jana
mancasi doracara
lêbur têmahan rahayu
ing dunya ngakir jinaga

kuwuk wus datan mraduli
marang jarwaning wa-uwa
kang tansah kukuh pikire
ngantêpi ngaku Pangeran
tan miring tan pramana
sigra mundur ki pangulu
dhumatêng Gêbangtinatar

ing marga datan winarni
wus sowan mring Amongpraja
kyai pangulu ature
adhuh dewa ji patikbra
sampun ngatas wikara
pinanggih lawan pun kuwuk
abên surasa sasmita

kawula purih jarwani
cangkriman tigang prakara
pangêcupipun tumpang-so
botên sagêd têtela trang
ngawur nasar ing sarak
têtêp kuwuk èlu-èlu
kèlu sang srênggala dwija

nanging dahat tan patitis
datan wikan ing wêweka
nadyan ngèlmu botên enjoh
suprandosipun mampul kun
kathah kang asung ruba
sintên-sintên kang maguru
angsung sêmat mori seta

têmahan baguguk sami
prasasat punika kraman
angêdhagkên rundha patrol
sampun tan mawi pratelan
saking pangintên kula
datan sae dadosipun
adating kina-makina

dhandhang risakipun kang nagari
awit saking janma pakumpulan
ngèlmu paguron lakune
kathah pra mônca sayuk
watak wantunipun ingaji
anggêpipun kuwasa
dadya kondhang kidung
tumular pangalêmbana
katêmahan kang bodho purun ngantêpi
karya risaking praja

Amongpraja Kancil duk miyarsi
aturira pangulu wa-uwa
yun tinindakakên age
tumulya adhêdhawuh
marang banthèng sang nindyamantri
saha jaksa dirada
kang kinèn angrêmbug
nuli wadananing jaksa
animbali marang garangan kêkalih
lan luwak catur prapta

tinalenan linêbêtkên bui
luwak sakawan kalih garangan
samya dahat gêgêtune
kabèh tan antuk turu
datan boga ngombe norarsi
anèng jroning kunjara
tan kurangan sêkul
nanging yèn wong kasusahan
sumpêg pêtêng ing budi ngranuhi sêdhih
dupyantara rong dina

winêtokkên saking bluwèn kanthi
pinusara tumbak canggah ngayap
mring pajaksan lir adate
mabungkuh caos ngayun
nulya jaksa pasrangkara ris
hèh luwak lan garangan
apa prakaramu
dene sira tinalenan
klêbèng sêpir blakaa bae wong bêcik
matur garangan luwak

dhuh bêndara kawula tan uning
tinimbalan ngarsaning parentah
linêbêtakên ing buwèn
dèrèng wrin sababipun
kalih dintên tansah ngrêrintih
têmah amba kapriksa
ing prakawisipun
sèstu kawula tan priksa
radèn jaksa ngandika sira dèn bui
nagara mirêng warta

sira padha baguguk tan apti
anglakoni wajibing padesan
rundha patrol kamêsthène
kumpulan siyang dalu
pating klêsik mulangkên ngèlmi
akèh kang karusakan
rèh pitik kobujuk
nyinthungi babon kang dhara
sira pusi liniru catur kang sêpi
sêpa kang tanpa nyata

tutur ngayawara wuruk eblis
sira sêdul ganjaran ngakirat
sarupaning bodho kabèh
padha kèlu anggugu
anggandhuli rèh tanpa budi
wit ujarmu nyarkara
watêke wong dhusun
gugu mring crita kang mokal
nulya luwak lan garangan matur aris
adhuh kangjêng parentah

tan rumaos kawula yèn marid
bab kumpulan inggih èstu dara
pun kuwuk kang miridake
mangkya jumênêng guru
kang ginêga jarwaning ngèlmi
kawula saha kônca
mung sami maguru
muruhita bab kamuksan
kapundhutan sêmat babon mori muslim
katampenan pun brewa

rèh pun kula èlu-èlu kèli
lalu luluh tumanêm ing jiwa
winulang ngèlmu patine
kuwuk kang dibya tuhu
ulah sangkan-paraning pati
pati patitis dahat
jroning urip wus wruh
dene rundha patrol tanpa
awit kyai guru kang sampun ngidèni
tan suka manut kathah

bumi langit wus kadarbe kami
mangkatên warahipun mring amba
dhuh bêndara kula mangke
pinidosèng pakewuh
malbèng sêpir tinali goci
linglung bingung tyas amba
sumpêke kalangkung
datan wande manggih siksa
radèn jaksa pasrangkara ngarih-arih
hèh ta garangan luwak

lah blakaa bae sun tulisi
apa ngèlmuning kuwuk aturna
myang wêjangan sakabèhe
supayènthèng awakmu
rol pulisi dumadi saksi
nadyan munggaha landrad
yèn blaka aturmu
besuk sirantuk ganjaran
lakon sapal mênyang mulih tômpa dhuwit
rong kêthip ran pituwas

sira luwak catur datan apti
matur blaka dhumatêng parentah
bab wijangan sabarèse
ngaku datan maguru
nulya luwak sinêpir malih
linêbokkên kunjara
rèhning datan ngaku
muhung garangan karweka
matur blaka tumulya sinawung tulis
mangkana wijangira

dhuh bêndara mangkatên kang ngèlmi
sasampuning kula wilujêngan
babon tiga ngrasulake
gya mori tigang kacu
muslim kandêl ingkang cap dhuwit
ginêlar madyèng latar
kula kinèn lungguh
ki guru majêng mangetan
wanci dalu amba jalêr èstri sami
pinêluk jinarwanan

jêmpol kula têngên dèn cêpêngi
kinèn pasang karna rèh winêjang
langkung dangu sajarwane
agancar galur turut
marma jalêr èstri winirid
supados ing akirat
sagêda pinangguh
jêjodhon lir wontên dunya
de wêjangan kang sampun kula tampèni
Allah Mukhamad rasa

dumununging badan kawulèsthi
liripun Allah napas kawula
rasul rasamba yaktose
Mukhammad dunung wujud
dene angên-angên lan pikir
punika kang minôngka
patihing Hyang Agung
dene benjing yèn wus môngsa
têkèng jangji wontên tôndha kang kaèksi
warni pitung prakara

nulya angên-angên gulung angin
napas kawula têmbe dèn ikal
prasasat angikal lawe
yèn lawe sampun puput
angên-angên umijil saking
githok kula punika
jumênêng Hyang Agung
mratani ing sabuwana
ing sakarsa-karsa manira pan dadi
têtêp badan suksmana

sirik lamun ingaranan pati
saèstune mung ngalih panggenan
gêsang langgêng salamine
sakarsa kayun tutug
tanpa petang ing dintên ngakir
kiyamu sipat baka
kanjan mukmiyanu
sampat sanyataning laya
suptèng pati kang patitis dèn kawruhi
kadriya tanpa môngsa

criyosipun ki guru ing kami
wajib atasing sato caksana
milih sakarsa-karsane
kang sampun katur wau
wontên warah amilih malih
sasênêng-sênêng amba
rèh kagungan ulun
tan wontên gusti kawula
lamun nêdya umanjing ing rasa kenging
tumanggal mring manusa

têtêp nuksma jumênênging wadi
madi mani maningkêm tumanggal
bayi putraning pamase
dene yèn arsa nusup
panêngêran badhe kaèksi
wontên pancêring netra
lagehan kadulu
akathah piwulangira
ingkang wados tuwin sirikanirèki
sumôngga atur kula

jaksa nabda mring garangan kalih
bab wijangan kang mangkene iya
ngèlmu ingkang wadi kabèh
apa kuwuk wus wêruh
lan apa wus tau nglakoni
pribadi kang kadyeka
yèn wus tau wêruh
myang sira dhewe wus wikan
kanyataan sigra kinèn anulisi
nèng pêrklaring paturan

wus tinulis dening juru tulis
yèku anjani lawan pragosa
ragat sarat lan ngèlmune
jaksa parentah gupuh
mring macanan kinèn nguculi
bandan garangan karwa
garangan sru nuhun
tumuli dèn irit sigra
dwi garangan katur ing sang nindyamantri
lajêng sowan Mongpraja

tinupiksa punang srat pêrklaring
wusnya titi waspadèng pamawas
gancar paham ing nalare
mangkono wong pinunjul
lamun arsa mriksa prakawis
nalare kudu apal
yèn tan apal jiguh
lingak-linguk nora bisa
lamun muwus numpangi kewala gampil
iya iku tyas cingkrang

seje lawan Amongpraja Kancil
yèn ana prakara kudu apal
wêruh bênêr lan lupute
iku yogya tiniru
aywa isin mèt warah kancil
sanadyan kewan wana
nanging tyase baud
putus pamawasing netya
dene juru tulise uga wus bangkit
ngêtrapakên ukara

nulya nabda radèn bèi kancil
marang jaksa hèh Amongpradata
si kuwuk tarikên age
santosanana laku
aywa kongsi cabar ing kardi
yèn mogog uwisana
lunga konên jujul
lamun lara ginotonga
kang ingagnyan sandika nulya anuding
kapêtêngan macanan

ingkang samya kinèn animbali
gogor wrangas macan tuwin warak
gumrudug elur lakune
watara wolung puluh
sangkêp tumbak canggah myang tali
tan winarna ing marga
samantara pangguh
Sugriwa lagi mêmulang
akèh para murid ingkang dèn warahi
macan sêrêng wuwusnya

hèh pak kuwuk têkaningsun iki
cinundaka ingkang kinawasa
masesani jagad kene
animbali sirèku
nora kêna mopo saiki
wil pusa nabda sugal
hèh mong sun tan ayun
nora rumôngsa kabawah
kaparentah kajaba Allah pribadi
kang sun gugu dhawuhnya

glis balia macan kang prayogi
sun tan arsa lamun sumiwia
sima anggrêgut tandange
kuwuk tandya tinubruk
wus kinuwêl ing suku kering
kuwuk dadi sakluwak
tinalenan gupuh
dene para muridira
babi cèlèng kang nèngkono uga kerit
akèh ingkang karuna

pating glêro sora swarèng tangis
jalu èstri sambat-sambat pêjah
pating crêngèk para rare
atut pungkur ing kuwuk
datan dangu wontên ing margi
praptèng Gêbangtinatar
kesari anjujug
pajêksan saha wil pusa
radèn jaksa adhêdhawuh marang dèbi
kinèn têrus sêpiran

dene luwak cèlèng tuwin babi
santero tan klilan pinanjara
kuwuk linêbokkên age
ing buwèn akèh pra dur
samya surak suka ing ati
mangkono adatira
kuwuk saya suntrut
awit kang nèng kono bungah
cêkakakan suka-suka ting jalêrit
wus watêking sakitan

kuwuk kucêm ing netya rèh isin
nanging pisah tan winor ing kathah
mung suda karikuhane
tansah jêngêr anjêntung
sumpêk pêtêng budine gusis
kira-kirane brastha
nalar sirna larut
wus tan pisan nyipta gêsang
saking dene tinutup bui asêdhih
tansah nyipta pralaya

dene sagung ingkang murid-murid
samya kèri tunggu nèng pajaksan
luwak babi tuwin cèlèng
kumpul sila mabungkuh
angêntèni dhawuhing nagri
sarta maksih jinaga
jinêman sêpiyun
sarayuda datan pisah
gogor wrangas macan kombang tutul jagi
riwusnyantara dina

kapariksa sarta dèn tulisi
dènnya maguru marang wil pusa
ragat sarat lan masrute
apadene kang ngèlmu
tekadira ingkang kaèsthi
babi wraha prasaja
matur rèntès galur
ringkêsanirèng pamijang
yèn ing têmbe sakarsanira pribadi
cocog lawan garangan

têrang têrus kamot ing pêrklaring
dhinawuhan babi lan andhapan
kinèn mulih mring wismane
amituhua dhawuh
rundha patrol kadya ingkang wis
prentahing lurahira
ing bab kaping wolu
anggêr Hindiya Nèdêrlan
pitung dina sapisan rêpot pulisi
caranirèng padesan

lawan manèh sawatara ari
lamun ana dhawuhing pradata
seba landrad sira kabèh
sebaa yun pinutus
babi cèlèng umatur inggih
tuwin murid sadaya
wus karilan mundur
mring wismane sowang-sowang
praptèng wisma sadaya samya mêmundhi
dhawuhirèng parentah

limut bratanirèng ati
kuwuk nèng jroning kunjara
anggagas-gagas dadine
tumêmpuhing kasangsaran
kabênêran samana
kang nuju jaga ing ngriku
lingsang rase nir wikara

mrêpêki mring èmpèr sami
nginjên saka ing candhela
lingsang rase tanya alon
mring kuwuk kang gung sungkawa
hèh brewa paran baya
dene ta sira tinutup
iba susahe tyasira

wil pusa mangsuli ririh
wruhanamu rase lingsang
sun kêna pitênahing wong
dadi guru nora kêna
jaman mangke nagara
norantuk maridkên ngèlmu
sun durung sumurup warta

lakune jaman saiki
dene tan kêna mêmulang
lingsang rase gèdhèg-gèdhèg
o o dene kuwuk sira
tan wruh tataning praja
kang wus maratani mashur
pranatanirèng nagara

wis tinêmbungakên Jawi
ordhênasi sêtatsêblad
nora kêna wong datan wroh
wus anèng margi prapatan
pira-pira cêgahan
lir klakuanta kasêbut
dèn gantungi paukuman

prasanatiku sira wis
ingsun sira kabèh padha
winulang apa kêlalèn
tinuduhkên jarwotama
pangajaran mulyarja
apa tan cumanthèl kalbu
dene sira tan uninga

awèh bae mulang ngèlmi
kawruh ingkang kaya apa
kang dakik-dakik kang anèh
ujêr tan mamèt rêruba
kaya patrapmubrewa
yèn mêmuruk kanthi bujuk
mori moslim pitik dhara

mandhak nganggo ragat ringgit
akèh ingkang karusakan
tur nora ana nyatane
awit crita ngayawara
warahmu tanpa tôndha
ko kandhani swarga besuk
anggugu kang punggung mudha

sira dhewe durung uning
prandene wani wêwarah
wus pasthi yèn tutur goroh
dhêngêrmu mung kira-kira
sira anggêp wus nyata
saka pituturing guru
pinundhi pinuja-puja

tur kang nuturi wong urip
padha bae lawan sira
durung anglakoni maot
têtêp sira wong kasasar
blasar ing kauripan
dadi klêbu wong bêbujuk
tan sênêng marang raganta

ngrusak silakramèng bumi
lan manèh sira paprentah
mring para muridmu kabèh
rundha patrol sira cêgah
angêdhagên plapuran
ing mêngko sira kalêbu
kunjara ywa takon dosa

hèh bodho têmên sirèki
tan wêruh marang planggêran
apa tan sakolah biyèn
dene anane wus lawas
watara sèkêt warsa
praptaning saiki kuwuk
gumêlaring pamulangan

apa sira tan mraduli
ngaji sastra Jawa Ngarab
nadyan umurmu wus akèh
kabacut sira wus tuwa
mung gêtun atinira
kang mangkono iku luput
jamake atêtakona

ujaring kitab wong urip
wa amal ngalam murakab
iku lapal pardikane
ngamal iku iya sira
murakab tambah-tambah
nora ana êntèkipun
mundhak dina tambah karsa

nadyan kapintêran ugi
yèn pinarsudi ing sêdya
tabêri pasthi yèn enjoh
nanging sirèku kalenan
tan cukup ing agêsang
jalarane kurang wuwuh
ing kawruh murti sarjana

ciptanta muhung ngantêpi
ngèlmu sampurnèng akirat
sampurnèng dunya tan dahwèn
nora opèn pisan-pisan
mangkono wong katunan
dhêmên ngèlmu kang cinatur
ting klêsik lir adol setan

yèn ana wong seje murid
lir orong-orong kapidak
cêp klakêp mênêng tan ngoprès
lamun micara gumisa
lir prokrur Batawiyah
nanging wuwus tanpa wujud
kuwuk wong kang kaya sira

apa manèh kumawani
nekadi ngaku Pangeran
Allah Mukhamad nèng kowe
rasul rasanira brewa
lamun mangkono mangkya
lah coba jaluka tulung
Allahmu kang anèng sira

enggala bisa nulungi
rèhning kuwuk wus satmata
mring Pangeran panggonane
jamake wus sira puja
pasthi ngluwari bisa
aja manèh maha luhur
malekat bae kaprantas

ngrusak kunjara puniki
rong mênit kewala bubrah
akèh wong wêdi mring kowe
sun pasthèkakên wil pusa
sira tan bisa luwar
rèhning salawase durung
na malekat gawa dhongkrak

Gusti Allah gawa linggis
kaya uga durung ana
rèh wus kodhaku wujude
lah mara nuli wêtokna
dikira napi isbat
isbatna supaya tulung
ngluwari saka kunjara

mulane wêruha kyai
ngèlmu makripat ngakirat
kang mêmêt nyamut jarene
lêmbut muluk lamat-lamat
tan bisa nanggung lara
nora bisa awèh ayu
ywa ngêndêl-êndêlkên sira

kawruhmu bisa nulungi
awèh sampurnaning gêsang
myang sampurnèng akirate
ngakir manèh yèn iyaa
ing dunya nora daya
iya yèn kaya sang wrêku
kang subrata Suracala

swagnyana krêtarta murti
baud nambung saha bengkas
ngaku mungkir putus jèrèng
ngatas wikara nirmala
maladi kang jinarwa
wicaksana nyamut-nyamut
murtyadi mandaya rêtna

lir narmada sarkara di
dining kanang kajuwara
kawêntar ing jagad kabèh
ngèlmune agal ngalela
kapriksa saya têrang
ingsun kira pamikirmu
mirib sang srênggala dwija

ananging datan patitis
pêtêng gasruh nunjang-nunjang
ambrobos kacanthèl-canthèl
seje lan sang dwija sona
kang anèng Suracala
nora ngayawara gasruh
pandhakunira prasaja

ngaku kawula nyukupi
yèn ngaku Pangeran limpat
wus rêjasèng jaba jêro
mlêbu mêtu campur juga
ngatas kararjèng puja
tapsir awal akir putus
kêmput sacakraning dunya

warata lir juru warti
Lokomutip Jawa koran
sang srênggala kotamane
tikêl sayuta lan sira
lan durung pisan môntra
dudu timbang lan kawruhmu
tan mèmpêr ngèlmumu brewa

manawa wujuding pikir
napas bae sèwu gampang
Mukamad rasul jlêkèthèk
gumlèthèk cendhek-cedhekan
sira wus wani mijang
yèn Gêbangtinatar iku
sabên kewan bae wikan

nora pisan dèn go wadi
rèhtan pisan melik ayam
yèn ngèlmu kaya mangkono
uga padha kinawruhan
nanging dudu larangan
ingsun nora jênêng guru
kang mangkono sèwu gampang

lah bok aja wani-wani
mijang patraping kamukswan
eman manawa katanggor
para murid Suracala
kang wus nirdyèng dyatmika
putus wikaraning kawruh
tamtu sira kathetheran

hèh kuwuk kapriye êndi
Allahmu kang ko wor jiwa
anjaluka pitulunge
yèn nyata nèng dunya bisa
ing kirat uga bisa
yèn saiki tan têtulung
ngakir manèh yèn iyaa

pikirên tutur sun iki
dudu ujar ngèrèng-erang
mung sajarwa sabênêre
lêbokna cakraning nala
lan malih sun awarta
sajati-jatining ngèlmu
sêsênêngan panganggêpnya

datan êndhèk datan inggil
jangji ywa melik rêruba
parentah nglilani bae
rèhning kawruh kabèh tanpa
nyata saksi tan ana
Cina Lônda Buda Hindhu
bab ngakerat tan pratela

mung dwija Suracalardi
trang pamawasnya mring Arab
dalil Kuran pambudine
titi tètèh kasat mata
pangudining dalalah
bisa wruh isi lan suwung
marma kalane samana

ki pangulu manrangwèsthi
sinêdhahan karsèng praja
dinuta panggya sagawon
sarta maringkên pralambang
cangkriman limang pasal
kacupan pangulu sujud
ngaras padane sang dwija

tur têtuwane ing ngriki
kang ambengkas marang tekad
mukmin kasêmbah pujine
prandene wa-wa kasoran
adu rasa sasmita
mring Kancil Mongpraja matur
kancil uga kawêdhêngan

saking judhêging pamardi
ing mangkya maksih rinêmbag
amung saking baguguke
tinimbalan ing nagara
yèku tan dadi apa
awit pamariding ngèlmu
tan pisan melik rêruba

seje lan sirèku kyai
idêr ngèlmu mrana-mrana
ngalor ngidul golèk babon
mori muslim tuwin sêmat
iku sababmu brewa
cinêkêl laju tinutup
tunggu landrad prakaranta

Sugriwa dupi miyarsi
mring jarwaning rase lingsang
sadarpa gêgêtun tyase
mangkana sabdèng wil pusa
rase iki prakara
kawruhku wus bubar larut
brêsih gusis tanpa tilas

kang kobuka pundhèn mami
yèn mangkono awak ingwang
luput anampani babon
pangrasaningsun wus lumrah
ing Yugya Surakarta
yèn wong anggêguru ngèlmu
nganggo pitik mori arta

kudu ingsun tibèng sêpir
wus pasthine awak ingwang
wong dadi guru ginêdhong
ing tanah Jawa tan kurang
sabên kewan wus tuwa
akèh kang dhêmên kawruhku
lamun nyata nora kêna

sun kira akèh kang blai
para guru Surabaya
sapêngetan sapêngulon
trus Batawi Bantên pisan
rase sumambung sabda
yakti bae lamun krungu
nanging adate Mongpraja

golèk-golèk datan arsi
yèn tan ana ingkang gugat
kawarta rusaking ngakèh
nora praduli ing patrap
mangkono wong Danurja
kang putus wasesèng kukum
salah bênêring prakara

Sang Amongrat mijilakên budi
klairan kemawon
amancasi dursila sakèhe
tinetah mring tindak tama yukti
kayaktèn sanagri
tanpa laku dudu

ngèlmu ngakir uga yèn binudi
dunya praptèng maot
yèn wus cakêp cukup pracihnane
winulangkên nora mamrih dhuwit
lir patrapmu kang wis
yèku babing luput

ingkang môngka kawruhmu tan titis
angawur tumpang-so
gasruh bae tuna luwih rèmèh
romot-romotan anggêbmu mêthit
sajatine kodhig
kandhêg durung têrus

ngèlmuningsun kewala ngungkuli
tan dadi paguron
aja ingkang wa-uwa ngèlmune
tikêl satus durung angiribi
wus dene Dyan Bèi
Amongraja punjul

tikêl sèwu tinimbang lan mami
dene ta sagawon
tikêl satus yuta watarane
sira kuwuk saya mêlas asih
nangis mêmpas-mêmpis
kang wus klakon gêtun

nuli muwus noraga ngrêrintih
mukane acêlom
kayaparan lingsang wêkasane
besuk apa luwar ingsun iki
tan bêtah nèng bui
rase nambung wuwus

lah mênênga bae sira dhisik
ngêntènana êrol
nuli munggah landrad nora suwe
kawuwusa jaksa animbali
kuwuk kinèn mijil
tinalenan gupuh

ing macanan tumuli dèn irit
mring jaksan sumaos
angêlob-êlob arang kêdhèpe
nulya jaksa nabda mring kang kerit
hèh kuwuk sun purih
ing katêmênamu

kang prasaja kewala ywa kidib
kabèh kang kalakon
sira dadi guru maridake
ngèlmu apa kang siranggo marid
lan watonmu êndi
wali nabi kang wus

lawan apa ragadirèng murid
sarate santero
aturira kuwuk datan barès
singlar dènnya wus nampani dhuwit
pitik mori muslim
datan dadya guru

wali-wali myang pinindi-pindi
kuwuk kukuh mopo
lara nadyan tumêkèng patine
nyumanggakkên karsaning nagari
sawusira titi
aturaning kuwuk

wus tinulis kamot ing prêklaring
uruting pitakon
para saksi nginggil paturane
ôngka siji prosèsing kumisi
macan warak tuwin
wrangas gogor klêbu

nulya gagut saksi ôngka siji
sira garangan ro
luwak salira padha bangsane
nulya landhak cèlèng gênjik babi
luwak ingkang mungkir
kapat maksih tutup

mandhak dadi pasakitan awit
paturane mopo
tiniti-titi tan gêlêm barès
têtêp lamun wus saeka-kapti
sakongkêlan sami
pambujuking kuwuk

brewa nuli kinèn bali maring
sêpiran ginêdhong
dupyantara lami pambuine
pasakitan yun dèn rol pulisi
sigra dèn dhawuhi
dinane kang tamtu

kinèn sowan papriksan kriminil
samana ri Rêbo
dene ingkang minôngka presidhèn
Patih Kartipraja kang nyêpuhi
jaksa lan para lid
tindhihe pangulu

para saksi cèlèng saha babi
myang garangan loro
pasakitan wus sumaos kabèh
dyan pinriksa saking siji-siji
cocog lan pêrklaring
tan siwah sarambut

sigra luwak catur kuwuk siji
maksih samya goroh
angandika kyana patih banthèng
hèh dwirada bab prakara iki
aran apus krami
sun tan kwasa mutus

munggah landrad besuk dina Kêmis
pamancasing kewuh
pasakitan lêbokêna manèh
mring kunjara tunggu sawatawis
sigra bubar sami
luwak saha kuwuk

binalèkkên marang jroning bui
ya ta kacariyos
sira luwak papat ingkang anèng
sêpir sami rêrêmbugan murih
ènthènging prakawis
kang sawiji muwus

hèh ta sanak-sanak besuk Kêmis
nèng landrad sumaos
padha blaka kewala yogyane
supayènthèng bisa manjing saksi
marmane sinêpir
bab tan gêlêm ngaku

biyèn-biyèn angakua sami
ora yèn ginêdhong
dhasar kôndha sabênêr-bênêre
wusing guyub luwak punang pikir
nuju malêm Kêmis
praptaning ri tamtu

ing sawêngi natas tanpa guling
kuwuk luwak dhrodhog
dupi wanci pukul astha kinèn
mêtokakên pasakitan sami
wus tinali goci
kuwuk luwak wau

kajaga ing macanan miranti
lir adat kang klakon
sumaos nèng plataran rad gêdhe
sakabèhe saksi-saksi sami
dyan presidhèn mijil
jaksa lan pangulu

patih gripir uruting palinggih
sang presidhèn manggon
Amongpraja nèng têngah lungguhe
kiwanira kang nambungi gripir
pangulu tumuli
jaksa kang sumambung

têngênira presidhèn kang linggih
banthèng nir pakewoh
sima tuwin manjangan êlide
waspadèng tyas pamulating tulis
surasèng prakawis
panangkising kuwuk

saha porsès prêbaling kumisi
wusnya trang pamaos
apal kabèh gancaring nalare
tandya dhawuh mring jaksa lir kang wis
kinèn animbali
pasakitan kuwuk

sarta luwak catur wus sumiwi
ing ngarsa sumaos
sang presidhèn para lid kabèhe
kudu samya têranga mangèksi
wajibing prakawis
wruh ing warnanipun

bab cirining kuwuk luwak titi
wus samya waspaos
nulya presidhèn pangandikane
marang jaksa kinèn maos tulis
pandakwa umili
maca swaranya sru

supaya trang panalinging saksi
pra lid saantero
pasakitan wêruha nalare
wusing tamat presidhèn tanya ris
kuwuk maksih mungkir
kang gugat tinuduh

kinèn matur wus kasumpah wisik
adate mangkono
nulya matur purwa wusanane
gripir kêthèk nuli anulisi
garangan turnya ris
cocog lir ingkang wus

tan sulaya kalayan pêrklaring
sigra nomêr loro
têlu papat lima rèntès cècèg
têkèng luwak uga anocogi
luwak catur nuli
samanantuk ampun

nulya kabèh para saksi-saksi
pasakitan kinon
dèn undurkên sawatara agè
rèh presidhèn yun manimbang adil
parentah tumuli
mring kyai pangulu

maskumambang wa-uwa trampiling wèsthi
adating klakuan
ingkang kasêbut ing dalil
contone wong ngaku Allah

mamèt misil kewan kang tan nganggo budi
tan nêmbah mring Allah
mandhak ngaku dadi Gusti
sah tibaning kukum pêjah

para êlid nimbang uwiting prakawis
antuk siksa paksa
binuwang rongpuluh warsi
banthèng mangkana wuwusnya

rèhning kuwuk kalêbu prakara sipil
têrang ngrekadaya
glêmbuk ragad pitik dhuwit
têtêp amung apus krama

mori arta linironan catur sêpi
ujar tanpa tôndha
têtela panggawe juti
ènthèng tibanirèng siksa

limang taun nganggo dèn kalungi wêsi
etunganing dina
têlung puluh ran sêsasi
rolas sasi sawarsanya

Sang Presidhèn Amongpraja nayogyani
wus kuwat mupakat
kabèh rad kumpul sawiji
dyan katèkên nèng pandakwa

Amongpraja dhawuh kinèn animbali
saksi lan sakitan
arsa pinaringan uning
jaksa ngawe-awe nulya

sampun maju sadaya gya dèn dhawuhi
hèh Sugriwa sira
talingên prakara iki
wus kagalih ing parentah

presidhèning landrad dina Kêmis iki
têrang sira salah
nglakoni ingkang tan yukti
titi titis tibèng siksa

binuwang mring sajabaning tanah ngriki
jroning limang warsa
saha kinalungan wêsi
wêsiasating nagara

ponis landrad ing Gêbangtinatar Kêmis
tanggal ping limalas
Rêjêb Jimawal wit tampi
kêna ngetung limang warsa

nanging sira maksih tunggu arès ponis
ingkang kinawasa
iyeka bênêran inggil
hohgrèskop kang kinawasa

sira mêngko bali mring bui ngêntèni
ing waktu punika
kabèh saksi dèn ganjari
garangan babi andhapan

amung luwak sakawan kang datan tampi
rèh ondêrsuk rannya
saksi magêpokan juti
sêkongkêl milu durjana

kacarita wus bubaran presidhèn lid
kuwuk kawuwusa
tinuping wêlak ngranuhi
baline marang kunjara

sira brewa ning jroning bui ciptaning
nêgês ing Hyang Suksma
murcita talining urip
nyuwun luwaring sangsara

truhing supta wor Suksmane kang linuwih
cêngênging paningal
surup baskaraning wêngi
kawêngku anèng pamriksa

kawimbuhan ing sih pamanthênging budi
jinurung ing puja
saka pikire pribadi
wus sirna gusti kawula

al insanu sirirasa wus kawingking
wantahing Suksmana
lalumêlêng dikir napi
lir hèrnawa lan samudra

upamane kumandhang lan swara tunggil
saking manrang cipta
patitis pancêring urip
wus sirna tan ana rupa

amatèni wil pusa praboting urip
rupa tan nupiksa
swara wus datan kapyarsi
ana ambu tan ginônda

kang nèng crêmin datan kawasa ningali
wus nuksma-manuksma
murcita kêdhaping pati
têpêt sajêroning laya

hyang-hyang mati ana jêroning ngaurip
jumênêng priyôngga
mêsês musus ciptèng jisim
jinurung ing dhèwèkira

wus kagulung samudra kang tanpa têpi
sahir kabir juga
dunya ngakir dèn lakoni
jumênênge Hyang Pramana

dupi dangu rinuwat cakraning dikir
praboting agêsang
pêpak jumênêng lir nguni
maksa nora bisa luwar

panggagasing wardaya kuwuk wit tampi
rase jarwanira
yèn ngèlmu tan mitulungi
datan bisa nanggung lara

wus têtela têrang kalakuan iki
manêgês ing puja
kongsi nir kawula Gusti
sinipatan Hyang Pramana

parandene tan ana Allah nulungi
tangi kang wardaya
pamikiring budi yukti
yèn mangkono bênêr lingsang

hèh sarjana kang ulah putusing ngèlmi
rasakna punika
kawruh wus rada nyukupi
dene tan bisa sung luwar

mracihnani sanadyan putusa ngèlmi
dalil kitab Kuran
yèn atine tanpa budi
ulah marang kasujanan

sajatine Allah sasamining urip
iku kang masesa
anggêganjar apêparing
sandhang ingkang sarta pangan

lah kapriye ingkang maca kang miyarsi
ywa tinampan lômba
ewuh pangiraning ati
ngèlmuning kuwuk punika

pasthi padha lan ngèlmune kang miyarsi
lamun nora padha
anggêpe mandhak ngungkuli
tôndha yèn cingkrang kawruhnya

kawuwusa kuwuk antaraning sasi
ana ing kunjara
tita datan bangkit mijil
wus mupus karsaning Suksma

nulya arès ponis landrad sampun dadi
pinaringkên sigra
lir adatira ingkang wis
surasanirèng putusan

nêtêpakên landrad panimbanging pra lid
ing Gêbangtinatar
enggal-enggal jaksa gripir
paring dhawuh mring sakitan

panabdaning kêthèk marang ama pitik
kuwuk wruhanira
arès ponismunêtêpi
kalung wêsi limang warsa

binuwang mring jaban rangkah tanah ngriki
kulon kene iya
ing Ayah goning wêwêri
yèn wus sah antuk lêpasan

mawa kitir saking Ayah residhènsi
sandika aturnya
rante ingêtrapkên aglis
kumalung guluning brewa

dèn angkatkên gumrudug kang atut wuri
tundhan sabên tanah
têbih lampahnya wus prapti
dèn culakên anèng Ayah

antuk bêgja nèng kono sênênging pikir
awit kèh mêmangsan
nanging cacade sathithik
pisah anak bojo kadang

kawarnaa ing Gêbangtinatar nagri
wimbuhing nugraha
tulus palawija dadi
tan rêkasa barang karya

murah sandhang pangan rajakaya tuwin
aglar ing pangonan
rèh doracara dur gusis
kataman tataning praja

akèh sato kewan cilik ingkang sugih
ingkang gêdhe mulya
satriyane anêtêpi
karan Kancil Amongjagad

wus kasêbut ratwagung murtining bumi
bisikaning nata
kang komram sagung kumêlip
Sang Prabu Kancil Amongrat

Amongjagad kang sarta Sri Amongbumi
Amongduryasèngrat
Aji Pamasa sêsilih
lire pamunahing cara

samana Sang Amongpraja maksih galih
pancêring wardaya
kongas pangudyasmarèng sir
yun panggya lan dwija sona

kang asrama anèng Suracala wukir
panguguting sêdya
kongsi katuwawa kèmpi
solah-bawane srênggala

marma siyang ratri datan lali-lali
ngalela waspada
sarupa tikswaning ngèlmi
malat mulêt kulunging tyas

asmaradana winarni
kadya sarêng lêlampahan
dwija sona kang martapèng
guwa wukir Suracala
wus kathah muridira
kang mruwita sagung asu
ing wana-wana ngawula

asu ajag wawar kikik
wrêka angsang tuwin rangsang
gêdhe cilik nyantrik kabèh
gêguru patraping muksa
sampurnaning agêsang
dunya ngakire sinung wruh
kabèh pinrih sarjanèng rat

titis tataning ngaurip
ngarêpkên kawruh kang nyata
surasaning jagad kabèh
bubuhane wong utama
talabul nir wikara
karananing budi kawruh
sasmita rasa nèng dunya

ngawruhi kawula Gusti
mati urip tinupiksa
dwija wrêka warsitane
mring para murid sadaya
anjuju dulang mangap
winruhkên pathi kang nglangut
ing tirtaning kang nirmaya

wus sinipat insan kamil
kamil kamal adiningrat
cakrawala jinarwakke
dura rining jiwa raga
gêgarane nrang cipta
mamèt netra kuping tutuk
grana wijil ketang daya

dayaning pôncadriya wrin
kang klaku sadina-dina
kanggo manuksmèng uripe
jinèrèng ngêbêki jagad
gatgadanirèng sona
kang wus jumbuh jaba kalbu
tan sumêlang akir dunya

nyruwètèh sabarang kardi
wruh mobah-mosiking jagad
kabèh binudi sababe
tan pracaya kodrating Hyang
tuhu madhêp ing Pangran
gumêlaring bumi wêruh
kurêbing langit pratela

kaanan kabèh kang kèksi
mujudi sandining Suksma
katêmu kanyataane
nganggêp ing Suksma antaya
yayah midrawèng jiwa
wus mangkono kewan putus
mumpuni budi caksana

tuhu yèn asu linuwih
pantês karan dwijawara
iyèku kawi wardine
dwi loro ja mêtu nglawang
têgêse pintu karwa
nasika bolonganipun
têtêp wuta tuduh marga

dalan ingkang luwih sungil
marganing puji tan pêgat
salat daim panêngrane
wus siningkur kang sêngkêran
basa daim artinya
jumênêng kalawan idhup
sinasuksma ngejawantah

wantahe kawruh kang wêning
sirna cobaning dyatmika
cacade warni sagawon
nanging kawruhe utama
prayogane cupana
aywa isin tiru-tiru
iki asu badan suksma

pamawas kakekat murti
makripat ing jaman muksa
manrang wèsthinirèng maot
têtêp mukmin ngalimallah
campur tantara môngsa
ajali abadi kaglung
ginlung kadimah kadisah

sasat kyai taptajani
ing anusi al akasan
sangkêping sopana anjog
jumêgur satanah wa
wadine wali sanga
pasrangkara tanpa sintru
wus nyipati akmaliyah

rukuning Islam nastiti
dhaup lan pathining rasa
ginêlarkên mring muride
dadya panuntuning tata
nilati kang mustapa
kucêm pra ngulama jamhur
ering maring dwija wrêka

marmane sagunging anjing
isining wana samoa
manyrahkên jiwa ragane
dupi wus jinarwa tama
pramana pangêcupnya
ingkang bodho jahlu busuk
yèn wus winarah ing wrêka

tamtu sanubari mingis
tajêm lir mimis atêrlat
rèh têrang glèthèk pêthèle
tanpa kijap tanpa lambang
yèn caraning sarjana
gampang lamun awèh tutur
singa tômpa têrus têrang

wus têtêp guru linuwih
nuwuhkên tangining nala
saking karna wasitane
guru garaning panyipta
ginugu barang jarwa
sampêt nyataning pituduh
angên-angên ingkang tômpa

srênggala budi martani
wêwarah tan ngayawara
kusus sarèh wicarane
kagunaning pôncadriya
driya di murti tama
nyamuting sasmita nglangut
nglamat tan kacakrabawa

kridhaning buwana wêning
wruh ing daya-dayanira
surya wulan santerone
sasadhara cakrawala
wus nirdyèng budyotama
ariya caksanèng kewuh
iku sona dining kanang

nêtêpi wajiping urip
mêruhi kaanan jagad
kang katon tôndha yaktine
singa sinung wruh tarima
rèh têtela satmata
tan muruk ngèlmu kang lêmbut
nêtêpi daliling kitap

la yakjibu matripati
minal ngèlmu dakaika
lapal mangkono murade
nora wajib wêruh sira
ngèlmu kang lêmbat-lêmbat
awit tan kêna ginugu
marma sang srênggala dwija

warata saya mratani
tumular-tularing dunya
kidul wetan êlor kulon
mlangkah saking tanah Jawa
sagung sagawon wana
ing wêktu-wêktu cumundhuk
muruhita mring sang tapa

ngasil bab lakuning urip
ngarêpkên murtining nala
lalu linantih lêlakon
klakuan kang wus kapêstha
pasthi pathining rasa
rasaning kerat kacakup
putus sandining buwana

sandining Hyang nuksmèng wadi
wadi-wadi wus katara
wruh kanyataane kabèh
ing dunya ngakir kadhadha
dhinaku sangkan-paran
yèku sajatining asu
marma murit pawiyatan

rêraton traping pamardi
dayane mangulah puja
nir deya manrang pakewoh
anggêpe sadaya sona
kang wus mangatas jarwa
nyipta umure jinabut
maksih rumôngsa durungsah

awit wus rêjasèng budi
ngrasa utang tanpa petang
ketang nrawang wardayane
rêgane yutan mawêndran
winruhakên ing padhang
iya iku kabèh asu
paring sang srênggala dwija

sumugun-sugun ing pikir
jinarwèng ngèlmu kang nyata
lir mring Pangran panganggêpe
tan rumôngsa yèn sapadha
awit jarwa murtyarja
tinuntun sakaning punggung
kongsi putus nrang wikara

kang durung wêruh ing wèsthi
sasat nèng jroning kunjara
gêdhong pêtêng sumpêg tyase
tinuntun marang pêpadhang
jêngglang sumilak nrawang
sinung lampu pitruliyun
dening risang dwija sona

murwani budi lêstari
nèng pabarataning warta
nênuntun marang wong mêlèk
angêlèkakên ing wuta
tan watara têtela
nilasi kawignyan pungkur
yun kawêntar kajuwara

sampurna pakaryèng sandi
têmbung Jawa Ngarab limpat
winor juga surasane
kanabeyan kadewatan
jinarwakkên sadaya
kang daya sênênging kalbu
wit saka wruh tyasing liya

ngyêktèkkên aryaning bumi
sor prabaning diwangkara
kasintron ima tan katon
yèn siswa ing Suracala
kalingan wukir sasra
maksih sumorot umancur
tanpa dalu tanpa rina

puniku môngka upami
kinarya mangalêmbana
kongsi wus tan bisa jèrèng
kotamanira srênggala
triloka tanpopama
kadibyan maharja tulus
têrus manuksmèng utama

ya ta Amongpraja Kancil
kang dahat angancam-ancam
pêcahing nala katonton
ingkang mangrusak agama
sona ing Suracala
kagalih gêmpal karatun
wiku-wikuning antiga

Mongpraja panguguting sir
jêng gama pamardyèng guna
dhumatêng sagung muride
yèku dwijèng Suracala
kawêntar kajuwara
dadya catur kondhang kidung
marma dahat ngancam-ancam

sabên yèn miyarsa warti
manaputi ing wardaya
lir bagaskara têngange
sêdhênge môngsa katiga
kumyus ingkang swanita
gumêtêr padoning tutuk
mangkana panggagasira

dene ta ana kang wani
gêmpal tata têntrêm mangkya
asu edan pamijange
nguni paman uwa-uwa
angsung inah tri warsa
ing mêngko wus mangsanipun
srênggala tan ana seba

sigra Amongpraja Kancil
parentah marang parêkan
kinèn nimbalana age
ki pangulu uwa-uwa
saha para ngulama
pêrgadring prakara asu
kang ingagnyan dan umentar

samantara sampun ngirit
wa-wa myang catur ngulama
kang wus mutamat kawruhe
seba ngarsaning Mongpraja
nèng bale pasênêtan
Amongpraja sabdanipun
marang kyai kalilollah

lah dèn kapara ing ngarsi
kabèh kancamu ngulama
matur sandika kang kinon
wusing tata pasrangkara
Rahadèn Amongpraja
hèh kayaparan pangulu
bab sona ing Suracala

madukara pangulu wotsari
dhuh dewa ji amba nut ing karsa
nguni kawula sung sarèh
salêbêting tri taun
ulun purih sumaos gusti
kathah sajarwa amba
praptèng mangkya sampun
angsal tri warsa tan sowan
kilap sababipun dene tan mèstuti
dhatêng inah kawula

Amongpraja angandika aris
hèh timbangên paman karsaningwang
yun katêmu asu mangke
kaya tan kucêm bênthuk
ngadu kawruh kang ganal gaib
nadyan ngadu kadibyan
campuh ing prang pupuh
sapira boboting sona
êrok bôndawala pati sun tan ajrih
ngêtog guna kasuran

apa ingsun mring Suracalardi
gawa gêlar tataning ayuda
datan gumingsir yaktine
pangulu aturipun
nuwun sampun rumiyin gusti
kagalih kang sakeca
sampun lajêng nglurug
awrat sanggènipun sona
amba kintên lamun rinabasèng jurit
paduka tan kawawa

kakêrigna sing awarak èsthi
banthèng andanu Gêbangtinatar
saèstu kusut campuhe
bab sona ajag guyub
adat ingkang sampun kawuri
manawi tiwikrama
sato galak mirut
miris mring kasaktènira
wijayanti têguh timbuling ajurit
lir durèn lan sêmôngka

dede tandhingipun lawan jurit
dibya kasantikane pun ajag
baut munah bol èstune
cukat bantêring laku
tambah mangkya putusing ngèlmi
èstu srah jiwa raga
yèn sampun tinuduh
kang subrata Suracala
marma gusti atur kawula prayogi
nimbalana para rad

ingkang sampun putus ing pangèsthi
dados kumpul santosa mupakat
karsaning nagri têtêpe
jaksa patih pangulu
kumpul guyub kanang pêrgadring
yèn sampun abipraya
punika ran kukum
ugi karsaning narendra
jêng paduka tan kenging mingsêt sanyari
sarêng brastha lan radya

dyan nimbali jaksa saha patih
sampun kerit sumiwi ing ngarsa
satata urut lungguhe
radyan ngabèi dhawuh
hèh rêmbugên prakara kirik
dènnya bangkang parentah
tan nêdya mangèstu
mring nagri Gêbangtinatar
kayaparan prayogane jaksa patih
apa rinodapaksa

tinimbalan ingkang klayan aris
apa sun tindak mring Suracala
nayaka waktra ature
dhuh gusti sang aprabu
bilih tuwan tindak pribadi
camah asoring lampah
manawi yun pupuh
kawula kintên tan kiyat
yèn ingalus pun sona yakti tan arsi
mênggah prayoginira

katimbalan malih klayan aris
bilih datan purun pun srênggala
panggihan kewala sae
ing Parangtigan bênthuk
abên rasa sasmitèng ngèlmi
pundi ingkang kasoran
prayogi maguru
bilih ngabên kalungidan
bôngsa nalar kawula datan gumingsir
dene yèn ngabên kitabdalil kitab tapsir awal akir
pun bapak ki panguluwa-uwa
kang sampun jajah kitabe
sanadyan muridipun
ki pangulu prayogi miring
têmpuhnya rasèng sarak
yèn pun sona gayuh
kawruh ingkang lêmbat-lêmbat
prayoginya paduka ingkang nglawani
kados yèn dèrèng gôndra

tikêl satus sona dèrèng mirib
saking pangintên amba punika
amung munjuk sabarèse
mèsêm dyan bèi ngungun
mring pangalêmbananing patih
nulya alon ngandika
sapa ingkang cukup
nglakoni dadi utusan
padhami lan srênggala Suracalardi
patih panggah aturnya

bilih parêng kawula pribadi
kang lumampah saha nglugas wastra
sandi tiyang alit bae
kanthi sapantêsipun
kalilana kawula milih
satungggal pun palwaga
lutung kalihipun
dyan bèi dhangan ing karsa
angandika bênêr aturira patih
môngsa bodhoa sira

mung wêlingku ywa sulayèng kapti
têtukaran rêbut kaluhuran
kadi patraping wong rècèh
kang rosa gêlut unggul
mangkonèku cupêt ing budi
dawakna nalarira
murih bangkit ngêjum
pikirên srananing ceda
sirnakêna supaya tata lastari
titi sunguting nalar

lah wis padha mundura sun nganti
patih jaksa pangulu umandhap
sapraptanirèng wismane
patih nimbali gupuh
marang kêthèk saha anjani
samya sowan ingagnyan
kêkalih sumaguh
nuwun suka sukur ing tyas
sèwu bingah kêthèk lutung dinuh gusti
mangkono wong ngawula

yèn tinari nêmpuh baya pati
nyandikani bingar lir ginanjar
iku punggawa wajibe
nglakoni ing satuduh
durung tamtu dinaning wuri
ngunggahakên darajad
saking nut ing dhawuh
nadyan nora ana karya
gusti pasthi waskitha têrang mring abdi
misudha ing kawula

rèh palwaga anjani tyas lungit
dupi tinari têmpuhing baya
tanpa matur akèh-akèh
mung bigar gagah saguh
wajibing rèh punggawa murti
nirdeya nrang wikara
tan kakehan saguh
tan pisan ngumbar kasuran
datan cêlom netyasmu kêrêng nampani
sandika madukara

ngasorakên rasa ingkang lêgi
iya iku kancil abdinira
seje lan kewan samangke
yèn tinari ing kewuh
minta jangji yayah wong glidhig
ing sêtatsiyun nganyang
mrih plênthuning wadhuk
kauntungan kaya Cina
kang dèn arah sajatine jago ngucir
wêdi lok surak-surak

yèn mungguha gêmak jèngkèng ngruji
pandirangan ethok-ethok lara
sawênèh sèlèh lungguhe
uwis mangkono tamtu
nulya banthèng munyuk anjani
wus samya nglugas wastra
wisata tri laju
marang guwa Suracala
nirdyèngkara baya pati tan tinolih
saking wus ulah nalar

ciptaning tyas datan ana pati
pakewuh kang murang ing silarja
saking wus sampat pikire
sanadyan satru dudu
sinrênggara wicara lungit
manuhararja krama
silaning tumuwuh
tan ana sawiji apa
dhasar kanthi nalar dayaning tyas wêning
tan lami lampahira

praptèng Suracala amarêngi
pêpak murid sona warna-warna
cingak sadaya praptane
wantuning ajag asu
netya wêngis tan was mangèksi
wruh banthèng yun tinrajang
pinarjayèng kewuh
nanging sang maha pandhita
datan parêng awit cundaka kang prapti
tumulya ingacaran

binagèkkên raharjaning wuri
banthèng nuhun mangsuli raharja
sakulawarga muride
cantrik saha manguyu
uluguntung praboting rêsi
kang sami ulah tapa
muja nungku gêntur
dwija sona anggraita
banthèng ingkang prapta pragosa anjani
kinira yèn prameya

wus katara solah bawaning ling
trampiling wicara mawèh raras
tajêming netya pasmone
luhur kaworan ngungun
nglugas sandhang sêngadi cilik
dutane Amongpraja
èstu yèn para gung
priyagung Gêbangtinatar
dwija wrêka tumulya têtanya aris
mèsêm saha mardawa

kadingarèn jêngandika prapti
pangintên kula sami kasasar
datan nêdya praptèng kene
sèwu mokal katuju
yèn sinêdya paraning kardi
rèh kula punggung mudha
kuthung tyas truwilun
cêndhala nir tatakrama
dahat tuna kajawi kasasar mampir
banthèng kagyat miyarsa

kagawokan wruh kêdaling lathi
mawèh tôndha srênggala sarjana
andaka alon saure
dhuh sang wiku pukulun
dinuta Sang Mongpraja Kancil
nagri Gêbangtinatar
dene kang rumuhun
ingkang taklim kaatura
kaping kalih paduka dipun aturi
dhatêng Gêbangtinatar

ingaturan sabiyantu budi
ngluhurakên mring Hyang Kang Murwèng Rat
nata têntrêming prajane
mancasi dursilayu
ngajar juti arjaa sami
kumpul mamrih yuwana
ywa na salah dudu
sadarpa atur kawula
mugi-mugi paduka jurungi kapti
nglêganana pinanggya

sêmu kodhêng tyasira sang rêsi
mring sabdaning banthèng manuhara
amêlas-asih têmbunge
bangkit ngluhurkên kalbu
pantês lamun dadia patih
wasana alon nabda
bab punika klintu
kawula sagêd punapa
datan pisan ngregonana drajad lêwih
jawi mung ulah puja

amangeran kalanggêngan suci
dunya ngakir kang kawula jaga
kinukut katon nyatane
tan pisan ganggu-ganggu
datan gêmpal tataning nagri
mung madhêp majênun lah
siyang lawan dalu
nanging Kancil Amongpraja
opèn dahwèn dene purun animbali
mring sasamèng tumitah

kula mopo dahat datan arsi
ki pangulu uwa-uwa prapta
kumawawa dhawuhake
kula kinèn sumujud
saha malih kinèn jarwani
cangkriman gangsal pasal
sasagêding 
kula batanging sadaya
kilap lêrês kilap lêpat datan uning
rèhning kula damarda

antya punggung mring lambang kang mêthit
datan bangkit amungkasi karya
sawusnya andhawuhake
uga sabdèng pangulu
kula pinrih sowan pun kancil
dahat wirang gung merang
mirong datan purun
tan kabawah tan kaprentah
ingkang bawah kang mrentah mung maha suci
kang sipat kadim baka

sampun lami praptaning sêmangkin
ijêngandika nayaka waktra
têmbung krama pangonggronge
mring kula dhêku-dhêku
angaturi praptamba maring
Gêbangtinatar panggya
lawan kancil punggung
kang wus ginunggung caksana
sajatine sêpa-sêpi tanpa budi
budinirèng durjana

palsu dora wranane sakêthi
sungsun sayuta ambêk utama
anglakokakên khukume
yèn sabên bocah gumun
wêdi asih angaji-aji
guyu kang wicaksana
wruh patraping bujuk
sandi khukumolah dora
lamun Allah ngukum kawulane pasthi
datan mamèd lantaran

marma kula dahat kirag-kirig
srambut pinaraa sèwu yuta
tan gêga makatên banthèng
kancil nindakkên apus
kumawani ngaku angirib
amrih kajèn kèringan
srananing sêkuthu
dora rêraton sapraja
kumapintêr kumawasis ngathik-athik
ithik-ithik parentah

kêcap mangap dhawuhing nagari
kidip kêkudhung walulang macan
kang gêgilani warnane
tan wruh yèn isi palsu
santerone dika puniki
kang samya anggêp praja
budine kumingsun
gumaib kêdaling lesan
sayaktine ratuning cubluk sabumi
ngapusi kramèng arja

jêngandika banthèng dadya
patih taruna winasis
punapa jandika wignya
dhumatêng wajibing patih
gumêdhe kumabangkit
gumunggung angaku-aku
yèn nyata dika wignya
jèrèngên kularsa uning
nadyan dora lamun wranane sêmbada

kinarya ngapusi bocah
kang tan bisa sisi wêdi
dene patih kinawasa
mujudi sri narapati
bungahe lir kagimir
kadhadhung dayaning palsu
rupa intên barleyan
ngaku paringing Hyang Widhi
yèn wong bingung èstu nganggêp yèn sanyata

ingkang bisu tuli wuta
kang kadi jandika ajrih
pasthine mundhi mêmuja
rèh sampeyan tanpa budi
nalare mung sacuwil
nir kira-kirane suwung
kalpika pasèt Prasman
puniku kênèkêr bêling
yèn kulaa sayuta datan supêna

Gusti Allah datan gadhah
pêparing kang rupa bêling
wontên wujudnya punika
saèstu sayuta kidip
punapa malih kancil
purun ngaku-aku ratu
dika dadi warôngka
ingkang dadya jaksa èsthi
uwa-uwa pangulu panggawe praja

têtêp rukuning karajan
patang prakara mêpaki
ananging paningal kula
kratoning goroh katawis
patih patihing kidip
pangulu jaksa gêdêbus
dadi dora jendralan
nêbu sauyun ing ati
kang pinurih kajèn kèringan ing bocah

bocah ingkang durung bisa
buwang riyak umbêl wêdi
apêpayung sèrèt prada
gumrudug akèh kang ngiring
napa dika udani
nêgêsi dununging payung
lah kula jarwanana
yèn wong darbe pasthi uning
wong manganggo èstu ngrêti dayanira

aywa dika bungah-bungah
dèn payungi milang-miling
glelengan asêsongaran
badhêdhêg anggêp kapati
lan kula takèn malih
payung abang ijo biru
putih kuning myang gilap
punapa ingkang pinurih
wong manganggo tamtu têrang karêpira

sarèhning banthèng warôngka
bab puniku masthi uning
kang awit ratu yèn arsa
ganjar payung marang abdi
èstu byantu lan patih
prituwin santananipun
datan kenging mlangkaha
ngagêm karsanya pribadi
dika patih kapatah wêngkuning praja

sagung kewan wanawasa
ingkang cubluk wêdi asih
wit gumun kawignyanira
kabèh pratikêling kancil
yèn Suracala kirik
kancil ratuning truwilun
mung bisa ngrekadaya
aturna punika patih
marang kancil ujar kawula sadaya

mandhak wuwuhana ala
pamancah pamoyok sami
punapa malih samangkya
paripaksa kumawani
purun nampèni dhuwit
pajêg bumi dhusun-dhusun
saha malih sinêmbah
lan angukumi sasami
badhe kula takèni lamun pinanggya

wus kawêntar Amongpraja
kabisane mung sacuwil
ambêg baud ngêjum nalar
guna ingaguna murti
mêmulang muruk ngèlmi
wulung kucing ngèlmu kuwuk
dudu ngèlmu kang nyata
dudu wulang kang sayêkti
pangrasane luhur nyamut lamat-lamat

andaka jêngêr miyarsa
dahat gêtêrirèng ati
wirang rèh dèn erang-erang
sasat mati jroning urip
sumaput panon mipit
tan darbe nalar saglugut
pintêrnya sirna bubar
mawut-mawut tanpa kèri
wus adate yèn kasoran ing wicara

apamanèh kalah wignya
lir pêpês kang bayu budi
karoban prabawèng wrêka
kanang pratistha sêmadi
banthèng tan bisa mosik
kadi kapuk kênèng wusu
obahe ngarah-arah
pinaksa umatur aris
dhuh sang dwija prayogyamba mring paduka

mugi karsaa panggihan
benjing punapa kang pasthi
wontên pundi karsa tuwan
Amongpraja mung mèstuti
wêlingipun ing nguni
manawi sang dwija sarju
wontên ing Parangtigan
abên kawruh ingkang murti
pundi ingkang katitih tyase ywa cêla

manawi dèrèng panggihan
maksih gumantung ing galih
pêcahing nala narantang
narik gêtih otot daging
purbaning ati budi
sona nulya manthuk-manthuk
sun sumarah ing karsa
benjing punapa prayogi
wontên pundi kula umèstu kewala

lêrês ing pamrayoginta
yèn sami condhong inggalih
sae wontên Parangtigan
awit cêlak jalanidhi
datan wontên kang uning
ing ngriku panggenan samun
andaka aturira
inggih kula tur prayogi
benjing dintên Jumungah ngajêng punika

kintên-kintên pukul sanga
paduka sampuna prapti
panggihan ngabên kawignyan
nyirnakkên gêtêring galih
prayoginipun mawi
pranatan caraning ratu
sanadyan ngriki tanpa
yèn ing ngrika kêdah mawi
wusnya têrang kyana patih sigra bidhal

saking guwa Suracala
palwaga lutung tan kari
datan dangu lampahira
samantara sampun prapti
Gêbangtinatar nagri
kyana patih gya cumundhuk
ngarsèng Kancil Mongpraja
matur purwa amêkasi
Amongpraja dahat sukaning wardaya

hèh patih patahên sapa
kang yogya mèstuti mami
mangun bicara lan sona
kang pantês putus ing wèsthi
kudu tataning patih
pahargyan luhuring ratu
aywa kongsi kuciwa
myang ajining para rêsi
kang ingagnyan sandika prentah palwaga

tandya lèngsèr saking ngarsa
pranatan kinèn miwiti
tinulis ponang pranatan
mamèt adating narpati
tan dangu sampun dadi
badhe tindaknya sang mulku
dene cucuking lampah
sardula sadaya kêrig
ingkang kèri tunggu praja sawatara

dene kang ngayap narendra
warak landhak banthèng bothi
kidang manjangan andhapan
rewônda anjani babi
sumambung pra ngulami
manggalane ki pangulu
katip mudin mutihan
punggawa kang têngga puri
jaksa patih kori tuwin sarayuda

tugur anèng pagêlaran
ing magangan srimanganti
pranatan konjuk saksana
condhonging karsa rêspati
tata-tataning abdi
tan ingowahan lêstantun
panggihan Parangtigan
riwusnya antara ari
praptèng ari Jumungah enjing samana

sangkêp miranti samoa
saha kang tumutur sami
kêrig sagunging sudira
ngalumpuk ]

nèng srimanganti
mênuhi praptèng jawi
wuwusên sadaya wrêku
ajag kikik lan wawar
samana wus dèn dhawuhi
ingkang dhèrèk pilihan mung kawan dasa

kang wus pratamèng wikara
digdaya dibya ing jurit
putus pangulahirèng prang
samana jam astha enjing
dintên Jumungah Paing
kaping wolulas sutèngsu
Ruwah warsa Jimawal
Isaka sangkalèng warsi
gati sirna pujôngga ya ta kocapa

bidhal sarêng lir sêmayan
tindaknya Mongpraja Kancil
ngilèn tirahing samudra
dene tindaknya sang rêsi
ngidul Suracalardi
trus ardi Sèh Bêla-bêlu
nuli praptèng Mancingan
dupi nèng Parangwedang wrin
Amongpraja tumurun saking aldaka

pacalang sima atusan
gumuruh bumi lir gonjing
kêkalih têmpuh ing tingal
manggut sami anampèni
kagyat kancil mangèksi
wênêsing cahya sumunu
wingit prabaning waktra
netya sêmu sumèh manis
raras sarwi ngarah-arah ruming sabda

tumulya agêgandhengan
mring Parangtigan saribit
ciptèng tyas Mongpraja tansah
pangugut-ugutirèki
tambah dupi miyarsi
saking patih kêthèk lutung
marma kancil mangajap
ing galih yun têmpuh lungit
wusnya prapta Parangtigan lênggah tata

kancil lunggyèng purwantara
sawadyakuswa kang ngiring
dene kang kapara pêrak
pangulu palwaganjani
mabungkuh smu kapering
kanan kiri urut lungguh
sang dwija nèng pracima
sadaya siswaniranjing
samya nêbih dene kang kaparèng ngarsa

sakawan srênggala ajag
baud munah satru sakti
putus pangulahirèng prang
mirut saisining bumi
duk samana dyan kancil
ayun-ayunan lan asu
Mongpraja pasrangkara
pun uwa sami basuki
ingkang kantun wontên wukir Suracala

tumêmpuhing karnèng wrêka
trampil dènira mangsuli
inggih sami karaharjan
tan kirang satu punapi
wusing liring-liniring
aso sawataranipun
ki pangulu wa-uwa
alon maju angabêkti
mring srênggala yayah caraning manuswa

nuli mundur lunggyèng kiwa-
nirèng kancil dyan ngabèi
sigra Radèn Amongpraja
nabda malih mring sang rêsi
netyandik sêmu wêngis
uwa pandhita kula yun
nêdha priksa mring dika
nguni sampun dèn timbali
rambah-rambah kapurih dhumatêng praja

marma uwa tinimbalan
nagari midhangêt warti
jêngandika ngaku Allah
myang kumpulan rina wêngi
rêraton traping pardi
sadaya siswanta gugu
tampi piwulang dika
pra murid ngrisak agami
agama kang gumêlar narik kotaman

dadya sintruning kasmala
kang wus kêkah kangge lami
winor lan yudanagara
saking pamardining nabi
kang lumuh pasthi tampi
kukuming sarak jinabut
lungayane mrih dadya
crêmin nêmbah ing Hyang Widhi
mrih warata tataning dinil mustapa

manawi makatên dika
jumênêng guru pranatis
mijang ngèlmu tan widada
dêdawa dêdalan kapir
an yun mardawèng dini
wiku pandhita antêlu
nênuntun manjing nraka
tiktrèng tyas yun durtèng karti
praja rêngka kagawa wulang jandika

marma mucung cipta kularsa katêmu
karana andika
tinimbalan datan prapti
punapa ta botên midhangêt pawarta

yèn wus kaglung kukum Suleman nèng ulun
prentah wus byawara
têrang dhawuhing Hyang Widhi
ngangge tôndha kalpikadi mawa praba

singa wêruh ring wangkawa limran sujud
tumeja ing kasa
surêm hyang pratônggapati
lah punika lètêr W gosok barliyan

duk dhumawuh ring kula melkad kang rawuh
amanidikara
karana kewan sabumi
sujud sayuk tumutur pranatèng praja

wus sabyantu sapulo Jawi umèstu
tan wontên manjila
ngrêksa sukrêtyèng nagari
sampun kathah conto kupiya kang klampah

kèh tinêmpuhadil pranataning ratu
Sleman ngejawantah
anyêgah gêlahing bumi
titi tata mangkya gêmpal wit andika

nukarta gung mangrêksèng nagri sadarum
duryasèng rèh arda
wus samya tobat mring Widhi
suka bagya kang kula jarwani tama

sèwu sukur kurmat kutu-kutu nungkul
mangke kasat mata
gêmah arjaning nagari
wit agama ajrih rabil ngalamina

kang kula yun kumpula ngrusak ing tyas dur
sinajarwotama
gama gandhulaning urip
siyang ratri parasdyaning sudarsana

gêgaran gung ananggulang dama punggung
midrawèng buwana
sumêbar amêratani
sasat kabar Bramartani Surakarta

kondhang kidung lir undhang sapinggir lurung
marduning prataksa
wus kalampahan pra kumlip
agêng alit suyut wêdyasih sutrisna

mandhak sampun misudha patih pangulu
jaksa ulah nalar
rukuning kraton mêpaki
wus sampurna mahyakkên sudarsanèng rat

patih ratu jaksa kalawan pangulu
kang karya pêpadhang
madhangi aran nagari
jumênêngnya awit sinihan ing jagad

amêmatut kèhing bôngsa kang tan turut
durcara ing sila
kara-karanirèng urip
ngluhurakên anêmbah dinil mustapa

dintên pungkur pinusthèng tyas tan siningkur
sarengat ambiya
ywa kadawa damèng budi
winahyakkên singa mopo pinidana

nguni rusuh sèwu siji tan umangguh
kang muksis ing sarak
nglakoni amaring Widhi
tansah murang krama ingkang unggul mulya

awit suwung patih jaksa myang pangulu
ratu datan ana
dadya dur amêratani
rèhning kewan tan ana kang winêdenan

kèhing dudu drubiksa ingkang kalaku
mangkya wus balabar
warata budi kang suci
akèh sêtya tuhu mring dinil mustapa

para dudu kèh parikramambêg ayu
ilang tanpa sesa
amblas têmah rata yukti
basa rata lêmpêngatinirèng kewan

tanpa brênjul cukul budi kang kalantur
padhang dede surya
pêtêng limut dede wêngi
lah punika dumunung pancêring nala

kewan sagung tutut manut amiturut
nir manah durhaka
malah mangun puji dikir
suka sukur arang kataman ing susah

mangkya muncul mancungul kang nêdya nglêbur
mulyaning agama
karana ngèlmunta wradin
sona wrêka kang yun angrêbasèng karta

rèh sang wiku maridakên ngèlmu rusuh
wani ngaku Allah
wani nyirnakkên Hyang Widhi
saking pundi purwane ngèlmu jandika

para guru kuna pundi kang kagugu
nabi wali sanga
pandhita jamhur musanip
kitab kadis Kuran pundi kang ingalap

o o luput dene makatên ginilut
kang nyirnakkên Allah
mangrusak budi lastari
tamtu rusuh rusiya kang badhe ngrêda

yèn kabanjur ngèlmu makatên kalantur
ngrisakakên praja
ngômbra kasmalaning bumi
awit badhe ngicalkên nêmbah sudyarsa

sampun tamtu kèh kewan jina sadulur
bapa byung jinanak
akèh kang sarêsmi mèdi
awit saking kukum kerat dika berat

swarga lêbur nraka sirna dika gasruh
durtèng tyas sudyarsa
Pangeran inganggêp sêpi
datan ajrih mring Pangeran sipat rahman

môngka sampun sèwu gangsal atus taun
sarengat punika
Ngarab mratani ing bumi
praptèng ngriki watawis nêm atus warsa

purwanipun kraton Dêmak Islam klaku
sanadyan Budaa
kinèn widada ing budi
nêmbah dewa mèt ganjaran swarga mulya

kathil murub sêsotya barliyan mancur
mas tinaturêngga
ciri patra kara sidhi
langgêng badan alus pangawak jawata

kilap èstu kilap dora kudu-kudu
atasing agama
anaa kang dèn wêdèni
nadyan sonya kudu tumurun tyas muja

anggêr patut kalakuan sae tinut
sanadyan tan gêga
yogyane sajroning ati
lair kudu mèstu yèn pamanggih kula

sampun dangu tikbra brastha nagri ngingu
kèhing pangajaran
mulang muruk siswa murid
sastra Jawa Ngarab winruhkên pra mudha

samya gugu kuwat siyang dalu kukuh
madhêp ing pracima
mêmuji jumbuh ring gusti
kang kulapti karti kartaning buwana

nanging lamun lir cipta jandika luput
samar ambalabar
babar budi ngèsthi dhiri
wadi-wadi kawadaka tanpa daya

dayèng kumprung kuthung cingkrang gayuh suwung
ati cinipta Hyang
murang sarakirèng nabi
klengga nata kadaluwarsa budyala

kang kadyèku dika maido pitutur
karan guru ngrusak
murtat lir kapir Yahudi
Nasarani netah malêbèng naraka

sasar susur slusuran ki guru gasruh
pêtêng tan pêpadhang
anglalu rêjasèng juti
dika marid marang murid ngayawara

nguni sampun lupiyane kala kratun
Dêmak wontên bidngah
pinatenan dening nagri
Kyagêng Pêngging Dayaningrat ngrusak sarak

mungkur mung arda walepa
budi dama mahya ngèlmunta kidip
katampan dening wong bingung
ngungun nganggêp sanyata
dèn antêpi dunya tumêkaning besuk
sasar susur byang-êmbyangan
tan wêruh kawruh kang muksis

nadyan cikla-ciklu sira
mahabrata nèng madyaning wanadri
baksana brêbêkan kayu
yèn dika datan wikan
jroning wandanira kang jumênêng idhup
kadya ngincêng tanpa soca
sasare sopanèng eblis

apa nora gêtun sira
bêkakrakan cacad têkaning pati
tapane nir tanpa kusur
kagawa malading tyas
ngubalakên pôncadriyanta kapencut
rêrupaning dunya gumlar
ngapus kramaning lastari

eman têmên mahabrata
dene maksih kênèng panggodhèng jajil
jajalanat jroning kalbu
ngubungi tyas kasasar
sira têtêp munapèk kang baelatun
ôngga pangawak giyota
mung miturut juru mudhi

nora wurung prau pêcah
yèn katanggor sela gung parang curi
punika upaminipun
badan manut tyas nasak
murang marga èstu sikil ajur mumur
kawadis kang nora kuwat
kadim tanpa ika iki

kang yogya upami carma
tinataha pinulas amangrawit
supaya katona bagus
yeka ngamal klakuan
nora nana wong nglairkên alanipun
tansah pinulas pinrada
sinimpên rêgêding budi

mung bijaksa nawung kridha
kang waskitha marang rêgêding ati
ala yogyane kadulu
katôndha solah bawa
kasat mata têtela durtaning kalbu
marma ywa mungkir rasakna
urip nèng marcapadèki

aywa ngêndêlake tapa
yèn durung wruh jro wandanta pribadi
jroning musakab asung wruh
waman ngarapa napsa
katngarapa rabahu pardikanipun
sing sapa wruh ing sarira
têmên-têmên wruh ing Widhi

môngka sun liling sun sawang
dika maksih wuta tan wruh ing jisim
yeka kang mawèh kayungyun
ing tyas dur mrih tan arja
maridakên ing ngèlmu culika apus
sabên sona tômpa edan
majênun kagèndèng silib

dalil Kuran tan ingalap
amung ngèlmu karang kang dèn antêpi
mrojol saking watonipun
kiyase tan kasrambah
têmah ngathik angêthukkên mamrih bujuk
marma sulaya lan para
ngulama ing tanah Jawi

wau ta srênggala dwija
prastawèng tyas mring pangundhating kancil
mubaling pôncadriya wus
lir bramastra saksana
ngrêda dhrêdhêt kumêdut padoning tutuk
kabasmaran ponang nala
puaddul jakiyah basmi

lir tinêpak kanang muka
gêtêr kêtug jiwangga wus dadyagni
anala mubal gumrubug
saking tri kanapsonnya
ati siri sanubari mèh kalimput
bab sabda arda walepa
wimbaning ling radèn kancil

bawuring cipta srênggala
ciptanira yun tiwikrama wrêdi
mêkar yayah mahamèru
sirna ciptaning tapa
nêdya musthi prêmadi tikswaning siyung
tumulya ki uwa-uwa
trangginas waskithèng wèsthi

sigra maju ngraup pada
manuhara mriyêmbada ngrêrintih
waspanira sru kumucur
ature kadiparan
datan wande bumi langit dados awu
yèn paduka tiwikrama
samênit datan ngudhili

yakti brastha tanpa sesa
ingkang sabar anggèr sampun kagalih
owêl dibyanta kang komuk
kontab sajagad raya
paduka wus kaloka yèn maha wiku
lamun kanapsone cêpak
badhe tan tumêngkar wuri

wêlasa mring surya côndra
bumi langit saisine sakalir
punika tan milu-milu
yèn padukarda duka
nglêbur jagad adhuh sang pandhita sampun
dwija sona duk miyarsa
aturing pangulu kakim

sirêping driya wikrama
dyan sinamun gêtun durung nglakoni
wus mangkono maha wiku
kang pratamèng wikara
analôngsa ing nala maring Hyang Agung
sinamun ing samudana
mèsêm-mèsêm ngandika ris

mring kancil kang ambêg nata
pasrangkara sèwu tarima mami
nuhun-nuhun satus èwu
jandika nguman-uman
awit kula tinimbalan tan cumundhuk
kula prasaja kewala
kagaliha kang sayakti

lan malih dika jawaba
ingkang cocog duga watarèng ati
sampun kantos salang surup
rèhne sami sarjana
bokmanawi jandika wus tan pakewuh
badhe pitakèn kawula
ing tyas danurjèng kara di

kula kintên lamun wignya
anjarwani sathithik wus ngiribi
kang kula gulang kula glung
nalar kang satus yuta
salaminya dèrèng wontên bangkit ngêcup
kajawine amung dika
kang wus wicaksana murti

jandika madêg narendra
amisudha pangulu jaksa patih
nêtêpi ugêring kratun
adêgirèng karatyan
ngèmpêr-èmpêr mirip pranataning ratu
balik dika paripaksa
kumawani tômpa dhuwit

pajêg bumi desa-desa
saha wani nampani bêras pari
dene doyan pinisungsung
dika tan nyithak sawah
datan nandur pucang tirisan tan macul
enggak-enggoking kêdhokan
sacluwik datan udani

lan etungirèng cêngkalan
apamanèh keblating grad tan uning
loh cêngkare dika tan wruh
prandene mupu beya
mubêng mingêr salin-salin ambêbingung
pikulan lan pananggalan
pêthuk panômpa wilah wlid

krigaji sangon pasilan
plungguh saha panêtêp warni-warni
tulungan lan gugur gunung
jatine ngarah arta
dhistrik dêmang cinadhang kluputanipun
dika datan karya arta
parandene mundhut dhuwit

talèn wukon rupyah sêmat
kêthip kêlip benggol sèn tuwin bribil
kangjêng guprêmèn sadarum
ingkang yasa punika
pantês lamun para residhèn kang mupu
kuwasane rad Hindiya
rèhning wus rumôngsa kardi

wangsul kancil pakênira
paripaksa mundhut têbasan dhuwit
hèh sababna bab puniku
supaya padha trima
aywa kongsi gêrantês sêriking kalbu
yèn dika tan asung jarwa
têtêp datan aran dhuwit

puniku kringêt lawan rah
mondhong mikul wong desa luru dhuwit
nêdya kinarya tur-atur
pamundhuting parentah
wangsul ingkang nampani napa tan gêtun
mêrês gêtihing sasama
kringêting sami dumadi

punapa tan darbe wêlas
ngêtus kringêt daging gêtihing kuli
kadospundi awitipun
jamane kuna-kuna
dene wontên lampahan kadya puniku
rèh jêngandika tan ngodrat
bumi banyu gêni angin

yèn dika kang gawe jagad
lan turuning jawah saking wiyati
dika kang ngodrat tumurun
kula wus datan tanya
dèn ta mundhut pajêg lan sadaya wau
môngka kancil nora pisan
dadèkkên gumlaring bumi

pangintên kula jandika
kadadeyan padha bae lan mami
tan beda lan kuli dhusun
sami akayun kayat
pôncadriya datan pae ananipun
dika tan wêruh Hyang Suksma
kuli tan uningèng Widhi

sipatnya rong puluh padha
botên beda tôndha lamun sasami
dene dahat kumalungkung
mêmundhuti ardana
salin-salin panjaluke supayantuk
dadya panjêriting jagad
orêg mandhala sru gonjing

yèn bumine tan micara
kèhing kewan kang jêrit sasat bumi
rèh asale saking lêbu
lah punika rasakna
yèn wus têrang pancasên aywa anggasruh
prakara pamupu beya
supaya nrima wong cilik

kasmaranira tan sipi
dènnya pinrês kringêtira
kasirnakna panggrêsahe
narakarya patrol rundha
katêmpuh rumaksaka
rina wêngi bau suku
tumindak nglakoni prentah

lamun dika datan bangkit
mêdhar pitakon punika
sampun dika madêg katong
yogyane dadya ojogan
nyênyunggi mring Samarang
sathithik druhakanipun
nora ulah kawruh byuha

wajibing nata mêruhi
byuha kartaning buwana
yèn tan mangkono wong dhèglèng
glelang-glèlèng ambêg nata
jinunjung winiwaha
yèku narendranirèng dus
kancil ingkang kaya sira

lêlêthêg durtèng pakarti
ratuning nisthip paragak
musibat lanat kalbune
kumawawa gunardika
paksa sudirèng jagad
jatine durta rèh bujuk
kuthip nrèthèk tharuthukan

kelasèng rat glahing bumi
dudu jamak nata tama
kodhêng patakon mangkono
pirabara naradipa
bangkit maluywa praja
byuha byakta ginulang glung
adil karta wisnukara

priye yèn sira tan mruhi
cupêt ngasta Witaradya
dudu pramodaning katong
tumpang-suh angayawara
puwaraning ru-ara
sabarang karsa dhinaku
durung wruh peranging nata

puniku sual sun kancil
sun karya pasal sapisan
dene ingkang kaping pindho
kula pitakèn jandika
pakênira sinêmbah
dhumatêng samaning makluk
gêng alit mèstu sumarah

samyajrih myang nganggêp gusti
awit ngaku klipahing Hyang
jumênêng wakiling Manon
mêngku adil kukum ngakal
kêcap mangap Suleman
kudhung walulanging kuwuk
sabên bocah cilik eram

lan malih dika sêngadi
antuk buslit pasèt Prasman
gosok barliyan mancorong
ngaku paringing Pangeran
malekat nidikara
tumurun maringkên wahyu
wahyanirèng drajad kobra

kula tan gugu sayêkti
wit miturut dalil Kuran
malaekat datan katon
apamanèh Maha Mulya
tan kôntha warna arah
kacakra nèng jisim dudu
la jamana la makana

walalidin walanidin
waladihni la karija
pasthi pandhakunta goroh
ngakwantuk ganjaraning Hyang
sayuta doracara
ngapusi silaning ayu
nasarkên maring kang wuta

prajahlu bodho wêdyasih
nganggêp puja-puji sêmbah
puniku palsu dayane
juptak kêthèn wêndran yutan
wong ngaku ratu gampang
lah êndi wajibing ratu
paring walês marang wadya

anèng nuswa pada iki
yogyane asih sasama
môngka dika gawe bodho
tan wruh pêpacuhing kitab
têkên sudarsanarja
parandene têka limut
tan mèstu cêgahing Kuran

mungguh kèdhêping kumêlip
kang warna buslit Nèdêrlan
intên barlliyan lètêr W
punika sèwu dupara
bagjane kênèkêr glas
ngaku sinihan Hyang Agung
wus têtêp yèn ngapus krama

nadyan anaa kang bêling
mokal lamun tanpa sangkan
gumlindhing atintaSampeyan Dalêm Ingkang Sinuhun Kangjêng Susuhunan Pakubuwana Ingkang kaping X ing nagari Surakarta.