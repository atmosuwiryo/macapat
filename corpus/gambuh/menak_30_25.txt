dhuh nyawa putuningsun
iya iki Bêstak lairipun
ulih ingsun saking ing Cina nagari
wus lawas patbêlas taun
putuku kongsi sêmono

sang nata tansah jêtung
wau Jaswadi prayitnèng kewuh
manawa na kang mungsuh sikarèng jurit
wau Dyan Ismayasunu
dangu kinêmpit sang katong

kang mulat samya ngungun
anon Pangeran Ismayasunu
cinêlakan pêkike saya ngranuhi
eram kang samya andulu
sasat sitangsu duk miyos

nuju patbêlasipun
ima sumilak rêsik dinulu
gilar-gilar lir katrangan udan katri
ujwala basônta nawung
gumilang-gilangmancorong

wus mundur saking ngayun
sira Pangeran Ismayasunu
lir tinêbak mong tuna Rajèng Mêdayin
lam-lamên ing wayahipun
arawat luh sarya dongong

wus têbih rajasunu
lawan kang eyang Rajèng Mêdayun
sigra dènnya anitih turôngga malih
sêsirig anguwuh mungsuh
sapa mapag tandang ingong

ya ta wau Sang Prabu
Rukyatil lawan Maliyat Kustur
sigra dènnya awangsul gènira malih
ngandika Rajèng Mêdayun
hèh ta anak prabu karo

ngong titip wayah ingsun
singa-singa kang magut ing pupuh
Si Bakdingujaman aja dèn patèni
matur Sang Maliyat Kustur
inggih sampun walangatos

môngsa wontêna iku
nadhahi prange wayah pukulun
lamun dede Maliyat Kustur Kubarsi
kang nandhingi yudanipun
wayah tuwan wus kinaot

kathah kang wus kapikut
inggih prajurit kang para ratu
kasor dening Pangeran Banjaransari
prawira sêkti satuhu
ampuh yudane prang popor

pun adhi Wrahat Kustur
inggih sampun kasoran ing pupuh
inggih dhatêng wayah paduka sang pêkik
sampun ta maras pukulun
wayah paduka yèn kasor

môngsa kongsia lampus
kawula tawan katur pukulun
supayane paduka wèta ningali
tuwan kanthi rintên dalu
wayah tuwan yèn kaboyong

sigra Maliyat Kustur
amit mring Rajèng Talsiyah magut
dèn anthuki ingidèn Raja Rukyatil
gya nitih turôngga sampun
gêgamaning prang wus kawot

turangganira mamprung
praptèng payudan apan wus pangguh
atêtanya pangeran ing Kaelani
sapa ranmu kang umagut
Rajèng Kubarsi lingnya lon

ingsun Maliyat Kustur
Natèng Kubarsi ing prang pinunjul
payo sutèng Kuparman atandhing sêkti
apa kang anèng sirèku
age tamakna maring ngong

nauri sang binagus
dudu caraningsun aprang pupuh
andhingini angling Sang Raja Kubarsi
iya dèn bêcik tangkismu
tadhahana gadaningong

sigra mutêr gada gung
rajaputra pan sampun akudhung
ing parise waja pinatik rêtna di
gaweyaning jin pinunjul
angêtap kuda sang katong

asru dènira mupuh
tangkis lêgawa sang narpasunu
rosaning panggada kuwate panangkis
jumêbrèt lir gêlap barung
gumrah surake punang wong

pinindho ing pamupuh
tan osik wau panangkisipun
pining tiga tan obah dènnya nadhahi
sru angling Maliyat Kustur
hèh babo tuhu kinaot

payo malêsa gupuh
radèn mantri alon sauripun
dèn prayitna sun gada Rajèng Kubarsi
angingêr turangganipun
dyan ngikal gada kinaot

kudhung Maliyat Kustur
parise waja sigra pinupuh
sri gumuruh mêngsah rowang suraknèki
sangête ingkang pamupuh
kuwate kang tangkis tanggon

gumêtêr kudanipun
obah balunge Maliyat Kustur
ingkang satus rong puluh sigar apalih
parisanira sang prabu
sirahing kuda kagêpok

ing gada pêjahipun
tiba lungguh Sri Maliyat Kustur
sigra têdhak pangeran ing Jonggiraji
animbangi mungsuhipun
Sang Rajèng Kubarsi mêngkok

anarik pêdhangipun
sarêng praptane parisanipun
aprang pêdhang adangu dènira jurit
salin gêgaman ping pitu
adangu tan wontên kasor

sagung gêgaman sampun
salin awarna-warna atumpuk
rêmpu kabèh nora nana migunani
sadina wêkasanipun
marakkên astane karo

gantya junjung-jinunjung
wau kang prapta anandêr mamprung
praptèng papan gya têdhak saking turanggi
Jayusman Murijalsamsu
ingkang rayi wau kinon

mundura ya sirèku
ingkang rayi nolih awotsantun
undurira wurining raka tan têbih
Rajèng Kusniya jinunjung
tan osik saking ing ênggon

jinunjung kaping têlu
sru ingangkat mêksa tan kajunjung
kadya gajah wêsi Natèng Malebari
sukune Maliyat Kustur
sadêkung lêmahe dhêkok

sagunging kuwatipun
kinumpulkên asta kalihipun
marêntul rah jêmpole ingkang jariji
wus sèlèh Maliyat Kustur
mêmpis-mêmpis anglingnya lon

payo malêsa junjung
sigra Jayusman Murijalsamsu
nyandhak wangkingane Sang Rajèng Kubarsi
jinujulan pêtak asru
ingikal binanting ênggon

Patih Bunandir gupuh
nalèni Prabu Maliyat Kustur
wus katawan surake nêngkêr wiyati
baris tinêtêgan mundur
kalihe pan wus makuwon

lajêng baskara surup
samya prihatin narpati mungsuh
suka prabu ing Kusniya Malebari
miwah kang rama wong agung
tuwin ingkang para katong

samya bujana nayub
wau Sang Raja Maliyat Kustur
sinrahakên marang kadange taruni
kang nama Warahat Kustur
punika kadange anom

kang anom pan sampun Islam
ingkang kapikut ing nguni
Wrahat Kustur nandhang iman
kang raka wus dèn timbali
marang Sang Jayèngmurti
Sang Pabu Maliyat Kustur
tinari antêpira
umangsuk agama sukci
anut ingkang rayi kang wus nandhang iman

ingulihkên kratonira
Maliyat Kustur Kubarsi
ratu agung binathara
angrèh samaning narpati
kang anom angulihi
anèng sor Warahat Kustur
wus pinaring busana
sangkêp kapraboning aji
sinung palênggahaning ratu wadana

wus kinon tunggil alênggah
lawan prabu ing Sêrandil
Kohkarib wadana tuwa
nglurahi sagung narpati
paribawa sinami
wau Sang Maliyat Kustur
lawan prabu ing Yunan
Yujana Kebar Ngabêsi
Rum Santari Biraji Kangkan Dinawar

Kuljum ing Dêmis Tursina
Ngalabi Pirkari Turki
Kuristam Kaos ing Sarwal
Katijah Bustam Santari
kathah lamun winarni
para ratu kang pangayun
antara tigang dina
Islame Natèng Kubarsi
wong Kubarsi punggawa mantri satriya

miwah ingkang para nata
gung alit bala Kubarsi
jêdhul saking pakuwonnya
kêbut pan sarêng sawêngi
mor baris Malebari
wadyane Maliyat Kustur
kandêl pasuwitannya
kadange Ni Kadarwati
wus kagarwa mring Pangeran Banukelan

mangkana Rajèng Talsiyah
Rukyatil Polad prihatin
miwah Bathara Nusirwan
kênine Rajèng Kubarsi
dadya tan mêtu jurit
alami lagya winangun
budi pangupayèng prang
Rukyatil Polad Narpati
kathah para raja ingkang samya prapta

Kya Patih Bêstak gya ngunggar
ing tyase Prabu Rukyatil
dhasare ratu prakosa
mung sakêdhap tyase gêmpil
nulya angadêg malih
wagêde Bêstak anggunggung
ngugung sadina-dina
mipil wèh manis aramping
malah wuwuh surane Rukyatil Polad

mangkana wau ingucap
solahe Prabu Rukyatil
dènnya prang lan bala Arab
nèng Kusniya Malebari
andina tigang sasi
kathah ingkang para ratu
kasoran ing ayuda
nadhahi ing sabên ari
prang ngawaki Sang Raja Rukyatil Polad

cinaturakên kewala
balaneSang Jayèngmurti
para ratu pitung dasa
puniku kang nandhang kanin
kang kapikut ing jurit
para narendra sapuluh
mung prange kaping tiga
puniku winarna malih
dènira prang lan para ratu pangarsa

ing dina sawiji mapan
mijil Sang Raja Rukyatil
wadyane baris kalangan
wong Kusniya Malebari
animbangi miyosi
barise bala akêpung
nèng padmasana rêtna
Sultan Anom Malebari
ingkang rama nèng amparan dirgasana

ing kering kang para putra
ing kanan para narpati
wau Sang Rukyatil Polad
lênggah lan Natèng Mêdayin
amit miyos ing jurit
ingidèn Natèng Mêdayun
nitih dipôngga buntal
amandhi gada ngajrihi
wawrat karo bêlahing kati kati mas

anglela anèng dipôngga
dêdêge Raja Rukyatil
satus patang puluh êgas
prawira prakosa sêkti
arang kêlar nadhahi
ing bobote sang aprabu
Raja Rukyatil Polad
sêmbada wudhu ing jurit
datan bêtah miyarsa Sang Rajèng Selan

amit miyos ing ayuda
Lamdahur anitih èsthi
anglela amandhi gada
undha-undhi kang ajurit
amung kacèke nênggih
têlung puluh gas puniku
pan satus sapuluh gas
dêdêge Rajèng Sêrandil
Sang Rukyatil satus patang puluh êgas

lêluwihe Ratu Ngarab
pan amung Rajèng Sêrandil
tan ana kang ngungkulana
puniku Raja Rukyatil
prandeneangungkuli
agêng lawan luhuripun
mangkana yudanira
Lamdahur lawan Rukyatil
pan sadina Lamdahur nora kasoran

enjinge mêtu ngayuda
sira Sang Raja Rukyatil
pangeran ing Banukelan
Bakdingujaman miyosi
tan wontên kasor kalih
sadina prange anutug
rêmpu gêgamanira
tan ana kang migunani
èsmu kèthèr Sang Raja Rukyatil Polad

kasapih suruping arka
bubar pur ingkang ajurit
enjinge malih ayuda
Rukyatil datan miyosi
amung Rajèng Drêgani
Buharjan ingkang umagut
lan Sang Prabu Bêrkiyah
andêl Sang Rajèng Bêskahir
Sang Aprabu Kubarsi kang cinarita

amit miyosi ngayuda
ingandhêg mring Bagendha Mir
tuwin mring Prabu Kusniya
mêksa kudu mêtu jurit
cinatur tigang ari
prangira Maliyat Kustur
ratu kêkalih pêjah
dening Sang Rajèng Kubarsi
nênggih Raja Bêskahir Natèng Buharjan

lawan Sang Rajèng Bêrkiyah
nênggih Sang Raja Drênggani
kang kacêkêl kalih wêlas
samya ratu sura sêkti
langkung prawirèng jurit
Sang Raja Maliyat Kustur
eram kang sami mulat
kuwate Rajèng Kubarsi
têlung dina antuk ratu kawan wêlas

Sang Raja Rukyatil Polad
dèn ancam-ancam tan mijil
kalangkung wuwuh sihira
Wong Agung Surayèng Bumi
myang Prabu Malebari
pracayanira kalangkung
pinasrah angêmonga
barang pakewuhing jurit
mring kang rayi Pangeran Bakdingjuman

wus kinèn tunggil pondhokan
amor bala Kaelani
dhasar kaipe punika
mring Pangeran Kaelani
Kusuma Kadarwati
pakramanira sih lulut
lan Kelaswaraputra
sang putri klangkung sih bêkti
cipta sêngsêm sasat akrama pêpujan

putri punjul pramudita
putrine Rajèng Kubarsi
manis luwês bisa krama
kinasihan marang laki
kêdhik malang gambuhi
watara kacèk rong taun
nanging kapara bisa
akrama Ni Kadarwati
ing asmara anuntun pamucungira

ya ta wau Sang Raja Maliyat Kustur
klangkung suwitanya
ing ipe batine gusti
ing Pangeran Kelan Kelaswaraputra

Wrahat Kustur lan raka Maliyat Kustur
langkung sih bêktinya
ing ipe gusti sang pêkik
datan bêtah towanga seba sadina

dènnya dulu ing ipe langkung binagus
tur adining putra
ngilangkên langêning bumi
ambêk arja ing prang prawira digdaya

dhasar bêsus Kadarwati mong ing kakung
rong atus cèthinya
kang sami putrining aji
pinilihan antuk putri salawe prah

ingkang punjul sinaoskên marang kakung
môngka kalangênan
kang kêkalih munggah rabi
samya angrèh kang sêlir nyawêlas sowang

ciptanipun Kadarwati marang kakung
ing sakarsa-karsa
sasukanira nuruti
tan kumêdhèp ciptane nglabuhi krama

balanipun warise rama rumuhun
apan sanagara
agêng nagari Tubabin
kêrigane anglurug bala sayuta

mantrinipun salêksa samas tumênggung
kang winor kang dadya
panandhone Kadarwati
ing Tubabin kaputrèn bala sayuta

mangkya wuwuh kang raka bêktani ratu
kang minôngka êmban
Sang Raja Kodrat ing Mêntrik
mila klangkung sihira Pangeran Kelan

ipenipun sinungga-sungga kalangkung
cipta labuh pêjah
kalihe Rajèng Kubarsi
mring ipene Pangeran Kelanatmaja

ya ta wau gantia ingkang winuwus
Sang Rukyatil Polad
datan amiyosi jurit
ngulih-ulih gêmpale atining bala

sabên dalu bujana lan para ratu
punggawa satriya
myang ulubalang prajurit
tuwin ingkang rama Bathara Nusirwan

Irman Urmus Sêmakun Bêstak tan kantun
ngiras pagunêman
ngandika Raja Rukyatil
paran Bêstak paran wartane kang mêngsah

Bêstak matur pun Raja Maliyat Kustur
langkung gêng tyasira
mangkya Sang Rajèng Kubarsi
pinaringkên marang kang rayi ing Kelan

dhasaripun kaipe mring rajasunu
milane punika
dènnya prang kapati-pati
pun Maliyat Kustur sampun mêndêm sadat

jadhi batur prange kaya anak lutung
nanti jadhi lawan
prange lir ngrubuhna langit
amatèni bônda para raja-raja

kênèng kulhu kêni pikate waelul
tênunge wong Arab
alhakumut lamyakunil
singa klêbon mêndêm prange ambêk pêjah

winginipun prange Sang Maliyat Kustur
kadi gajah mêta
tan ana kêlar nadhahi
kadya dêkêp cêcindhil ambônda raja

sru gumuyu kang miyarsa para ratu
Sang Rukyatil Polad
pangandikanira aris
milaningong tinantang nora mêtu prang

lamun dudu ratu kang kaya Lamdahur
kaya Kewusnendar
Tamtanus lan Umarmadi
sakadange kang padha andêling yuda

iya sesuk sun wêtokne bêdhat ingsun
ingkang luwih dibya
môngsa na kêlar nadhahi
para ratu balane Sultan Kuparman

lamun mêtu Si Kalana Jayèngsatru
pasthi ingsun bônda
dene gung aluhur mami
lan gêdhene kuwate pamupuh ingwang

tan kawuwus ing Talsiyah Sang Aprabu
kang anggung kasukan
mêmulih tyasing prajurit
kawuwusa baris agung ing Kusniya

Sang Aprabu Jayusman Murijalsamsu
sumiwi kang rama
miwah kang para narpati
pan ing dina sawiji angguladrawa

wau Wong Agung Surayèng Bumi
siniwaka anèng tarub rambat
pabarisan pakuwone
aglar kang para sunu
lir samodra para narpati
satriya pra punggawa
gumolong kadya lun
munggèng kering para putra
munggèng kanan sagung para raja kadi
panjrahing puspita bra

wontên punggawa kang tunggu kori
kori panangkilan pabarisan
manjing jro alon ature
pukulun jawi pintu
wontên koja prapta satunggil
kadya wong sakit kalap
solah warninipun
akèn ngaturna mring tuwan
namanipun koja pun Tambiduljakim
biru èrêm kang warna

duk miyarsa wau ta Sang Amir
suwe mangu sigra Natèng Kebar
lawan Tamtanus ature
manawi ta pukulun
kalanipun tuwan rumiyin
kondur saking Karsinah
nèng margi kapangguh
wontên pondhoke nangkoda
samya gègèr praptane baris Ngabêsi
pun koja mèh dèn sarah

binahakan mring bala Ngabêsi
nuntên paduka ingkang anyêgah
mring wayah lawan balane
pun Kodrat Samadikun
nangkodane nuntên manggihi
sêsêgah mring paduka
dhêdhaharan agung
jêng tuwan dhahar kaecan
tuwan akên bapa pun Tambiduljakim
manawi ta punika

angandika Sang Surayèng Bumi
yayi prabu pariksanên enggal
yèn nyata gawanên age
motangi bêcik iku
iya sira kalawan mami
sigra Sang Natèng Kebar
lèngsèr awotsantun
praptèng kori pabarisan
Yusup Adi ngungun dènira ningali
dening Ki Tambilara

biru èrêm sariranirèki
abuh abêngêp ing mukanira
sigra cinandhak astane
dhuh bapa paran iku
sira têka asalin warni
Tambiduljakim sigra
binêkta malêbu
sapraptanira ngajêngan
lara nangis sumungkêm padanira Mir
tinarik astanira

hèh si bapa ya Tambiduljakim
sira bapa ngadêga kewala
pagene malih rupane
wadananira biru
abuh bêngêp ingsun tingali
biru èrêm sadaya
sariranirèku
sira duk anèng Karsinah
warnanira bapa kaliwat dumêling
payo bapa tutura

ing sakèhe pratingkahirèki
manawa ngong bisa ngluwarana
umatur sarya tangise
inggih amba rumuhun
amanggihi paduka Amir
wontên wana Karsinah
kawula pan laju
dhatêng ing Rum pan adagang
sangang wulan wontên ing Ngêrum nagari
ingkang kawula ambah

tanah ing Rum samya kulit putih
kalih praja kang tumut paduka
pun bapa kalangkung kajèn
wontên Turki pukulun
Raja Sarkab ingkang ngratoni
wus lami amba pindhah
gih taksih tanah Rum
kang sami tumut paduka
Rum Samtari pun Iskaliskalan nênggih
kang darbèni punika

wontên malih Ngêrum Burudangin
klangkung agêng kratone punika
salor Kistambul kithane
pitung wulan puniku
dharatane saking Rum Turki
layaran kalih wulan
kawula angsung wruh
dening ratu gung prakosa
dèrèng ngidhêp agama paduka maksih
agama Nuh kewala

langkung agêng karatonirèki
ing Burudangin Sang Raja Nuban
nguni kang sêpuh namane
punika asêsunu
sasedane rama gumanti
Raja Tasangsulngalam
Burudangin Prabu
kadange èstri sajuga
langkung endah aran Dèwi Isnaningsih
punjul ing pramudita

mèh ngasorkên rêsmining kang sasi
Raja Tasangsulngalam punika
sakalangkung prawirane
tuhu ing jagat kasub
prakosane datanpa tandhing
darbe putri yu endah
aran Rêtna Jetun
lan kang bibi têtimbangan
tanpa sama tuhu nyêle anèng bumi
dèrèng wontên akrama

Isnaningsih lan Ni Kamarukmi
samya ginadhang ing sayêmbara
singa ingkang ngasorake
ing prang kuwasa junjung
ambantinga madyaning jurit
sayêkti jatukrama
kathah para ratu
ing tanah Ngrum pan atusan
pan aewon ngadêgi sayêmbarèki
kathah ratu prakosa

datan wontên mungkasi sawiji
kongsi bêra langkung saking wayah
saking angèl têtukone
Isnaningsih puniku
wayah manak pêpitu nênggih
Kamarukmi punika
pantês manak têlu
sami dèrèng wontên krama
nguni amba prapta nagri Burudangin
kongsi wruh ingkang warna

dagangan amba kang dèn tingali
pinanggihan wisma panggung êmas
kang sinotya jumêrute
turut tirahing wuwung
pulunannya tumut manggihi
Kamarukmi punika
putri sudibya nung
dangu mulat ing dagangan
pan kawula dinangu tiniti-titi
paman prajamu kana

apa nora nana ratu sêkti
dene nora na nêkani paman
ingsayêmbara ngong kene
dupi amba ngarungu
pangucape sang rajaputri
sariramba marlupa
atêmah ngalumpruk
saking manising wacana
apan kadya madu kilang dèn ratusi
sari-sari sajagat

kula matur inggih wontên ugi
tanah Ngarab kêkutha Kuparman
pinunjul kaprawirane
amba dipun gêguyu
nora paman tuturirèki
lamun nyata anaa
sayêkti wus rawuh
iya ingsun wus miyarsa
Bagendhambyah Wong Agung Surayèng Bumi
bêbala para nata

nanging môngsa wania ajurit
mungsuh lawan kakang mas narendra
angrasa ika awake
mulane nora rawuh
sayêmbara mring Burudangin
rumôngsa nora nyandhang
mungsuh kaka prabu
yèn maksih rante kancana
salukune ratu sangisoring langit
môngsa kêlara nyandhang

pan makotên andikanirèki
kula raos inggih ngalam donya
dèrèng wontên têtondhene
kang mirib Sang Dyah Ayu
Isnaningsih putri Brudangin
lan Kamarukmi paran
kinarya puniku
dede tètèsing manungsa
manawi jin lamun putrining para ji
tan wontên makatêna

sampun sami kawula gambari
ing warnane putri kalih pisan
tan ilang sagung cacahe
amba bêli rong èwu
apan nyèwu gambar satunggil
punika kula bêkta
katura pukulun
pinêndhêt saking kanthongan
ingaturkên tinampan ing Jayèngmurti
lêpiyan kalih pisan

wus binabar lêmpitane sami
ngungun miyat Sang Surayèng Jagat
èstu pinunjul gambare
pan gantya para ratu
para putra samya nupèksi
eram ingkang tumingal
èstu yèn pinunjul
Prabu Sayid Ibnu Ngumar
mulat mangu kumyus karingêtirèki
karasa ing wardaya

nulya bubar wong agung tinangkil
Tambiduljakim binaktèng pura
purane pasanggrahane
tan pisah lan wong agung
pan ingakên bapa sayêkti
wau ta kang winarna
ing sakonduripun
Natèng Kaos pan kagagas
onêng miyat gambare putri Brudangin
kalamun tan panggiha

lan kang ginambar ciptanirèki
kaya kêna ing brôngta kantaka
ginugu ing pakaryane
rumasuk ing tyasipun
datan kêna lali saari
mung kang katon jro gambar
mangkana winuwus
Tambiduljakim punika
pinaringan inggih kang dinar sakêthi
gambaripun tinilar

pinundhutkên bala ing Sêrandil
ingatêrkên mulih marang Kusta
Tambiduljakim antuke
kathah pêparingipun 
mangkat saking ing Malebari
kunêng wau kawarna
kang anggung among kung
Prabu Sayid Ibnu Ngumar
sampun darbe sêlir ingkang para putri
sadaya ayu endah

parandene tan wontên katolih
amung gambar ciniptèng wardaya
kacangkol anèng driyane
duk samana ing dalu
animbali putri ing Turki
Radèn Samardikaran
prapta wus kapangguh
marang Prabu Ibnu Ngumar
angandika hèh yayi putra ing Turki
apa ta gêlêm sira

milu labuh pati marang mami
lunga namur atinggal ing bala
amunga lan kuda bae
Samardikaran matur
yèn paduka anggèr lunga nis
yèn kula kinarsakna
dèn atêmah lêbur
sanyari môngsa gingganga
inggih tuwan akarsa dhatêng ing pundi
kawula jarwanana

ingsun arsa mring Ngrum Burudangin
arsa aprang lan Tasangsulngalam
yèn kasor sun prih putrine
yayi aywa angsung wruh
lèngsèr bae ngilang ing wêngi
Radyan Samardikaran
sandika turipun
inggih suwawi sakarsa
samya dandan wong agung kalih wus prapti
wantu maksih taruna

wau kang andon anamar
saking pakuwon amijil
samya anitih turôngga
sakapraboning ajurit
lunga ngikis ing latri
tatkala ing pukul satu
langkung pakuwonira
Sri Naranatèng Sêrandil
kang sêkilwak ing dalu pakuwon Selan

ratu sakawan punika
pêpitu para dipati
mangkana Sang Rajèng Nglaka
kang duwe sakilwak wêngi
mêntas ngidêri baris
kèndêl sakilwakanipun
Raja Orang Kaorang
wadyane sirêp aguling
ratu kalih tan arsa cucul turôngga

manahipun mêlang-mêlang
mangkana kang lunga ngikis
langkung ngarsèng sakilwakan
kagyat sang narendra kalih
pinêgatan ing ngarsi
wus cêlak pan botên pandung
anggèr mila paduka
puniki angikis latri
punapa kang dados ardayaning karya

nutur duk mulat ing gambar
putri ing Ngrum Burudangin
jêng eyang Tamiyan koja
saungkure awak mami
pan ing tyas ingsun iki
kêpati kudu prang pupuh
supayane kênaa
putrine sun tuku jurit
duk miyarsa Sang Prabu Orang Kaorang

yèn makatên karsa tuwan
dene ta pun kaki kalih
wus anganti lampah tuwan
botên kuwasa ngaturi
sayêkti anglabuhi
sakarsa paduka anut
supaya rumêksaa
ing pakewuh prapta pati
nulya sarêng kalihe nitih turôngga

dadya wong agung sakawan
tan mawi wadya sawiji
sadalu ing lampahira
saking nagri Malebari
byar prapta ing wanadri
lêpas wau lampahipun
anjujur wanapringga
yèn dalu rêrêp wanadri
ngambil kidang binakar nuli dèn dhahar

rintên prasamya lumampah
tan ketang pringganing margi
ya saking sruning kang karsa
anuruti tyasing brangti
tan wontên kang katolih
mung lêpiyan kang kaetung
Sri Sayid Ibnu Ngumar
wus lami datan winarni
rêroncène pratingkah solah nèng marga

Rahadèn Samardikaran
ngaturi praptanirèki
marang Turki prajanira
wus têbih ing Malebari
praptèng nagari Turki
RajaSarkab kithanipun
ature putrèng Sarkab
suwawi ambêkta baris
sayêmbara dhatêng Brudangin nagara

sampun anêrak kanisthan
tuwan trah Kakungingbumi
Prabu Sayid Ibnu Ngumar
tan arsa amawi dasih
suka tindak pribadi
kadya ge apranga pupuh
lan Burudangin Raja
dadya jrih ingkang ngaturi
ing karsane Prabu Sayid Ibnu Ngumar

kunêng datan kawursita
kang kèndêl nagari Turki
wuri anggung awuyungan
ing Kusniya Malebari
katur musnanirèki
saking pagulinganipun
Sri Sayid Ibnu Ngumar
tan mawi bala satunggil
sarêng opyak Rajèng Selan Prabu Sarkab

pan sarêng sadalu sirna
putranira Sarkab Turki
Sang Prabu Orang Kaorang
ing Nglaka sarêng sawêngi
katur ing Jayèngmurti
wus anarka nunggil kayun
wong agung siniwaka
ngandika mring para aji
tuwin marang Umarmaya Arya Maktal

kaki Sayid Ibnu Ngumar
kang dadya lungane iki
nalika mulat ing gambar
si bapa Duljakim nguni
lawan wartane nguni
lami sayêmbaranipun
tan ana mungkasana
putri ing Ngrum Burudangin
atmajane Sang Raja Tasangsulngalam

lan kadange ingkang nama
Rêtna Dèwi Isnaningsih
putrine ingkang pêparab
Dèwi Jetun Kamarukmi
ngulari kramanèki
lami sayêmbaranipun
tan ana kang bangkata
pêpanggile putri kalih
lan bobote prang Prabu Tasangsulngalam

ratu moncol pramudita
raja ing Ngrum Burudangin
malah putrine têtanya
mring koja Tambiduljakim
yèn tanah wetan iki
tuwin tanah Arab suwung
tan ana kang digdaya
yèn ana pasthi nêkani
sayêmbara mring Burudangin nagara

lah iku mulane êsak
jroning tyas datan kawijil
kaki Sayid Ibnu Ngumar
têmahan angikis latri
matura marang mami
manawa tan bênêr iku
umatur para nata
anut ing paduka gusti
saèstu datan liya saking punika

rêmpêg sagung para nata
ing panarka sampun tunggil
wong agung nimbali garwa
prapta putri Parangakik
lan Sirtupelaèli
yayi paran ta puniku
lungane putunira
iki cêthaning para ji
tunggal tangguh siji tan ana kang nyimpang

kaki Prabu Ibnu Ngumar
lunga mring Rum Burudangin
angêdêgi sayêmbara
Dèwi Jetun Kamarukmi
lan Dèwi Isnaningsih
Sudarawrêti umatur
inggih lêrês punika
nanging ta puniku nênggih
kinèndêlna bok tiwas amanggih nistha

yèn nuduha para raja
sintên kang paduka tuding
rèhning lagya yuda brata
wong agung ngandika malih
yayi ingsun pribadi
mring wayahira kang nusul
mung lan Sêkarduwijan
kang Dipati Guritwêsi
kabèh padha tunggua lan putraningwang

kaki prabu ing Kusniya
yèn mungsuh mêtu ing jurit
iku padha mêtonana
yèn mungsuh tan mêtu jurit
aja na kang mêtoni
anuta karêp si mungsuh
tan tutug angandika
praptane Patih Bunandir
tur uninga pakuwoning mungsuh obah

wontên baris gung kang prapta
bala Prênjuk Prênggi Drênis
kadya jêng gusti punika
rayi paduka sang aji
Karsinah ingkang prapti
bala balabar kadya lun
milane abusêkan
pakuwoning mungsuh inggih
panarkane mungsuh nyidra saking wuntat

tur sêmbah Prabu Kusniya
mring kang rama amba mêthuk pribadi
praptanipun yayi prabu
kang rama angandika
mung Si Patih Bunandir ngiringna iku
ing arinira ing Kelan
aywa kèh anggawa dasih

gèt-êgèti mungsuhira
atur sêmbah Kya Patih Abunandir
Pangeran Ismayasunu
lèngsèr saking ngajêngan
praptèng jawi wadya sawêtara laju
kang pinêthuk sampun prapta
balane kadya jaladri

wus tundhuk Rajèng Kusniya
miwah para ratu kang senapati
lan Radèn Ismayasunu
anêmbah mring kang raka
sigra lajêng makuwon sawadyanipun
ajêjêl têpining marga
kang samya anêningali

lajêng manjing pasanggrahan
marêk marang rama lan ibu kalih
tuwin kang raka sang prabu
sadaya rèh jinarwan
duk miyarsa Sang Prabu Karsinah ngungun
dening putra Ibnu Ngumar
mangkana Sang Jayèngmurti

ngandika lon hèh ta sira
yayi Prabu Iskalan Rum Santari
atmajamu kalihipun
dutanên mulih padha
aja nganggo wadya dèn padha anamur
yèn prapta prajane kana
nuli amacaka baris

dèn tajêm wong rong nagara
Rum Santari kalawan ing Rum Turki
gawea lok dèn angrungu
ing Ngrum Brudangin kana
lamun arsa anglurugi kithanipun
anggêcêk Brudangin padha
Si Kiswarin Si Diswarin

Iskaliskalan tur sêmbah
putranira pan sampun dèn prentahi
tanpa wadya lampahipun
rikat alêlancaran
tan kawarna anèng marga lampahipun
wus prapta ing prajanira
Radèn Kiswarin Diswarin

