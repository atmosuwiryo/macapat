tantara arinipun
wusnya rêrêm Twan Mayor Tênangkus
lawan Hogêndhorêp samya gunêm pikir
mrih enggal sirna kang mungsuh
sakecane kang linakon

awit saking pakewuh
de kang mungsuh ngendrani tan tangguh
dadya têtêp atap nèng Burêng abaris
yèn mrawasa ngalèr ngidul
parêk datan kongsi adoh

marma kalangkung prêlu
matah wadya kang jaga dêlanggung
saking Burêng anjog Surakarta nagri
karêksaa wong kang ngintu
ywa manggih bêbaya ing don

wus gêlêng ingkang rêmbug
Hogêndhorêp lan Mayor Tênangkus
atanapi Adipati Pranaragi
katur nindyamantri sampun
Pringgalaya wus rumojong

Tumênggung Singaranu
wong numbakanyar bupatinipun
sapanêkarira panèwu myang mantri
miwah saprajuritipun
kang kinèn jagi pakewoh

anèng ing lurung-lurung
ingkang samya kamargan wong ngintun
wus siyaga kang tinuduh pacak baris
budhal sabala gumuruh
sikêp kaprabon prang popor

baris lèr Wijil gunung
ya ta wontên mungsuh ingkang rawuh
wadyanira Pangeran Mangkunagari
gêgêdhêgi juligipun
sabên wong ngintun sinêbrot

Surajaya Tumênggung
Sewataranata julukipun
rowangira pitung puluh nora luwih
praptane barisan bidhung
nanging datan purun tanggon

duk samana binujung
dening barisipun Singaranu
palayune anggubêd jêbul ing wuri
mrêpêki maring prajagung
jêbul wetan jêbul kulon

tan antara gya wangsul
prapta malih binêrêg lumayu
jêbul babad krura mangkrak ngêngobongi
linanggar gagal mangidul
binujung gubêd mangalor

wanci baskara surup
Surajaya lan sarowangipun
mara sandi mindhik-mindhik arsa dingkik
barisipun Singaranu
kang yun linurah ing pangrok

rêm-rêm sirêm manêmpuh
mangsah jroning barisan dharusul
ngamuk punggung panggah lir manggala gêdhig
kang tinêmpuh kuwur mawur
mung sakêdhik kang prang popor

tikêl pat rowangipun
kathah wadyanipun Singaranu
nging tan nyana lamun mêngsahipun prapti
Dyan Tumênggung Singaranu
panggah ing prang têmah layon

samana sampun katur
maring tuwan mayor kalihipun
katigane katur risang nindyamantri
yèn Singaranu Tumênggung
kasambut madyèng palugon

Mayor Hondhorêp bêndu
briga-brigi paran baya iku
mantri desa bisa matèni bupati
apa tan merang ing kalbu
Pringgalaya kang mangkono

ing wuri sapa kang wruh
pra pangeran ingkang dadi mungsuh
gawe gita tikêl pitu lan ing mangkin
ingsun amerang kalangkung
lamun kapanggih sang katong

mangkono sigranambur
kaku tyase Hogêndhorêp Mayur
kalih èwu kêkapalan kang dèn irid
kinêrig para tumênggung
wêngis wicarane mayor

gêni têmên tyasipun
daya-daya wruha dhapuripun
cêcakruke Si Surajaya trayoli
de ombak gumuna agung
angina lawating pelor

rewange mung wong dhusun
nora luwih mung wong pitung puluh
têka kumadibya matèni bupati
payo Surajaya amuk
aywa mingkar dipun tanggon

tanggulangên wong gêndhung
lamun arsa wruh sudiraningsun
baya sêbit kupingira ingsun gigit
gêgêlah mindha gul-agul
nora wurung amacothot

ngungsia jurang parung
èrèng-èrèng rêrayung ing gunung
môncawali putra môncawali putri
nuksmaa têtikus langu
mumbula langit dèn adoh

aji jaya nung-anung
kumpulêna yèn kewala ingsun
maksih wêruh saparan masthi sun ungsir
rasakna têtambanipun
wong kang nglanangi palugon

samana mangkat gupuh
pra prajurit kapalan rongèwu
pinarapat tinindhihan ing bupati
samya asêsumbar amuk
payo kene aprang popor

gancangan lampahipun
kang turôngga adhehan gumrudug
sakathahe wadya Kumpêni lan Jawi
juwêt asêsumbar amuk
yèn nyata kacung dèn tanggon

ing nalika puniku
kang pra upsir myang para tumênggung
para mantri mratah praptèng wadya alit
mangan anginum lumaku
samya amuk wuwusing wong

wusnya lêpas kang laku
wontên wong desa ngaturi wêruh
lamun Surajaya umpêtan samangkin
anèng ing dhusun Waluyu
wus katur mring tuwan mayor

mayor parentah gupuh
maring sagung kang para tumênggung
dèn marapit gêlare apasang rakit
Surajaya yèn dharusul
ywa kongsi gagal marojol

duk mayor tampi tuduh
nuju kèndêl nèng Serenan dhusun
sigra budhal kang sèwu mangilèn sami
desa Waluyu dèn irup
ingkang wetan maro ênggon

mayor lan pra tumênggung
sampun manjing ing desa Waluyu
pinggir desa wus pêpêt kèbêkan baris
tarap kêpung dènnya ngêpung
sikêp sanjata myang waos

ngêrakat barisipun
wong pitung puluh dèn but rongèwu
Surajaya sampun amiyarsi warti
dadya bingung ting bilulung
sarowange lajêng ngalor

wus dalu wancinipun
rowangira samya ting palinguk
dene pinggir desa sampun dèn barisi
dadya wus anyipta lampus
Surajaya tansah dongong

kulithihan trapipun
sigra manggih rekadaya luhung
rowangira kinèn mindha sikêp sami
karya pikulan rongpuluh
têtiga ingkang ginotong

Surajaya pan sampun
amasang obor amung têtêlu
kang pikulan prasamya dinokok ngarsi
alok Surajaya amuk
jatine pikulan kothong

mangidul lampahipun
Surajaya lan sarowangipun
ing samarga-marga cangkême ngacuwis
alok Surajaya amuk
samêngko yêkti katanggor

binethetan wadhukmu
kanggo tontonan anèng marga gung
sinujenan wêsi bang kongsi maringis
sinêmpal-sêmpal baumu
ajur mumur dèn dhêdhêplok

wuri pikulanipun
ana kang ngidung sinom parêmbun
wênèh ana asmaradana kinanthi
ngêlak-ngêlik mêlang-mêlung
sinênggakan sarwi alok

wurine kang sumambung
gêgamêlan cangkême kumruwuk
kinêndhangan narunthung kadya thongthong grit
ayêm rarase tyas konus
tan môntra yèn namur lakon

kang baris anèng kidul
ngrungu swara wong mlaku kumruwuk
wontên juga panuwane pra minantri
Mêrtasura aranipun
kabangan lir kabarongot

dadya kalangkung bêndu
wêngis lanas sami caranipun
hèh mandhêga sira iku gênjik ngêndi
dene cocotmu kumruwuk
turut dalan alêlagon

lah apa ta gobogmu
gumarunggung lir guwa kang sirung
tan miyarsa para gêdhe anêdhaki
tuwan mayor kalihipun
arsa analikung mungsoh

ngubrês durung katêmu
sira kumaki nrang baris agung
datan kêndhat gêgêmbyakan acariwis
kurang ajarmu kalantur
nora nganggo angon kosok

apa talotok asu
dudu uwong mulane dharusul
yèn mangkono pantês lambemu sun gunting
sun dublag bata cocotmu
lamun maksih angacêmong

Surajaya duk ngrungu
sarowange tan nêdya maèlu
ujar ingkang datan jujur ngrancam ati
wangsulane rum-rum tinum
ayêm pasanging pasêmon

dhuh-dhuh dara priyantun
sampun ganas mangku sêrêng bêndu
dinaliha yèn kawula tiyang alit
lêgêtane kirang emut
watara rêringa kothong

kawula tiyang pikul
kapatihan prapta arsa ngintun
para mantri ingkang samya andon jurit
mila cariwis kumruwuk
kinarya jampining angop

lan malih kula ngrungu
Surajaya arsa dèn talikung
sarowange yèn kacandhak dèn gêbiri
awit tuwan mayor bêndu
dèn ubrês dèrèng kapanggoh

anggèn kula kumruwuk
acarawak rèhning wanci dalu
bok ginagas sambang rapêt mung supadi
inggih botên karya kisruh
pangupayane kang mungsoh

Mêrtasura duk ngrungu
sakancane datan nyana tuhu
nêpsunira sakala lilih mangsuli
lah ya wis banjura wêdhus
gya laju lampahnya alon

praptèng kidul Waluyu
samya gumuyu pating galuguk
guguk kêkêl buwang pikulan matèni
obor sarwi nguwus-uwus
wakingsun tan malih bangkong

tan dadi tikus langu
maksih maujud manusa tuhu
mawa obor sinumêd padhang ngluwihi
suprandene tan ana wruh
kang dèn barisi mrêkongkong

samana sampun laju
Surajaya lan sarowangipun
rinikatkên byar rina wus praptèng wukir
mayor ingaturan wêruh
yèn Surajaya wus lolos

inggih ing wau dalu
ngakên tiyang kapatihan ngintun
para mantri ingkang sami pacak baris
sigra ambuwang pêpikul
dupi kapungkur ing mungsoh

tuwan mayor duk miyarsa
kagyat ing tyas gawokira tan sipi
dhêlêg jêtung pungun-pungun
sigra bubarkên wadya
mayor angling maring sagung pra tumênggung
pun Surajaya punika
punapa tlotoking dhêmit

putu gandarwo Sêmbuyan
dudu uwong dene julig kapati
kinêpung ing wong rongèwu
marojol enak-enak
kang angêpung bingung kadi kênèng cubung
kaya apa dhapurira
bok iya bisa kapanggih

matane arsa sun cuplak
gêr gumujêng sadaya pra bupati
sadangunira lêlaku
anênggih kang rinêmbag
datan liyan amung kajuliganipun
Surajaya dene kadya
brakasakan bôngsa sandi

tan antara lampahira
tuwan mayor lan sagung pra bupati
barisan Burêng wus rawuh
Dipati Pranaraga
awêwarti pangeran ing wau langkung
amangilèn dèrèng têbah
têlik kula lagya prapti

kèndêl nèng dhusun Papringan
wontên tigang onjotan saking ngriki
mayor angundhangi sampun
siyaga ing ayuda
Adipati Pranaraga wus arêmbug
bêkta prajurit kapalan
kalih èwu malah luwih

sigra budhal gêgancangan
langkung ngangah-angah mayor kêkalih
sagunging para tumênggung
samya nandêrkên kuda
prapta wanci baskara ngajêngkên surup
wontên ing dhusun Papringan
Pangeran Mangkunagari

datan nyana lan angira
lamun mêngsah Kumpêni andhatêngi
dene wayahe wus dalu
mila balane ura
akêkaring ana ingkang ngambil rumput
pangerane lagi prapta
saking ing wana pribadi

Hogêndhorêp munggèng ngarsa
mung pêpitu kanthine andhingini
waspada paningalipun
pangeran katon dharat
gya pinêstul kagyat langkung dènnya gugup
wit dèrèng sikêp gêgaman
kalithihan marang wuri

tan dangu tambur gumêrah
kukuk surak wadya môncanagari
Kumpêni ngêdrèl gumrudug
wadya môncanagara
amarapit mangilèn desa kinêpung
wadyabalane pangeran
nadhahi prang ting kulicir

kathah kang lajêng umpêtan
ingkang mangsah kajodhi angêmasi
balane pangeran sumyur
buyar pating salêbar
kang kabrasat palayune rêbut dhucung
nunjang palang tan angetang
jurang parang dèn ungsèni

para dyah arêbut paran
kuwur ing tyas mawur katawur ngisis
wus kapisah ênggènipun
mung nêdya ngungsi gêsang
ting jalêrit rarywalit kawêlasayun
pangeran arsa umangsah
punakawane bondhèti

pinêksa ngaturan oncat
lumaksana ing rèh enggal ngoncati
lumayu maksih binujung
ingêdrèl saking wuntat
mungsuh sirna baskara diwasa surup
saking pitulunging Suksma
marang darahing Matawis

prapta ingkang gara-gara
bayu bajra wor jawah riwis-riwis
gora rèh asindhung riwut
pêtêng dhêdhêt limêngan
dadya kewran kang bêbujung samya wangsul
akathah bandhanganira
kalih bêlah kang turanggi

sanjata waos akathah
wus makuwon wau sagunging baris
anèng ing Papringan dhusun
samya andum jarahan
suka-suka dènira ajayèng pupuh
yèn sampuna surup surya
lawan jawah riwis-riwis

pangeran yêkti kacandhak
nadyan manjing wana dèn osak-asik
rèhning jawah angin dalu
sampun akarisakan
pan kinira tan bangkit pulih tri taun
kabanjur brastha swuh sirna
kang dadya riwuking bumi

wau ta kang winursita
pangeran kang kasoran ing ajurit
palajênge kang tut pungkur
punakawan satunggal
nusup-nusup medhun jurang singup-singup
tan angetang pringgabaya
nèng wana sigra kapanggih

Tumênggung Kudanawarsa
kanthi sutanira jalu satunggil
lan pangeran garwanipun
nama Mas Ajêng Matah
gendhong suta sapihan kêkalihipun
Dyan Ajêng Sombro mlasarsa
katisên anèng wanadri

rêreyongan lampahira
wong lanange kapat bocah tan luwih
karo bocah èstrinipun
dalu pêtêng tur jawah
marga lunyu dene tanggung jawahipun
laju dènira lêlampah
tan bangkit nadhah lan guling

nuntên kang eyang kapanggya
anèng wana Dyan Ayu Sanawati
lan kêkalih rowangipun
langkung dènnya kasrakat
lampahira nilap-nilap jujur gunung
analasak wanapringga
wit ajrih kawruhan janmi

dadya angiras umpêtan
putra alit anggung dènira nangis
saking tan kambêtan sêkul
amung pisang alasan
kang anama bacici kaluthuk sèwu
kang dadya rêm-arêmira
panangise rare alit

dene ta wonge kang tuwa
kang pinangan amung dhangkèling kunci
kalangkung kawêlasayun
pangeran datan dhahar
sanès ari kathah abdinya kapranggul
dharat myang wahana kuda
ngumpul sawidak kang abdi

Tumênggung Kudanawarsa
alon matur tanggêl lampah puniki
mindhak kawadakèng mungsuh
dene prayoganira
luhung nilap angèla kaswarèng mungsuh
wadya ingkang kêkapalan
kinèn lumampah kariyin

pun Tumênggung Surajaya
anunggila wadya môngka têtindhih
dene paduka pukulun
sami dharat kewala
bucal badan manawi wontên pitulung
angungsi rama paduka
Jêng Pangeran Mangkubumi

dadya rêmbug wus pinisah
ingkang dharat lawan ingkang turanggi
wontên Pakiringan dhusun
dènira pêpisahan
ingkang dharat kalih dasa cacahipun
pinisah malih ing lampah
kantun pitu mêgatruhi

wong kang tiga wêlas nalêsêp ing dhusun
ingkang gangsal atut wuri
pangeran lan patihipun
pitu kang jalu tan luwih
katiga rare kang wadon

sigra lajêng pangeran ing lampahipun
ngidul ngetan alumaris
analasak ing wanagung
tan anut marganya lami
minggah dhusun jurang sigrong

kasêrakat kasangsaya lampahipun
tan kêna panggih lan janmi
anilap anusup-nusup
yèn aso mêtêki sikil
lêsu lêsah kadi lempoh

agung dènnya anutuh sariranipun
kantêpe kapati-pati
êri curi tan kaetung
lampahe nungsang jêmpalik
amunggah tumurun anjog

gumlaring kang wanawasa kang kadulu
myang saliring kang kapyarsi
anênangi ing nala kung
kayatnan ruming wiryadi
ngonggo-onggo rèh kadudon

ingkang eyang wantuning wanodya sêpuh
Radyan Ayu Sanawati
ngaruara sambatipun
yèku eyang saking èstri
kawijilan dhusun Ngêndho

tan kawarna lamine dènnya lêlaku
dadya prapta anèng Lincip
inggih ing Pidêksa gunung
Sultan Dandhun Martèngsari
nèng kono dènnya makuwon

pangran panggih lan kang paman Sultan Dhandhun
nanging rêmbage tan dadi
dadya mung sipêng sadalu
nulya pamit numpal kèli
anêdya ngungsi mangalor

mring kang paman ingkang watakira puguh
Jêng Pangeran Mangkubumi
tur datan kakehan rêmbug
nadyan akèh rêmbug pikir
nanging kang prêlu linakon

seje lawan rêmbagira Sultan Dhandhun
orehane ngiwir-iwir
kawismayane pinutus
mrantasi salir pakarti
têmahane amacothot

lampahira ngalèr ngetan jujur gunung
Pangeran Mangkunagari
dhusun Sêmbuyan kapungkur
bumi Kaduwang wus prapti
lajêng anjujur mangalor

praptanipun anèng Ônggabayan dhusun
lèr Kaduwang lêrêsnèki
saking lamining lêlaku
katur senapati jurit
yèn pangeran namur bolos

tuwan mayor lan nindyamantri wus rêmbug
sigra dhawuhkên waradin
maring ing bêbêkêl dhusun
yèn wong liwat dudu warni
kinèn mikut lamun ngalor

yèku Pangran Mangkunagara anamur
kasrakat nêdya angungsi
suwita ing ramanipun
Jêng Pangeran Mangkubumi
parentahe tuwan mayor

sadhengaha wonge kang abangkit mikut
pan ginanjar dadya mantri
lawan reyal limang atus
marma wong padesan sami
wus samya angatos-atos

dupi ana wong liwat kang jalu pitu
nanging busanane bêcik
wus kinira lamun iku
Pangeran Mangkunagari
wong desa prasamya gêndhong

gêndhong barung titir kothekan gumuruh
pangeran dèrèng andugi
nyana liyan prêlunipun
wong padesan gènnya titir
titir wuwuh kadi lampor

sarwi alok payo-payo nyata iku
Pangeran Mangkunagari
tômpa reyal limang atus
yèn bangkit mikut wong iki
ingkang lêlaku mangalor

duk miyarsa kèndêl dènira lêlaku
Pangeran Mangkunagari
wus anêdya derah lampus
sigra angisèni kêdhil
wong padesan asru alok

saya brubul wong prapta mijil sing dhusun
kadya sêsulung anggili
sikêp pêdhang towok wadung
pênthung garanggang myang linggis
ana ingkang gawa bronjong

ana waos canggah ganthol gantar tangsul
panèkêt kang anindhihi
nyêkêl panglawe nèng ngayun
alok payo dèn abêcik
kêpungên aja marojol

abdinipun pangeran pating palinguk
rupêk pandulune sami
lir sakarat ciptanipun
dene kinêpung wong bumi
tumbak canggah wus mirantos

dupi parêk peksane age anubruk
pangeran nulya ambêdhil
wong desa buyar sumawur
dadya tan wani mrêpêki
mung kinêpung saking adoh

wus dilalah karsane Hyang Mahaluhur
kalamun darah Matawis
kang durung tumibèng kukum
datan kêni ginagampil
marang sapadhane kangwong

nulya prapta gara-gara sindhung riwut
mêsês bajra angin-angin
gora rèh riris atêdhuh
gêtêr dhèdhèt erawati
sagung wong desa dharodhog

dadya samya manjing padesan kang bujung
Pangeran Mangkunagari
jawah angin alêlaku
kang ngêpung katungkul sami
ingkang lumaris wus adoh

praptèng dhusun Matesihan ing daruju
kang garwa kang eyang nuli
tinitipkên tiyang dhusun
pangran singidan mring wukir
gone Ajar Samakaton

sakalangkung amêtêk putêk tyasipun
makêtir-kêtir matistis
wimbuh kambuh kabarubuh
ing padhepokan wus prapti
pandhitane samya miyos

sang pandhita kalih kakang adhi
Adisana Anom
Adirasa prênah kakangane
manuhara samya ngacarani
praptane sang pêkik
maring wismanipun

sinugata sakadare langip
tumrap wong dhêdhepok
wusnya rêrêm pangeran galihe
awêwarti lêlakoning nguni
miwiti mêkasi
ginanjar sadarum

marma mangke pangran praptèng wukir
dening sru wirangrong
minta têdah ingkang amrih sae
aprasêtya sêdya amastuti
barang rèh sang yogi
tan suwalèng kayun

sang pandhita kalih sampun dugi
karsaning sang anom
matur aris dêkung ing wuwuse
dhuh wong agung kang dahat kaswasih
ywa êru ing galih
pun kaki sung tutur

milanipun paduka ing mangkin
aprang têmah rêmpon
karisakan sawadyabalane
wit paduka ujub riya kibir
ambêk gêdhag-gêdhig
adigung gumunggung

mung ngandêlkên wêgiging pambudi
dibyaning palugon
sarwa cukup cupêt ing sarate
aji jaya-jaya wijayanti
môndraguna sêkti
prawira dibyanung

supe lamun sor ungguling jurit
kagungan Hyang Manon
gênging karsa kerut ing ardane
madêg nata tan winawas budi
Jêng Susunan Adi-
prakosa jêjuluk

kang makatên liwat saking sisip
sisiping lêlakon
awit wahyu nurbuah yêktine
botên kenging ginayuh lan gampil
saking gêdhag-gêdhig
jayaning prang kasub

pintên kuwate wong gêdhag-gêdhig
têmah manggih asor
sampun nelad ing lêlampahane
rama tuwan kang umadêg aji
ning Sêmbuyan wukir
juluk Sultan Dhandhun

dèrèng môngsa ngêgungkên kamuktin
angèsthi pra sinom
pitung dasa cacahe garwane
tur mantrine mung salawe iji
datan wrin ing jati
mung ambêk gumunggung

tuwas tiwas wèh wisaning dhiri
dadine kadudon
dèn geguyu dening sêsamane
marma anggèr dèn awas dèn eling
yèn titahing Widhi
apês ênggènipun

anelada ing rèh kang arjanti
utamèng lêlakon
kadi eyang paduka wiyose
pan wong agung sêsotyaning bumi
ingkang ambawani
rat Jawa sawêgung

Kangjêng Panêmbahan Senapati
duk ing tyas migatos
amêmayu mangayuh wahyune
datan pêgat dènnya mangun tèki
amawas ing dhiri
kulinèng asamun

mêlêng mêndêng gumolong mring jati
jatine Hyang Manon
kinunjara barang rèh ardane
amrih miyat ingkang miyatani
sampurnaning dhiri
putus ing pangawruh

nulya wontên sasmitaning Widhi
kang akarya gawok
warni lintang prapta ing ngarsane
awêwarti wus katrimèng Widhi
kinon madêg aji
amêngku kaprabun

suprandene lumuh ing wiryadi
madêg narakatong
nadyan silih wus kathah wadyane
maksih adrêng pamêsuning budi
budi kang mumpuni
ing jagat sawêgung

sruning brata kataman sayêkti
wahyu kang kinaot
tri bawana wus kawêngku kabèh
amêngkoni ngalam sahir kabir
roroning atunggil
lan jatining êdur

dadya sampat sampêt ing pakarti
barang rèh lêlakon
tatas rantas kentas rêruwêde
mungsuh jroning badan wus kajodhi
lir Hyang Wisnumurti
wirotamèng kewuh

jaya-jaya jayaning ajurit
putus rèh palugon
wusnya wêning narawang anane
lagya karsa ngadoniing jurit
munah satru sêkti
utamane kasub

têtêp dadya kalêngkaning bumi
musthika kinaot
ambawani rat Jawa sakèhe
trah-tumêrah prapta ing samangkin
mirut sining bumi
srah jiwa sumuyut

dene tuladan ing jaman mangkin
kang kenging rinaos
rama tuwan ingkang amandhirèng
baris wontên tanah Sukawati
Pangran Mangkubumi
ing pambêkanipun

kang tinulad lan linuri-luri
lair praptèng batos
kadi nguni ing lêlampahane
eyang Tuwan Kangjêng Senapati
karêm mawas dhiri
mrih sampurnèng kawruh

kawruh marang wêkasing dumadi
dadine lêlakon
datan samar purwa wasanane
saking dahat waskithaning galih
yèku ing aurip
ran manusa punjul

marma nadyan balane wus dadi
tan kewran ing pupoh
ngirup tanah môncanagarane
suprandene tan yun madêg aji
wit sampun udani
dèrèng mangsanipun

mangke anggèr kalamun suwawi
inggih sampun ngantos
kèrêm ngèlmi têguh sêsamine
kadigdayan nuragan kasêktin
awit ngèlmi lair
angêkèhkên dudu

anggèr karêma têtèki dhingin
nêgês karsèng Manon
dèn atêtêp mantêp ing idhêpe
idhêp maring Hyang Kang Murbèng Bumi
supayane dadi
dadi wêkasipun

wêkasane wong tinitah urip
dèn kongsi praptèng don
lamun têmên anunggal jatine
pan tinêmu arang kang kinapti
waskitha ing gaib
tan samar atêrus

têrus karakêt mring tingal jati
jatining pangawroh
mrih sampurna anunggal anane
yèn wus nunggal dèn maksih kêkalih
kêkalihe gusti
lan kawulanipun

laku lair lawan laku batin
yèn sampun gumolong
janma guna utama arane
dene sampun amêngku mêngkoni
kang cinipta dadi
kang sinêdya rawuh

nadyan silih prang ngidêri bumi
mungsuhira ewon
lamun anggèr mantêp ing idhêpe
pasrah kumandêl marang Hyang Widhi
gaman samya ngisis
dadya têguh timbul

wit manusa mung darma nglampahi
ing karsa Hyang Manon
apês unggul yêkti wus darbèke
sampun susah yèn tinitah alit
sokura ing Widhi
yèn tinitah luhur

dèn prayitna bekaning dumadi
kang murungkên lakon
badhe luhur kathah rêncanane
bêbakale kawiryan sayêkti
amung lara pati
dèn mantêp dèn emut

ginulanga dimène lêstari
lêstari kang manggon
marma anggèr dèn sarèh galihe
arèrèha anèng ngriki dhingin
mêmêsua budi
budi kang mrih luhur

lamun sampun êning ing panggalih
agêlêng gumolong
sakarsanta sumôngga nah anggèr
nanging pun kaki kêdah mêmêling
ing paningal mami
kang kênèng rinuruh

rama paduka ing Sukawati
wahyune wus blorong
yêkti bangkit têmbe mulyakake
mring paduka wibawa bawani
ywa liyan pangungsi
ing ramanta wau

sang pandhita gènnya mituturi
mring sang prawiranom
kongsi kalih ratri ing lamine
pangran dahat karaosing galih
dadya amastuti
kasmaran pitutur

Pangeran Mangkunagari
rèrèh nêntrêmkên sarira
anèng dhepok Samakaton
dahat musakat kasrakat
merang kasurang-surang
wirangrong darung-kalarung
wimbuh kabubuhing ujar

dadya tan pêgat sêmèdi
minta nugrahaning Suksma
atilar dhahar myang sare
kunêng malih kawuwusa
kadi sarêng ing lampah
ananging gênti cinatur
kang anèng Burêng barisan

wau ta mayor kêkalih
sampun eca manahira
dene wus sirna mungsuhe
nadyan tan praptèng antaka
kêna ingaran sirna
uripe prasasat lampus
nora bisa lamun arsa

angadêgna baris malih
amung singidan kewala
lawan sagarwa putrane
tarub kabèh wong padesan
amung pangran satunggal
Mangkudiningrat kang juluk
arine Pamot Pangeran

sabên baris datan têbih
lawan barise kang raka
sapraptane tuwan mayor
dèrèng katon magut yuda
ing wartane wus nyata
Pringgalaya kalanipun
bêdhah Gubug Angin desa

pangeran lumayu dhêlik
bala bubar ting salêbar
umpêtan nèng wana bae
ajrih kapanggih ing janma
dadya matah parentah
tuwan mayor kalihipun
wadya kang badhe tinilar

sagung pêpacêkan mantri
kang kinèn baris pêpanthan
myang baris Panambangane
dèn êlih maring ing Taman
dragundêr kawan dasa
dene ta têtindhihipun
Alpèrès Wati kang nama

karsaning mayor kêkalih
Alpèrès Wati ingangkat
dadya litnan ing lungguhe
dene senapati Jawa
angrèh mantri pacêkan
Jayawikrama Tumênggung
lan Dêmang Surakartika

kang baris ing Kalikuning
senapatining Walônda
Alpèrès Kèbêr namane
uga wus ingangkat litnan
wadya kang pinilihan
mung dragundêr patang puluh
dene senapati Jawa

Dyan Tumênggung Rajaniti
kang angrèh mantri pacêkan
lan numbakanyar kaliwon
Angabèi Cakrajaya
tarub sagung arahan
sakathahe baris wau
mung kidul kang mawi Wlônda

ing Kamalon kang abaris
senapatining ayuda
mung sajuga bupatine
Dyan Tumênggung Naladirja
Ngabèi Jasamodra
lurah mantri tuwaburu
lan para mantri pacêkan

dene kang têngga Matawis
Tumênggung Jayawinata
lan Wôngsayuda kanthine
baris jro bata Ngayogya
kabèh bumi Mataram
ingkang wolu likur èwu
arahane nèng Ngayogya

kang wetan winuwus malih
para mantri pêpacêkan
wetan Ngutêr sapangalor
narithik baris arahan
senapatining yuda
kilèn Matesih gènipun
Tumênggung Yudanagara

ing Banyumas lan Ngabèi
Môndaraka kanthinira
wus warata desa kabèh
dene tanah ing Kaduwang
Dipati Pranaraga
ingkang rumêksa ing kewuh
lan jampangi ing Sêmbuyan

wusnya gêlêm ing panggusthi
mayor bubarakên wadya
gumêrah swaraning kang wong
Adipati Pranaraga
sampun kinèn mantuka
gusis datan ana kantun
kang baris Burêng sadaya

wau ta mayor kêkalih
amangilèn lampahira
mariksa sakèh barise
laju dhatêng ing Mataram
panggih lan Jawinata
atilar parentah sampun
tigang dalu nèng Mataram

budhal wangsul ngetan malih
tuwan mayor kalihira
Tênangkus lawan Hondhorop
sampun santosa tyasira
mulat sagung barisan
lan wus têrang wartinipun
ngilange para pangeran

kèndêl baris Kalikuning
tuwan mayor sakalihan
Litnan Sakèbêr pondhoke
dalu samya pirêmbagan
Rajaniti ingundang
wus sinungan reyal satus
bêbisik gènnya wacana

kinon pados sirah kalih
kang anom bagus ing warna
sarta kang tatah untune
Rajaniti atêtanya
tuwan karya punapa
nauri Hondhorêp Mayur
lah ta dèn mèndêl kewala

Dyan Tumênggung Rajaniti
samana sampun anduga
yèn ana gêlar badhene
sarwi mèsêm saurira
tuwan puniki kirang
êndhas roro reyal satus
êndhase kere kewala

mayor gumujêng nguncali
wêwahipun satus reyal
Rajaniti mêdal age
sapraptanira ing jaba
bisiki patihira
nuju wontên magangipun
magang kalang pamajêgan

warnanira langkung pêkik
pinatèn sampun tinigas
ngupaya ing satunggale
patih samana umiyat
sutane rôndha Bayat
akêcokan sêmunipun
anak radèn ing Têmbayat

anom warnane apêkik
pinatèn sampun tinigas
anèng jawi pondhokane
tan ana wong kang uninga
kuwônda kalih pisan
pinêtak ing Kaliwanglu
têbih saking pabarisan

sigra binêkta umanjing
pondhok ing satêngah rolas
duk mulat Tuwan Hondhorop
pêkik-pêkik ingkang sirah
dahat sukaning driya
anulya cinampur barus
dinalit langkung prayoga

wadhahe tong alit kalih
sami cinirenan sastra
kang satunggal Pangran Pamot
tinukup prang nèng Katongan
dene satunggalira
Mangkunagara kapupu
aprang anèng ing Papringan

Pangran Pamot duk kajodhi
tinukup anèng Katongan
dening Hogêndhorêp dhewe
Pangeran Mangkunagara
prang rina nèng Papringan
Hogêndhorêp lan Tênangkus
kang samya ngawaki yuda

ing ratri Sakèbêr nuding
sareyan kinèn ngatêrna
kalih wêlas dragundêre
pacêkan mantri sakawan
turôngga tigang dasa
bêkta êtong mangkat sampun
kanthi sêrat mring Samarang

praptane Samarang nagri
linajêngakên kewala
surate mayor kalihe
mring Batawi katur jendral
pustaka wus kadriya
dahat sukarênanipun
jêng tuwan gurnadur jendral

duk samana anyarêngi
Mas Rôngga Tisnawijaya
milênggahkên prakawise
atur sêrat maring jendral
nêbut botên narima
sêrat tinupiksa sampun
mring rad pêni ing India

mangkana raosing tulis
tur uning kala pangeran
Mangkubumi sabalane
ambêdhah nagari Dêmak
Mas Rôngga atur wikan
nêdhaki tuwan kumêndur
praptane nagari Dêmak

pangran mingsêr dèrèng têbih
kumêndur anêrêng kuda
kurang titi pariksane
ingaran ature dora
Mas Rôngga ginêbugan
tuwan kumêndur gya wangsul
dhatêng nagari Samarang

môngka Pangran Mangkubumi
mung mingsêr nèng Godhong desa
wong Kumpêni sakantune
anglanggar prang têtumpêsan
sawusira kadhadha
dening radpêni sadarum
sêrat ature Mas Rôngga

rêmbage para idêlir
rad Kumpêniing India
mastani lêrês ature
Mas Rôngga Tisnawijaya
kumêndur tuhu nasar
kang mangkono datan arus
dadya pramodaning praja

ing sajroning nusa Jawi
wiwit ing jaman Mataram
durung ana pawartane
punggawa katiban gêbag
liya mantri kabayan
buwang tejaning prajagung
wong agung prentah anasar

karya apêsing ajurit
tangèh yèn bangkit unggula
mangkana kumpul rêmbage
rad Kumpêni ing India
kumêndur ing Samarang
Twan Teling kêdah ingundur
saking kalênggahanira

dene kang kinarya ganti
Mayor Hondhorop prayoga
awit wus kathah labête
mring Kumpêni ing India
miwah mring kraton Jawa
sri narendra asih tuhu
kang wong kumpulan wong Jawa

Gurnadur Jendral Batawi
wus karya surat parentah
nimbali mayor kalihe
myang kumêndur ing Samarang
wus mêsat kang dinuta
mring Samarang jujugipun
mangsuli kang winursita

wau tuwan mayor kalih
sawusnya mriksa barisan
ing kilèn laju mangalèr
kapanggih mantri wasesa
Dipati Pringgalaya
rêmbag bibarkên wadyagung
mayor laju mring Cangakan

prapta sajawining baris
Tumênggung Yudanagara
gurawalan pamêthuke
sawusira anjum asta
lajêng atata lênggah
Tuwan Hogêndhorêp muwus
kang kidul mungsuh wus sirna

amung katun Sukawati
kang anglurug kasulayah
Yudanagara saure
inggih tuwan kadiparan
kula prihatin dahat
kinêpung ing sabên dalu
rina tan bangkit sêsaba

mayor awacana aris
sudara para bupatya
inggih sakantun-kantune
kula ngalèrkên sadaya
nanging ta pintênbara
sagêd kesah raganingsun
saking nagri Surakarta

bok manawi kula bangkit
tumut-tumuta angrêmbag
prakawis mêngsah kang êlèr
yèn maksih nèng Surakarta
nadyan sampun uninga
botên bangkit milu-milu
mênèk milu kaluputan

Yudanagara nauri
inggih tuwan kadiparan
punapa wontên bedane
aranipun sami mêngsah
lawan sami santana
Tuwan Hogêndhorêp Mayur
nauri dhuh saudara

pasthi bêda Mangkubumi
sakawit dèn kaniaya
ing Sukawati lênggahe
ing ngajêng rinêbut ing prang
bêbea wutahing rah
nuntên kalakon rinêbut
dadya ganjaraning raja

sadèrènge Sukawati
kenging pinukul pangeran
wrata rinayudan kabèh
inggih dhatêng Martapura
pra bupati tan lawan
wong Jipang lan wong Madiun
Balora myang Jagaraga

ting paringis anjaginggis
dèn abên lan Martapura
botên wani sami mopo
sakèh wong môncanagara
dèn abên tan kaduga
Martapura prang calimut
ajuwêt tan ngangge môngsa

kongsi kangjêng sri bupati
dahat kawêkèn ing driya
gya dhawuhkên timbalane
sintên berat Martapura
ginanjar Sukawatya
pangeran ngawaki pupuh
sagêd amungkasi karya

puniku mênggah Kumpêni
praptane turun limalas
botên liyan kang aduwe
lan malih kangjêng pangeran
tuhu kalêngkaningrat
sinatriya sudibyanung
môngka lajêring nagara

apa ratu kurang bumi
upami dèn lironana
nadyan kathaha kang darbe
kang darbe samya wong ala
dados abahan apa
Pangran Mangkubumi wau
duk maksih anèng nagara

dadya senapati jurit
sami enak wong sapraja
yèn nglurug urunan bae
sabên-sabên pra bupatya
mung panèwu nyatunggal
pangran lima mêngsahipun
samya kasêsêr ing yuda

suprandene tiyang Jawi
kolu akarya piala
wong bêcik dèn rubuhake
sayêkti puniku benjang
antuk pitulunging Hyang
nambungi Mayor Tênangkus
wong Jawa tanpa kanthia

dhuh sudara dyan tumênggung
sabên jinis mêsthi kanthi
darma tataning agama
mung wong Jawa tan praduli
dhatêng ing agamanira
marma apês ing ajurit

katôndha pratandhanipun
arsa numpês mring Kumpêni
agamane datan kêna
wong abêcik dèn alani
parandene tan kasoran
mungsuh jitus wong Kumpêni

nêtêpi agamanipun
yêktine yèn barêkati
kathah bèntêning agama
nanging awon lan prayogi
sakèhe titahing Suksma
sayêkti sami ngênggèni

manthuk-manthuk Dyan Tumênggung
Yudanagara sarywa ngling
gih lêrês puniku tuwan
mangkana wus kalih ratri
mayor anèng Pacangakan
laju maring Sukawati

wontên kuda pitung atus
kang ngiring mayor kêkalih
nanging wong Jawa kewala
sakêdhik bala Kumpêni
mung dragundêr kalih wêlas
prapta wus surup hyang rawi

mayor kalih panggih sampun
lawan sang anindyamantri
Sindurja myang pra bupatya
rêmbagipun sampun dadi
bubar wangsul maring praja
Kapitan Kop lan apatih

ingkang tinanggênah kantun
mung kalih atus Kumpêni
senapatining ayuda
Litnan Balangkêr ing mangkin
jinunjung pangkat kapitan
dene wadyabala Jawi

bupati cacah sapuluh
ingkang dadya senapati
Tumênggung Kartanagara
bupati gêdhe lan malih
Tumênggung Mlayakusuma
bupati jawi panumping

amalih barisanipun
Mlayakusuma akanthi
satus kang bala Walônda
lawan wong Makasar Bugis
tindhih Balangkêr Kapitan
sakawan ingkang bupati

wontên sèkêt mantrinipun
tigang èwu gunging baris
manggèn nèng dhusun Sumêngka
ingkang anèng Gêbang kèri
TumênggungKartanagara
senapatining ajurit

lawan wong Kumpêni satus
wus kalêbu Bugis Bali
Litnan Bal têtindhihira
sakawan kang pra bupati
mantri sèkêt winatara
tigang èwu gunging baris

wong desa ora na nungkul
tan ngangge pacêkan mantri
dadya lêlugu kewala
sami wongira pribadi
malah sabarang pinangan
sangune saking nagari

ing Gêbang Sumêngka sampun
tata rakit ingkang baris
mayor kalih sigra budhal
Kapitan Kop lan Dipati
Sindurêja saha bala
ing marga datan winarni

ing Surakarta wus rawuh
wong agung kang andon jurit
gumrah swarèng wadyakuswa
sasi Sapar kaping kalih
taun Be sangkalanira
pêksa wiku bahing bumi

sami malêbèng kadhatun
sagung wong agung kang prapti
sowan ing jêng sri narendra
anjum asta mayor kalih
tanapi Êkop Kapitan
wus tata samya alinggih

nindyamantri nguswa suku
lan sagung para bupati
sang nata andangu warta
gènira amangun jurit
de kongsi satêngah warsa
Hogêndhorêp atur warti

ginalur sasolahipun
miwiti malah mêkasi
mayor malih aturira
pukulun jêng sri bupati
mêngsah prasamya umpêtan
sayah gèn amba ngulari

tyang padesan sampun tarub
sami tumut pacak baris
wus radin tilasing mêngsah
sirna de datanpa warti
pun Dipatya Pranaraga
sakancane tan sumiwi

amargi kawula tuduh
rumêksa Kaduwang nagri
manawi mêngsah Sêmbuyan
wontên ingkang madêg malih
sayêkti lajêng ginêcak
dhatêng pun bapak dipati

nulya Kapitan Kop matur
pukulun jêng sang siniwi
amba ingkang nandhang tiwas
tan antuk têlukan siji
ing sabên dalu kinêpang
yèn rintên dèn kalèncèri

pangeran tan purun mêthuk
amilalu mring pasisir
aprang lawan pun Mayor As
anèng ing Dêmak nagari
Mayor As sawadyabala
Kumpêni atumpês tapis

ing Sukawati pukulun
barduwak agung ngêmasi
wusnya têlas aturira
prasami tinundhung mijil
praptèng loji tinututan
dhadharan saking jro puri

tan cinatur laminipun
praptane mayor kêkalih
nulya wontên sêrat prapta
saking Kumêndur Samawis
nimbali mayor kalihnya
têrang saking ing Batawi

tuwan mayor kalihipun
sigra sowan sri bupati
tur uning yèn tampi sêrat
tinimbalan mring Batawi
lamun kangjêng sri narendra
sampun kaparêng ing galih

Tênangkus Gêndhorêp Mayur
arsa umangkat tumuli
Hogêndhorêp matur nyêlak
pukulun jêng sri bupati
ambatur uningèng tuwan
nanging taksih nama wadi

inggih manawi panuju
kesah kawula ing mangkin
lajêng wisma nèng Samarang
pangangkah ulun wus lami
mung pangèstu jêng paduka
sri narendra ngandikaris

adhi sun paring pangèstu
yêkti katêkan sakapti
wit sabên sun kirim layang
marang sagunging radpêni
tanapi gurnadur jendral
sira nora tau kari

kamot ing nawalaningsun
anaa undhakmu maning
de sira sêca rumêksa
marang panjênêngan mami
Hogêndhorêp sarikutan
ngusapi waspa drês mijil

kathah karaos tyasipun
gênging sih kadarman aji
mayor tabe amit mêdal
sapraptanira ing jawi
risang kalih mantrimuka
wus dangu nganti nèng loji

praptane Mayor Tênangkus
tabean lan patih kalih
sarwi mojar dhuh sudara
Pringgalaya Adipati
tuwin Dipati Sindurja
benjang ing sapungkur mami

kadi landhung ruwêtipun
talatah ing nuswa Jawi
sudara kalih kang karya
ruwêt rêntênging kang bumi
andhêku ulate pucat
risang kalih nindyamantri

langkung kumêpyur tyasipun
sigra anauri ririh
lah kadi punapa tuwan
kula sami tiyang alit
Tênangkus andik kang netya
mung gèdhèg datan nauri

ing batin Gêndhorêp Mayur
dahat sukane miyarsi
muwus dhawak tan kawêdal
ewuh rèhning kônca lami
mangkya Tênangkus angucap
amingkisakên wêwadi

Gêndhorêp nambungi wuwus
dhuh sudara dyan dipati
aluwung sami kondura
enjing wangsula mariki
wusnya tabe amit mêdal
sang adipati kêkalih

Pringgalaya alon muwus
suwawi paman dipati
rêmbagan nèng wisma kula
pun Tênangkus dènirangling
yêkti tan ngecani manah
Sindurêja anuruti

sapraptaning wisma laju
marang pakêbonan wuri
panakawane ginusah
amung pêpatihe kalih
rêmbage Sang Adipatya
Pringgalaya animbali

Suradipa kinèn ngêjum
mring mayor mrih sirnèng runtik
Sindurja anut kewala
pêpatihe gya nimbali
Suradipa wusnya prapta
pinulut lawan pêparing

dhinawuhan prêlunipun
kinon maripih kang ririh
mamrih pakolih dèn kêna
lilih lêjaring panggalih
ywa kongsi kadawa-dawa
Tênangkus dènira runtik

patih asung reyal nyèwu
Saradipa wus nampèni
lèngsèr sing ngarsa dipatya
laju tumamèng jro loji
mayor kalih nuju lênggah
Saradipa matur aris

punika reyal rongèwu
saking ing pêpatih kalih
bêktine katur ing tuwan
môngka panêbasing runtik
Mayor Tênangkus miyarsa
kumêjot padoning lathi

sru bêngis pangucapipun
akale wong apa iki
sêdyane darung andadra
lupute tinêbus picis
tobat niyat marènana
mung nêdya ginawa mati

hèh Saradipa wong iku
patih apa sira rani
matur môngsaborong tuwan
kula tan sagêd mastani
Tênangkus malih lingira
iku pêpatih trayoli

awit dene lakuningsun
jênêngi sarta ngawaki
yuda anirnakkên mêngsah
Hogêndhorêp kang darbèni
bubuhan umagut yuda
dene ta mungsuh kang lami

kang kacatur kang kadhapur
sakabèhe sirna ênting
datan amôngga puliha
Hogêndhorêp lawan mami
kang amapas dadya kentas
tatas rantas rontang-ranting

mung mungsuh susulan iku
Jêng Pangeran Mangkubumi
panggawene Pringgalaya
ingkang ambôndakalani
nora nganggo bobot timbang
wong angakal ngukil-ukil

dadi tan ana wisipun
talêtuh ing nuswa Jawi
saanane Pringgalaya
lamun nora mêmarèni
iki reyale balèkna
nora ngupa-upa mami

prapta tanah Jawa ingsun
pinarcayan magut jurit
mungsuh kang pinêlêng sirna
dene mungsuh kari siji
tan wurung abot sinôngga
kang nglurug pasthi jêginggis

hèh Saradipa sirèku
dèn kêbat gonira bali
nadyan ratri lumakua
sun tan sotah reyal iki
iya dudu reyal lanang
reyal tan arus tur nisthip

dudu jarahaning mungsuh
dudu panganing prajurit
iki pangane pra setan
Ki Saradipa nulyamit
mêdal praptèng Pringgalayan
wus panggih pêpatih kalih

matur relay sinung wangsul
kang kinarya nirêp runtik
samya jêtung duk miyarsa
Ki Saradipa tiniti
paranbaya wuwusira
Tênangkus duk sira prapti

Saradipa aturipun
makatên mayor dènnyangling
apa wong Jawa tan wikan
pasêmon wong siji-siji
boting abot bobot agal
nora wruh gambuh ing jurit

kuwur pating galuyur
ing pamikir mamak ngawur-awur
yèn Kumpêni Pangeran Amangkubumi
nyawah ana pitung èwu
salêksa sanadyan wuwoh

yêktine luwih patut
môngka sawahe mung têlung èwu
têka nora wong Jawa bisa ngalingi
duk dinangu mring gurnadur
tutur galur mrih dèn êlong

pangeran iku besuk
iya lamun wurung dadi ratu
yêkti dadi prajurit punjul ing bumi
pamunahing satru mungsuh
nglêlanangi ing palugon

sathithik lagi thukul
gone ngudang kadang sang aprabu
winurungkên saka akale si drêngki
jail muthakil dalurung
toging êdon nora jegos

mung melik kang kaetung
kalong sathithik bae kaduwung
nora wurung yèn kalongan akèh benjing
wong karyewuh nêmu ewuh
wong karyasor nêmu asor

makatên wuwusipun
nguwus-uwuse Mayor Tênangkus
saking tiwas paduka ingaran jail
wasananing rèh tan wêruh
pikir ngawur tan binobot

dipati kalih jêtung
dhêlêg-dhêlêg duk ngrungu pitutur
wusnya têlas ture Saradipa amit
nindyamantri kalihipun
anutuh kang wus linakon

ing dalu tan winuwus
enjangira Twan Mayor Tênangkus
lawan Hogêndhorêp bidhal saking nagri
ingatêr juga tumênggung
mring Samarang bupati jro

kaparak kerinipun
Nitinagara Radyan Tumênggung
sarèhira jajar panèwu myang mantri
patih kalih ngatêr laku
nging wangsul Ngampèl kemawon

prapta Samarang sampun
panggih kumêndur anulya banjur
mring Batawi lan kumêndur ing Samawis
datan kawarna ing laut
ing Batawi sampun rawoh

marêk ngarsèng rat agung
dhinawuhkên karsane gurnadur
wus mupakat sagunging para radpêni
yèn dadi Amral Tênangkus
dadya Gupêrnur Hondhorop

nèng Samarang pilungguh
dene Kumêndur Teling ingundur
kang gumantya mayor Surakarta nagri
Hogêndhorêp ingkang lungguh
Petor Juwana kang kinon

Gêndhorêp wus tinundhung
sarta sinung srat katur sang prabu
tur uninga Hogêndhorêp nèng Samawis
Surakarta gêntosipun
ing Juwana Tuwan Petor

wus umangkat gupêrnur
saking Batawi lumakyèng laut
duk samana ing Samarang sampun prapti
mêmatah parentahipun
marang kang gumantya mayor

Pêtor umangkat gupuh
saking Samarang kang ngatêr dlanggung
Dyan Tumênggung Nitinagara sang mantri
praptèng Surakarta sampun
lajêng tumamèngkadhaton

wus sowan jêng sang prabu
Petor Juwana ngaturkên gupuh
surat saking jêng gurnadur ing Batawi
kadhadha suraosipun
Petor têtêp dadya mayor

mayor gya amit mêtu
lagya pitung ari praptanipun
sakit boyok dèrèng nindakakên kardi
pêndhak Sênèn mêndhanipun
bangkit manggihi dhêdhayoh

nulya kaêlut murus
sabên ari tan pêgat umangsur
kongsi gangsal côndra saya angranuhi
dadya katur mring gupêrnur
yèn sakite mayor dados

gupêrnur nuju sampun
gêgêntine Surakarta mayur
pinilihkên kang wus kulinèng wong Jawi
sarta pinapangkat oprup
inggih Piskal Totlomondo

duk puniku witipun
panggêdhene Wlônda nama oprup
wus sakeca tyase kang para bupati
dene kônca lami wangsul
Tuwan Oprup Totlomondo

kunêng malih winuwus
ingkang sawêg singidan nèng gunung
momor caktrik Pangeran Mangkunagari
anggung dènira manêkung
ciptane gêlêng gumolong

sabên ratri pitêkur
anèng jurang pèrèng kang asamun
angêningkên cipta mindêng maring jati
jati-jatining kang putus
putusing kawruh ambontos

saking nêmên tinêmu
prapta nugrahaning Hyang dhumawuh
wus binuka kawruh wêkasing dumadi
anarawang barang laku
laku kang arsa linakon

dadya manusa punjul
amunjuli samaningtumuwuh
dene sampun bangkit amêngku mêngkoni
gya amit arsa tumurun
sang pandhita wus rumojong

pangran sigra tumurun
sêdyanira laju arsa nusul
mring kang rama Jêng Pangeran Mangkubumi
abdi nênêm datan kantun
mlampah mlipir jurang sigrong

pêpèrèng-èrèng gunung
alon-lonan bok kawruhan mungsuh
kang abaris kilèn ardi wus miyarsi
ting kalêsik undhangipun
badhe angadhang nèng Pancot

wus umangkat rumuhun
pacêkan mantri têtindhihipun
apêparab Singamênggala Ngabèi
rowangipun wontên satus
sampêt piranti prang popor

pangeran dupi langkung
ingêlokkên lah payo ya iku
payo-payo wong desa prasamya titir
gêndhong kênthongan ambarung
titir kothekan lir lampor

surak alok gumuruh
wong padesan kang prapta barubul
ting kalonthang gantar ganthol kang cinangking
canggah bêndhe towok wadung
ana kang amikul bronjong

pangeran duk andulu
kèh wong ngadhangi surak gumuruh
anêmpuh byat jroning tyas aderah pati
mlipir nêrak barisipun
saya gumêrah wong alok

lah payo wetan kidul
êlor kulon nangkêbana gupuh
kinakalang kinêpung têpung bathithit
ana kang ngêthungkên wadung
wênèh canggah ganthol towok

bandhil brangkolang mamprung
sinawatkên pangran kang kinêpung
nanging datan ana wani amrêpêki
mung alokira kumruwuk
surak kang wetan myang kulon

mantri têtindhihipun
aparentah canggahên dèn gupuh
wong padesan ingkang kinon samya ajrih
dene pangran nêrak purun
angasta lawung cinoncong

pangeran abdinipun
ting palinguk dhêlêg lênguk-lênguk
samya nangis sarwi awacana manis
bandara lan raganingsun
apa datan katon uwong

gêmblunge saya dlarung
wong desa iki ngarakat purun
binabêrêg lir ngitêr buron wanadri
pangeran kalane ngrungu
ngêrês ing tyas karêraos

sèlèh lawung manêkung
tan antara dhêdhêt riris têdhuh
gêtêr patêr prapta kang maruta tarik
mêsês bajra lita lesus
kumrusup kayon gumêrot

adrês praptaning jawuh
wor prahara swarane gumrubug
alimêngan gora rèh kagiri-giri
kang ngêpung uwur kabawur
kadrêsan liris dharodhog

bênggang gènira ngêpung
pangran saabdine sigra laju
wong padesan nora ana kang udani
wusnya têbah lampahipun
nulya têrang punang jawoh

padhang kadi duk wau
wong kang ngêpung samya ting palinguk
dene ingkang kinêpung suwung tan kèksi
angupaya ting bilulung
apan sarwi alok-alok

nanging kêmba lokipun
awit tan wruh pangran purugipun
kang bêbujung prasamya kecalan lari
dadya kèndêl samya jêtung
kunêng malih winiraos

pangeran kang binujung
dungkap praptaing Têlahab dhusun
sangêt sayah prasamya mêtêki wêntis
gaib karsaning Hyang Agung
tuhu yèn akarya gawok

môngka pracina tuhu
lamun pangran têmbe dadya luhur
ing saparan rinêksa dening Hyang Widhi
wontên wong pêpitu rawuh
kêkapalan saking êlor

pangeran kagyat dulu
nyana wong mêgati arsa nubruk
dupi cêlak angaturakên turanggi
pangran dèrèng nate wanuh
wong pitu aturnya alon

dipun enggal pukulun
lampah paduka arsa anusul
ing ramanta Jêng Pangeran Mangkubumi
maksih nèng Dêmak kang kidul
ajêng-ajêngan lan mungsoh

pangeran sampun laju
nitih kuda lan saabdinipun
sarêng nolih wau wong kang sung turanggi
sampun tan wontên kadulu
pangeran angandikalon

kang asung kuda mau
wong ing ngêndi mêngko tan kadulu
Dyan Tumênggung Kudanawarsa nauri
lah sampun paduka wuwus
gaib pitulung Hyang Manon

wus lajêng lampahipun
praptèng Têlahab kèndêl nèng ngriku
wontên wonge Kudanawarsa kapanggih
Jiwaraga namanipun
praptane bêkta sêsugoh

abdi nadhah sadarum
nanging tan dhahar pangeranipun
amung mucang lan dhahar panganan kêdhik
asarèh tan ana mungsuh
kang bêbujung sampun adoh

Ki Jiwaraga matur
inggih paduka ngalèra kumpul
lan ramanta Jêng Pangeran Mangkubumi
sampun kathah balanipun
pikukuh kèh prawiranom

mangke kang baris Sumêngka
myang baris Gêbang prasami
tan wontên sagêd sêsaba
kinêpung dèn kalèncèri
wong ewon tanpa kardi
mangkana sasampunipun
rêrêm pangran umangkat
ngalèr margèng ngiring-iring
jurang pèrèng asirung sampun kawuntat

saari dènnya lêlampah
anjog tanah Sukawati
tinakonan wong padesan
ngaku caraka tinuding
Pangran Mangkunagari
maring Dêmak nyuwun bantu
inggih dhatêng kang rama
wong desa ngluluskên sami
pangran nyare anèng Malela sabrangan

enjinge ngalèr anabrang
aris dènira lumaris
yèn kèndêl ngambah padesan
wong desa samya ngaturi
sêsêgah warni-warni
saari dènnya lêlaku
ratri nyare Baluthah
pangeran miyarsa warti
lamun garwa putranipun ingkang rama

wontên dhusun ing Gêlagah
samadyaning Kêndhêng wukir
Pangeran Mangkunagara
sigra nênggêl nacak wukir
ing Gêlagah wus prapti
Brajadênta kang atunggu
lan Radèn Tambakbaya
tigang atus kang turanggi
Tambakbaya Brajadênta tur uninga

mring kang bibi jêng pangeran
ran Mas Ayu Tejawati
lamun ingkang wayah prapta
Pangeran Mangkunagari
mêntas kasor ing jurit
karisakan balanipun
arsa sowan kang rama
samangke wontên ing jawi
Tejawati alon dènira ngandika

mara enggal timbalana
Tambakbaya sigra mijil
pangeran wus ingaturan
saabdinira tan kari
sapraptaning ngarsaglis
angabêkti eyangipun
mas ayu angandika
adhuh nyawa wayah mami
dene sira kongsi anandhang kasrakat

kang wayah nêmbah turira
awit kasoran ing jurit
tinukup wontên Papringan
dhatêng pun mayor kêkalih
gusis kongsi balindhis
prabot prang tan wontên kantun
mila ngungsi ing rama
mangkê rama wontên pundi
angandika kang eyang Mas Ayu Teja

kulup ing samêngko lagya
ambêdhah Dêmak nagari
lawase wus kalih côndra
ênggone anèng pasisir
si adhi apa maksih
ya Sanawati eyangmu
pangran matur pun eyang
taksih sugêng anèng wukir
wusnya tigang dalu pangran nèng Gêlagah

arêmbagan karsanira
Tambakbaya kinon ngiring
nusul kang rama mring Dêmak
ingkang eyang anjurungi
Mas Ayu Tejawati
angandika jroning kalbu
bocah iki ing benjang
aja tanggung dadi kanthi
adhaupa antuk arine priyôngga

ri sampunira samêkta
pangeran ngaras pada mit
sigra budhal gêgancangan
Tambakbaya kang umiring
sirna bêbayèng margi
lamun ratri rêrêp dhusun
enjangipun lêlampah
prapta ing Warung nagari
bupatine suwêngdhèrèk maring Dêmak

pangeran apirêmbagan
kalamun arsa pêpanggih
lawan Pugêr Adipatya
maring Garobogan nagri
Tambakbaya ngrojongi
lajêng pisah anèng Warung
wau Dyan Tambakbaya
angalèr ngilèn lumaris
jêng pangeran ngilèn lêrês lampahira

sapraptaning Garobogan
anulya têtakèn warti
Dipati Pugêr barisnya
wong padesan tur udani
yèn Pugêr Adipati
baris anèng Sumbêr dhusun
têngga kitha Grobogan
lan jampangi Sukawati
sigra laju lampahnya mring Sumbêr desa

wus panggih sang adipatya
rinangkul dipun tangisi
dene dahat kasangsaya
wusnya lêjar sang dipati
matur anggèr samangkin
ngantia ngriki karuhun
awit rama paduka
kadi-kadi nuntên prapti
arsa têdhak atêtinjo baris Gêbang

kalawan arsa mêthuka
rama padukarsa prapti
inggih Jêng Pangeran Rôngga
nêdya sabiyantu budi
sigêg gênti winarni
Tambakbaya lampahipun
praptane kitha Dêmak
laju tur uninga gusti
yèn kang putra Pangeran Mangkunagara

prapta nusul ing samangkya
nunggil Pugêr Adipati
pangeran sigra utusan
dhumatêng sang adipati
ywa obah goning baris
pangeran umangkat ngidul
praptane kilèn Gêbang
lajêng umagut ing jurit
baris Gêbang ingamuk prang kuthetheran

anêsêg pangêdrèlira
Jêng Pangeran Mangkubumi
ngêsuk ngungkih saha bala
Kumpêni rolas kang mati
sakêdhap angunduri
ngidul ngilèn karsanipun
mêthuk Pangeran Rôngga
baris Gêbang duk ningali
mambu ilu pangrasane binalenan

maras miris tansah uwas
dhadhal angidul lumaris
kêbut mring Garompol desa
kang baris Sumêngka maksih
Mlayakusuma tindhih
lan Wiraguna Tumênggung
Tumênggung Ônggawôngsa
Mangkupraja lawan malih
kalimane Dyan Tumênggung Natayuda

Tuwan Balangkêr Kapitan
bitinge santosa trêtip
galugu rangkêp sakawan
panggenan mriyêm miranti
Pangeran Mangkubumi
pamêthuke tan kapêthuk
Kangjêng Pangeran Rôngga
mring kang raka anyidrani
wangsul ngalèr pangeran sabalanira

praptèng tanah Garobogan
ing Ramun kang dèn sanggrahi
Dipati Pugêr gya sowan
lan Pangran Mangkunagari
praptèng ngarsa ngabêkti
carocosan waspanipun
kang rama nênggak waspa
kamiwêlasên ningali
gya rinangkul kinuswa lungayanira

dinangu pangran aturnya
dhuh rama musthikèng bumi
budiman amartotama
kotamane angayomi
ngayomi sining bumi
satatane tyas pinutus
kontap prawirèng yuda
pêpundhèning pra bupati
Sukawati pasisir môncanagara

pukulun mila kawula
milalu nandhang prihatin
awit duk wontên Papringan
tinukup dening Kumpêni
bala dèrèng arakit
laju kinarakat purun
kinêpang kinakalang
têmah kèthèr pothar-pathir
kuthetheran bala ambyar ting salêbar

singa panggah kasulayah
dadya giris miris ngisis
boga busana warastra
prabot kapraboning jurit
bebas rinampas tapis
sajuga tan wontên kantun
èsthining tyas kawula
ing nguni praptaning mangkin
datan liyan amung ngayom jêng paduka

marma ulun laju sowan
mung nêdya sêtya ngastuti
barang rèh karsa paduka
ngarah sumarah nglampahi
prapta ing lara pati
pangeran ngandika arum
kulup ingsun tarima
prasêtyanira mring mami
aywa susah sumaraha ing satitah

manawa iya manawa
ana pitulung Hyang Widhi
kang dhumawuh marang sira
wong tuwa wajib nuwani
ing mêngko karsa mami
sira ingsun atêr ngidul
mulih marang Kaduwang
sun galih kaya pakolih
mrih mêmulih wadyanira kang singidan

mangkana kangjêng pangeran
ing dina Wraspati Manis
akarsa miyos sinewa
aglar kang para bupati
dhawuh parênging galih
ing mangke santun jêjuluk
nama Kangjêng Pangeran
Adipati Sukawati
Senapatining Prang Pramuka Jayèngrat

sarta dhawuhkên timbalan
Bupati Dêmak ing mangkin
Dyan Tumênggung Suranata
jinunjung ingkang palinggih
saking ngandhap manginggil
karsa pinaring jejuluk
Dipati Suranata
kang sewaka saur pêksi
kanthi suka gustine asantun nama

sansaya agêng tyasira
sagung bupati myang mantri
pangeran sigra dhêdhawah
ingkang kantun têngga baris
tindhih Pugêr Dipati
lan Brajadênta Tumênggung
Brajamusthi Jadirja
Tumênggung Rêksanagari
myang ing Warung Ngabèi Kartanagara

punggawa ingkang binêkta
Tumênggung Suryanagari
Mas Rôngga Wirasêtika
Tambakbaya datan kari
Samadipura malih
Ranadiningrat Tumênggung
Dipati Suranata
mung Gadamastaka kari
jaga lamun Kumpêni prapta ing Dêmak

lamun gêdhe kinèn oncat
angumpul lan Adipati
Pugêr anèng Garobogan
ing Balora kinèn gitik
wusnya gêlêng kang pikir
atêngara budhalipun
saking Ramun angetan
praptèng Sela ngidul malih
kèndêlira wayah tidhêming baskara

nèng Malela masanggrahan
ngutusi sêlir kêkalih
dalu padhang sami nabrang
ing Malela kidul kali
Pangran Mangkunagari
wontên abdi katri nusul
wong ing Matesih desa
dadya sadasa kang abdi
wanci wijiling surya sigra budhalan

wontên sèwu tigang dasa
wadya wahana turanggi
Pangeran Mangkunagara
lawan sapuluh kang abdi
panggenaning lumaris
kalêrês nèng ngarsanipun
kang rama datan pisah
lan panakawan anunggil
ingkang sami ngampil-ampil upacara

samana ing lampahira
praptèng Karja pukul katri
rêrêb sami masanggrahan
kunêng ingkang samya baris
Môndaraka Ngabèi
Yudanagara Tumênggung
kang anèng Pacangakan
sampun amiyarsa warti
yèn pangeran ngatêrakên ingkang putra

sigra angundhangi bala
dhadhal amangidul sami
ngumpul pabarisan Taman
ingkang amawi Kumpêni
baris cilik narithik
sadaya mawur sumawur
maring Taman anunggal
ing dalu datan winarni
enjang budhal kang makuwon anèng Karja

wong Matesih abdinira
Pangeran Mangkunagari
wruh bubar kang pabarisan
Pangeran ing Sukawati
sawadyakuswa prapti
ngatêrakên putranipun
samya saos sêsêgah
rakit kapraboning jurit
kêkumpulan mantri jêro mantri jaba

têdhakira Jêng Pangeran
Sukawati duk ing wanci
pukul sawêlas sawadya
prapta anèng desa Bangsri
para mantri Matesih
prapta sagêgamanipun
kapalan pitung dasa
ngirid sêgah warni-warni
jodhang tenong asêlur dulur tan pêgat

tumpêng tumpuk tumpa-tumpa
opor bèbèk panggang pitik
gumêlar kongsi balabar
jêruk salak jambu kawis
dhuku pijêtan manggis
durèn gowok lan kapundhung
kêpêl mundhu kaleca
maneka warna mêpêki
wajik jênang jadah lèmpèng nèng karanjang

pangeran suka tumingal
katonton trêsnaning abdi
lajêng ngaturkên ing rama
bêktinipun para mantri
Pangeran Sukawati
marwata suta andulu
abdine ingkang putra
sabiyantu samya prapti
angandika Pangeran ing Sukawatya

kulup ikubalanira
saosna ing ngarsa mami
kang padha trêsna ing sira
wusnya majêng gya tiniti
sinabdan arum manis
saatur-ature katur
punika abdi cêlak
ingkang têbih dèrèng prapti
cacahira sawêg kuda pitung dasa

antara êlêt sadina
wontên wadya malih prapti
samya wahana turôngga
sikêp kapraboning jurit
cacahe winatawis
kumpulipun kalih atus
sawusnya tigang dina
nèng Bangsri anulya ngalih
masanggrahan urutipun dhusun Ngêmplak

kongsi ing samadya côndra
ingkang eyang lawan sêlir
kang kalanipun pangeran
asingidan marang wukir
tinitipkên wong dèsi
samana wus prapta nusul
myang wadya ing padesan
gili kapalan kang prapti
kumpulira kawan atus winatara

Tumênggunge uga prapta
samêkta kaprabon jurit
kang rama dhawuhkên budhal
kang putra sigra ngundhangi
wadyanira lumaris
nèng ngarsa dadya panganjur
angidul ingkang lampah
wanci diwasaning ari
prapta dhusun Palêksan amasanggrahan

sadalu enjinge budhal
ngidul minggah graning wukir
wau kang baris ing Taman
ing tyas sami sônggarunggi
dene Pangran Dipati
ing Sukawati mangidul
kathah kang wadyakuswa
sikêp kapraboning jurit
sigra nambur prajurit tan kêna obah

sami tata baris mêdal
Pangeran ing Sukawati
lampahe wus prapteng arga
Sêmbuyan makuwon sami
gya utusan nimbali
maring Ngumbul Sultan Dhandhun
kang rayi matur gêrah
Pangran Sukawati runtik
srênging karsa arsa dhatêngkên dêduka

Pangeran Mangkunagara
matur maripih mrih lilih
ywa kongsi kadawa-dawa
sêrêng runtiking panggalih
pangeran anuruti
mring kang putra aturipun
budhal saking Sêmbuyan
munggah tumurun ing wukir
laju ngilèn anjog bumi Pamasaran

kunêng kang maksih singidan
Pangeran Pamot miyarsi
lamun ingkang rama prapta
masanggrahan anèng Moki
sowan lajêng ngabêkti
ingaras lungayanipun
balane nusul kêmpal
wontên satus kang turanggi
ya ta Pangran Mangkudiningrat miyarsa

lamun ingkang rama prapta
Jêng Pangeran Sukawati
sigra sowan saha bala
sawontêne ingkang abdi
prapta lajêng nungkêmi
ing pada sarwi rawat luh
kumpule kang gêgaman
tigang èwu malah luwih
wuwuh-wuwuh wadyane para pangeran

nulya ngalih pasanggrahan
anèng dhusun Pucangsawit
myarsa yèn Kumpêni Taman
Kalikuning arsa prapti
pangeran tata baris
wus rinakit balanipun
nèng ara-ara wiyar
badhe pamêthuking jurit
ingantenan kongsi diwasaning surya

Kumpêni tan ana prapta
pakuwone sigra ngalih
nèng Pagêr gêlêngkên rêmbag
badhe mukul ing Matawis
nèng Pagêr tigang ratri
enjang têngara gumuruh
budhal kang balakuswa
balabar mênuhi margi
marga agêng kang kambah kèbêkan wadya

saari dènnya lêlampah
kèndêl Kamalon sawêngi
enjing atêngara budhal
karsa manjing ing Matawis
ing Parambanan prapti
ingkang minôngka panganjur
Pangran Mangkudiningrat
sampun malêbèng Matawis
pra pangeran sakawan angguladrawa

ya ta wau lampahira prapti
amakuwon pangeran sakawan
sawetaning Pasar Gêdhe
wadyanira gumuruh
wong padesan dipun rayahi
gègère apuyêngan
duk angsal sadalu
angilèn arsa umangsah
nocok bata kang putra wus dèn dhawuhi
Pamot Mangkudiningrat

saking êlèr gènnya magut jurit
Pangran Dipati Mangkunagara
saking wetan umangsahe
kang kabêbahan kidul
Adipati ing Sukawati
wusnya rakit gya surak
swarane gumuruh
majêng marêpêki bata
binêdhilan saking sanginggiling biting
wadya kathah kabranan

punggawane Pangran Sukawati
Rôngga Wirasêtika kabranan
kêna mimis ing kempole
winuwung saking panggung
bêdhil pistul tan anggop muni
kang ngrangsang kapurancang
buncur ting galuyur
binandhêman bata sela
dadya mundur wadyabala Sukawati
giris mimis lir jawah

datan kongkih dèn ungkih ing jurit
lawang roro mriyême nyakawan
miranti obat mimise
mangkana undhang sampun
Jêng Pangeran ing Sukawati
tuwin kang para putra
undure mangidul
kèndêl dhusun Kapurancak
masanggrahan sadalu budhale enjing
ngalèr anjog ing Warak

wadyabalanira ngrayah sami
kalih ari anèng dhusun Warak
enjang angetan budhale
gantya ingkang winuwus
baris Taman lan Kalikuning
angumpul anèng Gondhang
sakumpêninipun
dragundêre wolung dasa
Litnan Kèbêr lawan Tuwan Litnan Wati
myang bupati sakawan

Jawikrama lawan Rajaniti
Yudanagara myang Naladirja
wontên salawe mantrine
kumpule kudanipun
wontên wolung atus watawis
tan cinatur kang dharat
rêmbag arsa mêthuk
wus samêkta gya budhalan
ngadhang kidul ing Kêmbang nulya kaèksi
baris kang mlampah ngetan

Litnan Sakèbêr samya prajanji
lawan para bupati sakawan
dalah sapara mantrine
singa ninggal lumayu
aywa nganti nêmu basuki
gêlêng golonging sêdya
Kumpêni gya nambur
mungsuh pinêdhot ing têngah
Tuwan Litnan Sakèbêr mangsah angungkih
kang tinêrak samana

nuju Pangeran Pamot kang baris
binendrong ing sanjata wus dhadhal
Sakèbêr angamuk dhewe
anyakot lambenipun
kongsi nêdhas rahira mijil
malêdug kang tinunjang
wau garwanipun
Pangeran Pamot kapêlak
dhawah saking turôngga dèn parêpêki
mring Sakèbêr cinandhak

Pangran Adipati Sukawati
angandhêgi kang lumayu samya
kinèn ngungsi nèng wurine
dadya campuh atêmpuh
rame ulêng dènira jurit
Pangran Mangkudiningrat
wus têbih katawur
Pangeran Mangkunagara
sigra wangsul miyat ingkang rama jurit
anadhahi Walônda

wong Kumpêni kalih ingkang mati
tatu satunggal wong Sukawatya
kasaput dalu yudane
anulya samya mundur
Jêng Pangeran ing Sukawati
lawan Mangkunagara
ngalèr lampahipun
Pamot lan Makudiningrat
pan katawur lumayu madyaning jurit
tan adangu samana

Pangran Pamot kapanggih ing margi
namung Pangeran Mangkudiningrat
tan ana wruh ing puruge
wau ta lampahipun
diwasaning hyang bagaspati
prapta ing dhusun Kopat
amakuwon sampun
Pangeran Mangkudiningrat
wus kapanggih sawadyabala umiring
enjang sigra budhalan

samya aris dènira lumaris
pukul tiga jawah angin prapta
pangran rêrêb sabalane
anèng dhusun Lêmuru
sakilèning Dêlanggu margi
prasamya pirêmbagan
mamrih pêncaripun
ing baris aja anunggal
adhêdhawah Jêng Pangeran Sukawati
kulup Mangkunagara

sira balia mangetan maning
kulup Pamot lan Mangkudiningrat
balia mangidul manèh
dèn pêncar aja kumpul
padha madêg baris pribadi
nêmbah pangran têtiga
sandika turipun
wijiling baskara budhal
pêpisahan Jêng Pangeran Sukawati
mangalèr saha wadya

mêdal margi agêng ingkang baris
kunêng nagari ing Surakarta
wusnya atas pamyarsane
pangran sawadyanipun
saking Dlanggu ngalèr lumaris
paran ingkang kinarsan
nindyamantri gupuh
lawan oprup pêparentah
maring wadya asiyaga pacak baris
ana ing lurung aglar

mantri pacalang atur udani
lamun Pangeran ing Sukawatya
laju mangalèr lampahe
wadyakoswa asêlur
badhe kèndêl tinawas warti
tiniti kang pacalang
dening tuwan oprup
wusnya têrang pêparentah
angundhangi bibarkên wadya kang baris
winarna Jêng Pangeran

Adipati Sukawati prapti
ing Pawêdhèn Majênang parentah
Suranata sabalane
kinèn ngalèr akumpul
barisipun Pugêr Dipati
myarsa Kumpêni prapta
angatêr Tumênggung
ing Dêmak Martanagara
lawan Wiranagara wong Dêmak sami
kang lèr suyud Walônda

mung kang kidul tan anut Kumpêni
anut Adipati Suranata
Gadamastaka kalihe
inggih pangidhêpipun
wong ing Dêmak ingkang sapalih
Dipati Suranata
bidhal ngalèr sampun
nusul Pugêr Adipatya
ngalèr ngetan ri sampunira pêpanggih
nèng barisan Malowa

pêpak andhèr sagunging bupati
Pangran Tumênggung Gadamastaka
ugi anunggil barise
mêntas andon anglurug
bêdhah ingkang Balora nagri
Tumênggung Wilatikta
Balora wus ngumpul
Suranata awêwarta
yèn pangeran masanggrahan Pêlêm dèsi
wusnya rêrêp watara

Adipati Pugêr myarsa warti
wontên Kumpêni saking ing Jipang
ngrêbat Balora sêdyane
dipati undhang sampun
angirabkên sagunging baris
Rôngga Wirasêtika
ingkang atut pungkur
Pangeran ing Sukawatya
wus miyarsa sigratur uningèng gusti
lamun Bupati Jipang

kanthi tigang atus Bugis Bali
dragundêre amung pitung dasa
nèng Darapulu barise
sandi arsa mangrêbut
ing Balora nanging pawarti
arsa nêmpuh pangeran
pangran ngandikarum
hèh Rôngga sira karia
lan Jadirja sakancanira dèn bêcik
ingsun ngalor tumêdhak

punggawa papat bae kang ngiring
sira kabèh padha akaria
kêpungên Sumêngka bae
pangeran budhal sampun
ngalèr ngetan anjog ing Silip
Dipati Pugêr prapta
lan sakancanipun
anèng sakilèn Balora
pangran kidul wetan Balora abaris
wêwêngkon tanah Jipang

wong Kumpêni pan lagya lumaris
pinêthukkên sajawining wana
ginêlaran ing yudane
cêlak lajêng acampuh
wong Kumpêni asru ngêdrèli
tarung amung sakêdhap
lajêng sami mawur
wadyabalane pangeran
mawurira malbèng wana nganan ngiri
anggubêd maring wuntat

laju nêmpuh kotbuta mangungkih
Bali Bugis Jawa kang tinrajang
puyêngan gugup agègèr
arame campuhipun
pangerane ngawaki jurit
dangu ulêng-ulêngan
mungsuh Jawa sumyur
mawur katawur lumajar
dragundêre dèrèng sagêd anulungi
kasêlut papanira

Bali Bugise kathah ngêmasi
kalih atus anulya dèn tilar
awor gêlasah bangkene
angetan lampahipun
Jêng Pangeran ing Sukawati
sawadya masanggrahan
anèng Darapulu
pangeran sigra utusan
andhawuhi marang Pugêr Adipati
myang sagung pra bupatya

kinèn wangsul amangidul malih
baris anèng tanah Sukawatya
ambêbidhunga barise
Kumpêni kang kêkuwu
nèng Sumêngka akarya biting
kang kinon gya budhalan
wau kang winuwus
Jêng Pangeran Sukawatya
amiyarsi yèn Bupati Jipang baris
wontên ing Pagêrwaja

cucuking prang sutane bupati
nama Dyan Panji Kartawijaya
Bulukumêndhung barise
wontên dêdamêl sèwu
sakantune bala Kumpêni
ajrih wangsul mangetan
ngidul ngilèn laju
nunggil baris ing Sumêngka
jêng pangeran lajêng mangetan lumaris
prapta Jêruk samana

