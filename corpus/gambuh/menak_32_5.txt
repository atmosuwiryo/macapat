lan ana tunggalipun
asor unggule mêtara laku
Maktal Umarmaya ingkang ngundhagèni
wus awas pangilon ingsun
ing sangkal bolong malompong

tan kêna gupuh-gupuh
mungsuh wong Arab yèn durung putus
wêwekane pasthi nora wurung jêngking
barangkangan amrêkungkung
mêngkono kang wus kalakon

apan wus lawas ingsun
ênggon ingsun ngarah arsa mungsuh
iya lagi ngumpulkên dandanan batin
sayêkti duwea ingsun
kaya Marmaya mêngkono

lawan duwea ingsun
kaya Si Maktal ing antêpipun
pikir mubêng wêgig bisa anglakoni
tan owah kakehan mungsuh
tan bungah mungsuhe kalong

nêpsune tan kasusu
agêm santosa ambêke têguh
têtêkone Si Parangteja prajurit
lan bisa mong para ratu
marmane ginawe bobot

wusnya dhaharan nutug
lajêng umangkat sabalanipun
manjing jroning nagara sri narapati
Rajèng Mêdayin tut pungkur
binêkta marang kadhaton

pinarnah sitiluhur
pakuwonira Rajèng Mêdayun
punggawane lan Bêstak makuwon jawi
amung kang putra têtêlu
tumut kang rama sang katong

ya ta wau sang prabu
ing Purwakôndha undhang ing dalu
prapta ditya kang anèng ing wukir-wukir
ana ditya pitung puluh
sami raksasa palayon

ing nguni sami ratu
têlas balane samya ingamuk
wong tuwane mring Kalana Jayèngmurti
angungsi katawur-tawur
saparan dènira manggon

ingkang ngungsi ing ngriku
anaking Dusar namane Dastur
lan putunenguni Raja Bêranjani
putih ulêse lir kapuk
sami têtapa ing kono

Burijan namanipun
mangkya kabala ing ratu iku
ing Mutadarawi Raja Samasrawi
kêrana pangungsènipun
sinagahan minôngka toh

linabuhan prang pupuh
pinrênahakên ing gunung-gunung
Rajèng Purwakôndha prawira awêgig
ngèlmu sikiripun agung
sêkti sajroning prang popor

prapta kalih tinantun
ditya Burijan kalawan Dastur
jinarwanan ing karsanira sang aji
ana putri ditya iku
satunggal ayu kinaot

Burijan kang sêsunu
Ni Marikangên kêkasihipun
lah rupaa Pandhita Barijan nênggih
dhepokira ing Jongkurung
dening sutanira wadon

rupaa manungsèku
dèn angluwihi putrining ratu
dèn alêmbut yèn katampan Rustamaji
punagi nyèthi satuhu
atmajane Sèh Buyabon

sayêkti yèn kalêbu
anèng nagara lakunirèku
lan Si Jamum Sindhula labête dhingin
pan nora na ing praja gung
dadi kacênthok pakewoh

yèn wus patutan iku
Si Marikangên pakolèhipun
anrapakên paekan sabudinèki
pan ditya walakanipun
lawan manungsa pan kaot

karucat dênawèku
umur sawulan padha sataun
yèn sataun lan umur sawindu sami
yèn wis tuwa nora pikun
apan nora kêna kêmpong

mangkana wus lumaku
paekanira wau sang prabu
malih warna pandhita kalihe sami
putra malih warna ayu
pan luwih putrining katong

katiga sami mabur
nagri Kuparman ingkang jinujug
ing dalême Radèn Putra Rustamaji
nêm wulan rong dina rawuh
watêke ditya mangkono

jujug gyan regolipun
kang têngga sinung ngaturi wêruh
yèn kang paman Sèh Wahas nênggih kang prapti
katigèstri rewangipun
sampun ngaturan malbèng jro

rahadèn wus atundhuk
wusnya tata dènira alungguh
tinêmbungkên inggih pandhita puniki
kang pilênggah ing Jongkurung
nama Ki Sèh Abuyabon

mawongakên kang sunu
sampun kalêbu punaginipun
yèn dadia atmajèstri dadi wali
anyèthia rajasunu
Rustamaji matur alon

paman panujunipun
tuwan punapa botên apangguh
lawan raka paduka jêng rama Amir
sumaur kagêdhèn laku
pan dudu putrining katong

anggèr kewala sampun
dêstun katur ing ibu Marpinjun
singa-singa sok sênêng anggèr pribadi
bilih nampika puniku
datan arsa bocah wadon

puniku wajib matur
ing rama dika sawabe ngèlmu
anuruti sawab duwe nadar bêcik
yèn dika sampun panuju
ing danane Sèh Buyabon

mulat Radèn Rustamaji
ing warnane kang wanodya
langkung kacaryan galihe
tuhu rêspati wiraga
Ni Marikangên endah
angandika rajasunu
inggih sakarsane paman

yèn datan arsa pêpanggih
kalawan raka paduka
lamun jêng ibu kemawon
inggih kaparêng kawula
wadon tiron pamitan
kula anggèr arsa laju
têtuwi mring pulo Barjah

wis karia sira nini
katampan panyèthinira
wus kesah wau kalihe
wali ningkah sinung wênang
kang rama wus mitungkas
tan kasusu lampahipun
sêngadi mring pulo Barjah

wus kesah kang malih warni
praptaning jawi wus napak
ing jumantara kalihe
mulih marang Purwakendha
ing wuri winursita
binêkta marêk kang ibu
prapta ngarsa atur sêmbah

wus katur sasolahnèki
praptane Radèn Sèh Wahas
ngatêr pandhita lampahe
kang ibu suka tumingal
rare wadon kang cahya
anaking pandhita luhung
pan kadi musthikaning dyah

mangkana datan winarni
cinêndhak lampahing kôndha
nênggih sampun paningkahe
lan putri pandhita mulya
panggih langkung sihira
langkung karêm kêna cinthung
rajaputri ing Kuparman

garwa sêpuh Kadamingsih
wawratane sêpuh babar
mijil jalu suwarnane
amawa cahya gumilang
lir nuksmèng ôndakara
pinangku ing eyangipun
sarta sinungan pêparab

nama Radèn Atasaji
kang rama karêm tyasira
marang kang garwa kang anèm
Marikangên bisa krama
langkung sih rajaputra
sira putri Mêndhangpupus
karia wis sinatmata

pijêr rumêksèng putrèki
kang raka tan kalikuran
pan wus ana lêlirone
amung ibune kewala
Marpinjun langkung wêlas
umiyat ing putra mantu
mung ibu ingkang miyara

mangkana ingkang winarni
kang mulih mring Purwakôndha
wus lajêng marêk sang katong
katur ing satingkahira
lampah wus tinampanan
wus manjing paekanipun
langkung sukane sang nata

enjing Raja Samasrawi
miyos siniwakèng bala
prawiranira ngarsandhèr
kang rayi Rajèng Gumiwang
sampun munggèng ngayunan
miwah kang rama Mêdayun
nunggil sami padmasana

Patih Bêstak Patih Jèdhi
lawan Ki Patih Talsiyah
katiga jajar linggihe
baranang ing panangkilan
kadya giri kusuma
busananing para ratu
miwah satriya punggawa

Sang Aprabu Samasrawi
ngandika mring Patih Bêstak
Patih Bêstak ingsun kiye
nora ge nonjok panantang
marang nagri Kuparman
lagi mêtokakên ingsun
ing paekan pangawula

karana kang dhingin-dhingin
amungsuh Si Kakungingrat
kurang yitna kurang rèrèh
tan bobot ing mêmungsuhan
mapan ngawag kewala
mulane padhamarkungkung
asrah tangan talikungan

lan maninge ingsun janji
Patih Bêstak lawan sira
isining Kuparman kabèh
iku pasthi mungsuh ingwang
sanadyan putunira
Mardani Marsandi iku
yèn kacandhak ingsun mamah

aran padha mungsuh sami
nadyan iku sang bathara
iya mungsuh lan sungsume
Rustamaji iku aja
garantês kabatinan
yèn garantês mupung durung
apa gawe mêmungsuhan

karana pangrêngkuh mami
wong Kuparman yèn wus kontal
sun curês têkan cindhile
sun gawe pangewan-ewan
singa ingkang kacandhak
nambungi Prabu Mêdayun
nak prabu sampun sumêlang

lila lair lila batin
inggih pasaja pun bapa
nora lamis-lamis bae
yèn lamisa dudu raja
mangkana sri narendra
ing Purwakôndha ing dalu
mijil marang ing pamedan

akasukan udan gêni
akarya pangeram-eram
manuk akarya udane
binêktan obor sadaya
midêr marang gêgana
buron ing ngandhap puniku
sinawatan ing dahana

mubêng nganan mubêng ngèri
indha binalang dahana
giware pating galêmbor
suka kang samya tumingal
mulat ing solahira
kang buron kalawan manuk
tuhu ratu kinawasa

aja kaliru pangarti
kèdhêping buron punika
pan amung wana saênggon
yèn alas liya pan ora
sak ênggon pinasangan
ing kêmate sikiripun
buron manuk mung salêksa

mangkana kondurirèki
anjujug kèndêl sang nata
sitiluhur pakuwone
kang rama Prabu Nusirwan
sampun tata alênggah
nimbali dhêdhukun nujum
saking ing dara asalnya

nama Tambi Masrukakim
jro kitabe ana munya
yèn besuk amicakake
mring Wong Agung Kakungingrat
lawan kang para nata
punggawa satriyanipun
Wong Agung Surayèng Jagat

Prabu Nusirwan miyarsi
Ki Masrukakim kitabnya
eram ngungun tyas sang katong
paran margane mênanga
kasap lêmbut samêkta
ing Purwakôndha sang prabu
ngandika mring Patih Bêstak

iki patih yèn sarwa wis
tumindak paekan ingwang
ing kono nuli sun tonjok
panantang apa sukanya
ing pangubaya sapa
ing panglurugan puniku
anêkani lan tinêkan

mangkana laku kang yêkti
jaya mrata sura mrata
ing amungsuh padha katong
nora tinggal ing ukara
saiki sun utusan
dènira gunêm anutug
sawusnya bubar sang nata

gantya kang winuwus malih
rajaputra ing Kuparman
Rustamaji pan garwane
Marikangên wus pêputra
katur marang kang eyang
angluwihi agêngipun
lan jabang bayi kang adat

wus sinung pêparab nênggih
anama Radèn Kalalmak
pangucap banyu maknane
pan mangkya binasan Jawa
lapale siji ilang
iya Radèn Kalaranu
kalawan makna pangucap

eram kang samya ningali
ulêse rahadèn wayah
myang longgore gêlis gêdhe
nanging tan ana graita
ibune iku ditya
pitayane ingkang angsung
dene kerid Radèn Wahas

dadya sami dèn parabi
radèn wayah kaya ditya
ujat katêlahing akèh
kang mêmarabi wong jaba
yèn iku radèn wayah
Radèn Ditya Kalaranu
kang jêjuluki wong kathah

Wong Agung Surayèng Bumi
enjing miyos siniwaka
aglar ingkang para katong
satriya lawan punggawa
kadya samodra bêna
ulubalang nganglang laut
tôndha lawan pangalasan

lir wukir sayuta bêsmi
anyurêmi diwangkara
busananing para katong
lawan pra dipatinira
miwah pra atmajendra
kang tansah munggèng ing ngayun
wong agung ing Parangteja

lan Dipati Guritwêsi
Natèng Kohkarib lan Selan
sabalane para katong
Rajèng Yunan lan ing Kebar
Burudangin yujana
ingkang sami ratu agung
Ngabêsi Brajikunawar

Turki Tursina ing Dêmis
Kôndhabumi Ngindibuldan
Santari Miskat ing Kaos
ing Yaman ing Sam Ngabêsah
Kuristam samya raja
kang agêng ratu pangayun
kang samya ngrèhakên raja

Kangkan lawan Ngalabani
Kuristam lan Siti Barjah
Katijah Bangit mulane
karaton alit kewala
lami nglabuhi karya
mila nunggil dènnya lungguh
lan para ratu pangarsa

kang angrèh samaning aji
miwahkandêl sinudara
tan ana nêmu bekane
samya kinulawisudha
mring Sang Surayèng Jagat
kathah kalamun cinatur
Kuparman para sri nata

wong agung eca sineba
kasaru praptanirèki
caraka mundhi panantang
pan saking Mutadarawi
Sang Prabu Samasrawi
carakanira tumanduk
prapta nagri Kuparman
anjog saking ing wiyati
Kyana Patih Jèdhi lan paksi sakawan

gowak mêrak bango buthak
kang ngampil sêratirèki
kèndêl kori panangkilan
akèn ngaturi upaksi
mring wong kang tunggu kori
yèn wontên caraka rawuh
saking ing Purwakôndha
kang kinèn wus mêsat aglis
praptèng ngarsa wus katur ing Arya Maktal

wong agung ing Parangteja
nêmbah ngaturi udani
wontên raja duta prapta
saking ing Mutadarawi
pêpatih kang tinuding
nanging warni kadi manuk
ingkang dadya pangarsa
awak wong awulu paksi
kang angiring sakawan pêksi sadaya

gowak mêrak bango buthak
kagyat kang samya miyarsi
wong agung mèsêm ngandika
hèh yayi Maktal dèn aglis
Prabu Sakirdan Ali
yèku tuduhên amêthuk
ngirid lêbune duta
karo Si Dabarun Ali
Rajèng Kendah kang mawa bagus sêmbada

rêspati wiraganira
prayoga ing têmbung manis
ratu kalih wus dinuta
nêmbah sapraptaning jawi
ngungun dènnya ningali
caraka asipat manuk
mrêpêki aris mojar
hèh apawong sanak mami
pakênira adhi suwawi ngandikan

kerida dening pun kakang
baya alami nèng margi
andhêku patih turira
sandika kula tut wingking
pun kakang dangu margi
ing lampah mung pitung dalu
nanging margèng gêgana
kakang pan barkahing gusti
kang anuduh ing dasih darmi kewala

têtanya patih nèng marga
arinta anilakrami
punapa pun kakang raja
satriya miwah dipati
mèsêm dènnya nauri
sor-asor pun kakang ratu
kang mêngku nagri Miskat
manira Sakirdan Ali
pawingkinge mring Wong Agung Parangteja

dene yayi raka para
ing Kendah Dabarun Ali
sami wêwinih paitan
yayi sapangating gusti
kadya kinulit daging
marang kita kinèn mêthuk
yayi prapta andika
ratu gêng-agêng kèh yayi
botên kinèn mêthuka prapta andika

nauri ngrêpèpèh mêndhak
sira Ki Apatih Jèdhi
kakang kalêbêt utama
jênêng andika narpati
prapta ngajêngan aris
andhadhap angayag lambung
samya patitisira
nuruti Ki Patih Jèdhi
sasolahe Rajèng Kendah Rajèng Miskat

prapta ngajêngan tur sêmbah
mêndhak cêlak kêthip-kêthip
wong agung alon ngandika
hèh Raja Sakirdan Ali
lawan Dabarun Ali
duta iku jakên lungguh
ing kursi kang satunggal
tur sêmbah narendra kalih
sarta jawil Patih Jèdhi wus ginawa

minggah kursi sigra nêmbah
wusira tata alinggih
nulya patih atur sêmbah
kakang Miskat surat niki
surate gusti mami
sumôngga panujonipun
kang sêrat gya cinandhak
ing Prabu Sakirdan Ali
ingaturkên mring Wong Agung Parangteja

lajêng katur mring ngayunan
katur wong agung nampèni
binuka sinukmèng driya
têmbunge sampun kadugi
wau Ki Patih Jèdhi
cingak dènira andulu
kathahe para nata
gung-agung abaik-baik
lan cahyane Wong Agung Surayèng Jagat

kadi nukmèng diwangkara
tan kuwawa dènnya ngliring
wong agung nginggiling tênggak
sira Kyana Patih Jèdhi
langkung eram ningali
sapa kuwasa amungsuh
ing cahya kang mangkana
prasasat pratônggapati
amiyara ujating jagat wiryawan

wong agung alon ngandika
marang Kyana Patih Jèdhi
hèh ki patih apa lawas
panêmbahan ing Mêdayin
ana Mutadarawi
Patih Jèdhi nêmbah matur
pukulun kang minulya
kang sèstu nataning bumi
sangang wulan praptane rama paduka

hèh Patih Jèdhi matura
marang ing ratunirèki
lamun ingsun nora lawas
sajroning wulan puniki
sun tindak angawaki
marang prajane ratumu
iya sawurinira
pan ingsun nora ngangsuli
layangdene sira dhewe kang dinuta

prapta panggih lawan ingwang
yêktia luwih utami
saking pira-pira layang
tur sêmbah Kya Patih Jèdhi
pinaringan pisalin
lan pira-pira gungipun
rêtna sêsotya pelag
anêmbah amit umijil
praptèng jawi ngayuh napak jumantara

wêwêngkon nagri Kuparman
kya patih kang dèn tingali
eram jêmbaring nagara
kadhaton para narpati
prasamya mawi ciri
pucaking gapuranipun
intên samaja-maja
mutyaranira sakrambil
wênèh ana sawaluh pucak gêngira

pangapiting kang gapura
ana mas rineka sapi
ana kang rineka kuda
kang agung karatonnèki
êmas rineka èsthi
ana kang rineka sênuk
ana rineka macan
kèh warna gapurèng aji
katon saking mandrawa pating pancurat

lor kidul wetan mangkana
lampahe ngilèn kaèksi
kadi praja Ngendraloka
eram Kyana Patih Jèdhi
sabên para narpati
samya mangku lèpèn agung
iki ratuning praja
ratuning bumi sabumi
pan ratuning rêsik rata ngalam donya

sayah ibêre kya patya
lèr kilèn kadhaton pinggir
kèndêl patamananira
binata sêlaka putih
umpak sinilih asih
têmbaga abrit puniku
ingkang adarbe taman
nênggih Raja Yusup Adi
salèr kilènira Risang Arya Maktal

Patih Jèdhi manjing taman
sawusnya siram angambil
mêmilih ingkang wowohan
wus dangu ngiling-ilingi
cirining gapura di
nênggih patamananipun
sri bupati ing Kebar
ngungun Kyana Patih Jèdhi
mandahane tamane ratu pangarsa

mandahane Arya Maktal
Lamdahur lan Umarmadi
Marmaya Tamtanus baya
pitulas mene watawis
ya ta mulat angering
ana gêdhong alit patut
wuwung sirape êmas
ginêtak mênga kang kori
ing jro ana kêndhaga katri kancana

kang tumumpang nginggil pisan
binuka na kitab alit
winaca ran Kadam Makna
dangu dèn iling-ilingi
lakone Jayèngmurti
wiwitan têngahanipun
sawuse linampahan
miwah kang dèrèng ing wuri
wus cinatur jroning kitab Kadam Makna

gowak mêrak bango buthak
ing dalu kinèn angambil
sutra pêthak jroning pura-
nira prabu Suyup Adi
datan ana udani
paksi sakawan wus nucuk
sapraptanira taman
katur ing rêkyana patih
sutra pêthak linapis rineka kitab

mênyêt lung-lungan ron gurda
kang kinarya mangsi wilis
puniku ingkang carita
mila Prabu Yusup Adi
guru ngêsrahkên pati
mring atmaja Betaljêmur
Radèn Wahas punika
Natèng Kebar dèn paringi
rêrasane jroning kitab Kadam Makna

ngèlmu iku langkung gawat
sami lawan ngèlmu gaib
Nusirwan pan nora wikan
yèn ana kitabirèki
Kadam Makna kang mawi
sidikira Betaljêmur
Bêstak malih wêruha
baya tinakdir ing benjing
ing tuwane sri narapati ing Kebar

dadi pandhita utama
ulah nujum iladuni
anom tumêka ing tuwa
anrus prawirèng ajurit
parandene sang aji
Yusup Adi kudu wêruh
sangêt pangungkihira
uwit ing lair lan batin
kandêl dening kinasihan mring wong Menak

lan Wong Agung Parangteja
miwah Ki Umarmayèki
wus manjing ratu wadana
parandene Marmayèki
kulup thole yèn manggil
tuwin Maktal lan Lamdahur
Marmadi datan ana
kang basa mring Yusup Adi
uwit saking noraga bisa ngawula

yèn iku nandhanga brana
kantaka madyaning jurit
yêkti wong Arab kiyamat
ingkang sami anglabuhi
yèn Maktal Umarmadi
Umarmaya lan Lamdahur
labuh pasthi sajagat
para Ratu Pusêr Bumi
môngsa ana sawiji kang nêdya gêsang

mangkana panurunira
sira Kyana Patih Jèdhi
tigang dalu tigang siyang
tan ana ingkang udani
awor kalawan pêksi
patamanane Sang Prabu
Kebar wus dadi samya
gêng-agêng kêkayonèki
dhasar limpad Patih Jèdhi mocung kitab

kang tinurun pinêgat ing urutipun
ingkang Kadam Makna
jinujug duk Malebari
pandhuwure Mutadarawi kacandhak

duk wong agung kêna ing paekanipun
prang nèng Purwakôndha
cinadhok ing Masrukakim
nanging nora dadi asoring ayuda

asor ratu ing Mutadarawi besuk
nagari Talsiyah
ing benjing ingkang ngratoni
Banuarli Marmadi ingkang sêsuta

sutanipun ing benjing Prabu Lamdahur
madêg Purwakôndha
anama Prabu Pirngadi
lawan putra wuragil Mêdayin lanang

madêg Ratu Gumiwang Prabu Sêmakun
kabèh kang akarya
Wong Agung Surayèng Bumi
sampurnane Mutadarawi amulya

lajêngipun Bèktarti kang madêg ratu
Dyan Aris Munandar
kang wayah buyut Sang Amir
lajêng bêdhah Ngambarkustub Kalakodrat

lajêng mukul ing Ngrokam saurutipun
nulya sinampunan
panurune Patih Jèdhi
wus tinutup panêpène Rajèng Kebar

kitabipun Kadam Makna sampun wangsul
anèng kêndhaga mas
umêsat Ki Patih Jèdhi
saking nagri Kuparman napak gêgana

tan winuwus ing marga lampahe sampun
praptèng Purwakôndha
pukul ing sadasa enjing
duk sineba Sri Bupati Purwakôndha

pan anginum lawan kang rama Mêdayun
aglar para nata
praptane Ki Patih Jèdhi
paniyupe lajêng anjog panangkilan

nêmbah matur sasolahira ingutus
yèn Sang Kakungingrat
nuntên tumindak mariki
sabalane sampun samêkta busana

lajêngmuwus Patih Jèdhi tutur-tutur
nutuh Patih Bêstak
sira iku sun arani
wus atuwa nora awas ing wiweka

nanjuk-nanjuk wong mêngkana sira mungsuh
nora pati mawas
nguthuh dènira mrih tandhing
nora larang wong iku kasurang-surang

durung dulu ingsun ingkang para ratu
tangkêbe sêmbada
awor ing cahya nêlahi
dadi siji mancur wilêtan kang cahya

sawangipun gung alit kang para ratu
tan ana nyaluwag
wus awor ing lair batin
nyawa siji dèn anggo wong sanagara

ing tyasipun Wong Agung Anjayèngsatru
kaliwat santosa
kandêl kumandêl ing Widhi
wong mêngkana iku wus pangawak jagat

jêr wus luput sira Bêstak satingkahmu
anggung karya jawal
bênggange Sang Jayèngmurti
wong aduwe ingon-ingon pinrih rusak

Jayèngpupuh iku nora nêdya ucul
saking astanira
sira prih kapati-pati
pan wong arêp mêkar kudu sira wijang

dènnya muwus Patih Jèdhi sarya wuru
wong mêntas lêlampah
lajêng ginêmbong branduwin
anggur kênit anèng têngah panayuban

milanipun nora taha dènnya muwus
dhasar kaduk tatag
pêsaja rahayu budi
kuciwane Patih Jèdhi palawija

wulu manuk awake manungsa tuhu
asuwiwi êlar
watês ing sikutirèki
andhap alit prawira budi polatan

milanipun kèringan ratunirèku
saking wagêdira
pratikêle Patih Jèdhi
tyas undhagi prawira amôndraguna

ya ta wau ki patih pamuwusipun
anèng pasamuan
ngarsane Prabu Mêdayin
hèh ta Bêstak sira talutuhing jagat

duwe ratu pinisêpuh ratu agung
têka dèn prih rusak
wong bêcik sêdya angabdi
dadak sira prih ala wurung dandanan

tur ta iku kinêmpita môngsa ucul
saking tanganira
sira nora bisa napih
wong panastèn kari kasêktène padha

sira kudu burucêng kelangan palung
malah buru kidang
kelangan banthèng sayêkti
têka ngêndi iya sagunging pratingkah

mung rekamu gawe rusaking ratumu
ginawa ngumbara
ping pira lawase mangkin
alah êndi wêkasane lakonira

malah iku iya mundhak wuwuh-wuwuh
ing musibatira
ratumu katoring-toring
nora kapok sabên nyambat-nyambat kalah

dadi iku muwuhi balaning mungsuh
Si Surayèng Jagat
duk seba praptèng Mêdayin
iya pira misih kêdhik durung kathah

mendah iku tulusa anèng sirèku
pasthi ratunira
dadi ratuning sabumi
dhasar tuwa duwe mantu prawirèng prang

kongsi dhawuk nora antuk nêmu kêthuk
malah mundhak-mundhak
kêcanthèl-canthèl tan kari
liwat luwih Bêstak tan duwe pangrasa

iku patut tinapuk kinêpruk watu
pan sinêmpal-sêmpal
awake dèn suwir-suwir
ora eling wong duwe pratingkah cidra

ratuningsun ing kene duwea iku
wiwitan mangkana
kang kaya Si Jayèngmurti
pasthi luhur kaya duk Nabi Suleman

sami ngungun anjêtung kang samya ngrungu
dènira angucap
Patih Jèdhi miyatani
aranana Bêstak ing pandhandhangira

lah wong apa Bêstak sira iki
anggung gawe sira ngajak rusak
sajêg tan ana undhake
angunthul dhawul-dhawul
pan yak-yakan saba wanadri
saking ing bodhonira
ya ratumu iku
sira kang agawe rusak
gawe nistha Bêstak mirêng kêthip-kêthip
netra sawang kunarpa

pan anglanjak Kyana Patih Jèdhi
tuwan punika Prabu Nusirwan
dene ratu sayêktine
ing sapuluh rong puluh
dèn go nistha marang apatih
nora duwe pangrasa
pira laminipun
anggung ngrusak nguladara
ratu agung têka anyupêtkên wiji
kya patih sigra ngatag

bala pêksi kinèn anyêkêli
para Ratu Mêdayin sadaya
bupati myang punggawane
Bêstak wus tinalikung
kinunjara dadi sawiji
lawan Patih Talsiyah
binêlok atumpuk
mung Nusirwan ingawêran
pan dosane dene kagawa ing patih
lan anggêgawa rusak

aturira Ki Apatih Jèdhi
sampun kagèt Sang Prabu Nusirwan
sakèh ratu punggawane
boya wontên tinêmu
amung ngajak rusak pinanggih
apan ratu kawula
arsa aprang pupuh
rêbut pati rêbut gêsang
yèn nyandhinga waras kabèh wong Mêdayin
pasthi nêmu cilaka

nuntên ratune dèn parêpêki
Patih Jèdhi alon aturira
binisikan surasane
Kadam Makna puniku
nanging namung mijil sapalih
ratune kêkês myarsa
ing kayêktènipun
babone kang têmên baya
iki paman Si Masrukakim wus lami
mangkat marang Kuparman

kabèh iku Kadam Makna nukil
babone mung kang ana Si Wahas
tunggale lan bapakane
pan Ki Sèh Betaljêmur
pagaweyan ala lan bêcik
nistha lawan utama
uwite gonipun
ana Mêdayin nagara
Sri Nusirwan iki sarwi anguwiti
têka kudu kêrapa

wong wis simpên kudu ipil-ipil
yèn mêngkono goning jajal lanat
nora kapok sajêg-jêge
gapitên Bêstak iku
kabèh para Ratu Mêdayin
ing sagapite papat
amung putra têlu
ingkang nora ginapitan
ingapura putra têtiga Mêdayin
yèku bae warasa

datan wontên kang sinungan bukti
tuwin toya tan ana sinungan
kalamun rina dèn êpe
lamun bêngi dèn êkum
yèn apranga ginawe benjing
upacara nèng ngarsa
mangkana winuwus
Masrukakim pan wus prapta
pan kêtampan wau dènira angabdi
dening pandhukunira

sarwa bisa anggarap wong sakit
Masrukakim kandêl suwitanya
Marmaya kang nglêbokake
dadya sulih dhêdhukun
wus mangkana Sang Jayèngmurti
budhal panglurugira
wadya pinartêlu
rong duman ingkang binêkta
kang saduman kantun atêngga nagari
tuwin kang para nata

saha garwa budhalira Amir
tuwin ingkang sagung para nata
iya lawan sagarwane
salin panganjuripun
para Ratu Rum Burudangin
mungguh kang munggèng ngarsa
wruh jajahanipun
Mutadarawi nagara
tunggil watês lan nagri Rum Burudangin
corok têpung jajahan

Raja Guntur wadya Burudangin
ratu kawêntar prakosa ing prang
wolung dasa gas dêdêge
kalawan sang aprabu
ingkang para ami anjuri
Raja Bajrawahana
lawan Raja Kaljum
Raja Krudamah ing Wangkan
Raja Algrèn ratu saking ing Dalmindi
Raja Biharjikondran

Raja Wiswèl nagrine Kênardis
yèku balane kang nunggang macan
kalih lêksa prajurite
sakêthi nitih sênuk
Raja Wiswèl iku prajurit
dêdêg sangang dasa gas
ratu satus ngayun
sami prawirèng ayuda
tigang atus ratune kang anèng wuri
sapalih têngga praja

satêlase wadya Burudangin
wadya Sêrandil sumambung wuntat
Kebar Yujana sambunge
nulya kang para ratu
tan cinatur lampahing baris
pangkat-pangkating wadya
sagung para ratu
ing wuri kang para nata
pan sadaya ingkang para rajasiwi
awor balane Rustam

kadya wun-awun ingkang wanadri
mawa panjrahing puspita taman
wus lami wau lampahe
pitung dina ing ênu
sampun manjing anèng wanadri
lèpèn agêng kamargan
ayêm kang wadya gung
wana rêsik sitinira
yèn makuwon eca tyase kang wadya lit
ayêm mulat ing papan

wusnya tigang dina tigang wêngi
kèndêlira wadya balakuswa
kadya ampuhan swarane
tan kocap laminipun
wus anggêpok desa paminggir
kancikan ing gêgaman
wadya lit akuwur
gègèr angili wong desa
lir sêsulung caraka jro kitha prapti
mariksa mungsuh prapta

sèstu lamun mêngsah agêng prapti
saking Kuparman kadi samodra
tanpa têpi balabare
ya ta wau sang prabu
Samasrawi sampun ngundhangi
pra dipati kang mônca
miwah para ratu
prasamya tugur praptanya
apan dhomas para Ratu Samasrawi
sami among jajahan

wus anjajah wadya Pusêr Bumi
ingkang pantês dadya pasanggrahan
amota sagung wadyane
pakuwon para ratu
wontên dhusun cêlak banawi
rata papane jêmbar
dhusun Rênggangayu
prayoga wus binabadan
saking kitha amung lêlakon sawêngi
pantês rata ajêmbar

Patih Jèdhi sigra marentahi
karya pasanggrahan ratunira
gumuruh kang nambut gawe
tan lami dadosipun
Raja Samasrawi wus mijil
lan sagung para nata
Sang Prabu Mêdayun
binêkta mring jawi kitha
gêgapitan para ratu ing Mêdayin
miwah Ki Patih Bêstak

praptèng kitha dutanira Amir
panonjoke panantang yèn prapta
miwah ta apa sukane
prange tumulinipun
apadene rèrèh sathithik
yèn wus samadya côndra
sêdhêng aja wayu
mêtu ngasmaradilaga
pawangsule sang raja ing Samasrawi
sagah samadyèng wuntat

kêbut saking jroning kitha
saha bala munggèng pakuwon jawi
sêdhêng sapanggihanipun
lan pakuwoning mêngsah
ara-ara pakuwon rinata sampun
badhe papaning ayuda
wus tata pakuwon jawi

wus prapta antaranira
mijil ing prang Sang Prabu Samasrawi
têngaranira gumuruh
pêksi kang atêngara
buron alas sami wau ingkang nabuh
nimbangi têngaraning prang
Wong Agung Surayèng Bumi

wus aglar prajuritira
anèng papan Sang Prabu Samasrawi
Kya Patih Jèdhi nèng ngayun
lawan Rajèng Gumiwang
anambungi sakathahing para ratu
lênggah ing mèru kancana
Sang Aprabu Samasrawi

gêgapitan Patih Bêstak
sakancane pra Dipati Mêdayin
ginapit kang jaja bau
wêsi ulur-uluran
pan pinrênah nèng ngarsane baris ngayun
ragi ing kanan gènira
samya sinungan branduwin

darapon kuwata mulat
ing wong aprang undhange Patih Jèdhi
mring prajurit para ratu
kabèh wus binisikan
ing êmèle singa mêtu ing prang pupuh
wau Wong Agung Kuparman
praptèng papan wus apanggih

munggèng palowanu rêtna
aglar sagung para ratu prajurit
tuwin para rajasunu
barise wus akapang
akalangan lan barise mungsuhipun
wong cilik atut kewala
baris iku anjajari

pan sampun sawang-sinawang
rewang mungsuh Sang Prabu Samasrawi
angatag prajuritipun
ratu andêling aprang
nêmbah mangsah nitih dipôngga sang prabu
praptèng rana asêsumbar
Raja Argênap prajurit

maring gone Patih Bêstak
anglampahi parentahira patih
angênul ing sirahipun
Bêstak sarwi angucap
myang sirahe kabèh punggawa Mêdayun
dulunên iki wong lanang
kang wani mêtu ajurit

kang wus antuk aran lanang
wong Mêdayin iku kabèh pawèstri
mung sirike nora pinjung
atine wadon padha
ora tau prang iya ing sajêgipun
mung ngadu-adu kewala
wadon martabating eblis

wusnya mangkana anulya
lajêng nêngah sêsumbar nguwuh tandhing
wau kang amit umagut
ingidèn sigra mangsah
nitih èsthipraptèng papan Raja Gungsur
wus prapta ayun-ayunan
Raja Argên asru angling

wong Arab sapa ranira
anauri ing Kentir praja mami
iki lah Sang Raja Gungsur
ratu balaning Nata
Burudangin ratu prakosa dibya nung
Sang Prabu Tasangsulngalam
kaipe ing Jayèngmurti

lah ta iku lurah ingwang
iya iki andêling Burudangin
lah sira sapa aranmu
prajurit Purwakôndha
anauri pan ratu ing Konjor ingsun
kang nama Raja Argênap
andêle wong Samasrawi

Raja Argênap sru mojar
lah ta payo apa anèng sirèki
sru sugal Sang Raja Gungsur
mamak sira Argênap
nora watak iya dudu caraningsun
andhinginana ing aprang
sabalane gusti mami

gumuyu Raja Argênap
nyata apik Si Arab iki jurit
dèn prayitna ingsun pupuh
kudhunga bônda baya
mutêr gada Raja Argênap amupuh
gumuruh suraking bala
Sang Raja Gungsur tan osik

akuwat panangkisira
sigra malês anggada sri bupati
ing Kentir Sang Raja Gungsur
tumêmpuh paris waja
datan osik Argênap panangkisipun
arame gada-ginada
adangu dènira jurit

kalihe ratu prakosa
sêdhêng datan kuciwa ing prang tandhing
suka wadya surakipun
yayah gayuh triloka
gada sampun tanpa karya kalihipun
sarêng buwang salin pêdhang
udrêg dènira ajurit

adangu pêdhang-pinêdhang
datan ana kasor kang yuda kalih
pan samya prawiranipun
wasis prang main pêdhang
yudanira ing Kentir Sang Raja Gungsur
wus manjing satêngah dina
Argênap dènira jurit

ing wuri amit umangsah
anggiliri yèn sayah kang ajurit
amit ingidèn sang prabu
Sibangi Rajèng Sardat
nitih kuda apan sarwi ngênul sampun
ing sirahe Patih Bêstak
miwah punggawa Mêdayin

sawusnya ing wuwusira
kang parentah wau Kya Patih Jèdhi
hèh dulunên wong Mêdayun
iki wong aran lanang
nora nganggo anyambat mèt sraya mungsuh
wong Mêdayin karyanira
gawe susah wong aurip

ratuku mukti ing praja
dèn parani dèn ungsi dèn waduli
mung gunamu ngadu-adu
prang dhewe nora bisa
wong wêdi prang mung nyambat ing sajêgipun
wong rusak angajak-ajak
gawa mungsuh akèh prapti

sawusnya mojar anêngah
Sri Nusirwan tumungkul duk miyarsi
Rajèng Purwakôndha matur
inggih punapa lêpat
ukumipun angoyog-oyog wong turu
jêr dede pikir nagara
pikiripun wong Mêdayin

kang lumrah pikir manungsa
barang tingkah yèn uwis bola-bali
tan ana dadine iku
sayêkti marènana
ngupayaa pikir ing kadadènipun
ingkang pantês linadenan
kang kadi tuwan puniki

ping kalih atus tan dadya
kaping sèwu luput datanpa dadi
prandene nora age wus
marmane ta punika
têtêp eblis mrana-mrana sok wêwadul
anyênyambat angadu prang
tan wani aprang ngawaki

andhingkul Prabu Nusirwan
inggih lêrês anak prabu dènnya ngling
satêngu tan mawi luput
pun bapa langkung tiwas
ya ta wau ingkang giliri prang pupuh
Raja Sibangi ing Sardat
Raja Argênap ngunduri

Raja Gungsur apan sampun giniliran
andêling Burudangin
mangsah praptèng papan
Miswèl anitih macan
sri bupati ing Kênardis
ratu digdaya
banthènging Burudangin

yun-ayunan Raja Sibangi têtanya
sapa aranirèki
ratu bala Arab
alon ing saurira
ingsun ratu ing Kênardis
andêling aprang
Raja Miswèl ran mami

sira sapa kang mêtu wong Purwakôndha
ingsun Raja Sibangi
prajaningsun Sardat
ya ratu andêl ingwang
payo apa nèng sirèki
Sang Rajèng Sardat
mutêr gada Sibangi

dèn prayitna Raja Miswèl ingsun gada
kudhunga paris wêsi
tumêmpuh kang gada
jumêbrèt kadya gêlap
tan osik dènira tangkis
surak gumêrah
mungsuh rowang barêngi

pinindho tan wigata panangkisira
angling Raja Sibangi
payo amalêsa
Rajèng Kênardis mojar
lah iya dèn ngati-ati
palu dèn ikal
rante salaka putih

wawrat sèwu pan kalih atus kati mas
apan Prabu Kênardis
tunggil guruning prang
kalawan gustinira
Sri Bupati Burudangin
rante kêncana
Miswèl rantene putih

duk pinutêr sumiyut ngirid pawana
sinabêt Sang Sibangi
kumabyuk sinêndhal
kêna panggubêdira
karangkud Rajèng Sibangi
pisah lan gada
Raja Miswèl ngudhuni

wus cinandhak Raja Sibangi tan polah
turôngga dèn kakahi
tinubruk ing macan
Miswèl titihanira
gumuruh surakira tri
wadya Kuparman
suka kang aningali

yudanira Miswèl lir nibakkên jala
pinusus mungsuh kêni
mungsuh pama iwak
jambal kêna ing jala
gya Radèn Sudirman prapti
nalèni bônda
marang Raja Sibangi

kuda pêjah pukang kêkalih pinangan
mundur kasaput wêngi
Miswèl nitih macan
macane nyokot pukang
eram kang samya ningali
pratingkahing prang
Raja Miswèl Kênardis

Rajèng Purwakôndha ing dalu bujana
lawan sagung prajurit
wau kawarnaa
Wong Agung Surayèng Rat
ing dalu bujana sami
lan para nata
enjing miyosi jurit

samya mijil barise kang para nata
Risang Surayèng Bumi
lawan para raja
mungsuh rowang wus mêdal
Wong Agung Surayèng Bumi
sampun alênggah
nèng dirgasana rukmi

miwah Prabu Samasrawi wus alênggah
nèng padmasana rukmi
aglar paranata
prajurit pra dipatya
tan owah rakiting baris
ing ngarsa kanan
gapitan wong Mêdayin

amiyosi prajurit ing Purwakôndha
mangsah nitih turanggi
angênul gapitan
hèh wong Mêdayin padha
dulunên wong lanang iki
mêtu ing aprang
sira padha pawèstri

mung gunamu nyênyambat angadu ing prang
aprang dhewe tan wani
sawusira mojar
lajêng nêngah sêsumbar
wong Arab mêtua jurit
iki narendra
andêl Mutadarawi

datan bêtah miyarsa amit magut prang
prajurit Burudangin
nitih kuda mangsah
panggih ayun-ayunan
têtanya sapa sirèki
wong Purwakôndha
asru dènnya nauri

ingsun Ratu Gunara Raja Bardikman
andêl Mutadarawi
lah ta sira sapa
Ratu Arab kang mangsah
nauri Sang Rajèng Simik
Kaldum ran ingwang
andêling Burudangin

payo aprang apa kang ana ing sira
mutêr gadanira glis
Sang Raja Bardikman
Raja Kaldum ginada
têmpuhe parise tangkis
mubal dahana
surak gumuruh atri

Raja Kaldum amalês mutêr gadanya
ginada anadhahi
Sang Raja Bardikman
rame gada-ginada
gumuruh surakira tri
mungsuh lan rowang
wau ta kang ajurit

rame gada-ginada datan wigata
asèlèh gada kalih
gya pêdhang-pinêdhang
dangu datanpa karya
sagung gêgamaning jurit
rêmpu sadaya
dangu ramening jurit

salin tarik-tinarik sêndhal-sinêndhal
Raja Kaldum tinarik
singsal saking kuda
prapta Sang Rajèng Wangkan
Raja Kaldum mèh binanting
Raja Krudama
nyêndhal saking turanggi

tanya Prabu Gunara wong Arab sapa
kang nambuh ing ajurit
ingsun Rajèng Wangkan
aran Prabu Krudama
andêl nagri Burudangin
gada-ginada
rame dènira jurit

mungsuh rowang surake kadya ampuhan
Rajèng Gunara aglis
sinêndhal kasingsal
sira Raja Bardikman
ingikal pan mèh binanting
mêlak dipôngga
Rajèng Gumiwang prapti

wus karêbut sira Sang Raja Bardikman
lajêng ngantêbi bindi
tanya Rajèng Wangkan
mungsuh aranmu sapa
prapta nambuh ing ajurit
ingsun Gumiwang
Sang Raja Karungrawi

pan arine sang prabu ing Purwakôndha
Sang Raja Samasrawi
gya malês anggada
Raja Krudama Wangkan
arame bindi-binindi
danguning aprang
êpur kasaput wêngi

samya mundur kalihe kang bôndayuda
lajêng bujanèng ratri
kalihe mangkana
Sang Prabu Purwakôndha
amboga sagung prajurit
tuwin wong Arab
bujana ngasmarani

wong Agung Surayèng Bumi
ngandika sapa waspada
yèn Patih Bêstak wartane
ginapit lan para nata
ing Mêdayin sadaya
Kewusnendar nêmbah matur
inggih saking katêbihan

lamat-lamat kadi inggih
nanging saking katêbihan
kadi inggih mata kapèn
Raja Gungsur pinariksa
inggih wontên gapitan
miwah ture Raja Kaldum
èstu yèn kathah gapitan

nging amba dèrèng udani
ing warnine Patih Bêstak
ngandika Jayèngpalugon
hèh yayi Tasangsulngalam
ratu ingkang tinawan
mring Rajèng Kênardis iku
gawanên mring ngarsaningwang

tan adangu nulya prapti
Raja Sibangi ing Sardat
nèng ngarsaning para katong
dinangu hèh Raja Sardat
nyata Ki Patih Bêstak
ginapit siasatipun
mring Sang Prabu Purwakôndha

lah apa dosanirèki
Bêstak kêna ing siasat
Raja Sibangi ature
dumèh Rajèng Purwakôndha
eca mukti nèng praja
Bêstak bêkta ratunipun
prapta ngungsi ngadu aprang

aprang dhewe nora wani
ping pira-pira nyênyambat
tinêtêpakên tekade
dene budining manungsa
budining dajal lanat
mila Bêstak tinalikung
lan punggawane sadaya

pan gusti kawula ngriki
salamine lêlana prang
pan dèrèng kambah prajane
inggih dening parangmuka
mung lagya sapunika
wit saking Bêstak pukulun
tan kapok dènnya nyênyambat

anyetani wong sabumi
pandamêle Patih Bêstak
dèn ungsi winadulake
ingipuk wania aprang
lawan Sultan Kuparman
kaya dudu ratu agung
anut budining wong kumpra

nagara wus bêcak-bêcik
mukti anganggur kewala
lawas-lawas nuli gègèr
yèn kanggonan Patih Bêstak
sajêge pan mangkana
mulane patut dèn ukum
agawe susahing jagat

singa-singa kang dèn ungsi
nuli katêkan gêgaman
bala Arab pangluruge
desa kuthane binêdhah
narpatine katawan
tan kapok pantês dèn ukum
Patih Bêstak cinangkalak

sagung kang para narpati
miyarsa gumujêng samya
Rajèng Sibangi ature
wong agung alon ngandika
yèku pratingkah apa
budinên ingkang satuhu
yayi mas ing Parangteja

tuwin kakang Guritwêsi
miwah sagung para nata
budi apa kang mangkono
anèh lawan para raja
ratu ing Purwakôndha
Arya Maktal nêmbah matur
pan cêkak aos kewala

cêkap Prabu Samasrawi
tan kambah ing parangmuka
yèn aja anaa kiye
lan Bêstak iki wong apa
tan kapok anyênyambat
wus kalah ping pirang atus
têka maksih angupaya

ukum ngajak-ajak mati
lawan ngajak-ajak rusak
kang saking tata wantêre
inggih yèn mênggah kawula
mung makatên kewala
gèn tuwan mêngsah pukulun
yêkti mungsuh têtêmênan

nambungi Rajèng Sibangi
dene undhange yèn mangsah
ing aprang kang para katong
kinèn mampir gèn gapitan
sarwi ngênuli sirah
sarta sami kinèn muwus
dulunên ikiwong lanang

kang wani mêtu ngajurit
iki kang wus têtêp lanang
wong Mêdayin wadon kabèh
gunamu amung nyênyambat
setan angômbra-ômbra
sangsaya suka gumuyu
miyarsa sagung narendra

Ki Dipati Guritwêsi
muwus marang para nata
katiwasan gêdhe ingong
maratungkak cinêngkalak
ladak wong Purwakôndha
Samasrawi bangêt ngukum
wong tuwa anggung pinala

saya sru gujênge sami
sagunging kang para nata
Raja Sibangi tinaros
sira paran karêpira
mati apa uripa
yèn urip anuta mring sun
agama Ibrahim duta

matur Sang Raja Sibangi
pukulun dipun sarônta
tuwan panjara kemawon
manawi winastan kirang
bobotipun narendra
dene amba sakalangkung
ngajêngkên sapangat tuwan

yèn ratu kawula taksih
sayêkti ngong ratu nistha
nuntên anungkul mêngsahe
ya ta nulya tinurutan
sinungkên Umarmadya
winarôngka kunêng wau
Wong Agung Surayèng Jagat

wontên pandhita winarni
tapa nèng wukir Munada
Ki Sèh Waridin namane
wukir iku tutup guwa
jaba jro pan pratapan
sang pandhita pan wus junun
niskala sarira suksma

sampun kawan dasa warsi
tapa nèng wukir Mudana
kabèh ngèlmuning Hyang Manon
kasap lêmbut wus kaasta
amung kantun satunggal
ciptane dèrèng katêmu
dening sangêting panêdha

panêdhanirèng Hyang Widhi
aja nuli mati ingwang
iya yèn durung kalakon
katêmu Sang Kakungingrat
trah Arab kalêngkèng rat
kang môngka rêsining karbu
sirahe wong ahli aprang

ing sabumine wong mukmin
darahe cundakaning Hyang
Nabi Ibrahim kinaot
saking Nabi Smangil bôngsa
pêputra Menak Kendar
puniku kang darbe turun
têdhak kurès lair Mêkah

dadya surayaning bumi
manggalaning pramudita
wong ahli aprang sakèhe
karana Surayèng Jagat
mangun kitha Kuparman
miyarsa ing mangke nglurug
gitik nagri Purwakôndha

wêwêngkon Mutadarawi
wukir Munada punika
Sèh Waridin pratapane
saking salêbêting kitha
amung lakon sadina
pan guwa samar asamun
wong Purwakôndha tan wikan

mangkana Ki Sèh Waridin
asangêt panêdhanira
pinêngkul pana ciptane
muga Hyang latawal ujya
kang agung maha mulya
amba asangêt manêngkung
mugi Hyang nambadanana

asunga rahmat ing dasih
amba tuwan panggihêna
lawan kêkasih Hyang Manon
ingkang sampun tuwan karya
ing jagat aran lanang
Sayidin Ambyah puniku
tuwan panggihna lan amba

kawula nuntên ngêmasi
mantuk dhatêng Rahmatullah
tan dangu karaos tyase
angrasa yèn tinarima
ingangkat sirahira
saking gènira asujud
ing dalunira Jumuwah

ing wanci satêngah kalih
wontên parmaning Hyang Suksma
malaekat kang ambopong
pinèt saking pasanggrahan
gêmbès kêlambunira
prangwêdanine ginulung
inguncalkên mring jro guwa

ing ngarsane Sèh Waridin
wong agung maksih anendra
tumalorong duk tibane
amawa cahya nugraha
kadya sasôngka memba
Ki Sèh Waridin lon mungu
anggèr wong agung wungua

pun bapa ingkang sinung sih
dhawuhing laetul kadar
wungu wong agung jênggèlèk
kagyat yèn salin panggonan
dede pakuwonira
Ki Sèh Waridin anambut
ing asta anutur purwa

wong agung ngungun miyarsi
arsa nêmbah mring pandhita
kipa-kipa angrêpèpèh
sami salaman kewala
wusnya atata lênggah
tanya mula bukanipun
Sèh Waridin wijilira

alon ature Ki Sèh Waridin
adhuh gustiningong
gih pun bapa ing ngriki lamine
trah-tumêrah ing Mutadarawi
karsaning Hyang Widhi
sinucèkkên ingsun

sinandhangan iman ing Hyang Widhi
tan tumut sang katong
ing Mutadarawi Nuh Nabine
mangke sarengat Nabi Ibrahim
datan tumut sami
inggih kang rumuhun

sinalinan gih sarengatnèki
Nabi Mungsa kaot
lajêng sarengat Ngisasaline
Mutadarawi gih botên salin
mung kang dèn ugêmi
sarengat Nabi Nuh

langkung wangkote ratu ing ngriki
run-tumurun katong
apan sami ngêndhukur sasare
mangke wontên jaman kitrah nênggih
paduka angradin
ing agaminipun

lêluhur tuwan Nabi Ibrahim
sagung para katong
kabèh praja ingkang gêdhe-gêdhe
ingkang mungkir paduka tumpêsi
kang anut basuki
tuwan sungi luhur

amba nênuwun sapangat gusti
tuwan kang kinaot
ingkang mulya agama kalihe
pan ing benjing asalin agami
trah tuwan kang dadi
nabi kang panutup

mijil saking kadang paduka Mir
nabi kang kinaot
tur minôngka kasihing Hyang dhewe
linairkên kalipatullahi
bumi Mêkah benjing
nabi kang pinunjul

kula punika inggih prêjanji
kalawan Hyang Manon
sampun pinundhut nyawa yèn dèrèng
apêpanggih lan paduka Amir
yèn sampun apanggih
botêna pinundhut

yêkti mantuk mring Rahmatullahi
yèn sampun patêmon
lan paduka ing mangke mangsane
kula amung mêling paduka Mir
amba turna benjing
ing putra pukulun

kangjêng nabi nayakaning bumi
yèn amba wus condhong
ngajêng-ajêng inggih sadèrènge
lair rasul musthikaning bumi
wong agung nauri
yèn sami rahayu

salaman ngaras astanira Mir
sarwi muwus alon
lah kantuna padukaing kene
lingira Mir paduka mring pundi
matur Sèh Waridin
andhatêngkên kayun

kajat amba wus dèn ijabahi
pan sampun kalakon
pinanggihkên lan paduka mangke
sayêktine amba mit ngêmasi
niba Sèh Waridin
nèng siti wus lampus

langkung ngungun miyat Jayèngmurti
duk arsa binopong
layon musna atinggal salame
trênyuh ing tyasira Jayèngmurti
wardayanya ngikis
marêbêl wêtu luh

dangu-dangu tiningkês tyasnèki
kètang ingkang katon
iya uga wus kinarsakake
sagung pakarti dening Hyang Widhi
pan ingsun kinardi
manggalèng prang pupuh

kapengina pratingkahing wali
tan wande kasêmon
tan narima ing titah arane
pan sakala pulih tyasira Mir
ing manah prajurit
sudibya kawêngku

mung kacipta rahabing ajurit
ing rèh kang linakon
pamêngkune ing kasenapatèn
dadya ngulah ngibadah Sang Amir
nèng Munada wukir
mangunêng manêkung

kunêng kang anèng Munada wukir
gantya winiraos
baris Arab kang sangêt arame
para putra garwa para aji
prasamya prihatin
duk musna ing dalu

nênggih Wong Agung Surayèng Bumi
lir kadya cinolong
ing malekat ing pasareane
kadya guntur swarane kang tangis
Maktal Marmayèki
èbêk tyasnya wimbuh

sinirêpan kang sami anangis
sagung para katong
wong agung kalih nimbali kabèh
prapta aglar kang paranarpati
Maktal Marmaya ngling
marang para ratu

ngèstrènana sagunging para ji
iki ing samêngko
pamêngkuning pabarisan kabèh
sasirnane Sang Surayèng Bumi
Radèn Rustamaji
umadêga prabu

linênggahkên ênggène ramèki
Sang Jayèngpalugon
dirgasana rinêngga sotya kèh
Arya Maktal ingkang mugarèni
bawaning ajurit
pan sosoranipun

kinarya awak Rajèng Yunani
boboting pakewoh
Umarmadi Lamdahur wusdene
lan Narpati Kewusnendar tuwin
Rajèng Burudangin
narendra pinunjul

Umarmaya kang kesah ngulati
ing Jayèngpalugon
wau sultan mudha parentahe
kinèn nugêl buntuting turanggi
pratôndha prihatin
wadya Rab wus umum

anggung bujana prabu taruni
lawan para katong
Umarmaya wau ta lampahe
momor manjing sajroning nagari
sarwi malih warni
bilih gunanipun

Prabu Samasrawi amandungi
nilib ing pakewoh
sampun manjing Marmaya lampahe
jajah wêwêngkon sajroning puri
tan ana kapanggih
kunêng lampahipun

ingkang ngulati anggung nênitik
gantya winiraos
pakuwon Arab ing pratingkahe
ibunira Prabu Rustamaji
kang anggung anangis
Sang Rêtna Marpinjun

anggung anganthi kang wayah kalih
mring ngarsa sang katong
pan tinuntun kang wayah kalihe
munggèng astane ing kanan kèri
Radèn Atasaji
Radèn Kalaranu

ingkang putra gupuh anêdhaki
kang ibu wus lunggoh
kaki prabu paran sira kiye
tan anèng jro ing tyas ingsun iki
abot mungsuh iki
sêpi wong tuwamu

uwakira kakang adipati
wus sida lungandon
angupaya kang musna asare
pamanira Parangteja iki
apa tan amikir
wèh wêruh ibumu

yèn adoha lan ibunirèki
Parangakik ingong
bangêt maras tyas ingsun yêktine
yèn anaa yayi Parangakik
awuwuha malih
sri nataning mungsuh

kaki prabu ibunira
yayi Dèwi Parangakik
yèn tunggua pabarisan
pan ora ingsun pribadi
kang enak tyase sami
nadyan kabèh para ratu
padha eca ing driya
tan pati duwe kuwatir
nadyan silih tandhinga sèwu sayuta

wong kabèh suka palastra
yèn ibunira jênêngi
tan susah tandhing sumêngka
tan susah karoban tandhing
pratikêl prang ngêntèni
patitis mawas pakewuh
limpad tyas môndraguna
yèn sêpi wong tanpa budi
timbalana pamanira Parangteja

pan ingsun arsa rêmbugan
kang putra sigra ngaturi
mring kang paman manjing pura
praptaning pakuwon wuri
ngandika Rajaputri
Marpinjun sarya rawat luh
yayi mas Parangteja
paran ta karsanirèki
apa nora sira ngaturi uninga

iya maring bakyunira
yayi Dèwi Parangakik
kasêlute solahira
ngong yayi datanpa galih
Arya Maktal wotsari
ajrih kawula pukulun
lamun anglangkungana
ing raka paduka Amir
pan ing lampah punika sampun jinarag

tan angangge garwa putra
kang sampun liya nagari
amung kang nunggil sapraja
pinasthi lampah puniki
cabar tiwasing jurit
nêmah kewala pukulun
apan botên sapisan
amanggih kadi puniki
dèrèng miris ratu mas ing tyas kawula

maksih awrat duk prang bahman
lan awrat kala prang jobin
kinêpung wolulas warsa
tikêl satus mêngsahnèki
pan ing mangke ngêrobi
lan mêngsah tikêl sapuluh
lan wadya para nata
asugih punggawa mantri
pênêd-pênêd akathah ratu prakosa

sami sugih bala raja
tur kathah prawirèng jurit
yèn dadak atur uninga
inggih dhatêng Parangakik
pasthi kadya angêrig
anyuruhi têgêsipun
kirang santosèng suksma
yèn mirsaa nagri katri
Parangakik Karsinah miwah ing Kelan

pasthi lamun sami prapta
balane kadi jaladri
mêngsah punika tan kathah
kêpati-pati dèn robi
yèn tinimbang ing tandhing
mêngsah punika pukulun
sami lan Kewusnendar
Yujana lan Kaelani
datan kaot tinimbang agunging bala

dene sêktine punika
sagêd sulap ing ajurit
sato pêksi kaparentah
pandamêle rare cilik
sagêda bêdhah langit
miris punapa pukulun
apan dhèwèk punika
nindaki sarta agami
amêruhkên wong sasar pinrih elinga

dene kêdah manggih tiwas
ngupados punapa malih
liyane pêjah utama
nindaki pakèn Hyang Widhi
angling sarwi luh mijil
sira Sang Rêtna Marpinjun
yayi mas Parangteja
bênêr sawuwusirèki
ing tyas ingsun liwat saking mêlang-mêlang

lamun ora tinunggua
yayi Dèwi Parangakik
aja kudu gawa bala
amunga badan pribadi
lila prapta ing pati
yèn ana tiwasing laku
nanging ya si anaa
yayi Dèwi Parangakik
ngilangakên mêmaras kuwatiring tyas

karya tuwajuhing pêjah
yayi Dèwi Parangakik
gumujêng sarwi wotsêkar
Wong Agung Parangtejèki
yêktos sagêd patitis
rayi paduka pukulun
singa pinikir kêna
miwah ing kandêling galih
marmanipun wadya Rab gêng alit samya

nadyan sikêp tyase mindhak
surane nimbangi mantri
mantri indhake kang manah
nimbangi tyasing bupati
dene kang pra dipati
surane nimbangi ratu
wadya Arab sadaya
yèn wontên rayi sang dèwi
têmpuh ing rèh tan purun nèng ngalam donya

tan wontên garantês pêjah
nanging ta samangke inggih
yèn paduka darbe karsa
nimbalirayi sang dèwi
manawi tan marêngi
raka paduka pukulun
ing watawis kawula
rayi tuwan Parangakik
kados lamun supêna yèn wontên karya

saking karêm prajuritan
putri adi Parangakik
punapa malih punika
sirnane raka Sang Amir
sayêkti lamun kèpi
wulange bituwahipun
mila tuwan sabarna
Marpinjun rèrèh tyasnèki
Radèn Maktal wus mijil apêparentah

angêlar kang pasanggrahan
rinakit gèn Rustamaji
kutha kêkojor punika
lêlarèn lan baluwarti
pangabar kôndha warih
paju pat sinungan sagung
kunêng kang nambut karya
Sang Prabu Mutadarawi
wus miyarsa sirnane Sang Kakungingrat

tan panggih graitanira
animbali Patih Jèdhi
prapta ing ngarsa ngandika
Sang Aprabu Samasrawi
paran ta iki patih
wong Menak sirna ing dalu
apa sababe iya
tur sêmbah Kya Patih Jèdhi
nuwun duka tan kadugi graitaa

sang prabu ing Purwakôndha
mijil pasamuan aglis
ingkang rama ingaturan
sri bathara ing Mêdayin
lawan sagung prajurit
ngiras bujana anginum
matur marang kang rama
sira Prabu Samasrawi
kadyaparan musnane putra paduka

inggih pun Surayèng Jagat
mila kesah tilar baris
nauri Prabu Nusirwan
anak prabu awak mami
graita tan kadugi
punika ing adatipun
pun Bêstak ingkang wikan
pratingkah ing nguni-uni
angandika sang prabu ing Purwakôndha

luwarana Patih Bêstak
myang pra dipati Mêdayin
nanging padha pacuhana
kabèh asalina pikir
yèn nganggo pikir lami
yêkti yèn bilai iku
kabèh ingsun siasat
para ratu ing Mêdayin
Patih Bêstak lan ratu wus linuwaran

ginotongan ingêdusan
sinungan mangan sakêdhik
prasamya bisa gulawat
sarta nginuman barduwin
tinandhu praptèng ngarsi
ki patih kuru narwèlu
dinangu sinung wikan
musnane Sang Jayèngmurti
pan angulung ature Kya Patih Bêstak

asêrêt tur mêgap-mêgap
punika sri narapati
adatipun yèn wong Menak
yèn botên cinolong putri
kesah kawratên tandhing
pangupaya praptanipun
yêkti tuk kaluwihan
kaprawiraning ajurit
milanipun dèn ngatos-atos paduka

manawi dhatêng kang putra
ing Ngajêrak nata dèwi
ratuning jin kinawasa
miwah yèn angsala malih
rabi putri dhêdhêmit
kang ngluwihi sêktinipun
makatên ingkang adat
wêwatêke Jayèngmurti
angur inggih sami wontêna kewala

Sang Prabu Matari Akbar
parentah ing Patih Jèdhi
yèn mêngkono aja mêdal
ing aprang yèn tan mêtoni
iya Si Rustamaji
yèn mêtu prang ingsun mêtu
dimène padha eca
ngayêmkên sarira sami
ya ta kunêng Sri Bupati Purwakôndha

wau ingkang kawuwusa
atmajèng raja taruni
kakang adhi palajêngan
wayahe dyan putra kalih
kang sêpuh Atasaji
Kaolaranu rinipun
kakanging palajêngan
sangang warsi pitung warsi
duk puniku radèn kalih gung cangkrama

madhêp ing kumala-kala
Radèn Putra Atasaji
kang rayi bêlêr kalintang
Radèn Kalaranu nênggih
anggung sabèng wanadri
bêkta para rajasunu
bêbêrêg buron wana
andaka sangsam jêjawi
wantu rare tanpa kuda antuk nyandhak

sabangêtane lumajar
kacandhak tan bisa osik
eram kang samya tumingal
dene Radèn Atasaji
ruruh jatmika lungid
kang cahya mindha sitangsu
alus pambêkanira
tuhu trah Nabi Ibrahim
sasolahe gêng alit rêsêp ing driya

marang samaning tumitah
mangkana ibunirèki
radèn kang taruna gêrah
Dèwi Badakum anênggih
Marikangên namèki
basane Arab Badakum
Malayu Habis Cinta
Marikangên basa jawi
gêrah lumpuh angalêsêt nora bisa

akarya gora sêngara
marune Ni Kadamingsih
pan katon mukuli gada
mring sukune sabên wêngi
agung anjrit anangis
katur ing raka sang prabu
sabên dina mangkana
sêsambate mring raka ji
dèn singgahna aja awor pasanggrahan

ginugu ing aturira
marang Prabu Rustamaji
garwa kang sêpuh saksana
siningkirkên mring wanadri
têbih jawining baris
sinungan wong tigang atus
rumêksa pakuwonnya
anèng têngahing wanadri
myang putrane Atasaji kinèn gawa

ana lêlakon ruhara
panjilmane satru sêkti
ananjak karti sampeka
pangendrajala nêngahi
tan ana kang pinikir
wadya sabarisan agung
amung wêlas sadaya
mring ibune Atasaji
Rêtna Dèwi Marpinjun agung karuna

tan kêna yèn umatura
mring kang putra Rustamaji
tuwin sagung para nata
ing karsa dèrèng kadugi
darbe karsa pribadi
nambuh ingkang sêpuh-sêpuh
pun paman Parangteja
pangrasane sri bupati
gunêm laki rabi pan dudu nagara

mangunêng driya kang mulat
Radèn Putra Atasaji
kang anèng têngahing wana
mangkana radèn taruni
anggung sabèng wanadri
sira Radèn Kalaranu
lan para rajaputra
sabên enjing dèn langkungi
panggenane kang raka têngahing wana

para putra sami nyimpang
cêlak gène Atasaji
arsa têdhak saking kuda
sru duka radèn taruni
kinèn maksih anitih
kang mopo ajrih ginêbug
lajêng kesah angilang
tan purun umiring malih
pan sinatru pucunge ingkang gumantya

arubiru tingkahe Kaolaranu
lamun para putra
tan purun binêkta malih
nora wurung pinaksa yèn praptèng wana

pan pinukul kinêndhalenan puniku
cinara turôngga
dèn titihi dèn cêmêthi
sami kagèt miyarsa tingkah mangkana

ingkang sampun cinacakêna ing ukum
Radèn Umarjaman
lan sira Radèn Pirngadi
lajêng mutung mring Kalaranu tan arsa

nora etung dadi ala kudu mutung
malah dalu seba
marang Radèn Atasaji
lan kang ibu kang kinêbon anèng wana

bêkta kurung barise prapta ing dalu
Rajaputra Selan
lawan putri ing Kohkarib
nêdya mapan pra putra kathah miyarsa

putra ing Rum lawan Kodrat Samadikun
wus kait kalawan
putra Sêrandil Kohkarib
kang wus wani ngarani dudu trah Ngarab

cala-culu angangge tingkah kang dudu
sayêkti mèh sirna
bawane jêr nêdya salin
nyêmpal nyêngklèng saking darah kaluhuran

kathah ngumpul sagung para rajasunu
kathah trêsna wêlas
marang Radèn Atasaji
bagus alus tyas nuksmèng kasturi ngambar

wus angumpul sanga para rajasunu
angèdhèng angadhang
langkunge marang wanadri
pinasangan binegal anèng ing marga

laminipun Rahadèn Kaolaranu
ingkang ibu gêrah
kèndêl dènira cangkrami
ingkang ibu ing mangke sampun waluya

marunipun wus kinêbon nèng wana gung
warase Sang Rêtna
Marikangên mantun sakit
nora nganggo têtômba mangke jumranthal

karsa wau cangkrama sang rajasunu
pan sampun miyarsa
yèn Umarjaman Pirngadi
nekad nampik tan arsa mring rajaputra

mring kang sêpuhdununge sami sihipun
ingkang palamarta
para putraning narpati
wêlas dening kirang adile kang rama

ya ta sampun parentah ing balanipun
lan sutaning êmban
sang rajaputra ing Bangid
Warindiya anak Raja Darundiya

kala timur kinadang arancang-runcung
wantu sutèng êmban
êmbanira Rustamaji
Raja Darundiya ing Bangid prawira

budhal esuk sira Radèn Kalaranu
mawi bala kathah
Dyan Warindiya umiring
bêkta bala rong èwu rare sadaya

sarta duduk nèng nginggil turangganipun
wau para putra
kang sampun anèng wanadri
amiranti tan pati kyèh mawi bala

dupi langkung Rahadèn Kaolaranu
praptèng dhukuhira
Radèn Putra Atasaji
pêparentah aja mudhun saking kuda

cêlak dhukuh maripit tan ana mudhun
sigra cinangaran
pira-pira dèn candhaki
mring balane putra kang baris pêndhêman

sampun katur mring Radèn Kaolaranu
yèn wadya rinampas
mring balane Atasaji
langkung duka anandêr mring ngarsanira

gya pinêthuk dening Kodrat Samadikun
payo dajal lanat
cinandhak kudanirèki
suku ngarsa rinangkus sigra binuwang

wangsul-wangsul nyanane baris tinimbul
môngsa ta puruna
marang ing gustinirèki
nora wêruh wong cilik yèn wis pêndhêman

kobrak-kabruk tibane Kaolaranu
nanging tan rinasa
wantu bêtah rare alit
kambon trahing rasêksa tan mundur ing prang

sira Radèn Warindiya tan miyarsa
yèn para putra kait
marang kasêpuhan
akarsa murwèng aprang
Radèn Putra Atasaji
kinalulutan
mring para rajasiwi

marang ngarsa Warindiya sru ngandika
hèh hèh putra Ngabêsi
pakartining apa
kang kaya tingkahira
nora patut dèn tingali
panggawenira
pan luwih saking nisthip

ya sapisan-pisan sira durung karya
panggawe kang kadyèki
iki kang atuwa
iya Si Warindiya
yèn sidaa ing ajurit
angajak sira
toh titih jayèng jurit

Radèn Kodrat Samadikun asru mojar
hèh putra Rajèng Bangid
ngubungi ta sira
ing rèh kang siya-siya
apa darah Pusêr Bumi
lamun titaha
kaya tingkahing eblis

iya sapa iki ingkang duwe wayah
Rahadèn Atasaji
yèku lurahira
Si Kalaranu arsa
agawe surêming bumi
kaya tan sida
yèn ingsun durung mati

ya Si Kodrat Samadikun patènana
lawan putra Kohkarib
miwah putra Selan
ginawe cacah-cucah
akarya buwana balik
anggege lara
anggenjah ngêmping pati

duk miyarsa kumênyut tyas Warindiya
pan durungamiyarsi
kancane pra putra
baris pêndhêman kathah
angling Rajaputra Bangid
iya sanadyan
mangkonoa jêr mami

payo aprang dhingin yèn uwis agampang
milu ing sira iki
tingkah kang waluya
patut ingilonana
iya nanging ing saiki
sun sasabana
tabêting trah prajurit

mêngko ingsun yèn wus picondhang ing aprang
ya ta wau kang prapti
Rajaputra Selan
Pirngadi munggèng kuda
sakapraboning ajurit
matur tur sêmbah
rajaputra ing Bangid

mila kakang paduka adarbe karsa
botên utusan jawil
dhatêng ing kawula
tingkah puniki gawat
nauri Radèn Pirngadi
sira apranga
lèrès bae saiki

lan Si Kodrat Samadikun ingsun iya
aprang lawan si bêlis
sira sêngadia
lumayu kasor ing prang
Pirngadi sigra mrêpêki
mring radèn putra
Samadikun marani

Warindiya sigra sami aprang watang
rame dènira nguthik
Pirngadi umangsah
Kalaranu cinandhak
sinêndhal sampun tinarik
dèn ikal-ikal
lah sandhangên tyas mami

apa nora angrungu pitutur sira
lamun Rajèng Sêrandil
jangji barêng pêjah
iya lan eyangira
Wong Agung Surayèng Bumi
wus kalampahan
buwang putranirèki

pinilaur jêng rama kadange angkat
ngluwihi kadangnèki
nunggal ing rèh kadya
saibu lawan yayah
nguni Radèn Maryunani
bebas pinatyan
mèh dèn jur lawan siti

pan wurunge tinangisan mring jêng rama
wurunge angêmasi
Maryunani kuna
umure gêgantungan
luwih karsane bapa ji
tur putra tuwa
Radèn Ngumar Yunani

dyan binanting gumrêgêt suruh rahadyan
sumyur binanting siti
pan dadya rasêksa
eram kang samya mulat
Pirngadi prayitnèng wèsthi
mingkis rasukan
têdhak saking turanggi

mênthang langkap tajêm wus ingarah-arah
nubruk punang rasêksi
bêdhol gora rupa
ingundha munggèng asta
mangsah galak angajrihi
dyan putra Selan
lumêpas kang jêmparing

pan cumundhuk nèng bathuk rêksasa niba
jungkir anèng ing siti
akon mindhonana
Pirngadi muwus sugal
nora kudu amindhoni
sapisan pêjah
panah ingsun yèn manjing

duk miyarsa niba-niba punang ditya
lajêng sirna anuli
mulih paripurna
arupa radèn putra
lumayu lan putra Bangid
sapraptanira
pasanggrahan sru nangis

adhuh ibu pan kula aprang kaplajar
pun kakang Atasaji
kang wontên ing wana
wus kathah kumpul bala
umadêg apacak baris
arsa anglawan
amrangi jêng rama ji

kathah para putra nata kumpul wana
kawula prang binanting
dhatêng putra Selan
Pirngadi wus anêmah
kang ibu sigra tur pêksi
mring raka nata
ing wayah bakda Mahrib

dhuh pukulun putra paduka cangkrama
bêbêrêg mring wanadri
tan amawi bala
antuke dipun begal
nèng marga pun Atasaji
balane kathah
kang para rajasiwi

duk miyarsa anjêtung prabu taruna
kang paman dèn aturi
prapta sru ngandika
paman kadi punapa
wayah tuwan Atasaji
akarya beka
umadêg pacak baris

kadipundi punika karsa paduka
Radèn Maktal turnya ris
amba gih miyarsa
pratingkahe punika
wit saking radèn taruni
kang siya-siya
nilar trap Pusêr Bumi

pun Pirngadi kalawan pun Umarjaman
sami dèn kêndhalèni
dadya mogok mampang
lumuh mring radèn mudha
mung kang tuwa dèn luluti
pan sami trêsna
ing Radèn Atasaji

samya kuwur-kuwur para rajaputra
kêkês tan purun ngabdi
dhatêng radèn mudha
tan purun asuwita
mung kang tuwa dèn luluti
pan sami trêsna
wus nunggal satu budi

ing watawis kawula wiwitan bocah
saking radèn taruni
karana ki putra
puniki dede tingkah
Mirpinjun prapta anangis
hèh yayi êmas
paran tingkahirèki

bingung têmên ingsun iki yayi êmas
Arya Maktal wotsari
gih sadasa-dasa
wontên rèh rêrusuhan
kula puniki mung inggih
mikir kang musna
tan kobêr malih-malih

yèn mikira inggih panggawening bocah
kapirare sayêkti
mendah loking mêngsah
wong Arab lali purwa
kêna ing beka sathithik
atine growah
tan ana wonge bêcik

duk miyarsa Marpinjun anjrit karuna
sapa kang mikir yayi
nora wurung bubrah
yayi yèn sira selak
Radèn Maktal matur aris
ing rèh punika
mung putranta sang aji

kang manjangkên anyandhak sagung pratingkah
Sang Prabu Rustamaji
miyarsa lingira
kang paman Parangteja
bêbah wimbuh tanpa mili
bêbêk tyasira
buntu rèh tan lumaris

nora nganggo bolong salèng dom kewala
kang paman rêngu mijil
praptanirèng jaba
anjawil Rajèng Selan
miwah Sang Prabu Marmadi
ambantonana
ing Radèn Atasaji

duk jinawil ratu kalih dulu prapta
Lamdahur Umarmadi
mring pakuwonira
Wong Agung Parangteja
sukur kakang sami prapti
liwat agawat
panggawe tanpa manis

ratunira bingung tanpa budi
Rustamaji cubluk ing pratingkah
pijêr dhêlêg-dhêlêg bae
dening trah ratu agung
Rustamaji anêniwasi
anake wus karuan
anak karam iku
pratingkahing dajal lanat
têka akon mikir mring Si Atasaji
wong bêcik dèn sikara

apa dosane Si Atasaji
sadurunge katrapan siasat
kinêbon ngalas ibune
yèku bênêr rinêmbug
aja nuli prentah nêkani
agawe siya-siya
apan durung tamtu
Kadamingsih bisa gêlah
dening anaking pandhita satu budi
adoh laku culika

dhingin iku pantês dadi pikir
ataria mring kang tuwa-tuwa
iki budi pan wus kasèp
ngajak muwuhi iku
ing alane Si Atasaji
pasthi môngsa kênaa
amungsuh Hyang Agung
uwite pan wus katara
ing samêngko kudu nêtêpakên ugi
siasat siya-siya

nora katon maune kinardi
Atasaji aja dèn buwanga
môngsa dadia mangkene
lupute kang kadulu
nora katon kang gawe uwit
miliha para raja
kang pantês bêbantu
kang prakosa ing ayuda
Si Suratistaham Sang Rajèng Surati
Minangkabo lan Prêsman

dene kakang prabu ing Kohkarib
Raja Jasma lawan Raja Karma
Baritma Maliritmane
Si Biksun Barubiksun
Si Dikmadris lan Si Hikmadris
Ardikapi kalawan
Ardisamad iku
sawêngi mêngko mangkata
Rajèng Kebar Rajèng Kangkan sinalênthik
sawêngi sarêng budhal

lan arine Sang Rajèng Yunani
Radèn Sukradis bala salêksa
pêpilihan prajurite
sagunging para ratu
kang putrane nèng Atasaji
mangkana tan winarna
bantu budhal dalu
wus andadi barisira
bala kathah ambyuk Radèn Atasaji
sagunging rajaputra

wau putra wuragil Mêdayin
kang saibu Marpinjun Muninggar
Radèn Sêmakun praptane
rong lêksa balanipun
wêlas mirsa wayahirèki
Atasaji dadyaprang
praptane sru muwus
nutur yèn tilar kang rama
angugêmi mring raka Surayèng Bumi
anut agama mulya

wus angumpul Radèn Atasaji
tuwin praptane bantu ing Selan
Kohkarib sarêng praptane
miwah sira Sang Prabu
Kebar Kangkan wus samya prapti
mugarèni ing tingkah
Kodrat Samadikun
bantune kang rama prapta
patang kêthi prajurit andêl Ngabêsi
sakawan para nata

kunêng dalu kawuwusa enjing
radèn putra siyaga ngayuda
mung lan sabalane dhewe
wadya kaputranipun
winatara wontên sakêthi
dhasar wantêr ing driya
Radèn Kalaranu
kang ibu ngampah tan kêna
awêkasan anut karsane putrèki
siyaga ing ayuda

kauningan ing raka narpati
Prabu Rustamaji angandika
sira iki apa gawe
arsa nusul sutamu
mundhak dadèkakên prakawis
sira aja katingal
sun dhewe kang nusul
iya dadak ngarah apa
wong padudon padha kadange pribadi
budhal prabu taruna

ingkang paman sampun dèn aturi
prapta wong agung ing Parangteja
Lamdahur sarêng praptane
lan Umarmadi Prabu
miwah Rajèng Rum Burudangin
Tamtanus Kewusnendar
Arya Maktal muwus
kakang Kohkarib lan Selan
angakua cubluk ing sadina iki
aja duwe pratingkah

yèn sun tari aja angudhoni
têka dhêngglêng padha anjêtunga
sun nora mêmêkas manèh
sigra budhal wong agung
panggih margalan Rustamaji
amung lan upacara
sagung para ratu
Rajèng Burudangin mojar
bisik-bisik hèh ta kakang Sarkab Turki
sira pa wus kaduga

ing karsane kakang Ngalabani
nora pinunggêl ingkang pratingkah
apa dèn amrih dawane
iya kaliwat saru
yèn dawaa pratingkah iki
mau kakang Marmadya
lan kakang Lamdahur
pan kabèh kinèn cubluka
Raja Sarkab mèsêm dènira nauri
itu trak bole bilang

Wong Agung Parangteja undhagi
putus ing rèh samar kauningan
yèn gawe ana jêbule
ing wêwadi wus muluk
yèn pinèta samining jalmi
tangèh yèn kagayuha
amêmêt anglangut
rahayu pinrih wêkasan
nora bakal ginusti-gusti para ji
sasat Sang Kakungingrat

kèndêl mèsêm Natèng Burudangin
sarwi nyawang ing pamulunira
wong Parangteja ulêse
alus daginganipun
ulat manis ayêm alungid
sêdhêp ing pasang cipta
wong agung asêmu
pantês yèn dadya dandanan
wirasate wong iki angrêspatèni
amot mêngku ing kathah

mendah duk anom wong agung iki
Raja Sarkab mèsêm saurira
kondhang ing jagat wiryane
siduwèng mega biru
katon ana dhasaring bumi
kêdhung kêna jinajag
dhêdhasar rahayu
sêmbada prawirèng yuda
pamanahe arga sapta lolos sami
myang wasising pamêdhang

padha lawan Sang Surayèng Bumi
mulane tan linilan mêtu prang
saking abot sêsanggane
paelawan wong agung
ing ayuda bisa ngasori
mêtara ing dêduga
bot ènthènging mungsuh
yèn Wong Agung Parangteja
ing ayuda singa tandhing tumpês tapis
ngungun Tasangsulngalam

jawil-jinawil saurut margi
Rajèng Burudangin lawan Sarkab
mangkana wau lampahe
Radèn Kaolaranu
basa Arab Kaolamahi
têgêse ingkang nama
ya pangucap banyu
dening putuning pandhita
kasamaran bekane wong Pusêr Bumi
kênèng sandi upaya

prapta gène aprang duk ing nguni
rajaputra barise wus mapag
dhasar lanas wantêr tyase
wantu trahing dityèku
mêngsah yutan katon cêcindhil
dudu jalma manungsa
kadya dulu sêmut
barise kang anèng wana
wus miranti praptane Sèh Kadamdini
saking jlêg tanpa sangkan

radèn putra ngabêkti mring kaki
gantya sagung para rajaputra
prasamya nguswa padane
Sang Rêsi Mêndhangpupus
ngraga sukma alon dènnya ngling
dhuh kang para bêndara
sagung rajasunu
mila têmah sapunika
angladosi bekaning putrèng narpati
tur ratu wong atuwa

yogya ingkang karya pati urip
sampun selak tuduhe wong tuwa
duraka ing pinanggihe
matur pra rajasunu
inggih kaki kalamun murni
karsanta kawoworan
mopoa dosa gung
dening wit saking pratingkah
dajal lanat arubiru dèn ubungi
dosa linakonana

dene dhèwèk puniki udani
mêlok-mêlok aturgêgaweyan
wong tuhu ginawe-gawe
ibune Kalaranu
gih punika kang karya uwit
ratune tan pariksa
gugu wong anggêmblung
kathah para raja prapta
amanggihi marang ing Sèh Kadamdini
prasamya jawat asta

Rajèng Kebar aris anambungi
pamuwuse sang raja pandhita
dènnya sangêt panyêgahe
Yusup Adi turipun
kula bapa wontên kang nuding
inggih darmi lumampah
karsane wong agung
bapa andika graita
ya ta dhêlêg Sang Pandhita Kadamdini
anggèr yèn makatêna

ing karsane wong agung undhagi
waspadèng tyas ing rèh wus kawruhan
milane pinrih dawane
wong agung datan purun
lamun mêlèhêna pribadi
karya warananing prang
amba sèwu takut
maonana yèn punika
wêwekane wong agung ing Ngalabani
kang wus sumbagèng jagat

amba mung urun rahayu nênggih
nyandhak gucine kêndhi walulang
ingêthurakên toyane
ngubêngi barisipun
sapandhita sarwi adhikir
kêmput kang ingubêngan
sang rêsi lingnya rum
sadaya kang para nata
sampun kagèt kasor ing prang Atasaji
myang sirnaning paprangan

dipun sami santosèng Hyang Widhi
mugi-mugi ta kalampahana
wong agung sapratikêle
wusnya wau sang wiku
wayahira dèn wasiyati
bajo mayit asurat
ciri namanipun
lan namane rama eyang
wus mangkana sirna Ki Sèh Kadamdini
saking ing pêpungkuran

prabu taruna wus prapta
Rustamaji gène kang arsa jurit
kèndêl wau sang aprabu
angampah ingkang putra
angling sugal sira Radèn Kalaranu
duta matura jêng rama
pan wus supata wak mami

lamun mundura satindak
mungsuh lawan kakang mas Atasaji
lawan sagung para sunu
kang padha nampik mring wang
dèn kapara ngarsa apranga lan ingsun
kabèh para rajaputra
tan lêga rasaning ati

yèn tan krasa ngastaning wang
Si Marjaman kalawan Si Pirngadi
wong dhawuk padha mrêkutuk
kênèng ukum suminggah
nora lêga yèn tan krasa ngastaningsun
lêbura dèn kaya lêmah
yèn tan kalakon wak mami

katur marang ingkang rama
upatane kang putra mêksa jurit
Prabu Rustamaji ngungun
matur marang kang paman
paran karsa wayah paduka puniku
pun Atasaji kang tuwa
paman paduka dukani

matur Arya Parangteja
kadipundi mèh sampun têmpuh jurit
pun Atasaji puniku
ciptane dèn sikara
yêkti nekad dèn pilaur ajur mumur
môngsa kênia pinalang
dimène kêdah ajurit

sami sinrahkên Hyang Suksma
puluh-puluh sinèndhèkkên Hyang Widhi
tingkah utama lan saru
apan sampun kinarya
dening Suksma puniki pun Kalaranu
pan inggih môngsa gingganga
sakèhesagung pakarti

wau sira Rajaputra
Kalaranu mangsah miyosi jurit
tinitir têngaranipun
nêngah munggèng turôngga
sru sêsumbar payo mêtua prang pupuh
sagung para rajaputra
karubutên sun tadhahi

payo Pirngadi Marjaman
mêtua prang ing kene ngadu sêkti
arok caruk takêr marus
akait wêntis malang
ngadu wulêding kulit tosing bêbalung
yèn padha trahing prawira
môngsa wêdia ngêmasi

Radèn Atasaji myarsa
nitih kuda mangsah ing rana prapti
Prabu Rustamaji dulu
dhingkul arawat waspa
dening putra tan kêna pinisah ibu
têmpuh ngasmara dilaga
kumêpyur kang mulat sami

kalihe samya prang gada
Kalaranu ngêtab kuda mrêpêki
Radèn Atasaji sampun
kudhung parise waja
dyan pinupuh katulak panggadanipun
tan ana kang wani surak
jrih ing Prabu Rustamaji

lan awor prihatinira
datan wontên kolu ingkang nyuraki
arame pupuh-pinupuh
Atasaji anggada
Kalaranu atêmpuh parisanipun
sumyur tibane kasingsal
saking turangganirèki

anjungkir malih raksasa
nandêr nubruk solahnya gêgilani
Dyan Atasaji tinubruk
asru binuwang wiyat
kawarnaa kang mayêng ing mega biru
dutane Pangeran Kelan
kang bapa Raja Jaswadi

kinèn seba mring Kuparman
manggih sêpi marang Mutadarawi
wong agung dènira nglurug
lajêng Rajèng Suwôngsa
panusule prapta ing marga kapêthuk
kang binuwang layang-layang
sira Radèn Atasaji

cinandhak kèndêl sakala
tiningalan bajone ana ciri
lamun iku putranipun
Rustamaji Kuparman
ingkang wayah mring Kalana Jayèngsatru
ginugah wungu rahadyan
nêmbah ing Raja Jaswadi

adhuh nyawa wayah ingwang
sapa lawanira amangun jurit
pan ingsun iki ingutus
ing ramanta ing Kelan
Radèn Atasaji tur sêmbah umatur
ing purwa praptèng wêkasan
angungun Raja Jaswadi

yèn mangkono bêcik sira
angungsia eyangmu Parangakik
mung iku pantês têtulung
ngong bali marang Kelan
pamanira dimène anuli rawuh
sun tibakakên ta sira
ing nagara Parangakik

kawruhana uwakira
Sultan Samsumurijal Parangakik
darapon eyangirèku
Rêtna Dèwi Sudara
nuli gupuh têtulunga ingkang kuwur
baris Ngarab yèn tan ana
Rajaputri Parangakik

tatane pating balengkrah
nora nana tinata ting bêlasik
pan iku kalêbon sadu
nanjak pangendrajala
nulya nuduh wadya jin atêrna gupuh
sadina mêngko praptaa
ing nagara Parangakik

mêsat ngalor ngilèn prênah
Parangakik saking Mutadarawi
sumêbut ingantêp asru
ibêre sêsimpênan
winêdalkên sawulan saêjam rawuh
rong wulan prapta rong êjam
ing nagara Parangakik

sira Sang Rajèng Suwôngsa
nungkak wangsul mring nagri Kaelani
wuwusên wau Sang Prabu
Parangakik sineba
ing wadya gung andhèr ing ngarsa supênuh
mèh kondur dènnya sewaka
dene sagung kang para ji

kagyat ing taratag rambat
ana tiba kumabruk kapiyarsi
Kya Patih Bunandir gupuh
parentah amariksa
inginggahan yèn ana manungsa dhawuh
mêrêm pi-api kantaka
sira Radèn Atasaji

binayang marang ngajêngan
tinupiksa marang sri narapati
samya eram kang andulu
pêkik tur mawa cahya
maksih rare pan dèrèng misik dyah ayu
cirining bajo sinêrat
muni sutèng Rustamaji

kang wayah Sang Kakungingrat
kagyat sigra kang ibu dèn aturi
Rêtna Sudara gya rawuh
angrangkul mring kang wayah
wus thinothok Radèn Atasaji wungu
ngabêkti marang kang eyang
lan kang uwa sri bupati

dinangu mula bukanya
katur kabèh miwiti amêkasi
katgadèng tyas kalihipun
sigra nêmbang têngara
ingkang ibu kaprajuritan rinasuk
ngriyini ing karsanira
kang putra gambuh ing wuri

milanipun kang ibu
Rêtna Sudara ingkang rumuhun
bok kasêlak andadra kalêbon sandi
kang putra tan bisa mêngku
Rustamaji sangêt kothor

Atasajidinangu
êjin kêkalih ingkang tinuduh
ngatêr amba pakène Raja Jaswadi
ingandikan praptèng ngayun
buka kijab netra karo

ngandika sang dyah ayu
payo sira milua maring sun
putuningsun Tasaji gawanên maning
sang rêtna nitihi sampun
garudha yêksa kinêbyok

dêdêl gêgana ngayuh
ing jumantara anyamut-nyamut
kalih wêlas parêkan saking Kubarsi
kang bisa anapak muluk
margèng gêgana pan awor

sadaya patang puluh
putri parayangan balanipun
rajaputri ing Kubarsi Kadarwati
kalih wêlas kang pinundhut
mring kang ibu sang lir sinom

kang kantun wolu likur
ingkang maksih nèng putra sang ayu
parêkane Rêtna Dèwi Kadarwati
kalih wêlas mring kang ibu
ingkang kêkalih kinongkon

mring Karsinah angsung wruh
mring kang rayi lan putra sang prabu
parêng nêmbah mêsat pawongan kêkalih
wau ta ing lampahipun
sang rajaputri sru nyêrod

jin kêkalih tan kantun
bêkta Dyan Atasaji tut pungkur
datan pisah kunêng kang winarna malih
kang mantuk mring Kelan rawuh
katur kabèh kang pawartos

kagyat nalikanipun
miyarsa solah pratingkahipun
ingkang raka Sultan Anom Rustamaji
purwane murwèng prang pupuh
sigra têngara kêndhang gong

orêg kang para ratu
samêkta wau kinèn rumuhun
ingkang garwa Rêtna Dèwi Kadarwati
lan parêkan wolu likur
dêdêl gêgana cumlorot

saking lèr kilèn wau
Rêtna Sudara sampun kapranggul
saking ing lèr wetan Rêtna Kadarwati
nèng marga sampun angêmbul
sagunging prajurit wadon

wau ta kang winuwus
ing Purwakôndha ing yudanipun
Kalaranu sasirnane Atasaji
saking paprangan binawur
tyas kadi tinêbak ing mong

sêdyane Kalaranu
kang sami balik arsa ginêmpur
tinumpêsan kabèh para rajasiwi
nanging tinanggênan pêngkuh
sadaya nêdya rêrêmpon

dadya tan ana mundur
myang Radèn Putra Kaolaranu
kang anganti bok praptane Atasaji
kang rama ngaturan kondur
lan sawadya para katong

Sri Rustamaji kondur
praptèng pakuwon ginubêl wau
mring garwane dene tega ing putrèki
dadya nalanira kuwur
pêt-sumpêt wangsul sang katong

ya ta wau winuwus
budhaling wuri kang samya nusul
mring kang ibu Rajaputri Parangakik
wadyanira kadi ladhu
anglir wukir sakêthi sol

dhomas ratu gung-agung
lan wolung puluh ratu panganjur
sakancane Kalbujèr lawan Dukyanis
ing Ngungsur Raja Dukyanus
balane lir samodra rob

kadya jaladri têdhuh
wadya Parangakik pan kadya lun
pan gumulung wutah balabar ngalèbi
prakampita guntur kêtug
kang bumi kambah lir jêbol

tuwin ta budhalipun
Pangeran Kelan bala gumuruh
tan pitungan limang atus kang para ji
lan pianjur pitu likur
agung-agung para katong

kunêng ing lampahipun
Pangeran Kelan sawadyanipun
ingkang putra ing Kusniya Malebari
ingampiran lajêng tumut
mring paman lan para katong

kumala-kala sampun
Pangran Malebari êmbanipun
sira Rajèng Salsunum Raja Badakir
tigang yuta balanipun
kunêng malih winiraos

lampahe kang rumuhun
Sudarawrêti pan sampun rawuh
lan kang putra sira Dèwi Kadarwati
Mutadarawi jinujug
nuju têmpuhing palugon

Radèn Kaolaranu
miwah kang rama lan para ratu
yun-ayunan lan balane Atasaji
nekad para rajasunu
suka mati prang rêrêmpon

sigra kinèn tumurun
ingkang wayah prangira jinangkung
sampun têdhak sira Radèn Atasaji
kagyat sagung rajasunu
kang prapta madyèng palugon

sêsumbar nguwuh mungsuh
payo kene prang Kaolaranu
tutugêna sira arêp amatèni
sumakeyan kang dèn ugung
kinasihan rama katong

berag surak gumuruh
wruh lamun Dèwi Sudara rawuh
kang ngajani marang Radèn Atasaji
Dèwi Kadamingsih sampun
marêk ing ibu anggendhol

Radèn Kaolaranu
gya mangsah dharat arsa amupuh
dhininginan jinêmparing jaja kêni
sanjatanira cumundhuk
tan arsa mundur kadhaton

wus aniba anjungkir dadi rêksasa
agung anggêgilani
ajatha agimbal
rambut patang pondhongan
mangkrak para rajasiwi
parêng umangsah
anglêpasi jêmparing

Prabu Rustamaji ngungun duk tumingal
lah paman kadipundi
gih wayah paduka
sêkti warni rasêksa
kang paman aturira ris
walahu alam
Allah kang ngudanèni

ditya kinarubut rajaputra samya
krodha ambêdhol wukir
binandhêmkên mêngsah
mire kang para putra
waspada Sudarawrêti
lamun suwea
ngrêrusak si rasêksi

jog tumêdhak rasêksi sigra jinambak
rambute wus ingoncit
polah nora bisa
sampun kambonan asta
Rajaputri Parangakik
sêktine ilang
kêmate tanpa dadi

kadya guntur surake kang wadya putra
Dyan Kalaranu nênggih
anulya binônda
kêmandèn sing Ngajêrak
wadya sadaya udani
kang nyêpêng ditya
sang putri Parangakik

pêpalayon para nata marêk nêmbah
mring putri Parangakik
tuwin pra satriya
kagyat sira narendra
tanya Prabu Rustamaji
wontên punapa
paman gègèr puniki

matur alon wong agung ing Parangteja
ibu paduka prapti
kang ambônda ditya
rasêksa dajal lanat
kasoran dènira jurit
lawan Sang Rêtna
Parangakik kang gitik

sigra marêk lan kang paman Parangteja
prapta wotsari nangis
kang ibu ngandika
hèh Rustamaji sira
tiwas têmên tanpa budi
kalêbon dhustha
ditya sira rabèni

kang amindha pamanira adhi Wahas
angaturakên putri
iya iku ditya
sira kalêbon dhustha
nangis Prabu Rustamaji
ajrih awirang
mring ibu Parangakik

sira yayi Parangteja apa nora
gendholi ing putrèki
matur atur sêmbah
Wong Agung Parangteja
pukulun kawula ajrih
putra paduka
sangêt buntu ing pikir

yèn kathaha atur yêkti salah tômpa
kang ibu ngandika ris
dene kulup sira
tan kêna ingauban
santanamu kabèh iki
angarsa-arsa
dadia ratu luwih

bojonira sun cêkêle iku ditya
hèh Nini Kadarwati
mringa pasanggrahan
yèn Marikangên ana
cêkêlên yèn amrih jurit
ya ladènana
nêmbah Ni Kadarwati

praptèng pura Marikangên nuju lênggah
lan ibu Rajaputri
Marpinjun punika
Ni Kadarwati prapta
nêmbah mring putri Mêdayin
matur turira
ibu amba tinuding

mundhut mantu paduka puniki ditya
pun Marikangên mangkin
kula kinèn bônda
dhatêng rayi paduka
jêng ibu ing Parangakik
dupi miyarsa
jog Marikangên jungkir

warni ditya gègèr jroning pasanggrahan
pawongan papat sami
kabèh malih ditya
angrik anggro makrura
sigra Dèwi Kadarwati
amênthang langkap
pan sarwi anudingi

sira Dèwi Marpinjun adhêrodhogan
pinanah kang rasêksi
kêna jajanira
jungkir aniba-niba
sêsambat akon mindhoni
asru sêsumbar
Kusuma Kadarwati

nora kudu pan sapisan bae sira
kênèng sanjata mami
yêkti yèn palastra
ditya gya niba-niba
awak binanting pribadi
aparêng prapta
kang saking ing wanadri

para ratu para putra ngiring samya
mring putri Parangakik
praptèng pasanggrahan
samya mulat ing ditya
Marikangên wus ngêmasi
parêkan papat
wus sami dèn panahi

Dyan Kaolaranu badane cinandhak
binantingakên nuli
bangkene bunira
awor kunarpanira
parêkan sakawan nuli
kabèh palastra
bangke binuwang aglis

mring pakuwonira Rajèng Purwakôndha
gègèr bangke rasêksi
sami ngathang-athang
munggèng pakuwonira
eram Prabu Samasrawi
hèh baya sapa
kang wruh panggawe iki

gya ngaturi kang rama Prabu Nusirwan
Patih Bêstak lan Jèdhi
tuwin para nata
praptèng pakuwonira
kinèn sami aningali
bangkening ditya
kapat kang ngasmarani

