Samya nganyarkên wulu
Cariksutra lan Carikmudhèku
maring pakadasan wusira susuci
gupuh dènnya mêthuk tamu
anulya wau kapanggoh

Ki Cariksutra uluk
-salam sinauran sadayèku
samya padha ngalaekumu-salammi
samya ingaturan laju
mring pandhapa tata lunggoh

Mirantya kalasa lus
wus satata Ki Cariksutrèku
jawat-tangan sirna satataning tami
Mangunarsa langkung suhun
myang Malangkarsa sru anor

Pupuji rila sukur
gantya-gantya tur salam mangayun
wus warata sadaya jalu lan èstri
ngancaran basukinipun
winangsulan karahayon

Myang Carikmudha sampun
sasalaman sarya pambagya yu
Cariksutra ngling aris mring santrinèki
lah Sêtradrêma sirèku
undangên nyaimu gupoh

Kae Malangkarsèku
nulya padha salaman sadarum
nulya asung salamira aprahabi
marang ing rubiyahipun
gantya-gantya lanang wadon

Sarta pambagyanipun
mring pra putra kang samya martamu
amangsuli pambagyaning kang basuki
Ki Malangkarsa umatur
punika putranta karo

Jayèngrêsmi kang sêpuh
Jayèngraga ingkang anèm nêngguh
putranipun Kae Bayi Panurtèki
ingkang dipun-upayèku
ngayam-ayam jajahan doh

Ingkang kalih puniku
ingkang rayi Sèh Mongraga luhung
semahipun Nikèn Tambangraras inggih
punika ingkang rinuruh
ing dangu mangkya kapanggoh

Nèng Wanantaka dhukuh
Sèh Mangunarsa sasananipun
wus antara lami dènnira amurid
ing mangkya arsa umantuk
maring Wanamarta dhukoh

Tandya tinutkên pungkur
samya sêdya ing lampah tumutur
rêke samya kewala nêdya papanggih
Kae Bayi Panurtèku
duk ing dangu wus kapanggoh

Cariksutra gumuyu
myarsa turira Malangkarsèku
angling sukur rêke Alkamdulillahi
sami anêkakkên kayun
rèh kadang pan padha anom

Ngling malih mring sang bagus
Jayèngrêsmi Jayèngraganipun
karannya ingulatan ring Kae Bayi
lan Rubiyah mila nglangut
saparan tan kêna adoh

Duk lampahe angruruh
maring putranipun èstri jalu
kadèkneya bagus-bagus warnanèki
sêmbada lan rabinipun
ahli ngèlmu kang pasêmon

Kampir marene pangguh
lan manira sêbab duking dangu
singgih ramanèki Bayi Panurtèki
mitrèngngong saeka kalbu
tan ana raos-rinaos

Duk sami sih nomipun
samya ngaji mring pasantrèn agung
tan kêna sah ing siyang dalu lan mami
sabyantu atunggal guru
amêngku santri tuwa nom

Tuwin anakmas bagus
jêbèng Mangunarsa kalihipun
Anggungrimang pun bapa angêpèk siwi
rèhne kèh kiranganipun
dados damêle wong anom

Kang mugi aywa kadung
kadung ing ngabêkti tiyang sêpuh
mring pun bapa sabab balilu ing budi
nanging namung lothung-lothung
wontên ingkang dèn-dhêdhaplok

Kang liningan andhêku
sarêng dènnira samya umatur
ingkang botên wontên paduka kawijil
kawula kalangkung nuhun
saking sih paduka rêngkoh

Ki Jayèngrêsmi wau
lan Jayèngraga ngandikang kalbu
e lah iki kang tinutur rama nguni
Cariksutra mitranipun
Jêng Kyai Bapa wong winong

Nulya sugata mêtu
wedang pawohan pangananipun
Sêtradrêma Sêtranaya Sêtragati
Sêtralèwo Sêtrarêmbun
samya naosnakên sugoh

Para rubiyahipun
samya tata rampadan nèng ayun
pan ambanjêng sangkêp sawarnining nyamik
olahan di-adinipun
myang wowohan kang sumaos

Wusnya panatanipun
Cariksutra ngancarani tamu
lah suwawi punika sugatanèki
bibinta akusung-kusung
sung sarat jampi kalêson

Sumapala tan mungguh
mugi sampun kakirangan maklum
samya bukuh umatur nuwun sihnèki
tan sagêd mangsuli tanduk
gênging sih paduka mring ngong

Inggih kalangkung nuwun
nulya samya nyanyamik sadarum
sasênênge wedang papangananèki
Cariksutra mèsêm muwus
lan Sêtradrêma dèn-gupoh

Timbalana nyaimu
kang tuwa pisan têlu dèn-gupuh
lan bok ipe têlu pisan kon-mariki
padha nêmonana tamu
akakaruh padha wadon

Ingkang liningan gupuh
animbali pra rubiyah sêpuh
tan adangu katrine prapta ing ngarsi
Sudarmi Wilapa nêngguh
Suratmi katrinya rêko

Tan dangu rabinipun
Carikmudha sami praptèng ngayun
Ni Sukarsa kalawan Ni-mbok Sumilir
ronggèng ojrat waunipun
randha suka pinèt bojo

Cariksutra ris muwus
iku sutanta Ardipalèku
lan ing Wanantaka Sèh Mangunarsèki
karo iku putranipun
kakang Rundaya sèyêktos

Salamana sirèku
mring nakira jalwèstri sadarum
kang liningan gupuh sasalaman sami
gantya-gantya kumarubut
binagyan raharjèng lakon

Cariksutra lingnya rum
puniku nakmas bibinirèku
ingkang sêpuh titiga pisan puniki
dadya sadaya pipitu
lan bibinta kang nom-anom

Samya mèsêm andhêku
Jayèngraga ngling sajroning kalbu
nora jamak si paman Cariksutrèki
patute duk sih nomipun
rada bangêt donne mondhol

Tuwa-tuwa sih bêsus
nora ilang labête gumagus
kadurusan adêrês kêrêp arabi
dhasar sêmbada abagus
Ki Cariksutra duk anom

Mangkana siking kalbu
èngêt ring paman Kulawiryèku
eman-eman tan panggih paman Wuragil
yèn têmuwa kaya pundhuh
satêkone nora adoh

Yata ing wancinipun
Hyang Arka tumitah graning gunung
malbèng purwa-ima krêsna anjodhogi
sêdhêng mangsanira wêktu
Cariksutra lingira lon

Ngancari tamunipun
minggah marang patarubanipun
masjidira munggèng sapucaking wukir
tratagira sri ingapu
sumilak tinon saking sor

Pra tamu samya matur
inggih sumangga utami wêktu
nulya samya mudhun saking ing pandhapi
laju minggah mring masjid gung
sapucake ngarga Dhepok

Wontên balumbangipun
binot-rawi ing sela tinatur
pakêmbêngan ing dhukur sing sela langking
papêncêding kang amunggul
andrawas tinirih anjog

Yata sami awulu
jalu èstri santri alit agung
wusnya samya sadaya mèt toyastuti
tinêngêran Mahribipun
santri adan tumalawong

Wong lilima ambarung
langkung asri kapiyarsèng asru
wusnya adan nulya sunat sadayèki
sigra kamad ngangkat parlu
Ki Sèh Malangkarsa kinon

Angimami mangayun
pan lênggana myang Mangunarsèku
mopo miwah Jayèngrêsmi Jayèngragi
kinèn ngimami ing wêktu
samya lênggana ing pakon

Sigra Cariksutrèku
nulya mangarsa ngimami wêktu
ngangkat niyat usalinira patitis
takbiratul-ikramipun
pèndah waja duk ingobong

Kala cinubing ranu
purnaning bang sanalikanipun
datan anèng waja tan anèng ing warih
ing jawi ewuh kinayuh
tan kajaba tan kajêro

Jumênênging awêktu
wus andadèkkên ing salatipun
wawacane sawuse Patekahnèki
apan Surat Kulya-ayu
Idaja-a rêkangat ro

Dungkap tri rêkangat wus
tahyat akir bakda salamipun
lajupupujiyan alêlagon asri
dhikir donga limang wêktu
nulya surat Wabin mansoh

Wus purna wabinipun
antara wus panjinging kang wêktu
laju Ngisa kinikis marang ing takbir
-ratul-ikram suratipun
wusing Patekah winaos

Amal-nasrah puniku
rêkangat kir wus Patekahipun
suratira ingkang winaca Walèli
praptèng rêkangat rata wus
tahyat salam bakda gupoh

Sru pupujiyanipun
wus adhikir numpah donga luhung
wus paragat saliring sunat myang dhikir
salawat salaman gupuh
wus warata lanang wadon

Santri kèh samya mudhun
Ki Cariksutra lingira arum
lah suwawi kondur mring wisma prayogi
pra tamu tan lêngganèng hyun
nulya tumurun saking gon

Pra waela nèng ngayun
dulur lampah marganya anikung
santrinira Sêtranaya Sêtragati
Sêtradrêma tiganipun
apan sami bêkta obor

Prapta pawismanipun
wangsul gyannira atata lungguh
Cariksutra lingira ris maring rabi
paran wus gantya ngungukus
lah mara saosna gupoh

Pra rabinira catur
miwah rubiyah kang sêpuh-sêpuh
angambil kang rarampadannya pribadi
pra rubiyahira gupuh
tata rampadan mirantos

Bubucu anèng ngayun
sangkêp sarwa lam-ulamanipun
sêsambêlan kêlalaban amêpêki
tan na kuciwa ing sêmu
Cariksutra lingira lon

Sumangga atuturuh
sawontêne ing pawanan gunung
lah ta kono payo wasisan abukti
kanca wadonan akêmbul
kukumpulan padha wadon

Ingkang liningan gupuh
sarêng dènnira sami awisuh
adan lêkas sadaya parêng abukti
kêmbulan langkung pakantuk
sêmada kaluwèn ator

Katoran rèh lumaku
para kakung tan pati pikantuk
pan wus lantèh ahli siyam sabên ari
kathah cacêgahanipun
ulam miwah uyah êmoh

Parèstri samya nutug
rèhne samya kêmbul nadhah pundhuh
amung Nikèn Turida lan Rarasati
ukur wuwur-wuwur puluk
ngenaki sarat kemawon

Rubiyah nyai sêpuh
bok Wilapa ing sapulukipun
kokoh jangan ngambil lawuh mêratani
sarwi anyandhing kalêmuk
gutuk puluk ngombe atob

Sêmbada awakipun
anglêmbêrêg langkung agêngipun
pra waela gumuyu dènnya ningali
Wilapa pamanganipun
ngathêkul kokoh acèkoh

Myang sakèh para tamu
samya mèsêm mula nyai sêpuh
Kae Cariksutra gumuyu sarya ngling
kang dènèsêmi puniku
punapa andika tumon

Marang bok-lika sêpuh
pun Wilapa kalamun lir pêcuk
sampun nate yèn drêmba mangan ngluwihi
sarta mangan sabên minum
gutuk puluk dènnya ngokop

Pan dèrèng sampun-sampun
yèn dèrèng têlas toya saklêmuk
sarêng têlas sêkul jangan lawan warih
salawuhane digêmpur
gêr gumuyu sadaya wong

Sadaya kang para rum
dènnira bukti kèndêl gumuyu
angling malih duk witne ramanta prapti
Kae Bayi Panurtèku
bibinta langkung pinoyok

Nging bibinta puniku
dhengah kang moyoki angguguyu
wus watake nora duwe laranatin
manahe nekad amupus
tan wontên winalangatos

Sadaya samya guyu
mbok Wilapa anaturi wuwus
kawulapuniki bagi wus pinasthi
ginanjar wak-kula lêmu
gimblah nglêmbarah kalêmon

Tansah sami ginuyu
wus antara dènnya nadhah tuwuk
aluwaran ambêng wus padha cinarik
linorod sinungkên pungkur
kulawangsa lanang wadon

Warata sadaya wus
royoman tuwuk pamanganipun
wus luwaran sadaya ingkang abukti
ganti dhaharan mangayun
winuhan kang sampun kalong

Ki Cariksutra muwus
lah suwawi anakmas puniku
nyamikane mangsêgane usap amis
liningan sadayanipun
tuwa anom lanang wadon

Dalap nyamikanipun
sasênêngira pamangsêgipun
asasambèn Jayèngraga matur aris
pantês putranta sadarum
dene datan wontên katon

Cariksutra lingnya rum
inggih kathah rinta etangipun
yèn gêsanga kalihdasa etangnèki
mung gêsang sakawan jalu
satunggilira kang wadon

Sampun pêncar gyannipun
kang jalêr wus suwitèng tumênggung
inggih dados carik anama ngabèi
Sastrawirêja wastèku
antuk sih tan kêna adoh

Inganggêp sasadulur
ing dyan Suradiningrat Madiyun
dipun-angkat patih maksih ngiras carik
tinantun agal lan lêmbut
tan wontên liya tinaros

Marma tan sagêd pangguh
lan manira saking datan kaur
anjawi yèn wontên pêrlu kang lwih tunggil
miwah kang samyèstri sampun
mah-imah samya doh-adoh

Pranaraga gyannipun
mantri kasêntanan kang amêngku
kakalih nèng Kalangbrèt myang Kadhiri
sami dêmang kang amêngku
marma tan wontên atinjo

Rayinta ingkang sêpuh
Mas Ngabèi Sastrawirêjèku
sampun sêpuh kakang-adhi lawan mami
sampun sami mawat dunung
kalangkung kapengin-ingong

Lamun darbeya sunu
kandhêg bibinta tan darbe tuwuh
marma ajêng ngogrèg-ogrèg kêdah rabi
kuciwa kalangkung sêpuh
kadho dene datan munggoh

Samya mèsêm gumuyu
myarsa dènnya abanyolan wuwus
pra rubiyahira sami angèncêpi
Cariksutra mèsêm muwus
banène èsême bojo

Rasane ting galuthuk
ora enak lir wong mamah watu
sambikala lir mamah manisan bêling
lêgine nglêburkên untu
tan pêsaja anjêlomprong

Sangsaya sru gumuyu
Ki Cariksutra malih amuwus
lah anakmas punapèstu benjing-enjing
mantuk mring Wanamartèku
kang putra umatur karo

Apan inggih saèstu
lamun lujêng benjing bakda Subuh
Cariksutra nauri wacana manis
kongsiya sapêkênipun
dumugi gyansun têtêmon

Jayèngrêsmi turipun
inggih agampil pawingkingipun
manawi ta Allah marêngkên basuki
kados tan wande kapangguh
kula awangsul sumaos

Cariksutra ris muwus
lamun makatên anak puniku
yèn pinarêng panuju dhanganing ati
singgih manira tumutur
mring Wanamarta yun panggoh

Mring ramanta puniku
manira kalangkung tyas wulangun
maring kakang Kae Bayi Panurtèki
duk mampir mring kang pra tamu
andhandhang kinèn mardhayoh

Jayèngrêsmi miwah Jayèngragi
langkung dènnira sukuring driya
yèn Ki Cariksutra mangke
karsa lampah tumutur
maring krajan Wanamartèki
panggih Jêng Kyai Bapa
pawong mitranipun
duk maksih sami jajakan
tan nêdya sah nêdya nglanggêngakên sami
kumpul donya akerat

Pan mangkana ciptanirèng ati
Jayèngrêsmi Kae Jayèngraga
miwah sadaya tan pae
samya suka ing kalbu
lamun Kae Cariksutrèki
milya mring Wanamarta
arsa apapangguh
Ki Cariksutra ris nabda
yayi Carikmudha kantuna sirèki
sun karya wakilingwang

Angimami Jumungah ing masjid
sarta dèn-karêksa kêndhurinya
ywa muadah Jumungahe
rèhên wong dhukuh-dhukuh
kanca santri myang magêrsari
pêrdinên wêktunira
ing Jumungahipun
padha ngêgungna Jumungah
lan yèn ana kanca santri nêdya kampir
nèng kene kèh kêdhika

Lah andhêgên ywa awèh lumaris
rayatên kabèh gumatènana
ywa kongsi kurang pangane
priyên parêng sakayun
narèhakên satêngah sasi
utawa ing sawulan
sokur langkungipun
dimèn ngêtêpi Jumungah
iya mangsa-bodhoa sirèku yayi
manawa sun yèn lama

Carikmudha aturira aris
yèn kalamun parêng ingkang karsa
kawula kêdah andhèrèk
kaping kalihipun pangguh
lawan kakang Arundayèki
mupung sami sarêngan
aywa na tan têmu
Ki Cariksutra lingira
besuk bae de lakuningong pribadi
lamun lan bok-ayunta

Si Wilapa lan santri sawiji
amung si Sêtradrêma kewala
rowangira kari rêke
iya si Sêtrarêmbun
Sêtranaya lan Sêtragati
Sêtralewo adatnya
iku ingkang kantun
padha tungguwa ing wisma
rumêksa-a ing wêktu Jumungahnèki
aywa kongsi muadah

Ingkang rumat pangrêksaninèki
wisma miwah parentahanira
ingkang liningan ature
sandika sadaya wus
pra rubiyah kang badhe kari
sadaya yun tumuta
kumêdah tan kantun
datan linilan ing raka
dadya samya ngungun tan tumut ing laki
pinupus jrih ing raka

Ingkang samya lênggah jalu èstri
asasambyan ngalap nyanyamikan
Ki Cariksutra dêlinge
anakmas sadayèku
awon kèndêl sami alinggih
wontên sabda rinasa
wawadining wuwus
kawaspadaning kasidan
ing aurip puniku amanggih pati
pati amanggih gêsang

Mulya urip amurbani pati
mulyaning pati amurwani gêsang
sesa êsa wasesane
tan muksa datan mujud
tan kakalih datan satunggil
kwula tan kawasesa
Gusti tan sinuhun
pundi kang aran kawula
ingkang pundi inggih kang ingaran Gusti
rèh Gusti tansèng kwula

Kadipundi palimpinganèki
anak jêbèng Kae Mangunarsa
miwah nakmas sadayane
sadaya samya-ndhêku
Malangkarsa mèsêm lingnya ris
yayi Sèh Mangunarsa
sumangga ing ngriku
linêjar linge kang rama
Mangunarsa matur ring Cariksutrèki
mênggah wuwus punika

Sakalangkung dening rungsitnèki
liyan sujanma ingkang uwus man
pinitaya ing Hyang rêke
nugraha ingkang agung
lir Hyang Agung nugraha yêkti
kang sampun kawimbuhan
Sukma angganipun
mulya tan kênaning rusak
sabab tan na kuwasa pangangkatnèki
awrat-awratanira

Beda lan jalma ingkang sinung sih
sinisiyan ing Hyang Maha Mulya
tan wontên èwêd awrate
singgih subrantanipun
mring Hyang Widdhi panguningnèki
tansah pangabêktinya
ing Hyang Kang Maha Gung
gagantunganing wêkasan
wêkasaning agêsang amanggih pati
matiya jroning gêsang

Gêsang ingkang amurba ing pati
pati wus kalimput ing agêsang
gêsang wus tan na patine
mulyaning pati uwus
murba amisesa ing urip
urip wus kalimputan
ing pati sawêgung
agêsang sajroning pêjah
pan wus murba misesa pati lan urip
langgêng kaananira

Kang wus sipat ênggon sun ngalami
wus tan manjangakên nusa sabda
rèhne branta wus anungge
marang Hyang Maha Agung
tan abisa angapengini
punika pratandhanya
sor luhuring tuwuh
datang kenging ginampila
kawaspadan ing kasidan rèh kadadin
babaring janma-tama

Rungsiting ngèlmi pan dede uni
dene sastra kang tumrap ing papan
kojah wirayat pan dede
tan sampun dening wuwus
datan sampun dening angaji
Kitab kalawan Kur'an
tan wus dening guru
tan rampunging patakènan
amung purna kalawan pribadinèki
kang datan patinang ka

Cariksutra sumêdhot tyasnèki
apan kaprananing nalanira
pinalimping ring kajatèn
panujwanira sukur
mring Kae Sèh Mangunarsèki
pandhita taruna trang
bijaksanèng ngèlmu
datanpa ngalêmbananya
wus mupakat ing pangawruhira sami
tan pae tangkêpira

Pangrêsing tyas pan durung dungkapi
rumangsa ing kadununganira
anor sajroning driyane
alon dènnira muwus
Kae jêbèng Mangunarsèki
paran wus apatutan
lan sutangong mantu
Sèh Mangunarsa turira
singgih sawêg Allah dèrèng amarêngi
wruh raosing akrama

Walhualam ing mangke manawi
wontên karsaning Hyang Kang Misesa
hajad dèn-ngamakên rêke
dèntên ta ingkang sampun
ing pandonganira Kiyai
dèrèng girising manah
tan kabukèng kalbu
kayun langêning wanita
saking dene kumambang karsaning Widdhi
Alah tan mangga cipta

Ngumum samya tawakup kang myarsi
Ki Cariksutra ngartikèng driya
Sèh Mangunarsa jawane
wadad ngibadahipun
awiwinih santosèng tokit
trang trus ngèlmu kapasah
kakandhanganipun
alamat basa nujibah
pan wus kawistara paprèjèngannèki
cahya trahing ngawirya

Jayèngraga wruh sandining liring
alon umatur ring Cariksutra
kawula nuwun wulange
rèhing sastra Jawèku
Kawiswara ingkang punêndi
miwah Kerata-basa
Panitisastrèku
kalawan Caraka-basa
tuwin Candrasangkala myang Candragêni
kalawan Sandisutra

Dasa-nama Krêtawirêjèki
amung wruh babasane kewala
dèrèng sumêrêp yêktine
mugi Kae sung wêruh
pangartine kang sastra Jawi
kawula salaminya
katungkuling dangu
ulah kasantrèn kewala
ukur sagêd maos waosan sakêdhik
dèrèng dungkaping prana

Cariksutra mèsêm lingira ris
kenging paribasan basukila
têkèk cihna sabawane
nênggih patanyanipun
nakmas Kae Jayèngragèki
kacupaning wacana
wicaksananipun
ring Sastradirga ngayuta
Kawikrama ulah Maha Pramakawi
tan kêna kilapêna

Jayèngraga mèsêm turirèki
pan kawula nunuwun pasaja
ngangsu toyèng jaladrine
Cariksutra gumuyu
ngèlmu kêpèk kula puniki
tan paham lamun datan
wontên sêratipun
èngête abalêjatan
sajêgipun Candrasangkalaning rêdi
pinurwa ing sarkara

Sangkalane ponang ardi-ardi
kunir awuk tanpa jalu ika
miwah kang tulup sumendhe
tuwin kang pring sadhapur
lele gêna lan cèlèng mati
kalawan clêngan tiba
miwah jêbug awuk
kêlèthèk tumpêr kewala
pan wus jangkêp sasanga sasaminèki
sangkalardi punika

Maksih angka: 6 kang sirah nênggih
antaranipun nyandhak sadasa
nungswa Jawa sangkalane
Sirna Rupaning Dhuwur
Candhi Sèwu sangkalanèki
Naga Iku Angrusak
Jagad kalanipun
candhi Kalibêning ika
Bujanggèku Anêmbah ing Bumi nênggih
rêca Budhur babadnya

Tanpa Ngrasa Tingale Wong Singgih
Masigid-watu ing Salatiga
Sirna Ilang Gunaning Wong
Pajajaran ing dangu
Sirna Ilang Gunaning Aji
adêging Majalêngka
de sangkalanipun
Watu Mungal Katon Tunggal
duk gêmpure Sirna Ilang Karyèng Bumi
ngadêg kitha Bintara

Gêni Mati Siniram ing Jalmi
purwanipun trap agami Islam
Sultan Bintara pupule
lan pra wali linuhung
ngumumakên sarengat Nabi
supaya kèbêkana
sanungsa Jawèku
ing sarak Jêng Rasullolah
sinirnakkên agama Buda kang lami
salin agama Islam

Jayèngraga gupuh matur malih
mênggah Kerata-basa punika
lawan Raja-kusumane
Cariksutra amuwus
kang Kerata-basa puniki
lawan Raja-kusuma
sami dèntênipun
mèt sêmon watêking nama
yèn mênggaha ngèlmi Arab saminèki
pan palak palakiyah

Kadi ta yèn wontên jênêng nênggih
aksara  akèh wiraganya
ingkang brêmara alênteh
kèntiring maruta gung
watêkipun pan datan kenging
kungkulan budinira
kumudu gumunggung
datan kêna pinoyokan
lamun nêpsu tan ana kang dèn-èringi
yèn kabênbêran roba

Keratane aksara  na ngling
sang wira munggyèng tumamèng yuda
supakya matêmpuh dene
matyèng palagan nêngguh
watêking wong pangucapnèki
ngatokkên napsunira
tan kêna sinayut
maring sasamining jalma
miwah maring payomane datan ajrih
mring kaka yayah-rena

Aksara  keratanirèki
cacaturan parang tumêmpuh kat
tan kalok ing panuncange
watêking ca puniku
lamun èstri candhala wêngis
kumèdhêp ing wong lanang
amarentah kakung
rumakêt lamun sasanak
datan lana wani mring wong tuwanèki
wawatêk bangsa sudra

Lamun hê  dipun-keratani
hê-ra rata sêmpal kaèdêgan
jagad kèntir gumuruhe
wong jênêng ra puniku
apan pintêr datanpa ririh
cupêt atine malam
lamun duwe nêpsu
pan gêlis ing lêjarira
datan pandak barang karêpe sathithik
waninira satêngah

Aksara  keratanya nênggih
hê-ka kongkang munya ing pangrongan
pantaka gêlêng dadya mrèh
kamal suramakiwul
watêking wong jênêng ka nênggih
datan ladak pangucap
atos yèn amuwus
sêmbada guru-alêman
tan têlatèn watak kau kurang budi
kêdhik pasiyanira

Yèn aksara  dèn-keratani
ê-da daliwara munggwèng rana
tekang turangga tumamèng
yuda surat tumêmpuh
sêtyèng laga watêkirèki
wong jênêng aksara da
wor mèsêm yèn muwus
budi momot tur antêpan
tan katara yèn karêp kalamun jurit
sêndhu manis wuwusnya

Aksara  dipun-keratani
tatawang sêkar sumawur kentar
kadrêsan dening angine
sami ruru katawur
wor kumrisik kang wuluh gadhing
wong jênêng aksara ta
gapyak ing pamuwus
nawangkên wasising nala
nora kêna ngrungu ujar ala bêcik
canggèh wani satêngah

Keratane aksara  nênggih
sasêtya lairing puji rêja
maharêpi kadhatone
ngabyantara liripun
wong jênêng aksara sa lantip
sasmita sihing karya
lêmbut budinipun
lêpas marang pangawikan
sêngsêm basa landhêp graitanirèki
sêdhêng kuwanènira

Aksara  keratanirèki
wawukir malela lir sêmara
kumrusuk piyak pamore
kumarisiking wuluh
gadhing yèn wong jêjênêng mawi
aksara wa watêknya
angkuh ambêgipun
anyênyêt pangucapira
wong kawongan macan mring mitra tan asih
yèn nêpsu ngangsa-angsa

Aksara  dipun-keratani
apan lali ing Sukma sarira
mari karênga kêtabe
tumangkul teja kuwung
watêke wong jênêng la nênggih
alalu sihing puja
anduwèni angkuh
yèn sasanak gêng sihira
andhap asor yèn ana pangarahnèki
yèn nêpsu lir rasêksa

Aksara  keratanirèki
papunggêle kang buron wanara
amangsa gugundhik rêke
wong jênêng pa puniku
pan cugêtan datan kawijil
tan lana kinantêpan
crobo budinipun
tan ênang marang sudarma
luruh ing prakara ing aprang jêjirih
tan lulus asêsanak

Aksara  kerata winarni
adhadha umpan guna lènira
syuh anguwuh ing babune
kètrêg kêdaya sing lum
lambangira watêkirèki
wong jênêng aksara dha
asusahan kalbu
asring kapêdhotan trisna
anging budinira guna tur aririh
tan duwe kasaguhan

Keratane aksara  singgih
ji jiwata sang Narpati Rudra
amanas sarira rêke
taya amêngkul suku
mangku kuwung teja lan thathit
wong jênêng aksara ja
lêmbut budinipun
ana radane kagungan
amêm rêgu pan kumingsun sumêdêgi
tan rêna mor sasama

Aksara  keratanirèki
yata yayah-rena kaèwêran
girima rah umiline
ararênguning parung
parèjèngan watêkirèki
wong jênêng aksara ya
ambêgira lêngus
yèn rècèh anggora-gadha
tan wrin maring pakewuh marma prihatin
kasangsayèng sasama

Aksara  dipun-keratani
nyanyamikan panggah amingguwa
tan na kewran ing atine
katamaning margiyuh
wong jênêng nya wawatêknèki
kumawi yèn angucap
kèh pamèting wuwus
tur ta durung yèn guguwa
tita dadi papangane wong abangkit
gujih ati marassan

Aksara  keratanirèki
mamayu nguyu mèk akênturan
pancaka cala makêlèng
wong jênêng ma puniku
anastapa ambêge dhiri
manggung panas-atènan
kang adoh ginayuh
tan pati nampani ujar
mung wuwuse lumaku ginati-gati
tan ayun karameyan

Keratane aksara  nênggih
gagalih glan raga wèh magêlah
mangikêt magêlungrate
ing jagad raya wêgung
widadara kang widadari
padha mataya nêmbah
anggusthiyèng luhung
wong jêjênêng aksara ga
jêmbar budi ing buda nyenapatèni
mantêp lila ing srana

Aksara  keratanirèki
ba binuncang ring pèrèngrèjèngan
madalêm dinulu srine
pinapah kapara puh
ahyanèka watêkirèki
wong jênêng aksara ba
agêng nêpsunipun
kadya padha kakanginan
lair amêm micara alus amanis
ambayani jatinya

Aksara  keratanirèki
kang tha thathête kang mandraguna
nguwuh bèjraning kalbune
tiksna têkang tyas juwul
kêtêr krisik kang wuluh gadhing
wong jênêng aksara tha
kêthul budinipun
bodho ling-alingan bisa
tur abodho tan sumurup barang-kardi
lêson lumuh ing karya

Aksara  wêkasanirèki
keratanya apan nga ngangungan
kadya camêra gêgête
makewraning atêdhuh
kumrisiking kang wuluh gadhing
wong jênêng aksara nga
gramèh tanganipun
pintêr marang gagaweyan
budi asor anggêgusti marang èstri
gêntèn olèh durcara

Jayèngraga tumungkul turnya ris
dasanamamba paduka wulang
Ki Cariksutra wuwuse
èngêt-ngong anak bagus
dasanama ukur satêmplik
anging trimah rêramban
kêdhik-kêdhik lothung
tinimbang kang botên pisan
samya suka gumuyu kang para tami
Cariksutra lingira

Dasanama kang sawiji-wiji
kang dhingin dasanamaning wulan
sasangka candra sasine
basanta rata èntung
sasaddhara kirana nênggih
sitangsu lan prabanca
dasanamanipun
sang srêngenge purbangkara
diwangkara suwandagni arka rawi
pradangga-pati surya

Andangkara karaba mahari
kalandara raditya talaha
aruna bagaspatine
lan dasanamanipun
ingkang angin sadayanèki
pawana samirana
prabancana bayu
pracalita lan tracanca
wasawaha anila sindhung maruti
gunandya bajratiksna

Yèn dasanamaning gunung nênggih
endragiri prawata ancala
swela lan wanawasane
basulingga lan mèru
myang imawan ardi lan wukir
dasanamaning mega
kang rumuhun sawub
ima kadada imanta
imantaka akakara lan sasmiti
jalana jaladara

Himalaya gidada widagi
lan kapura lèn dasanamanya
banyu tirta tuya junèng
toban isnisi iku
we hèr toya usura warih
utaka lan malatar
luwata lan ranu
swanina lawan wulusan
yèn ta dasanamane sagara nênggih
samodra kiralaya

Jalanidhi tasik lan jaladri
myang arnawa lan pasir saboga
lèn gajah dasanamane
matêngga gatha mutu
brajamuka èsthi waniti
dirada lan samaja
liman nanggalèku
dipangga gajwaksa muka
lawan malih dasanamaning padhati
widari sang grasena

Salamuka swaninda sambiri
sirat anwin anda lan dhudhula
cithaka lan gindagundèk
wawasthi kucu kudhuk
lèn kang dasanamaning èstri
kumbamula capana
wanodya marmadu
dyah waela lan mantasa
myang carika madani arsa taruni
lan dasanamèng sêkar

Sari sidya pakaja lan malih
kang kumuda kusuma prabasa
tunjung padma wontên malèh
tulis mungguhing watu
pan rikaa yèn nèng panjalin
wolat yèn mungguh nèng mas
èndung wastanipun
yèn anèng wêsi gurita
lamun mungguh nèng salaka pandariwih
yèn mungguh nèng ron sastra

Wangsulane têkèng banyumuni
titi wêdi angrês arismana
lan malih awrat garbine
diwikartili nêngguh
kabèh ngaran amêtêng sami
wontên malih winarna
aranning awuru
tispraya darsusujana
pan wuruning dewa ratu miwah malih
arja wawanagota

Apan wuruning satriya nênggih
dene isthaka kulamardawa
wuruning mantri lan malèh
mongmongwukmo puniku
pan wuruning ditya rasêksi
yolho wuruning wandhak
wandakisuwiyu
pan wuruning jalmacèh
lan malih kawindi wuruning èstri
mukduk wuruning macan

Ingkang madra pan wuruning sapi
dandaka wuruning atisika
anjaran wuruning banthèng
kêra wuruning wêdhus
wagratulah wuruning gênjik
kraka wuruning sura
camrak onyil basur
wuruning wanara kênas
katiraca wuruning tikus mamêki
ana sasaminira

Kang punika nakmas Jayèngragi
kathah lirnya yèn linajêngêna
sadalu tan na pêdhote
winangsulaning pungkur
bok suwawi kèndêl nyanyamik
kinèndêlan kewala
pan mubadir wutuh
ingkang liningan agêpah
samya ngalap dhaharan sasênêngnèki
Cariksutra ris nabda

Paran wus dungkap ing têngah wêngi
santri matur sih kirang sakêdhap
Ki Cariksutra ngling manèh
pênêd sami won-ngangur
kakêntrungan dipun-dhulêngi
wong wadon kang angèmprak
suluk singiripun
lêlèjêming ngèlmu rasa
tinêpakurakên kalawan birai
tarêbang kêkêntrungan

Karya cagak-lèk anamur ratri
kang para tamu matur sumangga
nulya nuduh mring santrine
Sêtradrêma sirèku
lah pundhutên trêbangku aglis
nèng langgar karo pisan
si Jangkrik kêntrungku
si Nungmyang tarêbang-ingwang
lan têrbange Ki Carikmudha dèn-aglis
kêntrung trêbang si Guntang

Lan golèka kêntrung têrbang malih
kang liningan sigra nulya mangkat
santri tri ngambil trêbange
tan na dangu arawuh
katur ponang trêbangirèki
lawan kêntrung tinampan
sinêntak ginêmbrung
sinungkên ing tamunira
trêbang kêntrung pra tamu samya nampèni
sadaya mangku trêbang

Malangkarsa Sèh Mangunarsèki
Jayèngrêsmi miwah Jayèngraga
Anggungrimang Piturune
Sèh Modang Mongsariku
trêbang sanga cukup ngijènni
Cariksutra kalawan
Carikmudha wau
barung singir talu bawa
la ilaha ilalah ilalah-lahi
Mukamad Rasullolah

Tinampan ing santri jalu èstri
nganyut Sêkar-gadhung lagunira
sru asri ing suwarane
arêmpêg barung arum
agêmbrangan trêbangirèki
pong-pêg pong-pêg pong-pung brang
pêg-pêg bah gur bah gur
thung-plêg thung-plêg dhung-dhêng pung-brang
kêtongtong têk plak-plak blang-blang
tong-gring-pyak pyak-bêm pung-brang

Tangga desa parapatirèki
samya kagèt krungu salawatan
sruasri gumrah swarane
sadaya èstri jalu
kang wis turu lir dèn-gugahi
padha nonton tarêbang
kiwa têngênipun
gawa obor upêt mêrang
rare cilik ting carêngèk padha nangis
ngajak nonton slawatan

Dadak sakala nglatar mênuhi
wong niningal suka dhêdhêsêkan
wênèh mèlu sauranne
sangsaya sru gumuruh
wus antara babakannèki
anêsêg gagobyogan
iramanya landhung
sinalahan suwukira
nulya samya maca salawat kaping tri
bêng bêng bêng sèlèh trêbang

Cariksutra angandika aris
lah Wilapa sira andhulênga
suluk Rara-bathik bae
lagone Sêkar-gadhung
Ni Wilapa turira inggih
anulya singir bawa
Ki Cariksutrèku
gya tinampanan ing kathah
langkung ramya gumuruh trêbang lan singir
nulya Nyai Wilapa

Andhulêngi salawatan singir
dènnira ngadêg langkung rêkasa
akêmpusan ambêgane
andhulêngi gat-migut
rimong jingga bathik kumitir
prandene têpung pisan
saking agêngipun
lêmu gimblah anglêmbarah
têkèng solah-bawa nulya sindhèn ngêlik
mangkana singirira

Suluk Bathik kang pinurwèng singir
lah ta wus babo bathikên pisan
tênunan wus panêgase
ywa tinggal polanipun
lawan sira dèn-ngati-ati
kang cinacad punapa
dhasaripun alus
malamipun malam pêthak
wus dinuga lancêng sêdhêng sawatawis
kang canthing parèngrèngan

Myang panembok jêjêgulirèki
waja ginênèn kayu-tos ika
bandhulan pagawangane
padha pêpak sadarum
sapadandananing wong bathik
dhasar alus utama
tinulis jalêngut
mangkana upamanèka
yèn dhadhasar kêdhut wadhag tinul ngrêmit
kayane yêkti ilang

Datan pantês yèn tinulis bêcik
wêlantênên dikongsi kaya pa
mulih-mulih mring dhasare
yèn awon dhasaripun
babaranne nyêpêti ati
bok-prawan diprayitna
aja dupèh baut
sabarang karya bisa-a
ayu rupa ayu gawe ayu ati
aja kibir jubriya

Apan iku yêkti ora bêcik
yèku dadi sisikuning lampah
nganggowa sawatarane
luwih panggarapipun
yèn tumêmên sayêkti bêcik
yèn ati salèwèngan
sanggup-sanggupipun
prayoga mangsa bêcika
sabab iku dèn-wori sukaning ati
suwe ala dadinya

Malah-malah cêpak tiwasnèki
yèn maksiya pasthi dolle tuna
tan wurung nambak dhingklike
wa-dene rupanipun
kang ambathik iya tan bêcik
sapindha yèn atuwa
ana kang pinupu
adola dhidhis kewala
pasthi payu adol gawe lamun wêdi
bêrkate ayu rupa

Ewa samantên guguyon sirik
kang miyarsa angguguyu aywa
klèru tampa mêningane
yèn wêngi dhidhis ngèlmu
pan lirune tiwasing kardi
tinêbas ing riyalat
mumuji ing dalu
cabar tiwasing kawula
lamun tan rumangsa yèn urip sirèki
malarat tibèng karya

Sêdhênging sasi purnama sidhi
wong ayun lêkas ambathik sinjang
gawangan ngalam jêmbare
bandhul sèntêging kalbu
wawajanne sêmune kandil
malame rasa-jatya
de lalancêngipun
maningkêm pamoring rasa
canthing kalam molah loh-kalam linuwih
polanipun ingaran

Akyan-sabitah ingkang dèn-liling
kajêngipun apan kaharolah
trap gêni roh-ilapine
Nabiyolah kang kukus
kêkêrênne pan alam sahir
sawang têtêping iman
sêmpronge tyas têrus
asta kang kiwa anangga
têkadira ing lair tumêkèng batin
katon wayanganing Dat

Sadèrènge tumiba kang tulis
anèng papan pan sampun kawawang
sakalir reka-rekane
cinipta lawan ngèlmu
tan salaya lan rupa jati
lair têkèng batinnya
katèlad sadarum
tan inang mring ponang polang
rèngrèngane manut satitising ati
trus nitya kang sampurna

Tinemboking suka-lila sukci
anging aja angambah larangan
apan wus ana walêre
dipun masthi anurut
ing watêse bibironèki
putiye kang ngalela
irênge kang lurus
agawe gagang-gagangan
ingkang lêmbut lan alus aywa na lilit
kang dumêling tetela

Salasarên dèn angati-ati
nulya wêdêlên ing alam arwah
dimèn angalih warnane
srêpan luamahipun
dipun-tumaninah ing ati
sumampir ing Hyang Sukma
sakarsèng Hyang Agung
andhèrèk lawan satitah
ing lakune kang manthêng wêktuning jisim
dèn-tumêkèng wêkasan

Sinêkulan wirang lawan isin
sêdhêng-sêdhêng bibirone mangkya
lamun katrapan sogane
aja kagèt ing kalbu
wus karsane Hyang Maha Lêwih
karsa marang kawula
kinarya bang-biru
pan wus jamaking kawula
swarga lan naraka gagadhanganèki
tan kêna suminggaha

Amung pira-baranipun mangkin
lamun linorod susukêrira
winèdang molak-malike
anggilani mobipun
sarèkna sawataranèki
ywa sah prayitnanira
dèn-sukur dèn-emut
sira ngarêpkên pralaya
têkènging kasidan babaring kadadin
kanggeya ingawirya

Linêbokkên ing naraka singgih
anèng kubur gyanning patitisan
kaelokaning Hyang rêke
ingkang cêmêng karuhun
pan ing mangke dados aputih
ingkang putih waunya
dadya irêng mungguh
dumêling bibironira
aja samar ing paningal kang sajati
wêdêlane wus tuwa

Kadi gambar wawangunan rêsmi
wa-dene bok-parawan utama
dèn-isis madyèng latare
kagawokan kang dulu
kèh kang nganyang para minantri
pira rêgane baya
wa-dene sang ayu
sun palarangane rêga
anauri tan sun-êdol êmas picis
tukunên sabar-drana

Kalawan wangsit ingkang sajati
lan jawabên cangkriman-ingwang
amung patang prakarane
mantri utama muwus
ucapêna kadi-punêndi
Rasa Sukci anabda
cacangkrimanipun
wong pêjah lawan wong gêsang
kathah pundi wong Islam lawan wong kapir
myang priya lan wanodya

Wong kang ala bêcik kathah pundi
kadipundi jawabên kang nyata
mantri utama saure
jawabingsun wong ayu
yèn wong mati lawan kang urip
yêkti kathah kang pêjah
lan kang urip wau
nadyan punika uripa
lamun datan uninga lungguhing urip
tan wruh sababing pêjah

Ingkang lanang lawan kang pawèstri
kathah èstri sanajan lananga
yèn tan wruh jênêng lanange
sasat wong wadon iku
wong kang Islam lawan kang kapir
yêkti kathah kapirnya
nadyan Islam iku
tan wruh purwaning agama
yêkti aprasasat iku wong kapir
kang bêcik lan kang ala

Yêkti kathah kang ala ting pringis
nora lanang nora wanodya-a
nadyan ayua alir Ratèh
yèn kèdhè budinipun
yêkti ala tan aran bêcik
wong lanang dèn-akadya
Kumajaya bagus
yèn budine lucut nistha
yêkti ala tan ana ngaranni bêcik
marma wis kang utama

Ni Wilapa dènnya andhulêngi
langkung rêkasa pangèmprakira
saking kabotan awake
amigut ginuk-ginuk
kringêtira adrês umili
tansah dadya paguywan
lir rêmbêng dinulu
awak gimblah anglêmbarah
anging swara alit mêrit anjêlirit
tan sêmbada gêngira

Kadi suling bêning sumariwing
sêmu grathul-grathul barkat tuwa
prigêl saking lêgutane
tan ilang luwêsipun
myang tan ilang dhêdhèmêsirèki
tan ilang ngêssing swara
gêtêr krêkêlipun
tan ilang wiwilêtira
wus antara dangu dènnya bawa singir
suwuk kang salawatan

Sadaya raryyan pangaring-aring
samya ngalap nyanyamikanira
sarêng ngambil sasênênge
wedang pangananipun
wus antara rêrêmirèki
Cariksutra ris mojar
sapa kang mêdhudhuk
ganti andhulêngi ojrat
Ki Sèh Modang cadhang sasmita ningali
ngaliring mring rabinya

Ni Pêlangi ngungal-ungal liring
supaya kinèn andhulêngana
mingsêt krêp aliyan linggèh
ngowahi gêlungipun
pan katara solahirèki
miwah Kae Sèh Modang
langkung ngayun-ayun
mamèrkên rubiyahira
ing wasise èmprak andhulêngi rawi
Malangkarsa wruh cipta

Mèsêm angling mring Sèh Modang aris
yayi Sèh Modang rubiyahira
kewala ing saenggane
bok-rabine tinuduh
andhulêngi ojratirèki
rêke sami krana Lah
Sèh Modang sru sukur
sumanggêm ing aturira
kados inggih kalangkung dening prayogi
rinta kinèn dhulênga

Ki Cariksutra mèsêm sarya ngling
nak Sèh Modang puniku rabinta
punapa sampun sabêne
andhulêng brai ngèlmu
Ki Sèh Modang amatur aris
pan inggih sampun nêlas
ojrat singir suluk
gumuyu Ki Cariksutra
ngling lan ênggèh Bismillah ing ngriku wiwit
Ke Modang abawa-a

Nulya Ki Sèh Modang bawa singir
ngêlik tarampil dènnya narêbang
pinasang bêsus swarane
dhasare dhalang kêntrung
saurane kalimah kalih
binarungan ing kathah
santri èstri jalu
arampak swara sru raras
nuju têkèng sèlèh sauranirèki
Pêlangi nandhak bawa

Misih Sêkar-gadhung lagunèki
swara gêtas rênyah muluh rêmak
bêning lir suling sasêlèn
dènnya dhulêngi baut
kadya ronggèng gambyong narimpi
amidêri kalangan
ngrimong limar wungu
sarwi ulate kinarya
amêmêndir liring maring Jayèngragi
mangkana singirira

Atêtanèn sabinne sakikil
alasira binabadan lapa
tapa dèn-gring sarirane
obongên lan pitêkur
ingilènan kalawan bêkti
enjing lêkasa karya
maesane tuduh
waluku iman lan Islam
rakitane kayu sajatining puji
mamanuke tawêkal

Sambilane kang tan ewah gingsir
sawêt cêgah tatalining cêgah
kêndhali sabar dèn-age
cacadane lumintu
bubnuntute têka lumaris
singkal eloking iman
tinandhingan rukun
kêjènne awasing tingal
dèn-rumangsa sapira raga lan jisim
dadiawasing tingal

Ingingêran puji lawan dhikir
kang rinêksa tutuwuhing dosa
tinandhingan ing sarane
linawêd lawan kawruh
tinembokan manah tan gingsir
anglèr pasrah Pangeran
tinanêman ngèlmu
wiwinih lampah sarengat
lêkas tandur ing dina mêsak kang yêkti
sarya madhêp ing keblad

Wus anglilir tandure awilis
lah dandana ngabêkti Hyang Sukma
dipun gumolong ciptane
badan mulya kumênyut
kang sarengat tarekat-jati
amêmpêng prasa tunggal
dèn kêncêng ing laku
rumagak asrah ing Sukma
aywa kêna sira ewah lawan gingsir
iku jatining jalma

Ingaranan pantun ngingu takdir
duk mêrkatak ngono jati tingal
cumêthèt osik jatine
kumandêl dipun-jumbuh
mêmping kuning sêdhêng miwiti
anêbut namaning Hyang
kang murah donyèku
amulunga sih ngakerat
pan kinira kature kang sêmbah puji
tumungkul suhuling Hyang

Têkèng mangsa sêdhêng ani-yani
sakathahe gumulung rêkangat
dèn-angas ing sarirane
tinigas lawan rukun
tinalènan tobat sayêkti
meme mèdhêp ing tingal
pinulung dèn-alus
pinikul kalawan tapa
praptèng nêmbah asraha marang Hyang Widdhi
angrasa-a kawula

Sampun prapta pari saking sabin
wajib jakat parincining sarak
aja ko-tinggal sunate
aywa batalkên laku
aja ngrasa yèn sugih pari
aja kumêt dèn-loma
yèn mungguh ing kalbu
gulungên manah sampurna
pan sakèhe kang amangan wohing dami
angêpung marang sira

Dèn-angrasa sira amongtani
aja sira tinggal panggaota
aja angrasa duduwe
aja atinggal laku
aja tinggal sêmbah lan puji
rasane rasakêna
kawruhana iku
aja tuna ing agêsang
panas pêrih rasaning wong amongtani
tau bêgja tan cidra

Dalèrèngan ulate bok Plangi
ngècèr liring kabèh kawaratan
anyêndhal ati kincange
kang mulat samya rikuh
bêkah-bêkuh kèwuhan kapti
yèn wruh liringing netya
tyas tinumbuk-bêntus
tan kuwat sawatan ulat
yèn dinulu dadya rubiyahing alim
kadho-kadho dhêmênnya

Carikmudha kadhadhung ing liring
manahira dhat-dhatan kumêsar
amêgat ati ulate
mèh-mèh lali ing patut
mring Pêlangi kêpalang dening
rubiyahing ulama
sirik ngambah dudu
tansah amatili nala
Carikmudha dhasar karêmênanèki
wong wadon galak ulat

Lawan swara kang angrêsi ati
lepya mangsane awak wus tuwa
kabêgèraning atine
pan wus wawatakipun
badan anut ênoming budi
wong karêm swara rupa
tyas korup ing ngriku
yèn tan tawêkal ing driya
datan bisa ahli tawakup ing ati
kagulan ing pepeka

Sèh Modang lan Ki Carikmudhèki
batin pundhuh tunggal pakarêpan
mring wadon kang rada sêmbèr
Ki Sèh Modang andulu
pandhulênge rabinirèki
sasolah tingkahira
wèh liring mring kakung
tan ginita liring naya
malah dadya sukane Sèh Modang mèksi
marang rubiyahira

Bok Sumilir mulat bok Pêlangi
dènnya andhulêng sisingirira
kaworan èyor atine
ngalêm wiraganipun
ngalêm swaranira rum manis
ngalêm parikanira
suluk tanèn mungguh
angalêm pandhulêngira
anging ewa ulate tan masajani
anocog mring kang lanang

Agaging tyas kaduga ngungkuli
mring Ni Pêlangi sagêndhingira
adu baut ngês wilête
rada ngontoring kalbu
Ni Sumilir mring Ni Pêlangi
angancam wawalêsan
marang bojonipun
dhasar sirira kaduga
mring Sèk Modang dhasar lèmèring pawèstri
gampang gèbanganira

Wus antara dènnya andhulêngi
sêsêg sauran gobyog têrbangnya
suwuk maca salawate
kaping têlu ambarung
samya raryya angaring-aring
sambèn ngalap nyamikan
papangananipun
wedang myang udud anginang
wus antara dènnira arèrèn sami
Cariksutra ris nabda

Mring tamune jêbèng sadayèki
rèh wus awal ing wancisêmbahyang
utami Subuh wancine
sadaya pan jumurung
mring pahèran mèt toyastuti
santri adan galikan
nulya sunat sampun
kinèn angamati sigra
ngangkat pêrlu Cariksutra angimami
kongsi sampating salat

Wusnya sasalaman nulya mijil
nèng surambi satata lênggahnya
nulya lumadi dhahare
ngancaran sèmèkipun
samya wanting tuturuh aglis
nutug dènnya dhaharan
cinarikan sampun
pra santri bukti sadaya
ingkang arsa umiring lampahirèki
Cariksutra anabda

Mring kang rayi myang garwa kang kèri
ingsun tumutur mring Wanamarta
tilik Kang Arundayane
dèn-bêcik sira kantun
aywa wèng-wèng wawêkas mami
lah wis ingsun pamitan
samya-ndum rahayu
kang rayi lan pra rubiyah
apan sami umatur sandika sarwi
majêng atur pranata

Laju nikèn sasalaman sami
maring para tamu èstri priya
sêdaya atur pamite
winangsulan sabdayu
amumuji nutkên basuki
warata gantya-gantya
pasalamanipun
Ki Cariksutra ris nabda
lah suwawi anakmas mupunga enjing
dèrèng babaring surya

Malangkarsa Sèh Mangkunarsèki
samya umatur sumanggèng karsa
kawula dhatêng andhèrèk
Cariksutra ris muwus
sapa ingkang juru pangarsi
iya si Sêtradrêma
lan Monthèl nèng ayun
Iman Sêcajatingarang
grêmanana mangsa girisa nèng margi
bangêt barkah nèng marga

