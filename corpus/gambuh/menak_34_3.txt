wuwusên katri prabu
anèng Kuparman kang sami tugur
saibune anutug lêlangên sami
kathah pacangkraman agung
samya di-adi kinaot

ingkang môngka panunggul
Prabu Jayusman Murijalsamsu
putra sêpuh karaton agêng pribadi
sinêmbah samining ratu
dhomas ingkang para katong

dene sor-soranipun
nênggih kang rayi karatonipun
sira Prabu Ruslani Danurusamsi
angrèh ratu pitung atus
sinêmbah samining katong

malih sor-soranipun
ingkang gumantung karatonipun
pan puniku Sultan Anom Rustamaji
ing Kuparman têgêsipun
ingkang pinangku kaprabon

narendra limang atus
nagri Kuparman ingkang atunggu
punika kang dèn ratoni Rustamaji
yèn kala kang rama suwung
Rustamaji Narakatong

kang rayi malihipun
ngrèh ratu dhomas lan wolung puluh
pan sinêmbah ing ratu prawirèng jurit
nging ta datan nama ratu
balane ngungkuli katong

satriya malihipun
Hasim Kuwari balane agung
nanging nora marentah para narpati
mung bupati gêng-gêngipun
sami kadang kaparèng sor

sayuta balanipun
dhomas kang para bupatinipun
gih puniki Prabu Anom Parangakik
siniwakèng para ratu
kadang sadaya pan anom

kang dadya lok praja gung
Pangeran Kelan ing pêkikipun
tanpa tandhing ngilangkên langêning bumi
lamlamên sanagara gung
gêdhe cilik lanang wadon

kêmba wong yèn tan dulu
yèn dina gêdhe paseban sungkup
datan kêna sinapih wong aningali
atap asungsun atimbun
miwah sajroning kadhaton

yèn lami tan lumêbu
wong sajro pura pangajapipun
lawas têmên ratu mas ing Parangakik
nora animbali sunu
Pangeran Kelan maring jro

miwah kala Sang Prabu
Sultan Jayusman Murijalsamsu
angubêngi jro kitha ing pêndhak sasi
para ratu arinipun
angiring raka sang katong

wong desa gunung-gunung
miyarsa adat prapta dêdulu
kang lêlakon kalih latri tigang latri
prapta ing sarayatipun
kang sami prêlu nanonton

wijile sang aprabu
ing Parangakik kang munggèng ngayun
ingkang rayi Rajèng Karsinah nambungi
ing wurinipun puniku
Rustamaji Sultan Anom

sri upacaranipun
Hasim Kuwari ing wurinipun
wuri pisan pangeran ing Kaelani
lawan para ratunipun
ing lampah dadi wêwaton

kang raka pisan ngayun
Sultan Jayusman Murijalsamsu
dadya waton ing ngarsa kang rayi-rayi
Pangeran Ismayasunu
kang prêlu sami tinonton

kabèh titihanipun
dipôngga mawi palananipun
pan kalawan asongsong kurung tulya sri
kang andulu sami ngungun
anjêtung jomblong andongong

gêbèl têpining lurung
ajêjêg tindhih pating barêkuh
ana ngucap ya ta wong agung puniki
sêmune kabèh kapungkur
sadonya ngumpul marono

apa ta Nabi Yusup
kang anukma anèng radèn iku
dene nora gothang satuhu rêspati
amêmêt anyamut-nyamut
cat katon cat nora katon

tan ana tuwukipun
sagung wong praja ingkang dêdulu
tuwin ingkang anginêp wong wukir-wukir
mangkana ingkang winuwus
kang sineba para katong

Sultan Murijalsamsu
ing kanan kiri pra arinipun
munggèng ngarsa sagung kang para narpati
ing ari Rêspati nuju
ing wijilira sang katong

kadya samodra pagut
kathahing wadya kang para ratu
tanpa wilis bupati satriya mantri
wontên caraka tumanduk
lajêng katur ing sang katong

Bunandir aturipun
ing jawi wontên caraka rawuh
mawi surat saking ing Rum Burudangin
kêkalih punggawanipun
alon ngandika sang katong

paman Bunandir gupuh
nuli pundhutên surate iku
dyan pinundhut ing Kya Patih Abunandir
sigra majêng awotsantun
pustaka katur sang katong

tinon ngalamatipun
yèn badhe katur lawan kang ibu
sêrat saking Rajaputri Burudangin
lamate katur kang ibu
iya nora rama katong

Pangran Kelan tumurun
saking ing wijoan palowanu
marêk nêmbah ing raka sri narapati
surat tinampan wotsantun
lajêng tumamèng kadhaton

tanpa kanthi apuguh
surat sinôngga ing astanipun
sipat pundhak nora andhap nora inggil
rêspati sasolahipun
sakathahe para katong

mengo sarwi andulu
nadyan sami tunggila alungguh
kêmba uwang iya lamun tan ningali
sasolahe sang abagus
mungguh rêspati kinaot

kèh bisik-bisik muwus
sandhinge lênggah kang para ratu
anggèr iki ngadhatona ing swarga di
anglangkungi ruming santun
iku wong bagus kumroyok

wau ta lampahipun
sira Pangeran Ismayasunu
praptèng pura kang ibu angawe aglis
lah iya kene wong bagus
kang putra majêng wotsinom

baya sira ta dinuta
ing rakanira sang aji
panangkilan ana apa
kang putra matur wotsari
wontên caraka prapti
bupati kalih pukulun
ingkang ngêmbani surat
saking nagri Burudangin
lamatipun ibu katur jêng paduka

anulya sampun tinampan
kang putra mundur wotsari
lênggah kapara ing kanan
kang ibu ambuka tulis
têmbunge apêpuji
maring Hyang Kang Maha Luhur
kaping kalih punika
ing duta Nabi Ibrahim
kaping tiga angaturkên sêmbah kula

kawula atur uninga
kakang bok ing Parangakik
pun Isnaningsih kawula
budhal saking Burudangin
arsa amangun jurit
lilah paduka pukulun
lan pangèstu kang sarta
pamia eklasing galih
kasinau paran jêngraka paduka

Wong Agung Surayèng Jagat
panggih pamanggiling jurit
aprang lan Rajèng Kosarsah
srayanipun Samasrawi
bisikaning narpati
inggih pun Raja Kasrukum
prang cidra ngèlmu kêmat
pun kakang sri narapati
nandhang brana Sang Prabu Tasangsulngalam

dene jêng raka paduka
cinidra tanpa ningali
lawan sagung para nata
miwah kang para prajurit
dinumuh netranèki
sami tan bisa andulu
baris ing Arab kesah
saking ing Mutadarawi
pan kinêpang anèng nagari Lulkiyah

kawula nuwun paduka
dening inggih kumawani
angriyini magut yuda
sumêkti anênisani
kangbok Sudarawrêti
apuntên tuwan pukulun
tamat titi kang surat
ngandika Sudarawrêti
pan kumêpyur tyasira atêrataban

kulup iki ana karya
matura kakangirèki
nanging mêngko antèkêna
sêdhêng bubar kang tinangkil
aja ngagèt-agèti
aturana ta ibumu
wetan kono dèn enggal
tur sêmbah sigra lumaris
prapta ênggone kang ibu ing Karsinah

sinapa kulup ana pa
kang putra matur wotsari
ibu paduka ngandikan
dhatêng ibu Parangakik
putri Karsinah aglis
kerid kang putra gya rawuh
nêmbah wus tata lênggah
inguncalan surat nuli
sinukmèng tyas kadriya raosing surat

surat sêmu tan kajaja
Rêtna Sirtupelaèli
kakang bok paran ing karsa
ngandika Sudarawrêti
yayi dèwi dèn lirih
wong wis ana kang umagut
Isnaningsih manawa
dadia kawal sathithik
nora wurung ingsun yayi lawan sira

kulup layang iki turna
ibumu ing kulon aglis
kang putra nampani surat
mring gèning putri Mêdayin
Marpinjun aningali
yèn kang putra sigra nguwuh
kulup iku ta apa
iku layang têka ngêndi
atur surat sakêdhap mundur tur sêmbah

maos duk angsal satêngah
ngandika sarwi lumaris
mring gèning Rêtna Sudara
surate masih cinangking
kang putra anèng wuri
Sudarawrêti tumurun
watara tigang asta
tinggal palênggahannèki
Rajaputri Karsinah mêthuk anatar

sawusnya sami alênggah
putri Mêdayin nulya ngling
samêngko paran iki ta
karsanira yayi dèwi
matur Sudarawrêti
inggih ta sapênêdipun
nanging lêganing manah
prajurit ing Burudangin
wus ambantu prajurite têlung yuta

kulup iki pan wus môngsa
bubaran ingkang tinangkil
kakangira aturana
iya kabèh aja kari
Ki Prabu Rustamaji
Ki Hasim Kuwari iku
miwah ta pamanira
sarta Patih Abunandir
bapakamu karo gawanên ing pura

nêmbah ing ibu katrinya
mêsat sapraptaning jawi
sagung ingkang tinimbalan
kerid ing sri narapati
praptanira ing puri
mangsah wotsari alungguh
gantya nupiksèng surat
samya têmah aprihatin
angandika Rêtna Sudarawrêtika

hèh kabèh aja sungkawa
pupusên karsaning Widhi
alah iya pirabara
ana pitulung ing wuri
dene prakara iki
ingsun dhewe kang lumaku
lawan yayi Karsinah
kulup Iman Karnaèni
Kadarwati garwanira ingsun gawa

lawan karo bapakira
ing Suwôngsa Jonggiraji
kang padha napak gêgana
sira kabèh anak mami
pan nora dèn timbali
bok ta dudu karsanipun
nanging padha dèn yitna
samêkta kaprabon jurit
manawa na karsaning wong tuwanira

sun watara bangkat karya
yayi Dèwi Burudangin
ingsun sêlak arsa wikan
arimu Hasim Katamsi
milu magut ing jurit
iya kalawan putumu
Si Aris Munandar kang
padha mêtoni prajurit
nora kaya gêlis buyut kyai lurah

prandene atine kaya
jêjaka ngangkat birai
gumêr kang sami miyarsa
linge putri Parangakik
anyêlani prihatin
Patih Bunandir dinangu
sira pa antuk warta
tur sêmbah Patih Bunandir
inggih wingi praptaning duta panukma

èstu nèng nagri Lulkiyah
prajane Raja Ardabil
pangêpange ingkang mêngsah
langkung saking binathithit
bêngganging mêngsah gusti
rayi panduka pukulun
Isnaningsih duk prapta
pangamuke miyatani
bibar risak prajurite wong Kosarsah

ipahe munggèng dipôngga
Rajaputri Burudangin
kinarubut ing prawira
mêdalkên sanjata agni
mungsuh katiban tapis
kathahbupati kapupu
dening rayi paduka
Rajaputri Isnaningsih
tuhu lamun sumbagèng jagat wiryawan

mèh kêdhik kêna ing cidra
silip saking awiyati
Patih Jèdhi Purwakôndha
andingkik arsa jêmparing
awas sang rajaputri
andhingini mungsuhipun
kacundhuk ing sanjata
netra kadi dèn sujèni
udhunipun arsa ngêjogi palana

nêdya sampyuk ing ayuda
tibane dipun tampèni
cinandhak patih kabônda
dening putri Burudangin
kêmate tanpa dadi
karoncalan botên ucul
agung mêmatak kêmat
amarkungkum pijêr jêngking
sinawatan tiba amarwasèng mêngsah

eram kang sami miyarsa
pangungunira ing batin
Sudarawrêti ngandika
nyata bangêt bocah bêcik
putri ing Burudangin
sêmbada lawan lokipun
bêntêt tan ana gothang
nora mêsthi madal sumbi
iya môngsa bodhoa tinohan pêjah

ya ta malih matur nêmbah
Rêkyana Patih Bunandir
sakasoripun punika
Sang Prabu Mutadarawi
ngambil srayane prapti
ing Betarti ratu agung
prakosa sugih bala
nama Prabu Kulibadir
nanging dèrèng prapta nagari Lulkiyah

dene jêng raka paduka
anèng guwa siyang ratri
gêrahe dèrèng waluya
miwah kang para narpati
nanging sagunging baris
sampun wontên asrêpipun
sasat paduka têngga
wontên putri Burudangin
pan wus sami kalawan paduka têngga

nging maksih sami karuna
sambating para prajurit
paduka lami tan prapta
nadyan putri Burudangin
angajap siyang latri
rawuh paduka pukulun
malah indhaking warta
agung nangis Isnaningsih
ngipi-ipi angajap rawuh paduka

mèsêm Dyah Rêtna Sudara
yayi Sirtupelaèli
apa ingkang karêpira
Rajaputri Burudangin
dene kapati-pati
angajap ing praptaningsun
apa ta maksih wêgah
mungsuh wong Mutadarawi
nêmbah matur rajaputri ing Karsinah

kangbok botên yèn punika
watawise Isnaningsih
putri adi môndraguna
môngsa kewrana ing tandhing
lumaku dèn sêksèni
wêtuning prawiranipun
kêdah tuwan abêna
suka paduka jênêngi
yèn tan wontên paduka pan masih taha

dèn akêna wong sajagat
putrine wong Burudangin
yèn dèrèng kauningana
ing paduka masih sêdhih
benjang lêga kang ati
yèn sampun paduka jangkung
angalêma sakêdhap
dadi mênthêle tyasnèki
dadya jimat paripih madyaning papan

gumêrah kang sami myarsa
ngandika Sudarawrêti
bisa têmên ngumpak-umpak
sira iku yayi dèwi
kang rayi anauri
lah punapa êtohipun
yèn botên makatêna
para putra anauri
pan kawula tumut jêng ibu Karsinah

kèndêl prasamya dhêdharan
para putra ibunèki
Rêtna Kadarwati prapta
ngandika Sudarawrêti
dandana sira nini
payo tinjo wong tuwamu
kêna pamanggiling prang
mungsuhe wuwuh kang prapti
Sri Kasrukum iku ratu ing Kosarsah

kang putra matur sandika
botên ambêkta prajurit
priya ingkang pra dipatya
miwah kang para narpati
kalorèhên ta nini
anggawa prajurit agung
mung loro bapakira
ing Suwôngsa Jonggiraji
iku dhenok kang rumêksèng maring sira

ing tingkah datan kawarna
ing dalu angkatirèki
saking nagari Kuparman
sira rajaputri kalih
katiga Kadarwati
lan pawongan patang puluh
sami napak gêgana
kunêng kang lagya lumaris
kawuwusa kang sampun siyagèng bala

budhal saking prajanira
sira Raja Kulibadir
gumuruh swaraning bala
kêrig prajurit Betarti
satriya pra dipati
tuwin para ratu-ratu
wadya yutan balabar
ing marga pan sampun lami
praptanira jajahan ing Purwakôndha

sira raja ing Kosarsah
lan Rajèng Mutadarawi
mêthuk lampahe duk prapta
sira Raja Kulibadir
amiyak bala aglis
lumajêng bala Kasrukum
Rajèng Betarti têdhak
mêngkul pada anungkêmi
Sang Aprabu Kosarsah sami karuna

Sang Aprabu Purwakôndha
tur sêmbah langkung minta sih
nulya Sang Prabu Nusirwan
ingaturan sampun prapti
panggih Rajèng Betarti
Kulibadir wus atundhuk
tata suka panggihnya
lawan Prabu Nyakrawati
anambrama ratu agung pinituwa

Rajèng Betarti ngaturan
manjinga Mutadarawi
nanging sang nata tan arsa
yayi katêmu ing wuri
prasêtyanira yayi
iku dudu niyat ingsun
pan ingsun nêdya aprang
ngêndi goning wong ajurit
payo banjur maring barisan mucunga

sampun laju wau sagung para ratu
lawan balakuswa
prapta barisan ing nguni
tangkêp malih angêpung baris Lulkiyah

balanipun dèrèng têlas kang lêlaku
pan sadina-dina
praptane bala Betarti
wetan kutha gèning kuwu para raja

kulon kidul lawan lor amung anuduh
bupati kewala
sira Raja Kulibadir
akasukan andina nèng pasanggrahan

tan kawuwus para ratu kang angêpung
gantya winursita
jro kitha sampun miyarsi
lamun prapta bantune Raja Kosarsah

Ratu Agung Betarti kadhatonipun
bisikaning nata
sira Raja Kulibadir
sugih bala môndraguna ing ayuda

lingira rum Tasangsulngalam Sang Prabu
para anak ingwang
yèn uwis waluya mami
lah ing kono sun turut sakarsanira

marmanipun para raja rajasunu
tiwasa satunggal
sayêkti ingsun belani
nora ngimpi yèn nêdyaa kari waras

dening mungsuh inguwuh pra ratu sèwu
apanggawe susah
jêr dhèwèk tiba basuki
mungsuh ika matia mati duraka

ya ta wau eca para rajasunu
katêndhagan pangan
kinêrig wong Burudangin
saisine ginawa maring Lulkiyah

ya ta wau wong agung ingkang winuwus
dènira nèng guwa
sampun manjing kawan sasi
raja ing Lulkiyah kinanthi jro guwa

kang ingutus wira-wiri mung puniku
wau ingkang prapta
apuranira Hyang Widhi
praptanira Nabi Kilir anèng guwa

adhêdhawuh ngêmban apurèng Hyang Agung
ambêkta usada
apanjang kadi godhong pring
warni ijo pan kadi ijoning sutra

praptanipun asalamu ngalaekum
ingsun ingkang prapta
gawa parmaning Hyang Widhi
pan kagawa iki dhaun kang usada

eyangamu iya Nabi Kilir ingsun
wong agung anyandhak
ing pada sarwi nungkêmi
ingusapan kang netra sampun waluya

alon matur hèh nabinirèng Hyang Agung
yèn amba waluya
inggih badan amba siji
lamun sanak amba iki para nata

botên antuk apuranira Hyang Agung
amba belakêna
anglabuhi lara pati
sru gumuyu iya kabèh ingapura

baya iku usapêna netranipun
kabèh sanakira
para ratu ingkang sakit
wus tinampan Nabi Kilir nulya musna

langkung ngungun wong agung nimbali gupuh
mring Rajèng Lulkiyah
majêng ngandika Sang Amir
êndi guwa kang dèn goni yayi êmas

sampun dalu Ardabil suka kalangkung
mulat mulyanira
Wong Agung Surayèng Bumi
sarêng mêdal mring guwane Arya Maktal

buka tutup ya sapa kang arsa masuk
marani gon ingwang
nauri Raja Ardabil
pan kawula dhèrèkkên raka paduka

lingira rum yayi wus ana pitulung
êndi netranira
ingsun usapane yayi
dyan ingusap godhong kulirin waluya

sigra ngrangkul ing padanira wong agung
langkung sukur ing Hyang
ngandika Sang Jayèngmurti
sira yayi mringa guwane Marmaya

kaya iku mau ing pangusap ingsun
marang netranira
lah iki godhong kulirin
lan asparin usadane mata wuta

sigra jujug wong agung andhodhok pintu
Umarmaya tanya
sapa ingkang dhodhog kori
anauri wong agung ing Tambakrêtna

kakang ingsun Ki Umarmaya angulung
apa karyanira
Arya Maktal lingira ris
apan arsa ngusadani netranira

ariningsun iya kene dèn agupuh
têtambane apa
ya iki godhong kulirin
mung salêmbar warna rupa walikira

walikipun kulirin usadanipun
iki wong lêlima
ingkang sawalik asparin
usadane iya kabèh para nata

ya ta sampun ingusapan netranipun
Umarmaya waras
kakang mas parakna iki
usapêna yayi Tamtanus netranya

ingsun wangsul marak ing ngarsa wong agung
anèng guwaningwang
Ki Umarmaya lumaris
mring guwane Prabu Tamtanus ing Yunan

dhodhog pintu têtanya Prabu Tamtanus
iya iku sapa
marani mring ênggon mami
iya ingwang kakangira Umarmaya

iya ingsun kang gawa tômba pinunjul
pan saking wong Menak
godhong kulirin asparin
kang kulirin iki tambane wong lima

walikipun asparin arane iku
sagung para nata
ingkang anduwe sawalik
kang sawalik amung wong lima balaka

ya ta gupuh ingusap Prabu Tamtanus
netrane waluya
ing Dipati Guritwêsi
yayi mringa ing guwane Natèng Kebar

dèn agupuh kulirin usapna iku
Tamtanus anulya
mring guwane Yusup Adi
dhodhog lawang kang marene iku sapa

gya sumaur sira Sang Prabu Tamtanus
ingong yayi prapta
ingusap netranirèki
wus waluya Prabu Yusup Adi Kebar

sarêng laju katiga Umarmayèku
marang guwanira
Wong Agung Parangtejèki
panggih lawan Wong Agung Surayèng Jagat

praptanipun ingkang bubur surba banyu
dèn jênang kalawan
winoran daginging kambing
eca sami dhêdharan wong agung lima

sawusipun Sang Natèng Kebar tinuduh
marang jroning praja
animbali para aji
ya kang godhong asparin ingkang binêkta

praptanipun anjujug Prabu Lamdahur
lawan Umarmadya
kinumpulkên para aji
ingusapan sadaya kang para nata

ing ronipun asparin waluya sampun
enggar para raja
angajap têmpuh ing jurit
pan wong agung sigra kondur angadhatyan

garwanipun wus apanggih kalihipun
samya nêng karuna
Kisbandi lan Isnaningsih
Rajèng Burudangin tinamban Marmaya

apan sampun waluya kadya rumuhun
Ardabil tur priksa
yèn mungsuh bantune prapti
Kulibadir Betarti ratu prakosa

Dhatuk Tartus pinanggihkên lan wong agung
nênggih aturira
wau Ki Kakim Waridin
gusti tuwan amêngsah lan ratu kêmat

yêkti patut andhingini aprang pupuh
sampun kongsi dadra
kêmating prang dimèn mati
aprasasat paduka bandhêmi setan

botên siku botên batalkên pukulun
ing sabil paduka
wong agung suka miyarsi
iya kaki pelingmu pangèstunira

besuk esuk radèn putra radèn buyut
dimèn mijil ing prang
rayinta ing Burudangin
anjênêngi yudane buyut lan putra

pan wong agung sukèng wardaya anurut
iya yèn mangkana
anandhak mungsuh kang prapti
nanging sira aja kilap ingunduran

tan kawarna ing dalu wuwusên enjang
munya kêndhang gong bèri
têngara gumêrah
thongthonggrit lawan gurnang
kêkirab sagung prajurit
berag ing aprang
dalêdêg baris mijil

Rêtna Dèwi Isnaningsih wus siyaga
sagung prajurit èstri
samêktèng ayuda
Radèn Aris Munandar
lan Radèn Hasim Katamsi
môngka manggala
lan ibu anjênêngi

amiranti ing papan baris kalangan
mung para rajasiwi
barise kang mêdal
sagung para narendra
datan wontên kang umijil
ingkang sarira
ingayêm-ayêm sami

miyos munggèng dipôngga palana lawak
Sang Prabu Burudangin
saprajuritira
manggung anèng dipôngga
sira Ki Kakim Waridin
saratinira
mangkana mungsuh mijil

ambêlabar baris Betarti Kosarsah
baris Mutadarawi
atêpung kalangan
Radèn Aris Munandar
amit miyos ing ajurit
nitih turôngga
kawot kaprabon jurit

praptèng rana turangganira mandhapan
surak gumuruh atri
amanggung dipôngga
Rajèng Betarti nglela
anjênggarang Kulibadir
Rajèng Kosarsah
Rajèng Mutadarawi

sira Prabu Nusirwan atêtimbangan
lan Prabu Kulibadir
matur Patih Bêstak
pukulun maharaja
paduka dipun bocahi
lan winadonan
kang sêpuh botên mijil

asêsumbar Rahadèn Aris Munandar
rêbutên ing ajurit
Si Aris Munandar
lah kene mêtonana
êndi ratu ing Betarti
tandhing prawira
mêtua Kulibadir

ya ta waukang lagya saking gêgana
putri ing Parangakik
lan putri Karsinah
jangkung luhur paprangan
lan Kusuma Kadarwati
awas tumingal
kang mêtu ing ajurit

kawistara sumbare Aris Munandar
hèh Nini Kadarwati
awasna ta ika
aran Aris Munandar
putumu anake iki
Si Ibnu Ngumar
mêngko yèn diwêtoni

nora nistha ing ayuda dhinginana
ratu wêwatak eblis
wau kudanira
mubêng sarwi mandhapan
suwe nora dèn wêtoni
dening rarenya
sagêde ing turanggi

sêbat-sêbut gadane agung binuwang
silêm anèng wiyati
tibane cinandhak
parisannya binuwang
kadya ulung nambêr pitik
eram kang mulat
wiraganing kang jurit

amung Rajèng Betarti ingundhamana
mêtua Kulibadir
de padha prawira
ratu dahwèn ta sira
têtulung wong sor ing jurit
kudu ta sira
nguripakên wong mati

, lingsêm sangêt lamun iku anuduha
dudu kang dèn sumbari
manawa tinarka
kêcil ati ing mêngsah
dadya Raja Kulibadir
mangsah ing aprang
jênggarang munggèng èsthi

ya ta obah wau ta dipangganira
putri ing Burudangin
saprajuritira
ngêtrapkên kêndhangira
miyat putri Parangakik
yayi Karsinah
dulunên Isnaningsih

pratikêle wus wignya ngadoni yuda
tuhu putri prajurit
ayême prayitna
santosa miyat lawan
wau Raja Kulibadir
praptèng payudan
surak gumuruh atri

wus apanggih lan Radèn Aris Munandar
lir singa mungsuh èsthi
kang ibu tab-taban
ngadêg anèng palana
cinandhak lawan kang bibi
sira lungguha
aja angêtarani

kaya dudu tingkahing trah jaya mrata
sarati anambungi
lêrês ibu dika
puniku baris Ngarab
muntap kang baris turanggi
wau duk miyat
dika ngadêg nèng èsthi

kang ayuda Kulibadir atêtanya
sapa ranmu prajurit
liwat saking bocah
balungmu misih rênyah
kudu mêksa prang lan mami
Aris Munandar
namaningsun prajurit

iki anak Prabu Sayid Ibnu Ngumar
putraning Maryunani
prawira digdaya
iya kabuyut marang
Wong Agung Surayèng Bumi
pan ibuningwang
Ni Jetun Kamarukmi

atmajane Sang Prabu Tasangsulngalam
Ratu Gung Burudangin
iya apa sira
srayane wong Kosarsah
narendra saking Betarti
apa kang nama
Sang Raja Kulibadir

iya iki ingkang sira undhamana
dening liwat sirèki
beka kudu ngajak
aprang lawan wong tuwa
yèn nora winêton pasthi
agawe ojat
ratune wong Betarti

sinumbaran nora wani magut ing prang
têtêp ratu anyupris
kêcil ati nyata
pasthi mangkana padha
kang ngucap maringsun iki
hèh payo bocah
apa anèng sirèki

anauri Rahadèn Aris Munandar
ratu mamak sirèki
apa tan miyarsa
lamun prange wong Arab
dudu carane dhingini
gumuyu suka
Sang Raja Kulibadir

ya ta wau kang anjangkung saking wiyat
putri ing Parangakik
marma mring kang wayah
Radèn Aris Munandar
gêrèt mênthang kang jêmparing
ingarah-arah
nanging bedhore ranti

pan sikute Kulibadir kang ingarah
sêdhêng mêngko yèn bindi
jimpea kewala
wau ta kang ayuda
angling Raja Kulibadir
lah dèn prayitna
sangganên ing ajurit

ibunira Rahadèn Aris Munandar
Ni Jetun Kamarukmi
langkung saking maras
mêgêng datan ambêkan
kang putra arsa binindi
lagya ingayat
mring Raja Kulibadir

kêbatira Rêtna Sudarawrêtika
lumêpas bedhor ranti
sikute kang kêna
cumêplès saking wiyat
sira Raja Kulibadir
gadane gigal
kagyat Rajèng Betarti

mênthang malih langkape Rêtna Sudara
mindho kang bedhor ranti
sikute kang kiwa
cumêplès paris gigal
umatur Kakim Waridin
tuwan awasna
putra tuwan ing jurit

gadanipun mêngsahe punika gigal
parise tibèng siti
punapa kang mawa
paduka dèn waspada
angling sang rêtna lan bibi
hèh kaki sapa
pa karyane nulungi

tingalana mêndhung ngarompol ngawiyat
gumêbyar kadi thathit
nyamating makutha
ingkang garudha yêksa
nênggih dipun makuthani
intên samaja
gêngipun ing hèr gêni

ingkang lirap-lirap siyunging garudha
ingkang kumilat putih
mutyara kinarya
nglapis siyung garudha
pitung dhêpa panjangnèki
siyung garudha
sinopak mas sinangling

kukuning garudha kinathok mas samya
rukmi sinangling-sangling
buntuting garudha
rinawisan kumala
jumêrut sami inganggit
mila prabanya
lir lintang sèwu riris

titihane Sang Rêtna Dèwi Sudara
putri ing Parangakik
kang subagèng jagat
punika lagi prapta
jangkung ing wayah kuwatir
dènira aprang
mêngsah Ratu Betarti

kang anibakakên ing gada punika
panah bedhore ranti
mêsat sawidara
sikute kang tiniban
kiwa têngên sami kêni
ing panah gandar
mila tiba kang bindi

kang parisanipun sami kapalêsat
sikute Kulibadir
kêni panah gandar
milane kicat-kicat
wau raja ing Betarti
ngungun miyarsa
Kusuma Burudangin

duk tumênga katon ingkang gêbyar-gêbyar
Kusuma Burudangin
anêmbah tumênga
nêmbah sirna manira
ing pakolèh taklim batin
alon têtanya
Kusumèng Burudangin

kaki apa kang wira-wiri punika
maring ing kanan kering
nuli maring ngarsa
wangsul ngering anganan
cumalorot jêbul wuri
bali mring ngarsa
kilate kilat wilis

pan punika rajaputri ing Karsinah
Ni Sirtupelaèli
ngampingi kang raka
prange Rêtna Sudara
milanipun wira-wiri
putri Karsinah
trombolan dèn jagani

ingkang kilat-kumilat inggih punika
pêksindra saomahi
pan titihanira
putri adi Karsinah
saandaka wulu wilis
pan kadi mêrak
pêksindra saomahi

inggih sami kuwatir yudaning wayah
mila sami mayangi
tan adangu ana
cumlorot saking wiyat
anjog ing palana rukmi
kabruk tur sêmbah
ing putri Burudangin

arsa tinêdhakan sêlak atur sêmbah
Kusuma Kadarwati
dêkunge prayoga
rêspati têmbungira
ibu kawula tinuding
raka paduka
jêng ibu Parangakik

sampun kagèt sampun ewah gèn paduka
jênêngi ing ajurit
pan pinrih ramea
yudane ingkang wayah
tinonton saking wiyati
dhêku sandika
Sang Putri Burudangin

mèsêm nêmbah Kadarwati sigra mêsat
kaki Kakim Waridin
iki mau sapa
nêmbah mring ingsun iya
manise sundhul wiyati
raga karana
pantês têmên wong iki

alon matur punika putra paduka
Pangeran Kaelani
ingkang darbe garwa
pan inggih têtariman
saking ibu Parangakik
kang darbe tawan
putri adi Kubarsi

atmajane Wrahat Barsi ratu gagah
Maliyat Kustur nênggih
kadang ingkang tuwa
Wrahat Kustur taruna
ibune Pataniburni
putrining buta
kasoran ing ajurit

milanipun tinawan raka paduka
putri ing Parangakik
tuhu moncol ing rat
prawira môndraguna
putri sêkti bisa laki
marune samya
sadaya wêdi asih

kang ayuda Rahadèn Aris Munandar
ningali mungsuhnèki
gadane malêsat
kèndêl kadung kewala
angling Raja Kulibadir
mara gadaa
aja mênêng sirèki

kapirare yèn ingsun nganggoa gada
Aris Munandar aglis
mrêpêk mutêr gada
sirahe kang dipôngga
ginada ajur ngêmasi
tiba kalumah
Sang Raja Kulibadir

ngathang-athang tangi-tangi nora bisa
cape astane kalih
anulya cinandhak
maring Radèn Munandar
tinarik sampun katarik
dèn ikal-ikal
dangu nèng astanirèki

malah tinon ing mungsuh eram tumingal
kuwate anglangkungi
kadya ngikal mêrang
sagèdhèng tan karasa
sigra binanting ing siti
mustaka pêcah
bau pukang manguwir

kadi guntur surake kang bala Ngarab
mila kêmba kang jurit
dene ratunira
nuli apês kang yuda
bubar barising para ji
angêlun dhadhal
marang Mutadarawi

ngungsi kitha sagung ingkang para raja
Kasrukum Samasrawi
tuwin Sang Nusirwan
lan kabèh pra dipatya
sagung para rajasiwi
angatag wadya
ngusir bubaring baris

mawur mawurahan samya salang-tunjang
putri ing Parangakik
nênggih sampun têdhak
lan rayi ing Karsinah
mulat putri Burudangin
sigra tumêdhak
saking dipôngga nuli

malajêngi ing raka nungkêmi pada
myang Jetun Kamarukmi
samya nguswa pada
gantya putri Karsinah
sinêmbah ing putri kalih
ngawe kang putra
Aris Munandar prapti

anêmbaha enggal marang eyangira
sigra dènnya ngabêkti
rinangkul mring eyang
ingaras kang mustaka
kulup iki buyut mami
Aris Munandar
mêtu prawirèng jurit

pêparentah ing Gusti Rêtna Sudara
karuhna mungsuh iki
yayi anuduha
marang punggawanira
nunggala lakune yayi
lan para putra
jêr sira senapati

samêngko pan uyun-uyunaning bala
kabèh barisan iki
sira kawruhana
manawa pinariksa
tur sêmbah Ni Isnaningsih
inggih sandika
nuduh kapat bupati

tan kawarna ing marga ingkang lumajar
sadalu marga prapti
lajêng manjing kitha
tutup sakèthèng samya
larène wus dèn isèni
punggawanira
ing panggung dèn jagani

palatare tinuguran pra dipatya
ratu katiga nunggil
Kasrukum Nusirwan
sami anèng jro pura
barise pra putra sami
prapta mèt papan
kinêpung binathithit

ingkang êlèr putra Sêrandil kalawan
Rajaputra Kohkarib
wetan putra Kebar
lawan putra ing Kangkan
kilèn putra ing Ngabêsi
lawan Yujana
kidul putra ing Turki

lawan putra Yunan gantya kawuwusa
Rêtna Sudarawrêti
lan putri Karsinah
manjing maring jro kitha
kering putri Burudangin
lawan kang putra
Kusuma Kadarwati

Radèn Hasim Katamsi Aris Munandar
samya tumut angiring
praptaning nagara
lajêng manjing jro pura
Wong Agung Surayèng Bumi
mêthuk ing garwa
tumundhuk anèng wijil

pan sadaya wus binakta dalêm têngah
katur solahing jurit
suka duk miyarsa
wong agung tutur tingkah
mring kang garwa Parangakik
duk anèng guwa
lamine kawan sasi

waluyane têdhak aparing usada
Kangjêng Bagendha Kilir
godhong siji nama
roro lan roro rupa
ijo pan ingkang sapalih
suwalik apan
kuning anyutra kuning

ron kulirin lawan asparin namanya
sawusnya mulya sami
punang dhaon sirna
ngungun kang winartanan
prapta Sang Raja Ardabil
atur uninga
praptane duta kalih

tur tupiksa yèn sampun angêpang kitha
nênggih Mutadarawi
para rajaputra
dene ratu katrinya
ngumpul anèng jroning puri
lagya ngupaya
paekaning ajurit

aturipun sira Sang Rajèng Lulkiyah
yèn kèndêlna manawi
antuk sulap anyar
ngrêronce pagawean
adat Prabu Samasrawi
miwah Kosarsah
sami kasmaran sikir

Wong Agung Surayèng Bumi
parentah samêktèng bala
mring Purwakôndha budhale
sanega sagungingbala
kang para raja-raja
saking Lulkiyah wus kêbut
tan ana kari satunggal

sagarwa putra tan kari
ing marga tan kawursita
ing Purwakôndha praptane
sampun manggih pasanggrahan
lami mangkya rinêngga
binanjêngan tarub agung
wisma gêng kathah wêwahnya

Sang Rajèng Mutadarawi
lawan Sang Rajèng Kosarsah
Rajèng Mêdayin wusdene
tan ana kang tinaria
Sang Prabu Purwakôndha
amung Sang Prabu Kasrukum
patihe kêni ginarap

kang taksih kêni tinari
amung Kya Patih Buwawas
maksih kêncêng ing pikire
ratu yèn ajriha ing prang
sayêkti ngêmat jagat
sampun pakaryaning ratu
prang lan samèng-samèng raja

kalamun nungkula aris
apan dèrèng wontên adat
sayêkti ngadu awake
puniku têtêp saadat
yèn dèrèng adu awak
tan kenging nulia nungkul
saengga sadèrèng aprang

punika nungkula aris
botên bênggang ing akrama
ratu pan wus pakaryane
aprang lan samaning raja
alon dènnya ngandika
sira Sang Prabu Kasrukum
hèh sira Patih Buwawas

apa ta maksih kadugi
paekan upayaning prang
numpêsa wong Arab kiye
sakèhing paekan sirna
yèn mungsuh lan wong Arab
yèn wis katog ing budimu
yêkti nulya ngadu awak

Buwawas matur wotsari
gusti kalamun bambana
inggih kadugi ngupados
nanging kawula punika
tan kenging ngupadosa
inggih sampun untung kontung
wong sampun binaya mangap

kawula pan darbe padik
ratu gêng ing Kalakodrat
ratune lan prajurite
tan kêni dulu wong liya
lajêng binadhog samya
wong siji dulu wong sèwu
tan kewran pasthi kapangan

Sang Raja Salsal namèki
atmajane Raja Daldal
ing mangke sangêt kasompok
botên kêna budidaya
liyane abên awak
Patih Talsiyah puniku
bok sagêd mamèt upaya

puniku kang mêmarahi
anggawa Prabu Nusirwan
mangkya ingêtog budine
kalawan Ki Patih Bêstak
lara angajak-ajak
sami nangis ting salênggruk
Patih Talsiyah lan Bêstak

angling Prabu Samasrawi
pikir kang sampun kaliwat
sayêkti datanpa gawe
balik samangke kewala
kakang Patih Buwawas
dika punapi ta saguh
lamun ing kene maksiha

patih ingsun Patih Jèdhi
pan ingsun maksih polatan
Patih Jèdhi kacêkêle
ing mangke kinarya rewang
mring Sang Surayèng Jagat
Patih Buwawas umatur
amung ta pikir satunggal

puniku sagêd basuki
manawa liyan punika
pikir têluk mati bae
lamun ajrih maring pêjah
pasthi têluk kewala
lamun datan purun têluk
yêkti yèn mati kewala

pirabara yèn aurip
aprang mungsuh lan wong Arab
sugih dandanan pasthine
bêcik-bêcik lan akathah
lanang wadon dandanan
têkan bocah misih kuncup
bisa amatèni raja

patine Rajèng Betarti
dene liwat tan sêmbada
mungsuh lare lagi jèdhèng
Raja Kasrukum lingira
pikirmu mau ika
iya kang tiba rahayu
kaya priye maucapna

Patih Buwawas wotsari
pikir kang tiba raharja
sayêkti angêsrahake
dhatêng rama jêng paduka
Sri Bathara Nusirwan
punika ing purwanipun
wontên prang wontên prakara

botên wontên malih-malih
yèn paduka labuh pêjah
ing rama tuwan sang katong
sayêkti mijila ing prang
kawon mênang wikana
pikir mupus untung kontung
wajib budining narendra

Wong Agung Surayèng Bumi
dêdêge apan pidêksa
bangsane alit têgêse
dede bangsane agagah
botên gêng luhur mapan
agêng paduka pukulun
kalawan luhur paduka

kalamun tuwan kalihi
kang jamak ing jamak rumat
Nusirwan adhêm atine
wau atine wus ilang
ngrêrintih dèrèng bisa
angucap sabênêripun
agung dhog-dhogan kewala

ulate asawang mayit
mangkya salin gunêm samya
nutugkên pikir karaton
ing dalu wuwusên enjang
têngara bala Ngarab
wus mijil kang baris bubul
lèr kitha kang winêdalan

Wong Agung Surayèng Bumi
wus amit ing para garwa
mijil paprangan samangke
prapta ing papan wus lênggah
ing padma dirgasana
aglar sagung para ratu
wau kang anèng jro kitha

parentah baris mêtoni
kori sakèthèng binuka
baris dalêdêg wijile
sang prabu katri Nusirwan
mijil maring paprangan
barise sampun atêpung
munggèng pêpalangkan êmas

nanging bala ing Mêdayin
enjing mila ingundhangan
adandana wowotane
lawan sagunging pikulan
wau ta kang ayuda
têdhak Sang Raja Kasrukum
lawan Prabu Purwakôndha

midêr ing papan sêsirig
nanging datan asêsumbar
sami prayoga tandange
nèng kuda amandhi gada
wong agung angandika
hèh Ardabil sapa iku
kang mêtu abêbarêngan

Rajèng Lulkiyah wotsari
kang anitih kuda janjan
pun Samasrawi yêktine
Mutadarawi Narendra
kang nitih kuda pêthak
inggih Sang Raja Kasrukum
mèsêm wong agung ngandika

kuda sumaos ing ngarsi
wong agung miyos ngayuda
sagung gêgaman prang kabèh
wus kawot anèng turôngga
nitih sêkarduwijan
praptaning payudan pangguh
lan sang prabu kalih pisan

èrèk angitêr turanggi
durung ana kang têtanya
gumuruh bala surake
kadya ampuhan ing arga
mungsuh kalawan rowang
kang ayuda ngitêr pagut
tan ana bisa mundura

têtanya sru Wong Agung Surayèng Jagat
hèh Rajèng Samasrawi
lawan ing Kosarsah
payo padha ayuda
ing prawira rêbut pati
nauri sugal
sapa arinirèki

apa sira iki ta Si Kakungingrat
ya ingsun Jayèngmurti
saksana ginada
dening Rajèng Kosarsah
pinupuh titih katangkis
winalês ngarsa
prabu ing Samasrawi

pan anggada saking ing kèri katulak
sinampe sami bindi
rame yudanira
angrubut kalihira
ginada Sang Samasrawi
tiba kasingsal
saking kudanirèki

sira Raja Kasrukum ginada kontal
tibanira kuwalik
têdhak saking kuda
sigra Sang Kakungingrat
pêtak sarwa cipta napi
wujud sajuga
gumludhug ing wiyati

raja kalih kapilêng sampun cinandhak
Samasrawi binanting
sumyur ing bantala
mumur kalawan kisma
Kasrukum binanting malih
luluh angganya
amor kalawan bumi

sira Patih Buwawas arsa niyupa
nyidra saking wiyati
wau kêbatira
radèn ayu ing Kelan
anjêmparing saking kering
têrus walikat
Buwawas angêmasi

ratu kalih sirna bangke awor kisma
Buwawas sirna sami
ngawe Patih Bêstak
dhadhal Prabu Nusirwan
angêlun sagunging baris
kang para putra
ngusir sami nglancangi

pinarantèn putra Kangkan putra Kebar
Suptandar lan Dikwanis
amêndhêm ing wana
turôngga pitung lêksa
sarêng jêdhul amêgati
tambuh solahnya
ulêng-ulêngan sami

kang angusir saking ing wuri amêlak
kang para rajasiwi
untêl-untêl atap
Radèn Marsandi prapta
lawan Umardani aglis
ambêdhil kaca
sêsorot dadi gêni

kang ambêrot tan etang kalêbèng jurang
pati-pati gêbyuri
ajrih mungsuh mêlak
lan ajrih ing dahana
sungsun tindhih kang pêpati
akèh kacandhak
urip kang pra dipati

patih ing Talsiyah kacandhak binônda
lawan Patih Betarti
gène Sang Nusirwan
maksih ulêng-ulêngan
Radèn Mardani marani
ambêdhil kaca
kang kêtêl dèn parani

inguncalan balang api akèh kêna
Nusirwan jêlih-jêlih
sêsambat hèh Bêstak
ika ta putunira
angudani nglempar gêni
kasukan pêjah
bok iya ko tudingi

Bêstak matur lah inggih putu kawula
nanging Umarmayèki
kang adarbe anak
mung biyunge kewala
kawula ingkang sêsiwi
botên kawasa
pun Bêstak apêpênging

jêr kang ngirid gêgaman putra paduka
kang payung gênis wilis
punika ngadhangkrang
nèng kuda pinayungan
kang ngatag bala mangusir
Sêmakun putra
tuwan ingkang ngajani

duk miyarsa Nusirwan jêtung kewala
lan kang putra kaèksi
angatag ing bala
Radèn Sêmakun gènnya
akèn nêmpuh anggadani
miwah amêdhang
ngungun Prabu Mêdayin

Bêstak matur Radèn Sêmakun punika
putra tuwan pribadi
pan dede wong Arab
nênggih kang darbe darah
saengga pun Rustamaji
bapa wong Arab
mung biyunge Mêdayin

kadi Umardani Marsandi punika
mung biyung wong Mêdayin
kunêng kang lumaywa
pijêr padudon karsa
rusak balane kèh mati
awak kasrakat
nanging kasaput wêngi

mundur anjêjarah sagung bala Ngarab
bêbandan pra dipati
kalawan punggawa
wontên mantri satriya
ulubalang akèh kêni
kang nungkul gêsang
ewon bandan bupati

Sang Nusirwan pisah lan turangganira
miwah rêkyana patih
ambelani dharat
wong Mêdayin kang kathah
tumut rajaputra kalih
Urmus lan Irman
kang lumayu dhingini

angrêruntuh Nusirwan lan Patih Bêstak
nginêp ing wana sami
pinggiring jêjurang
ana wong tigang dasa
kang kumpul sami pêpanggih
lan gustinira
sawêngi sami nangis

datan wontên kang pinangan calongoban
nginêb ing wana sami
panggih lan kang putra
Urmus kalawan Irman
wong rong lêksa ingkang maksih
kang botên pisah
mawure wong Mêdayin

radèn alon ature sarwi karuna
mila kula ngriyini
wingi amba mulat
bandera kang lèr wetan
kang asongsong gênis wilis
bêndhene ngangkang
bèrine gêgêtêri

kêndhang gonge adhi Sêmakun brêgandhang
sarwi ngabani dasih
payo-payo mamah
ilêsên aja kêndhat
kanthi lawan pun Dikwanis
putra ing Kangkan
pan sami songsong wilis

putra tuwan adhi Sêmakun kudanya
mèmpêr pun Jonggiraji
kudane Suwôngsa
milar lamun kinêtab
tinggal payung nunjang baris
angêmbat langkap
pun adhi mêmêdosi

mila amba nuntên malajar arikat
tan sagêd aningali
angungun kang rama
Bêstak nambungi sabda
inggih anggèr mila wingi
nêmpuh gèn kula
nunggil rama sang aji

mila kêtêl dadya pangungsèning kathah
sami ta aningali
para rajaputra
dhatêng rama paduka
ragi lèr wetan duk prapti
rayi paduka
Radèn Sêmakun wingi

baris Kebar lan Kangkan ingkang dèn atag
hèh apa mandhêg iki
mamahên kewala
ilês bae ing aprang
sanadyan iku rama ji
samêngko mêngsah
rampêdên aja wigih

mila sami ambyuk ngêbyuki angidak
rayi dika ngajani
nangis Sang Nusirwan
ya babo wis dilalah
anak arêp amatèni
dèn êbang apa
marang Si Jayèngmurti

lali têmên Sêmakun marang wong tuwa
jêr wus dèn wèhi putri
putri ing Gumiwang
iku lali maringwang
mung ipene dèn ugêmi
nora kayaa
jêr wus ngêmut mêmanis

nahan ing rèh Prabu Nyakrawati
kang lumajar lan sawadyanira
ingkang ingancap karsane
mring nagri Ngambarkustup
Patih Bêstak ingkang ngaturi
wontên ratu digdaya
manawi asanggup
Sang Raja Bari Akêbar
Ngambarkustup punika badhe dèn ungsi
ya ta ingkang winarna

ya ta Wong Agung Surayèng Bumi
sampun manjing kitha Purwakôndha
kêrig sawadyane kabèh
wus ngadhaton wong agung
para ratu wismèng dipati
arja ing Purwakôndha
nagari loh agung
prapta para rajaputra
ngaturakên jarahan kang pra dipati
bêbandan ulubalang

Patih Talsiyah lawan Betarti
tuwin para punggawa Kosarsah
nêm atus ingkang katalèn
miwah Purwakôndhèku
pan akathah kang nungkul urip
wong agung duk sineba
aglar para ratu
munggèng ing têtarub rambat
amanggihi praptane kang anglut sami
mêngsah sirna anêbah

wong Kosarsah lan Mutadarawi
wong Betarti lawan wong Gumiwang
nungkul aris punggawane
kinèn ngluwari sampun
pra dipati kang nungkul aris
sami sinalin sadat
wus sami anungkul
sakancane sowang-sowang
angandika Wong Agung Surayèng Bumi
yayi mas Parangteja

kakang Adipati Guritwêsi
lawan sagung para raja-raja
padha ngèstrènana kabèh
Si Pirngadi puniku
jumênênga sri narapati
amêngku Purwakôndha
pêpatihing laku
ngiras isining wijoan
ing Lulkiyah sira Sang Raja Ardabil
angiras bapa angkat

anadene Si Apatih Jèdhi
dadi tuwa-tuwa ing Gumiwang
anadene narpatine
iya yayi Sêmakun
umadêga Gumiwang Aji
kabèh angèstrènana
sagung para ratu
sadaya saur sandika
ing Talsiyah yaiku Si Banuarli
kang madêga narendra

karatone Si Raja Rukyatil
lawan Wajahjami kang dadia
wijoan môngka isine
nagri Kosarsah iku
aja nganggo sri narapati
saparo mring Gumiwang
kang saparonipun
iya maring Purwakôndha
bupatine wismaa Mutadarawi
lan awisma Gumiwang

ing Betarti kang madêg narpati
buyutira Si Aris Munandar
Prabu Jaka Betartine
Umarmadi Lamdahur
sami nyandhak ing putranèki
sinujud ing bantala
ngarsane wong agung
Raja Sayid Ibnu Ngumar
nyandhak ingkang putra sinujudkên siti
nèng ngarsane kang eyang

Raja Sêmakun sujud pribadi
anèng kisma ngarsane wong Menak
dening raja katigane
dening Raja Sêmakun
pasebane mring Rustamaji
Raja Pirngadi seba
marang Sang Aprabu
Jayusman Samsumurijal
Parangakik dene Raja Banuarli
seba marang Karsinah

RajaAris Munandar Betarti
seba marang ing Kaos nagara
ing rama pangidhêpane
ingkang eyang Sang Prabu
Burudangin amatêdhani
bupati kawan dasa
bala mitung èwu
sami andêling ayuda
tumut têngga awisma nagri Betarti
rumêksèng prabu jaka

pêpatihe Raja Banuarli
masih têtêpa patihe lama
Bardas Bardus têtêp bae
wusnya parentah dhawuh
kondur Risang Surayèng Bumi
sapraptanirèng pura
sagung para ratu
kang anyar sami ngandikan
manjing pura samya kinèn angabêkti
marang Rêtna Sudara

nulya Rêtna Sirtupelaèli
lajêng marang kang garwa sadaya
Isnaningsih Kisbandine
sagung kang madêg prabu
pinaringan makutha sami
marang Rêtna Sudara
lan bêbadhongipun
pan sami winasiyatan
Raja Aris Munandar nagri Betarti
dening Raja Talsiyah

binathara Mraja Banuarli
binathara Mraja Pirngadiyan
Mutadarawi kuthane
ya ing Purwakôndhèku
ing Gumiwang sri narapati
maksih dènnya bisikan
Sang Prabu Sêmakun
samya rosa sugih bala
wus mangkana para ratu anyar mijil
saking sajroning pura

wus atata pakuwon pribadi
wus wibawa ingkang madêg raja
lami wong agung kojahe
anèng Purwakôndhèku
kundur Risang Surayèng Bumi
marang nagri Kuparman
sabalane kêbut
miwah ingkang para garwa
Isnaningsih miwah ratu anyar sami
ngatêr marang Kuparman

lampahira tan kawarnèng margi
samya kasukan samarga-marga
lawan para ratu kabèh
suka-sukèng marga gung
kalangênan ing wana kali
panganjuring lumampah
Sang Raja Sêmakun
lan Raja Aris Munandar
Banuarli lawan Sang Raja Pirngadi
kang para ratu anyar

sami manganjuri ing lumaris
kawuwusa nagara Kuparman
sami miyarsa wartane
lamun kang rama rawuh
sami mêthuk ing wanagiri
akarya pasanggrahan
rinarênggèng tuwuh
miwah sagunging puspita
tarub agung pasanggrahan pinggir kali
kalangênan pan kathah sampun mijil saking ing nagari
para ratu tanaya utama
lawan sagung punggawane
lampahan tigang dalu
saking kitha Kuparman nênggih
pakuwon para putra
mangkana panganjur
Raja Sêmakun Gumiwang
ya ta kagèt sang prabu ing Parangakik
lawan Prabu Karsinah

miwah sira Prabu Rustamaji
iki paman Sêmakun kang prapta
cara ratu pacarane
Patih Bunandir matur
marang ratu katiga nênggih
tuwin Pangeran Kelan
pun paman Sêmakun
sampun kinarya narendra
rama tuwan sakawan sarêng sakenjing
Sêmakun ing Gumiwang

rayi tuwan Rahadèn Pirngadi
kang jumênêng nagri Purwakôndha
binathara karatone
dening pasowanipun
inggih dhatêng ing Parangakik
angrèh samining raja
gêng karatonipun
Radèn Banuarli dadya
ing Talsiyah karaton Prabu Rukyatil
pan inggih binathara

sami angrèh samaning narpati
ratu anyar kang sakawan pisan
dening Gumiwang ratune
inggih Raja Sêmakun
sowan dhatêng Jêng Rustamaji
dening wayah paduka
prabu jakanipun
Sang Prabu Aris Munandar
ing Betarti seba mring Kaos nagari
punika ingkang dhawah

nulya baris andalêdêg prapti
Raja Sêmakun Aris Munandar
têdhak saking turanggane
tundhuk jawining tarub
wau sira Rajèng Betarti
nêmbah ing para eyang
kang sakawanipun
Parangakik lan Karsinah
lan ing Kelan sakawan Hasim Kuwari
Sêmakun kang sinêmbah

marang para putra Pusêr Bumi
nadyan sampun sami madêg nata
datan owah panganggêpe
mangkana malih rawuh
balanira kadi jaladri
ratu kalih sêsaman
inggih praptanipun
Mutadarawi Talsiyah
bala piyak têdhake narendra kalih
saking dipangganira

angabêkti mring narendra katri
wuri kang prapta joli jêmpana
para garwa titihane
ing wuri pan wong agung
datan sêla ingkang para ji
manjing ing pasanggrahan
ingkang para ratu
anggrêbêg Sang Kakungingrat
kadya Nabi Suleman saking cangkrami
munggèng tarub wangunan

para ratu samya angabêkti
marang kang rama myang ibu samya
pra nata tata linggihe
cinatur tigang dalu
pacangkraman agêng pinanggih
sawusnya lajêng budhal
wadya gung gumuruh
kadya kang jaladri pasang
awit dalu wadya lit ingkang lumaris
pan awit sore mula

duk samadya côndra kang lumaris
ingkang lajêng mring kitha Kuparman
sadina-dina agêbèl
lêlurung elar-elur
kang wadya lit akèh dhingini
amargi lurung kitha
prasamya kayungyun
wong agung ing budhalira
praptèng kutha suka wadya sanagari
sami karagan-ragan

dening gusti prapta ing ajurit
lan para putra kèh dadi raja
tambuh ênggone sukane
kang mungguh gustiningsun
lunganira durung narpati
praptane dadi raja
pangling kang andulu
ika Rajaputra Selan
duk lungane pan maksih satriya nguni
praptane dadi raja

kabèh anggunêm kang urut margi
wong nênonton padha nyablèk anak
ana nyablèk sadulure
tirua bêgjanipun
putra Selan Radèn Pirngadi
lunga misih satriya
prapta dadi ratu
sêmune têka sêmbada
dhongoh-dhongoh mungguh Sang Prabu Pirngadi
ngungkuli ingkang raka

Ratu Nglaka Mraja Banarungsit
kurang tênaga gagah akêmba
kang rayi iki polahe
pantês rêspati mungguh
Sri Bupati Mutadarawi
tuwin Rajèng Talsiyah
Banuarli mungguh
kang rama ratu balêndhang
ratu mangkak putrane têka barêsih
Sri Bupati Talsiyah

Prabu Aris Munandar Betarti
dadak atiru marang kang rama
maksih timur karatone
iku pasthi kang tiru
eyang Radèn Ngumar Yunani
sêsikutane samya
lan kang eyang wutuh
kang seda duk Kalajohar
Maryunani abagus prawirèng jurit
têka cêndhak kang yuswa

iku Rahadèn Hasim Katamsi
rada mèmpêr pangeran ing Kelan
nanging sagêbyaran bae
tinitik akèh dudu
nanging dadi sor-soran ugi
ngarèkkên para kadang
ana èmpêripun
lan raka Pangeran Kelan
punjul dhewe nyirnakkên langên sabumi
kaya dudu wong donya

Kangjêng Gusti Prabu Parangakik
ratuning dêdêg pantês pidêksa
sayêkti tiru ibune
lawan kang cahya mancur
pan katêngên sêmune kêdhik
nora ladak bêranyak
nora tiru ibu
gusti raja ing Karsinah
têka lêncir kuciwane kurang daging
ana risine uga

mung remane têka kêtêl wilis
angungkuli kadange sadaya
Prabu Karsinah remane
sultan anom puniku
Rustamaji dêdêg rêspati
nanging rada wang malang
ruruhe asêndhu
yèn mulat sok anjêlalat
saradane kang sajati nora gêmpil
amung gusti ing Kelan

andhèwèki tan kêna tinêmpil
sarwa sêdhêng-sêdhêng ing wêwatak
saradan anut ulêse
mijêt walikatipun
lawan nyêklèk-nyêklèk dariji
ngangêni kang tumingal
ing saradanipun
apanjang yèn winuwusa
ingkang sami muji rêspatining gusti
cinêndhak kang winarna

nênggih Wong Agung Surayèng Bumi
wus ngadhaton jro pura Kuparman
tuhu tan ana tondhene
praja agêng tur patut
sêmbadane asugih isi
kadya Nabi Suleman
ing prabawanipun
mangkana kang para garwa
kang kinathik Rajaputri Burudangin
dening guruning garwa

nênggih Rajaputri Parangakik
pangidhêpane garwa sadaya
Sudarawrêti tunggule
putri kalih cinatur
apan sami têbih ing rêsmi
Parangakik Karsinah
saking sangêtipun
karêm ing kaprajuritan
ananêdha lan atajin dhahar guling
ketang mung kaprawiran

para ratu amung ulah mukti
yèn alami nèng nagri Kuparman
agung cangkrama karyane
sagunging para ratu
sami darbe cangkrama têbih
ana lakon sadina
ana kalih dalu
ana lakon têlung dina
dènnya karya pakêbonan kang para ji
sami rinêngga-rêngga

ingkang sami ngubêngi botrawi
kathah sukane kang para raja
nutug sri pacangkramane
wontên malih winuwus
duta saking Mutadarawi
punggawane tampingan
lan tampinganipun
sri bupati ing Gumiwang
sami prapta mring Kuparman tur upaksi
lamun wontên narendra

inggih umadêg apacak baris
arsa ngêlar angêlar jajahan
ing Ngambarkustup kithane
ambêk narendra punjul
Bariakbar bisikannèki
Sang Aprabu Nusirwan
ingkang wontên ngriku
ratu punika prawira
sugih bala andhêsêk Mutadarawi
kalawan ing Gumiwang

wadya tampingan kang dèn bahaki
dadya aprang arêbut jajahan
katur mangkana ature
wau Raja Sêmakun
ingandikan marang jro puri
wong agung nuju lênggah
wismane Marpinjun
Raja Sêmakun kang prapta
nuhun nêmbah ing raka Sang Jayèngmurti
agambuh lan kang garwa

ing kene yayi prabu
majêng anêmbah Raja Sêmakun
angandika Wong Agung Surayèng Bumi
hèh yayi Prabu Sêmakun
pira mêngko praptaningong

nêmbah Prabu Sêmakun
kirang patbêlas dintên sataun
iya yayi sira wus miyarsa warti
punggawanira wèh wêruh
kang rayi matur wotsinom

inggih rama pukulun
kèndêl nagari ing Ngambarkustup
botên lajêng kondur mring nagri Mêdayin
punika pun Ngambarkustup
pun Bariakbar Sang Katong

pun Jèdhi kang alapur
lamun tampingan binahak mungsuh
carakane ing Ngambarkustup Sang Aji
ambahak jajahan ulun
tanah paminggir rinêngkoh

lawan punggawanipun
ing Mutadarawi anak prabu
èstu rama paduka bekaning urip
sampun sêpuh botên mantun
maksih dhahar aturing wong

pikir dudu anglantur
ya ta nambungi Dèwi Marpinjun
yayi prabu paran ta karsanirèki
upamane kangjêng ibu
agênti tunggu maring ngong

matur Raja Sêmakun
langkung prayogi yèn kangjêng ibu
yèn suwawi kawula kang amondhongi
yèn sarta pangèstunipun
raka paduka pan ingong

lumampah ragi sêndhu
kadi-kadi amboyong pukulun
wong wis tuwa kêthap-kêthip tunggu puri
nora aningali putu
miwah kang putra tan katon

lon ngandika wong agung
yèn sira yayi wis padha rêmbug
anakira kaki Prabu Rustamaji
lan sira budhala esuk
panêkarira pra katong

gawanên sadayèku
tur sêmbah mijil Prabu Sêmakun
tan kawarna ing dalu wuwusên enjing
budhal kang wadya gumuruh
angkatira prabu karo

pan sangang atus èwu
bala lampahe Prabu Sêmakun
lan kang putra Sultan Anom Rustamaji
lamine ing lampahipun
marga datan kawiraos

prapta paminggiripun
inggih jajahan nagri Mêdayun
pan balero ing warta ana mastani
sang aprabu ingkang rawuh
ana kang mastani mungsoh

gègère ting bilulung
nora karuwan kang warta tuhu
ingkang èstu Sang Aprabu Rustamaji
lawan Sang Raja Sêmakun
balane lir samodra rob

punggawa ingkang tunggu
nênggih sadaya pan kawan atus
ana ingkang wêwolu amacalangi
panggih prabu kalihipun
punggawa mulat andongong

dening Radèn Sêmakun
wus dadi raja Prabu Sêmakun
nunggil raka wong Agung Surayèng Bumi
atilar ing rama prabu
ngêtutkên kadange wadon

lan kacèk cahyanipun
ing mangke tuhu katingal mancur
angandika marang mantri ing Mêdayin
hèh matura kangjêng ibu
lawan iki garwaningong

lan garwane nak prabu
Rustamaji gawanên rumuhun
lan buyute iki Radèn Atasaji
padha milua rumuhun
dimène têtêp punang wong

yèn dangu kangjêng ibu
ingsun wus pisah lan rama prabu
wus atunggal lan kakang Surayèng Bumi
ya uwis ginawe ratu
ing Gumiwang prajaningong

sigra dènnya rumuhun
tandhu lan joli jêmpana sêlur
kang ngiringkên wong satus èwu jajari
praptane nagri Mêdayun
mari orêg kèh nênonton

lajêng manjing kadhatun
ni juru jinêm miyarsa mêthuk
wijil pisan panggih sami awotsari
juru jinêm atanya rum
lah mara tutura mring ngong

mantri Mêdayin matur
ngajêng punika pan garwanipun
putranta Sang Prabu Sêmakun sang putri
ing Gumiwang namanipun
Dèwi Rungkati yu kaot

dene ing wurinipun
inggih garwane wayah pukulun
Prabu Anom Kangjêng Gusti Rustamaji
putri saking Mêndhangpupus
sampun patutan sawiyos

ingkang ngajêng puniku
buyut paduka diwasa sampun
namanipun inggih Radèn Atasaji
pramèswari ngungun jêtung
kantaka rubuh ing ênggon

dangu pan nulya wungu
lajêng binêkta maring kadhatun
praptèng pura mantu putu mantuyêkti
sinungan êmas satumbu
lawan sêsotya sabagor

busana molung pikul
lawan pawongan amolung puluh
wong Mêdayin sami eram aningali
Atasaji radèn buyut
sinungan êmas sagêdhong

wadyèstri kalih atus
patayare nênggih kawan atus
kuda sèkêt pêpitu dipangganèki
lawan pêdhang wolu likur
makutha miwah bêbadhong

wau ta lampahipun
para dipati ingkang amêthuk
kalih atus apanggih sami lumaris
orêg nagri ing Mêdayun
praptanira prabu karo

lajêng marang kadhatun
sampun kapanggih Prabu Sêmakun
lan kang ibu miwah Prabu Rustamaji
angandika eyangipun
pramèswari ngungun dongong

buh gone sukanipun
tyasnya kadi kasêsêlan gunung
mingak-minguk dangu nora bisa angling
pramèswari lênguk-lênguk
juru jinêm amacoco

matur Prabu Sêmakun
kula punika ibu anungkul
maring putra tuwan Jêng Surayèng Bumi
pan sampun kinarya ratu
praja gêng Gumiwang ingong

awit ing rama prabu
mila amisah amba pukulun
botên sagêd anglêgakêna ing galih
ingkang ngrabèkkên pukulun
pun kakang Jayèngpalugon

anggubêl rama prabu
kasmaran putri datan tinurut
putra tuwan Wong Agung Surayèng Bumi
dèn labuhi lara lampus
nuruti karêp wong anom

mangkana tan winuwus
lamine nèng nagri ing Mêdayun
nutug sami onêng lan ibunirèki
miwah santana lit agung
wus antara arsa bodhol

ambêkta ingkang ibu
donya kadhaton kabèh dèn usung
kinantunkên nyagêdhong barang branèki
winot ing unta lan sênuk
bihal miwah kang ginotong

sagunge kang atunggu
para bupati pating palinguk
malang ajrih yèn nora malanga ajrih
yèn nora malanga iku
ajrih ing rama sang katong

malanga ajrihipun
pasthi mangkya Sang Prabu Sêmakun
yêkti duka nora wurung bilaèni
têmahan amingak-minguk
wêkasan mênêng kemawon

saking sru karsanipun
ing sêmu adrêng Raja Sêmakun
pinopoa pinalangana karsèki
pasthi ambônda punika
pra dipati kang binêlok

apranga kalah iku
dadi wong Arab Prabu Sêmakun
pasthi kêndêl prajurite bêcik-bêcik
dimamah bala Mêdayun
nadyan katura sang katong

putrane kang anjuput
kèh barana ing jroning kadhatun
sapa wani praptane anggawa baris
balane Raja Sêmakun
padha anjarag prang rêmpon

nadyan dukaa besuk
tinêmpuhêna tiwas têtunggu
wong sêmene wasisan padha ambalik
milu ing Raja Sêmakun
anggusti Jayèngpalugon

mangkana budhalipun
Raja Sêmakun bêkta kang ibu
wong Mêdayin binêkta ingkang sapalih
pra dipati punggawa gung
sapalih têngga kadhaton

wadyane tri gumuruh
kadya bêboyong tanaganipun
wus utusan Rajèng Gumiwang dhingini
tur uninga mring wong agung
kang dinuta nêmbah sinom

prapta duta katur marang
Wong Agung Surayèng Bumi
lamun kang ibu binêkta
duk budhal saking Mêdayin
wong agung marentahi
kang para garwa amêthuk
lawan kang para putra
lampahan sadasa ari
pamêthuke para garwa para putra

dene ta titihanira
garudha yêksa kinawil
kinêncang mung tigang dhêpa
ibêre pan nora inggil
kadya layaring kèci
ngaubi jêmpananipun
kinêncang lan jêmpana
rante kancana kinardi
gêbyar-gêbyar makutha garudha yêksa

eram kang sami tumingal
durung ana para putri
bisa ngrakit upacara
amung putri Parangakik
palawija kang ngampil
cacahe amitung atus
dhêngkak cebol walikan
wong lumaku suku siji
tangan siji iya mitung atus samya

ngalih èwu bule bajang
palisir cêmêng jangêsi
kalih èwu tiyang Cina
kang kathah rambute sami
kinalabang mara tri
ngalih dhêpa panjangipun
inganggit lan mutyara
sinêlan nila widuri
kadya sarpa tapak angin atut wuntat

kathah lamun cinatura
tur sami ngebat-ebati
warnane ingkang ampilan
Rajaputri Parangakik
putri Karsinah nênggih
pacarane undha-usuk
lawan wau kang raka
Rajaputri Burudangin
durung bisa nelad durung antuk lilah

titihan putri Karsinah
kang pêksindra saomahi
munggèng ngarsaning jêmpana
liwat amuwuhi asri
kang putra sadayèki
lawan wadya para ratu
kadya giri kusuma
wadya gung busananèki
sampun prapta lajêng manjing pasanggrahan

tabête kang pasanggrahan
panggihe Marpinjun nguni
ing mangke sangsaya pelag
pêthetane wus andadi
toya winangun malih
rinarêngga asrinipun
kèndêl kang baris samya
prapta kang saking Mêdayin
baris ingkang sêsiyung sapuluh dina

têdhake saking jêmpana
pramèswari ing Mêdayin
Sudarawrêti kang nyandhak
lawan Sirtupelaèli
Raja Sêmakun mangsit
anjawil marang kang ibu
ibu putra paduka
ing Karsinah Parangakik
kang minôngka gêgêdhuging para garwa

wus manjing ing pasanggrahan
rinangkul sang putri kalih
apan sarwi tinangisan
adhuh nyawa anak mami
tan kira yèn apanggih
sira gèr lawan pun biyung
kinêmpit kang mustaka
ingkang waspa adrês mijil
nulya putri kalih sumusul manêmbah

pramèswari atêtanya
mring putra Sudarawrêti
iya dhenok iku sapa
nêmbah putri Parangakik
yayi ing Burudangin
lawan Kuwari puniku
sami mantu paduka
sigra cinablèkan sami
dhuh bagea anak ingsun karo pisan

anulya kang para putra
Prabu Sêmakun kang ngirid
punika wayah paduka
sadaya arsa ngabêkti
Sang Prabu Parangakik
lan Karsinah kang rumuhun
nuli Pangeran Kelan
lan Radèn Hasim Kuwari
lawan Radèn Hasim Katamsi sumêmbah

dinangu wiji-wijinya
katur sapratelannèki
Rajèng Kaos lan kang putra
sang aprabu ing Betarti
Rêtna Sudarawrêti
umatur pratelanipun
jêngêr sarwi ngandika
wus cêcanggah ingsun iki
canggah ingsun Ki Prabu Aris Munandar

sadaya winasiyatan
pusaka saking Mêdayin
Waradin kang para wayah
sarwi angandika aris
iya Si Rustamaji
bêgja asugih sadulur
tur padha dadi raja
sugih têmên putu mami
cinarita anèng ngriku tigang dina

nutug suka-parisuka
pramèswari ing Mêdayin
karasa duk larenira
wong Menak dèn bêbakali
mêngko ingsun wus bathi
sugih mantu sugih putu
barêbêl wêtu waspa
anak ingsun Jayèngmurti
mêngko kongsi samene kadadènira

sayêkti-yêktining titah
gêng sih rumêksa ing pati
duk lare arsa kinasap
pramèswari angukuhi
sasat putra pribadi
juru jinêm trêsnanipun
kang raka sri narendra
sok kêna aturing dasih
pramèswari pêngkuh wêlas tamèng pêjah

ya ta wau lampahira
saking pasanggrahan aris
samarga amangun suka
pramèswari ing Mêdayin
eram dènnya ningali
untabe ingkang wadya gung
kadya samodra wutah
angalabi wanagiri
ambalabar tulya sri rêngganing bala

kang wana dadya ra-ara
kambah ing bala lumaris
wadyane kang para nata
tuhu tan kêna winilis
duk antuk kalih ari
lawan Kuparman kitha gung
gène mêthuk kang putra
Wong Agung Surayèng Bumi
lan kang garwa Marpinjun pamêthukira

mangkana prapta gonira
Wong Agung Surayèng Bumi
amêthuk jawi taratag
patêdhake saking joli
kang putra anadhahi
bêkta manjing ing têtarub
Prabu Sêmakun sigra
kang ibu kèndêl jinawil
lah punika ibu jêng putra paduka

punapa tuwan pandunga
pun kakang Surayèng Bumi
kagyat kang putra cinandhak
pramèswari asru anjrit
kantaka pramèswari
munggèng ing bangku mas rubuh
adangu kapidhara
kasok trêsna angêbêki
wungunira prapta Marpinjun tur sêmbah

maksih ngrangkul ingkang putra
Wong Agung Surayèng Bumi
sarwi mulat bala-bala
mulat putra Jayèngmurti
karasèng tyas duk alit
suwitane nèng Mêdayun
dhuh lae putraningwang
nugraha têmên gêng prapti
duk sêmana mêngko sêmene ta sira

amung ta apuranira
kang sun têdha ing sirèki
marang wong atuwanira
lupute kapati-pati
wus bêgjanira gusti
duwe wong tuwa andarung
umatur atur sêmbah
pukulun sampun kapundhi
sasat rahmat ing karsa raka paduka

anulya sami dhêdharan
para wayah angladosi
wayahipun kang satunggal
sumrikut dènnya ngladosi
putu ngong siji iki
lah kang êndi ibunipun
matur arawat waspa
Rajaputri Parangakik
sênggruk-sênggruk rajaputri ing Karsinah

Marpinjun amrêbêl waspa
pukulun sampun ngêmasi
Kelaswara putri Kelan
tumungkul Sang Jayèngmurti
mulat kang para rabi
sadaya pating salênggruk
nadyan kang durung wikan
Rajaputri Burudangin
milu nangis tangise katut kewala

pramèswari angandika
yèn mangkono putu mami
ingsun dhewe kang kanggonan
gêgêntine ibunèki
ibumu gêdhe mami
ibu cilik kabèh iku
garwanya tinimbalan
sira Dèwi Kadarwati
angabêkti mring eyang Mêdayin sigra

rinangkul marang kang eyang
dinangu asaling putri
Raja Sêmakun tur sêmbah
putrine Rajèng Kubarsi
ngandika pramèswari
babo dhenok putuningsun
ngong maratuwanira
iya maratuwa nini
sun wasiyat Kadarwati marang sira

puh jênggi rêga sayuta
wadhah pagurahing lathi
duwèk ingsun duk ing kuna
rama prabu kang gawani
kala pangantèn mami
lan eyangira sang prabu
intêne kapat bêlah
saga pêcah kanan kèri
kang saparo hèr thathit lawan hèr kilat

ingkang salawe hèr kêmbang
hèr laut saparo malih
jumêrute kapat bêlah
mirahe selan sasisih
pitung puluh prêmati
iku nini duwèk ingsun
kala pêngantèn anyar
lan eyangmu sri bupati
mêngko nyawa dadia pusakanira

Kadarwati matur nêmbah
wong agung alon nambungi
babo nini anak ingwang
nugraha gêng ingkang prapti
êmbahmu masiyati
alah ta mas sagunung Kud
kakèn-kakèn ninèna
dadia ratu linuwih
asugiha putra kaya eyangira

cinarita tigang dina
rêrêp pakuwon tulya sri
kathah ingkang pacangkraman
sira Dèwi Kadarwati
lan raka sabên wêngi
mêmêtêki sukunipun
suku têngên kang raka
Pangera Kelan mêtêki
Kadarwati mêtêki suku kang kiwa

sarwi dongèng cêcarita
pramèswari ing Mêdayin
mituturi ingkang wayah
kulup ramanira nguni
kala mandi sirèki
suwita mring eyangamu
anèng Mêdayin magang
gawa bala pitung kêthi
sanagara orêg dening ramanira

dadi ojating pangucap
baguse ramanirèki
samêdayin nora ana
kang mirib prandene gusti
maksih bagus sirèki
amêmêt anyamut-nyamut
maksih wiraga sira
ramanira sêmu tani
anyantrèni pan nora pati nyatriya

nanging cahyane kewala
ngêdus sakèhing kumêlip
kêkayon alum alêsah
dèn lirika sêgêr malih
kêmbang kang maksih kincip
dèn lirik sarine mawur
nadyan uwong sakarat
dinulua saras malih
pan mêngkono cahyane wong tuwanira

tan kêna pisah sadina
lan eyangmu sri bupati
kaya dèn gendhong-gendhonga
pamanira têlu kèri
amung ramanirèki
dèn cêkêdhing siyang dalu
ya kulup ngêndi ana
nayub kongsi têlung bêngi
têlung dina iku anèng patamanan

ibunira Si Muninggar
samono karade dhingin
kamomosên wong angucap
wong jaba miwah jro puri
amung ramanirèki
rina wêngi kang dèn wuwus
mangkana cinarita
pramèswari ing Mêdayin
lamun arsa dhahar kang wayah ngandikan

Kadarwati ingantenan
wêlase kapati-pati
mring wayah Pangeran Kelan
para wayah sadayèki
apanta sami maksih
sadaya tinunggu ibu
amung kang wayah Kelan
têka alola pribadi
ya ta budhal lampahe angraras driya

praptèng jro kitha lampahirèki
orêg kang nênonton
lurung-lurung atimbun agêbèl
para wayah sami tinggal baris
samya anjajari
kanan kèri pungkur

ningkab joli agung nêningali
pramèswari dongong
gêlis têmên prajèki gêmahe
angungkuli nagri ing Mêdayin
arata tur rêsik
tumumpang kang banyu

jêmbare padha lawan Mêdayin
rêspatine kaot
apan bagus ing kene patute
rata rêsik lawan akèh kali
lawan akèh jinis
rupane wongipun

jinis Cina kêthèn sun tingali
irêng Minangkabo
akèh têmên wong iki jinise
warna-warna akèh jinis putih
kêthèn wong Kêlasi
elur elar-elur

lan Mêdayin lurung jêmbar iki
lawan isining wong
puk sapuluh pan akèh ing kene
karane dhingin Ki Rustamaji
anèng ing Mêdayin
êndang kudu mantuk

nèng Mêdayin tan bêtah rong sasi
apan nuli keron
kudu mulih mring Kuparman bae
nora dimpe mangkene prajèki
sakalire kari
nagari Mêdayun

lampahira tan kawarnèng margi
wus manjing kadhaton
para wayah nyandhak jêmpanane
kang amikul pan para narpati
praptèng dalêm puri
ing wismèng Marpinjun

lagi sapasar wus dèn aturi
wus angalih ênggon
putri Parangakik ing dalême
saênggène kang wayah tan kari
Dèwi Kadarwati
saparane tumut

nuli mêdal saking dalêm puri
marang para katong
putra wayah nglimalas dinane
Raja Sêmakun ngaturi dhingin
wus samadya sasi
binêkta sang prabu

Prabu Parangakik kang ngaturi
madya côndra kono
nulya ngalih marang wayah malèh
Sri Bupati Karsinah ngaturi
nulya Rustamaji
samadya sitangsu

nulya pangeran ing Kaelani
sawulan nèng kono
apan iku kinasihan dhewe
nuli Rahadèn Hasim Kuwari
lan Hasim Katamsi
sami laminipun

nuli binêkta kang buyut malih
sang raja ing Kaos
wus warata ing para wayahe
nuli wangsul ing jro pura malih
kang samya naosi
sagung para ratu

langkung suka warêg tanpa bukti
suka tanpa nganggo
para wayah madêg ratu kabèh
kang satriya balane ngluwihi
Radèn Atasaji
kinathik ing buyut

dene kang mintir tampi pêparing
mring eyang tan towong
pangeran ing Kelan kêrêp dhewe
nadyan Sêmakun lan Rustamaji
datan animbangi
paring wantu-wantu

amung pangeran ing Kaelani
ingkang sih kinaot
sami wayah tan ana ibune
ing pêndhak rong dina dèn timbali
yèn ing pukul siji
amêtêki suku

pukul satêngah lima tan mari
marêk sakaroron
apan agung cinaritakake
lêlakone kang rama ing nguni
duk larene nênggih
malah kongsi sêpuh

malah diwasa dadi prajurit
sugih bala katong
pratingkahe kala bêbakale
apaitan momot angluwihi
langkung ngapurèki
mangkya manggih luhur

padhang tyase Pangran Kaelani
miyarsa cariyos
ingkang eyang inggih wirayate
lêlakone duk anèng Mêdayin
mila rêmên sami
kêmit êmbahipun

Raja Sêmakun asring nambungi
yèn ibu tumpangso
cat-êcatan kang ibu emute
apan Prabu Sêmakun mêningi
mila sring nambungi
yèn supe kang ibu

sampun pêpitu sêlir kêkalih
sêlire kang anom
apan sami angalih patute
mila kathah Sêmakun putrèki
dèrèng rabi putri
milane amutung

tumut kang raka pan dèrèng lami
rabi putri kaot
mila lali marang wong tuwane
ngugêmi ipe dadi narpati
sungkême tan sipi
Sang Prabu Sêmakun

mangkya lami Sang Surayèng Bumi
dènira ngadhaton
nèng Kuparman angulah kamuktèn
datan kirang nagri loh jinawi
mukti sagarwèki
putra putu buyut

ibu Mêdayin atunggu lami
kayungyune tumon
para wayah madêg ratu gêdhe
duk sêmonowong agung tinangkil
aglar kang para ji
para rajasunu

lir samodra bala kang anangkil
nalika praptèng rob
pêparentah ing para putrane
padha siyagaa ing ajurit
kabèh anak mami
lan yayi Sêmakun

padha iridên putranirèki
mondhongi sang katong
panêmbahan aturana mulèh
lan lungane atilar nagari
lamun angukuhi
Ratu Ngambarkustup

iya gêcêkên nagrine nuli
Sêmakun wotsinom
sintên sinêpuh-sêpuh ing gawe
dene ingkang budhala rumiyin
kêkalih para ji
tiga buyut ingsun

ingkang tuwa ing gawe sirèki
para putrèng katong
sira yayi mapan pangiride
anak-anakira anindhihi
putunira sami
gawenên pianjur

putunira roro bae kari
ana tunggu mring ngong
Si Atasaji tunggu buyute
lan putuningsun ing Malebari
sandika turnèki
Sang Prabu Sêmakun

anak ingsun Iman Karnaèni
iya mantuningong
Kadarwati têngga ing êmbahe
amung garwanira kang paminggir
kang milu sirèki
sumôngga wotsantun

Menak Abas wus kinèn anulis
sêrat kalih dados
kang satunggil mondhongi kondure
marang Sang Prabu Anyakrawati
kang satunggil maring
Ratu Ngambarkustup

lajêng ujung sang narendra katri
ingkang lajêng bodhol
andhingini lawan sabalane
Prabu Aris Munandar Betarti
Mraja Banuarli
Talsiyah wadya gung

Purwakôndha Sang Prabu Pirngadi
ingkang sami bodhol
sami ujung marang wong tuwane
lajêng gumuruh swaraning dasih
agung kang prajurit
lami asmara kung

wus lêpas ingkang lumaris
Sang Prabu Aris Munandar
Rajèng Talsiyah sarênge
miwah Prabu Purwakôndha
ing marga tan winarna
narendra katiga rawuh
ing nagrine sowang-sowang

pangirid bala Betarti
kalih kêthi kawan lêksa
ulubalang Raja Gèndhèr
pangirid bala Talsiyah
patang kêthi sadaya
pianjur Raja Kalbêskul
pangirid ing Purwakôndha

Raja Kuskèhèl prajurit
patang kêthi pitung lêksa
lajêng bêbahak lampahe
ing wuri nagri Kuparman
wus samakta kang bala
sadaya sami angujung
mring rama ibu sadaya

marang eyang pramèswari
Mêdayin ing sawusira
mijil saking jro kadhaton
lajêng budhale sadaya
anglir samodra bêna
pangarsa Prabu Sêmakun
ngirid para rajaputra

ing wuri Sang Rustamaji
nulya Sang Rajèng Karsinah
sawadya para ratune
Prabu Parangakik wuntat
sawadya para nata
Kasim Kuwari sumundhul
Hasim Katamsi ing wuntat

ing marga datan winarni
ya ta wau sampun prapta
jajahaning Talsiyahe
punggawa bumi tur marga
ngirid anjog jajahan
anjujur mring Ngambarkustup
kang baris agêng anggepak

sang aprabu ing Betarti
Talsiyah ing Purwakôndha
miyarsa sarêng budhale
nusul senapatinira
sang prabu ing Gumiwang
baris agêng wus kasusul
anèng nagari Bayidan

puniku tampingannèki
Ngambarkustup wus kaidak
bala Kuparman praptane
Bayidan Raja Mintaha
sabala mêthuk ing prang
kadya kêkalèn anêmpuh
ing bangawan banjir bandhang

kèlês kaidak ing jurit
lumajar Raja Mintaha
atur uninga praptane
mring Apatih Barikahar
puniku patih kadang
dening Prabu Ngambarkustup
sang nata duk siniwaka

lan kang rama ing Mêdayin
sampun anèng panangkilan
aglar ratu punggawane
satriya lan ulubalang
kasaru praptanira
Raja Mintaha agupuh
jujug Patih Barikahar

tur uninga mêngsah prapti
saking ing wetan wus lama
wong Betarti kang anyorok
wong Talsiyah Purwakôndha
botên kadamêl rasa
ing wuri pan kadi ladhu
ngêbroki nagri Bayidan

kyana patih eca linggih
kalawan Ki Patih Bêstak
Urmus lan Irman jajare
praptane Raja Mintaha
majêng rêkyana patya
tur sêmbah inggih pukulun
wontên mêngsah agêng prapta

pun Raja Mintaha prapti
nagrine kancikan mêngsah
tanpa wilangan balane
kathah ingkang para raja
sami putra Kuparman
satunggal putra Mêdayun
senapati ing ayuda

dene ingkang anindhihi
kaponakane sadaya
sami raja gêdhe-gêdhe
Raja Sêmakun Gumiwang
Parangakik nagara
Jayusman Murijalsamsu
dene Sang Rajèng Karsinah

Ruslani Danurusamsi
sami prawira ngayuda
tanpa wilangan balane
sami raja sugih bala
prajurite ayutan
pangeran kang tuhu bagus
Amiratmaja ing Kelan

balane para narpati
santanane saking Kelan
sami prajurit kinaot
têlik kawula têtela
awrat mêngsah punika
wong Kuparman yèn anglurug
yèn para putra kewala

awrate linawan jurit
tan adarbe palamarta
botên êngah gêgitike
wantuning anèm punika
rêmên mêtokkên gêlar
gêlar kêmat ing prang pupuh
yèn wontên sami kang rama

tan wontên purun cumuwit
agêlar pangapurèng prang
Raja Akbar pandangune
sapa pangiriding lampah
senapatining yuda
Patih Barikahar matur
Raja Sêmakun Gumiwang

putrane jalu wuragil
dhatêng rama jêngandika
Raja Bariakbar nolèh
mulat ing Prabu Nusirwan
mila putra paduka
punika kang dadi mungsuh
nauri Prabu Nusirwan

lah ta inggih kadipundi
sanadyan punika anak
pan inggih nêdya marojol
sakingtêmbene pun bapa
sumambung Patih Bêstak
duk wontên Purwakôndhèku
brangta mring putri Gumiwang

putrèng Raja Karungrawi
rama paduka sang nata
botên nuruti sêdyane
dening satêngahing aprang
puniku nuntên kesah
bêkta mung wong pitung puluh
suwita Sultan Kuparman

panangise dèn turuti
brangtane putri Gumiwang
Wong Agung Menak dutane
amundhut putri Gumiwang
sami sadalu kêna
kang rama Gumiwang sampun
ing yudane pinêjahan

putrine Dèwi Rukyati
binêkta mring baris Arab
pan lajêng pinanggihake
milanipun botên ketang
anut agama sasar
anggèr Rahadèn Sêmakun
masuk agama urakan

pasthi eklas maring pati
nadhahi bilai siksa
dèn oprak-oprak nyawane
amung tut wuri ing kadhal
kabèh nyawaning Islam
lan amor nyawaning kuwuk
beda lan nyawaning kopar

anjujug sawarga sami
ing bale jumêrut pelag
lajêng alungguh mathènthèng
wong Islam môngsa kênia
langkung cêlak sawarga
pasthi dèn oyahkên asu
dening widadari kathah

gumêr kang sami miyarsi
ing ature Patih Bêstak
ngluputakên ing tekade
Sêmakun purune Islam
tan etang mati sasar
mung buru dunya nak edhul
panggih lan putri Gumiwang

lajêng kinarya narpati
ngêbroki nagri Gumiwang
Raja Sêmakun ing mangke
sok ajêng bèrèk kang rama
duk aprang Purwakôndha
sampuna enggal lumayu
kang rama mèh tinalêmpak

Raja Akbar duk miyarsi
ing ature Patih Bêstak
sakala ical ciptane
bisane Ki Patih Bêstak
marapêt ing arênggang
ical sônggarungginipun
anglabuhi mring kang rama

kasaru punggawa prapti
sakawan bêbêrundhulan
saking Mêdayin praptane
numpal kèli praptanira
anjujug Patih Bêstak
lajêng sinaoskên ngayun
ature Ki Patih Bêstak

katiwasan sri bupati
bupati kang têngga praja
sami angedan praptane
nagri Mêdayin jinarah
bupatine sadaya
dhatêng Sang Prabu Sêmakun
pinala lajêng binônda

risak nagari Mêdayin
jro pura isine têlas
ibune sampun binoyong
binêkta dhatêng Kuparman
pawongan kabèh lapgang
dene Sang Prabu Sêmakun
muwuhi warta Ki Bêstak

sakathahe pra dipati
dhomas binônda sadaya
mung kawan atus wartine
binêkta dhatêng Kuparman
kawan atus tinilar
inggih têngahing wana gung
sami dèn ugêr lan wrêksa

sarwi pangucape bêngis
Raja Sêmakun Gumiwang
payo kon ngrêbut dèn age
ratumu si dhawuk jawal
besuk yèn nora têka
sagone pasthi sun jujug
gawe jajalan talêmpak

andongong Prabu Mêdayin
ngucap maring Raja Akbar
adhuh pun bapa wurung wong
rinusak-rusak ing anak
yèn ta botên enggala
pitulunge anak prabu
kaburak dèn urak-urak

Raja Bariakbar angling
rama prabu sampun susah
kula kang amulihake
sakathahing karisakan
kalawan kalingsêman
kula walêse ing besuk
siasat pangewan-ewan

maksih sakeca tinangkil
wontên dasih tur uninga
duta raja ing praptane
lan jaran tan mawi dharat
turôngga tigang lêksa
dutane Prabu Sêmakun
amandhi tunggul panantang

dutane ratu prasami
ratu wadya Purwakôndha
kang nama Raja Kuskèhèl
satunggil bala Talsiyah
ratu kang pêpilihan
kang bisikan Raja Bêskul
sami ratu gagah ing prang

rêkyana patih tinuding
mêthuk caraka kang prapta
andhêgên jaba balane
amunga nyatus kewala
manjing ngiringkên layang
Patih Barikahar sampun
nêmbah mêsat lajêng mêdal

prapta sakèthèng wus panggih
mring duta ingandhêg jaba
kang tigang lêksa balane
rong atus ingkang binêkta
lajêng mring panangkilan
tumurun mring alun-alun
caraka saking turôngga

prapta ing ngarsanirèki
Raja Ngambarkustup mojar
linggiha lan para katong
kang kinèn prasamya lênggah
sira dutane sapa
umatur ingkang anuduh
Raja Sêmakun Gumiwang

ingkang kinarya sêsulih
ing raka Sultan Kuparman
kula pun Raja Kuskèhèl
turunan ing Purwakôndha
kalawan ingTalsiyah
pun adhi Sang Raja Bêskul
kêkalih surat punika

pinundhut surate aglis
dening Patih Barikahar
lajêng katur ing sang katong
ngalamat pan tiningalan
siji marang Nusirwan
siji Ratu Ngambarkustup
binuka bêbukèng wuntat

pèngêt iki layang ingwang
kang muryani Gumiwang Sri Bupati
Sri Maha Prabu Sêmakun
ingkang luwih santosa
saking arah kuwatir sampun kapungkur
tumindak ingarah wênang
kang kinarya senapati

dening Wong Agung Kuparman
ambawani sagung barisan iki
atmajèng Nusirwan ingsun
putune Sri Kobatsah
pan kabuyut ing Prabu Sareas tuhu
trahing ratu pinituwa
binathara ing para ji

têkaa layang manira
marang sira Bariakbar kang pasthi
hèh Sang Prabu Ngambarkustup
wruhanta praptaningwang
rama Prabu Nusirwan iku sun pundhut
sun gawa marang Kuparman
lamun sira angukuhi

kandêlana kuthanira
lan amèta sraya ratu prajurit
ingkang prakoswa dibya nung
môndraguna ngayuda
kang supaya kuwasa srayanirèku
anôngga grêdakaningwang
ing asmara Jayèngjurit

wus titi gantya amaca
Sri Bupati Mêdayin maos tulis
la-êla mutadanipun
tan winarna dangiyah
kaatura sêmbah kawula pukulun
putra tuwan ing Kuparman
pirêngga Surayèng Bumi

kawula atur uninga
kangjêng ibu sampun dipun pondhongi
ing yayi Prabu Sêmakun
binêkta mring Kuparman
dene inggih lampahe yayi Sêmakun
kula kèn amondhongana
ing paduka sri bupati

Mêdayin kalangkung risak
suwêng mamring saking paduka lami
katutuh ing lampahipun
yayi Prabu Gumiwang
salah tampi wong Mêdayin gègèr mawur
sampun sêpuh jêng paduka
sampun kadi nguni-uni

musakat salira tuwan
dene lamun Bariakbar ngukuhi
sang prabu ing Ngambarkustus
putra tuwan Gumiwang
kang kula kèn anggêcêk yayi Sêmakun
ambônda Si Bariakbar
titi wirasaning tulis

Sang Aprabu Bariakbar
alon angling ing duta ratu kalih
hèh Raja Kuskèhèl Bêskul
matura gustinira
ingsun nora ngaturi Rajèng Mêdayun
sun aturi gawe apa
têkane têka pribadi

anjaluk tulung maringwang
ngungsi urip sanggup rêp dèn patèni
lah tarinên dhewe iku
Raja Kuskèhèl sigra
sami matur kalawan Sang Raja Bêskul
pukulun Ratu Nusirwan
kula tinuduh ing gusti

Sri Naranata Gumiwang
jêng paduka punika dèn pondhongi
wong agung sampun asêpuh
bok sampun kadhungsangan
yèn manggiha siya-siya datan arus
tumungkul Prabu Nusirwan
kèndêl datan anauri

Raja Kuskèhèl lingira
hèh Ki Patih Bêstak sri narapati
tan arsa nauri wuwus
sira dhewe ngucapa
apa karsa apa ora sang aprabu
sumaur Ki Patih Bêstak
karsa apane sang aji

jêr iku wêruh ing cipta
nora yêkti kang nuding ing sirèki
karsane Raja Sêmakun
yèn kang rama puruna
pan cinêkêl ngaturakên bandan iku
iya marang ingkang raka
Wong Agung Surayèng Bumi

Raja Kuskèhèl asugal
sira iku têgêse kang nglucubi
tan ana kaya sirèku
jangkah kang ora-ora
karanane Sang Prabu Nusirwan iku
durung salamêt satingkah
pan ingsun nanggunga wani

môngsa kongkonana raja
yèn duwea kaya ujarmu iki
sayêkti putusan jagul
kang nora bisa ngucap
ngêjugakên layang bae têgêsipun
milane akongkon raja
mêmilih para narpati

lan ingsun anggawa bala
yèn bakala kapondhong dening mami
age sun utusan mantuk
sayêkti gustiningwang
mapag dhewe iya Sang Prabu Sêmakun
para putrane ginawa
kang wus padha madêg aji

marang Ki Apatih Bêstak
angucapa paran ta sri bupati
kang pasthi ing karsanipun
Bêstak mênêng kewala
sira Raja Kuskèhèl angucap rêngu
sakala datan panon rat
mudhun jog saking ing kursi

Ki Patih Bêstak cinandhak
wangkingane tinarik wus katarik
jinunjung ingikal muluk
kadi amutêr gada
samya eram sagung ingkang samya dulu
sawusnya ingikal-ikal
sigra binanting ing siti

Ki Patih Bêstak kantaka
sira Raja Kuskèhèl wangsul malih
maring ênggènira lungguh
wong Mêdayin sadaya
sami kêkês tan wontên sami têtulung
anake Bêstak Baktiyar
tumungkul marêbês mili

Patih Bêstak satanginya
galangsaran durung bisa alinggih
Raja Kuskèhèl umatur
ing Raja Bariakbar
tuwan wastanana kawula pukulun
pun Bêstak ambubrah tata
ya tatane wong aurip

ratune tan arsa ngucap
pêpatihe inggih sayêkti kêni
rêbut saenaking laku
têka butêng kewala
sru ngandika sang prabu ing Ngambarkustup
hèh Kuskèhèl bênêr sira
padha tinuduh ing gusti

sayêkti amrih wangsulan
apan ingsun durung kêna mangsuli
jêr layang mangkono iku
kang duwe awakana
mila sira matura marang sang prabu
yèn uwis pasthining karsa
kono gon ingsun mangsuli

tumungkul Prabu Nusirwan
Patih Bêstak maksih gumuling siti
tan ana kang wani jupuk
dene Sang Raja Akbar
bênêrakên Kuskèhèl pratingkahipun
têgêse Ki Patih Bêstak
makewuh sikara budi

angling Raja Bariakbar
hèh ta paran Sang Prabu Nyakrawati
karsa tuwan kang satuhu
punapa tumut tuwan
pinondhongan dhatêng Sang Prabu Sêmakun
sri bupati ing Gumiwang
Nusirwan nolih ing wuri

marang sagung para nata
ing Mêdayin nauri dènira ngling
mring Sang Prabu Ngambarkustup
punika rama tuwan
ing batose ajrih puniku pukulun
dhatêng Sang Rajèng Gumiwang
nadyan putrane sayêkti

jêr inggih sampun kantênan
kolunipun ingkang rama mêjahi
duk Palulkiyah rumuhun
inggih rama paduka
mèh kacandhak kabêrêg tan wontên purun
sagung prajurit Kuparman
mitambuhi dèn liwati

dupi baris samya mingkar
tinakonan barise sapa iki
akêtêl nora tinêmpuh
ature pan punika
cêlak gène rama tuwan sang aprabu
Prabu Sêmakun miyarsa
yèn gène rama rinèki

sigra anyandhak gandhewa
nyandhak langkap sarwi nrêgakên baris
lingira Prabu Sêmakun
tunjangên goning rama
lah idêkên ilêsên walate ingsun
wong tuwa nora prayoga
patènana aja wigih

ingkang raka kalih pisan
yèn sampuna rikat palajêngnèki
Radèn Irman lawan Urmus
ginacar ing talêmpak
sajatine amopo rama sang prabu
binatin amung paduka
yogya ngêkahana pati

Sang Aprabu Bariakbar
matur marang sang prabu ing Mêdayin
punapi inggih pukulun
kadi turing punggawa
saur pêksi ngandika Prabu Mêdayun
anak prabu sintên wêlas
anak sami ngarah pati

angling Raja Bariakbar
dipun pêsthi kula yêkti ngêkahi
ajura ing Ngambarkustup
môngsa inggih gingganga
nênggih wajib têtulung samaning ratu
nanging dèn sami pasaja
sampun ta kadi pun patih

Bêstak langkung kamandaka
aniwasi kanggea kang para ji
yèn ratu alampah dudu
yêkti yèn ngrusak awak
botên purun anglabuhi lara lampus
hèh Raja Kuskèhèl sira
matura gustinirèki

yèn mêngko wus sida aprang
sun kukuhi Prabu Anyakrawati
ya ingsun sakarêp iku
karsane ratunira
wus muliha nora susah angsul-angsul
Raja Kuskèhèl pamitan
mundur ing ngarsanirèki

Patih Bêstak ginotongan
mring anake Baktiyar gawa mulih
marang ing pakuwonipun
praptane tinangisan
mari dènnya kantaka têtanya wau
kapriye ing panangkilan
dene ngong ginawa mulih

Baktiyar alon turira
botên wontên inggih dados prakawis
sang prabu ing Ngambarkustup
anglêrêsakên duta
mung paduka tinêtêpkên luputipun
Patih Bêstak amiyarsa
nangis sarta lara malih

Baktiyar malih turira
ing ayuda inggih pan sampun pasthi
dadosing pamoponipun
sang aprabu tan arsa
pinondhongan ing putra Prabu Sêmakun
mati uripa kalawan
ing Ngambarkustup Sang Aji

Raja Kuskèhèl punika
pan ingalêm sabab purun ngawaki
ngêpruk wong nêdya bêbingung
ing laku kamandaka
pan paduka dajal lanat setan gundhul
tinêtêpakên tan owah
lamun sêsukêring bumi

Patih Bêstak mêgap-mêgap
adhuh biyung pagene awak mami
têka ngabar nora payu
apa jarajat sirna
kayaparan budinira iki kulup
Baktiyar alon turira
kula nom botên udani

pamuwuse mangap-mangap
yèn krêtaa jagad iki
sira tan dadi manusa
yêkti malaur kang bêcik
ingkang rahayu budi
pasthi sira nora payu
wong nora wani aprang
yèn ora lumaku drêngki
yêkti cupêt kulup sandhang panganira

yèn ratumu atut lawan
Wong Agung Surayèng Bumi
kulup sira dadi apa
môngsa sinisil têrasi
sayêkti sri bupati
wong Arab kang pinilaur
padha prawirèng yuda
salamêt rahayu budi
lamun nora jail pan sira kaponthal

kunêng Kyana Patih Bêstak
kang mêmuruk masiyati
ing putra Radèn Baktiyar
ya ta kawuwusa malih
Raja Kuskèhèl prapti
pakuwon Prabu Sêmakun
wana nagri Bayidan
kumpul lan sagung para ji
abojana lawan kang putra sadaya

Jayusman Samsumurijal
narendra ing Parangakik
munggèng ngarsane kang paman
Ruslani Danurusamsi
Karsinah Sri Bupati
lan Rustamaji nèng ngayun
Prabu Aris Munandar
Sri Naranatèng Betarti
pangeran ing Kelan lan ari kalihnya

Hasim Katamsi kalawan
Rahadèn Ambyah katampi
Sri Narendra Purwakôndha
sira Sang Prabu Pirngadi
Talsiyah Banuarli
tuwin para rajasunu
Kaharkusmèn Yujana
ing Kangkan Radèn Dikwanis
putra Kebar sira Rahadèn Suptandar

ing Turki Samardikaran
Radèn Kiswarin Diswarin
atmaja Iskaliskalan
Radèn Warindiya Bangit
miwah putra Ngabêsi
Radèn Kodrat Samadikun
lan Radèn Umarjaman
Umardani Umarsandi
apadene ratu kang manggalani prang

sadaya kaparèng ngarsa
lan bala ing Parangakik
kulup Kalbujèr Narendra
Kalkiyah Raja Dukyadis
ing Ngusur Sri Bupati
sira Sang Raja Dukyanus
jèjèr dènira lênggah
kang têngên Patih Bunandir
apadene kang para ratu santana

ing Parangakik akathah
nak-sanake ibunèki
manggala Ratu Karsinah
Sang Raja Prêjug lan Srênggi
lawan Sang Rajèng Drênis
Saptiyunasar nèng ngayun
manggala Ratu Kelan
Maliyat Kustur Kubarsi
Wrahat Kustur ipene Pangeran Kelan

tuwin kang ratu santana
kathah nagri Kaelani
arame ing panayuban
larih midêr wanti-wanti
janèwêr lan barduwin
kênit api adas anggur
gumuruh ingkang sênggak
ngiras gunêm ing ajurit
angandika Raja Sêmakun Gumiwang

hèh anak prabu sadaya
yèn eyang dika puniki
upama binêktakêna
lawan botên eca pundi
matur kang putra sami
sumanggèng paman Sang Prabu
Sêmakun malih mojar
yèn agampang wurung jurit
lamun angèl yêkti sida bôndayuda

têgêse angur angèla
pinrih sidaning ajurit
sêmune ciptane samya
anak-anak sadayèki
kêmba wurung ajurit
putu Kodrat Samadikun
puniku karoncalan
lan anak Kaharkusmèni
ing Yujana wong loro sêmune padha

lagya eca angandika
Raja Kuskèhèl duk prapti
manjing jroning pasamuan
katur tingkahe tinuding
miwiti amêkasi
pan sasolahira katur
kalamun kinêkahan
rama paduka sang aji
mêthuk ing prang sira Raja Bariakbar

lajêng tumut abojana
Kuskèhèl lan Bêskul sami
Raja Sêmakun parentah
enjing dèn samêkta sami
kêkirab marêpêki
marang kitha Ngambarkustup
anak Prabu Talsiyah
si anak Mutadarawi
dhinginana ngupaya arêbut papan

kalih umatur sandika
ing dalu datan kawarni
enjing atêngara budhal
sagung kang para narpati
kang sampun andhingini
lan sawadya para ratu
Prabu Pirngadi lawan
ing Talsiyah Banuarli
kadya alun gumulung prajuritira

ing marga datan kawarna
praptèngdesa ing Bidari
bandar agêng pamapagan
bangawan agêng ing kèri
jêmbar rata ing kèri
prayoga papan prang pupuh
akarya pasanggrahan
wau sang narendra kalih
sampun dadya rêspati jêmbar polatan

sêdhêng dohe lan jro kitha
para ratu wuri prapti
balane kadya hèr nawa
gègèr busêkan wong ngili
turôngga akèh prapti
pacalang kadi sêsulung
pratela masanggrahan
wontên dhusun ing Bidari
sampun katur dhatêng Prabu Bariakbar

sampun angundhangi bala
prajurit para narpati
sami samêkta ngayuda
budhal saking kitha mijil
kadi sela blêkithi
prajurit ing Ngambarkustup
praptèng jawi mèt papan
saos pasanggrahan dadi
wus makuwon jawi Raja Bariakbar

kalawan Prabu Nusirwan
nêdya jênêngi ngajurit
wus rakit pakuwon samya
abojana lan prajurit
ing dalu tan kawarni
enjing têngara gumuruh
kêndhang gong asauran
myang têtêg gurnang thongthonggrit
awurahan atata baris samakta

baris Kuparman wus mêdal
mèt papan tata kang baris
balabar kadya wanarga
mungsuh rowang sami mijil
kapang têpung kang baris
prajurit ing Ngambarkustup
Sang Raja Bariakbar
lênggah ing palôngka rukmi
wus ambanjêng prajurit kang para raja

Raja Sêmakun Gumiwang
munggèng padmasana rukmi
sagung para rajaputra
atarap anèng ing kursi
Sang Prabu Parangakik
nèng amparan mantên murub
miwah Natèng Karsinah
munggèng dirgasana rukmi
Sultan Anom Rustamaji nèng dhampar mas

Pangeran Jaswadiputra
nèng wijoan palowani
Kasim Kuwari ajajar
lan ari Kasim Katamsi
sagung kang manggala ji
tuwin para rajasunu
aglar saos ing aprang
wawas-winawas kang baris
ngatag marang prajurit Sang Raja Akbar

mangsah andêling ayuda
jênggarang anitih èsthi
kawot kapraboning aprang
mêlak dipôngga sang aji
prapta nèng papan aglis
sêsumbar anguwuh mungsuh
payo prajurit Arab
papagêna tandang mami
arok bônda rêbut rèh ywa mundur ing prang

__________