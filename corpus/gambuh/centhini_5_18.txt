Amongraga amuwus
yêkti tingal kang mandêrik iku
cipta praptèng manahira kang sayêkti
limut pyuh sirna kawimbuh
jisim johar ingkang lonyoh

wèh rasa kang kadulu
jasmani ingkangangsung puniku
ing têgêse duk acampuh rahsa jati
wanodya kalawan kakung
jasat aranira rêko

jasmani duk lagyèku
tampi rahsa saking angganipun
apan iya dadi sêsakanirèki
ing satêmahe puniku
wanodya kang angsung raos

rahsa manikêm iku
wanita kang rahmani puniku
sayêktine jisim iku kang atampi
nikèn rara malih matur
kawula nuwun jinatos

roh ilapi puniku
kadya paran nênggih artinipun
Amongraga aris dènira nauri
roh rabani kang satuhu
kang aran manikêm yêktos

warna lir mutyarèku
roh rahmani nênggih priyanipun
roh ilapi yèku uga napi jinis
dudu badan sanyatèku
kang jasmani iku rêko

ngakên raga suksmèku
jisim alus arane puniku
kang rohkani tanpa rupa warna nênggih
lir sêkar pralambinipun
kakung kombangira mêngko

duk mangrabasèng santun
sari upama wadon puniku
marma ayun awas sariranirèki
duk lagine sêkar kudhup
yèlu lambange kemawon

jaba prênahing madu
poma dèn awas ing prênahipun
yèn wus wikan pasthi wruh asmaragami
yèn kang waskitha yêkti wruh
nanging ora sadhengah wong

kang wruh basa puniku
lamun ora manthêng ciptanipun
dhêlêg-dhêlêg sira ni rara mêgat sih
angartika jroning kalbu
nyata pinunjul iki wong

ora larang puniku
sun rewangi adol tapih ingsun
nguni-uni antuka mangkene uwis
kalakon laki wak ingsun
mangkana osiking batos

Mongraga ngandika rum
têka mênêng apa wus sumurup
lah ta payo manawa ana kang kari
sang tapa nambungi wuwus
ngong duga kadya wus katog

rara matura gupuh
marang kakangira apa uwus
amung iku iya buntêlanirèki
kang putra lon aturipun
inggih wus têlas tur ingong

sarta kawula sampun
padhang narawang ing manah ulun
sang pandhita gumujêng abêlik-bêlik
lah ora piraa iku
dene ta amung sêmono

apan ta wus bêgjamu
lan maninge wus kalêbèng wuwus
sapa ingkang amadhangkên tyasirèki
amawongan sira iku
ni rara lèngsèr saking gon

mingsêr lênggah tumungkul
Sèh Amongraga mèsêm andulu
nikèn rara mundur malbèng wisma nuli
sêmana kongsi sadalu
dènnya bantah ngilmu raos

ing wanci gagat bangun
sang pandhita angandika arum
abêbisik mring kang putra Sèh Mongragi
barang rèh ing karsanipun
Amongraga turira lon

amba langkung anuhun
ing pasihan ta ingkang dhumawuh
amba mangke dèrèng sagêd anglampahi
kajawi kalamun sampun
kapanggih sadhèrèk ingong

pasthi kawula wangsul
anut ing karsa ingkang puniku
ing samangkya dèrèng sagêd amangsuli
sang tapa kalangkung ngungun
myarsa aturnya sang anom

wusana aris muwus
mring Mongraga pan sarwi angrangkul
nanging poma sutaningsun wong asigit
ing benjing yèn wus kapangguh
kang sira upaya karo

poma-poma nak ingsun
nuli wangsula marene gupuh
sayêktine lawas enggala sun anti
Sèh Mongraga aris matur
inggih sampun welangatos

yèn saèstu kapangguh
sadhèrèk kula kang kesah nglangut
ulun sèstu botên anyidrani janji
sang tapa lêga tyasipun
ya ta Sèh Mongraga gupoh

anjawab astanipun
wusnya salaman umangkat gupuh
Jamal Jamil umiring lampahirèki
sang tapa lan sabatipun
angatêr jawining dhukoh

ing solah tan winuwus
Sèh Mongraga lêpas lampahipun
santri kalih tan pisah ana ing wuri
murang marga pan andarung
tan giris myat ing margewoh

sêmana wus byar raina
kang mega malang sumirat
angganthêng pucaking ardi
akèh warnane kadulu
ana lir wastra manjêthi
wênèh pindha muteara
ana kadya wastra wungu
rinenda têpinya murub

kèh swaraning buron wana
andaka maesa danu
pating galêrêng mongira
munya nèng garumbul samya
mangsane duk malih lagya
saking dènira mêmôngsa
pan wus adate kang sima
yèn dalu kesah mèt mangsan

ulihira byar raina
pae lan buron kèh ika
yèn dalu pan samya nendra
bangun enjang samya munya
arame banjur sêsaba
wre lutung munya aramya
lan rangutan uwa-uwa
rame gumuruh swaranya

hyang pratôngga mungup-mungup
munggwèng pucaking aldaka
gumêrah swaraning kaga
rêbut wohing bulu gurda
cocak jalak menco johan
kuthilang glathik gudhawa
bèthèt sulindhit branjangan
nori burcèt lan parênjak

enggar manahe sang brata
myarsa swaraning kukila
kadhasih munya ing tawang
amlasasih kapiyarsa
kadya angandhêg ing lampah
pêksi bêluk munya nglamat
kadya ngenggalakên lampah
sang brata mèsêm ing driya

wruh sasmitaning kukila
ya ta aris lampahira
anurut ing wanapringga
mudhun jurang munggah arga
tan ana durgama ketang
ing cipta age wêruha
dhukuhe Bayi Panurta
kang aran ing Wanamarta

ing siyang ratri lumampah
kèndêlira lamun salat
nurut Kêndhêng lampahira
datan winarna ing marga
duk samana sampun prapta
talatahing Majalêngka
enggar manahe sang brata
nulya lajêng lampahira

anuju pêcat rakitan
Jamal Jamil kinèn tanya
mring wong kang giring maesa
prênahe ing Wanamarta
wus têtanya sinauran
puniku ingkang katingal
dhukuh agêngkawistara
tan wontên kang nimbangana

andika lajêng kewala
ing mangke pasthi katingal
masjide agêng anganggrang
lan malih kawula tanya
andika santri ing pundi
sumaur ingkang tinanya
kawula santri atêbah
saking ing Bantên yêktinya

marma drêng mring Wanamarta
kawula miyarsa warta
lamun Ki Bayi Panurta
sabar tur lila ing dunya
anuntun ing wong balilu
asih maring kawlasarsa
punapa inggih yêktia
nauri kang tinakenan

inggih tan dora kang warta
saèstu lamun mangkana
ambêke Bayi Panurta
marma sagung pra bupatya
kathah kang sampun ambapa
awit tan cuwa ing karsa
Ki Bayi pan sarwa bisa
ngilmu agal alus wignya

langkung kathah santrinira
kawula dèrèng uninga
kang kadya ing Wanamarta
kèhing santri tuwin sabat
kados kawan èwu langkung
wiwit kula taksih bocah
wruh pasantrèn ngrika-ngrika
dèrèng wontên kang tumimbang

inggih lan ing Wanamarta
dhasar papane prayoga
mirah sandhang tuwin têdha
bêras pari lir sêsarah
mila santri têbah-têbah
kathah kang prapta mariku
apan wus adating santri
marani kang mirah têdha

kawula pan dèrèng lama
gèn kula mantuk sing ngrika
salamine pan kawula
dado santrine Ki Bayi
Amongraga nambung wuwus
kalamun wontên wong prapta
inggih sintên kang jinujug


nênggih putrane panggulu
punika kang pinitayan
dhatêng Ki Bayi Panurta
Jayèngwèsthi wastanira
sabên wontên wong kang prapta
apan inggih wismanira
Jayèngwèsthi botên têbah
sakiduling masjid mangu

dene arinya awasta
Ki Mas Bagus Jayèngraga
pan inggih kalih punika
singa ingkang jinujuga
apan ta sutane priya
pan amung kalih punika
pawèstri pambajêngira
anama Kèn Tambangraras

kawula dèrèng uninga
wanodya kadi punika
putrane Bayi Panurta
apike kagila-gila
apan ta nguni kawula
nalika maksih nèng ngrika
apan akêrêp uninga
ingkang prapta lunga têka

sutaning patinggi desa
tanapi anak sudagar
tukone jor-ingêjoran
sami kawangsul sadaya
wit sang rara datan arsa
tinari mopo kewala
aturira mring kang rama
benjang kawularsa krama

yèn wontên sênênging nala
botên kudu dèn tukoni
lan botên melik kawula
wong kang bagus awibawa
sanadyan cebol bucua
lamun panuju ing driya
badan kawula sumôngga
yèn wus kalbu pêthèk amba

marma Ki Bayi kalangkung
susah myarsa turing putra
kalamun pinêksa-pêksa
ature pan kudu lunga
marma kang rama amupus
nauri kang namur lampah
kawula sawêg angrungu
wanodya tan arsa krama

manawi inggih punika
ngupados santri utama
angling malih kang tinanya
pan wus pirang-pirang dasa
santri têbih-têbih prapti
sami santri jadhug-jadhug
prandene datan kinarsan
kawêlèh pan sami griya

sarta ngupaya paekan
awit karsane Ki Bayi
mring santri sapa kang bêgja
saking susah myat ing putra
kalakon sami ngupaya
nanging sang rara wêntala
luput ing dhêsthi sumbaga
tiwas kabèh ngacung samya

marmanipun sakèhing uwong amuwus
sun duga ni rara
buntêt tan duwe camimik
milanipun sakèhing wong tinampikan

yèn lumrahe wong gêdhe samana iku
pasthine yèn ana
ingkang pinilih sawiji
iku ora dadak tinampik sadaya

yèn wong buntêt andadak kakehan wuwus
pan inggih kathah
kang muwus kadi puniki
pan gumujêng wau Ki Sèh Amongraga

angling kadi botên kados kang puniku
sawêg dèrèng karsa
ngupaya bojo prayogi
ingkang kangge awal akir yêktinira

dadi ingsun ngrungu ing wartanirèku
manah mundur mara
bok manira dèn arani
darbe niyat marang ing èstri punika

tur ta boya pisan-pisan raganingsun
nyiptaa punika
sumêdya ngupaya ngilmi
dadak nuju ing ngrika wontên brusahan

ingkang angèn maesa ris sauripun
kang amba wicara
pan wus sawarsa puniki
yèn ing mangke têntrêm tan ana pawarta

winginipun kawula saking ing ngriku
tinjo sanak lara
ala nganggur awak mami
anakèkkên puniku kang kula ucap

pan saèstu sampun tan wontên wong rawuh
mikir bab punika
sang monêng mèsêm ing galih
duk samana hyang arka nitih ancala

ya ta muwus Amongraga manis arum
ngong langkung tarima
pitêdah para mring mami
lah ta sampun manira lajêng kewala

kang liningan noraga ing sauripun
bok enjing kewala
lamun sotah dalêm kampir
ing pagriyan kawula yèn parêng lêga

yèn lajua sampun katanggêlan laku
apan èwêd aya
yèn praptaa wêngi-wêngi
yèn kaparêng prayogi enjang kewala

pintên banggi yèn kawula sagêd tumut
mrih angatêrêna
kalamun lujêng sawêngi
sadayane krandhah ing Bayi Panurtan

mring kawula sadaya wus sami wanuh
kang dados kabayan
puniku pun Santri Lusi
lêrêsipun nak-sanak lawan kawula

suka ing tyas sang brata sarêng angrungu
aris saurira
kisanak para ngecani
anyukêri sawêngi nèng wismanira

lah punapi maksih doh wismanirèku
kang tinênya turnya
dhukuh mêncil kang kaèksi
lah ta age andika mantuk dhingina

kyai wisma anginthar mantuk rumuhun
sapraptaning wisma
wus mangsit mring rabinèki
lajêng nguwuh ing baturira sakawan

mung wong papat kang tumut wisma ing ngriku
ya ta sami prapta
wong papat wus dèn poyani
suka lajêng ngrewangi ing rabinira

olah-olah ing pawon langkung abikut
ri wusnya mangkana
ki wisma mêthuk wus panggih
lan sang brata lajêng ingaturan lênggah

sapraptane ing dhukuh sang brata mangu
myat ing palakirna
mawarna langgare cèkli
we tumumpang arêsik kang palataran

ki wisma ngling paran ing karsanta nêngguh
punapa pinarak
ing wisma tuwin surambi
anauri pênêd surambi kewala

nulya lajêng mring surambi tata lungguh
mahrib wayahira
lajêng ngambil hèr astuti
lan kang wisma salat mahrib praptèng ngisa

wusnya bakda lajêng wangsul tata lungguh
Ki Wisma angundang
mring Rubiyah kinèn nuli
angêdalna saanane kang sugata

kang inguwuh Ni Rubiyah langkung gugup
anata sugata
ri sampunira tumuli
apan nulya sinaosakên mring langgar

gya tinata sêkul ulam anèng ngayun
ki wisma wacana
lah dawêg tuwan wêwanting
sugatane inggih bok ayu andika

kang sinung ngling ngecani wêwanting gupuh
dyan lêkas anadhah
pakantuk dènira bukti
sang kaswasih kalangkung kapiutangan

mring ki wisma dene cakute kalangkung
ya ta sawusira
ambêng ingundurkên nuli
Jamal Jamil ngathêkul dènira mangan

basngèk tempe lan pindhang sacuwo gêmpur
êndhoge sapanjang
gêmêt ora ana kari
tumpêng loro wah imbuh sêga ing bodhag

Sèh Mongraga myat ing abdi langkung ngungun
Nuripin pangucap
adhi sampun isin-isin
pan ing ngriki saksat wismanta pribadya

Jamal Jamil nauri inggih-gihipun
kadospundi kakang
upami kawula mawi
ringa-ringa wontên ing wisma andika

nadyan inggih sanak anêmbe kapangguh
pangraos kawula
lir tunggil sayayah bibi
Ki Nuripin mèsêm ngong inggih mangkana

kunêng datan winarna ing ratrinipun
wanci bangun enjang
lêkas salat subuh sami
sabakdane salat samya lêlênggahan

Sèh Mongraga aris pangandikanipun
marang kaki wisma
yèn sarju karsanirèki
ngong tuduhna ing marga angroning kamal

