Ki Nuripin pikantuk
nêmên dènnya nadhah amathêngkuk
anyarêmpêng dèn-êpêng tan nolih-nolih
lêmpènge lêmpêng lir limpung
adhokoh kokoh acekoh

Dhasar rada kêlantur
sayah sêdina dènnya lêlaku
nêmu suguh sarwènak ulam mêpêki
kongsi bèthêm bitha-bithu
pêmuluke junjung bokong

Sêkul sapanjang munjung
têlas tan ana korèdanipun
Kulawirya gumuyu angling nudingi
lah ati-atinên bagus
wêtêngmu manawa jêbol

Ki Nuripin asêgu
gya wus dènnya mangan nulya wisuh
mèthèk-mèthèk kadya bagor dèn-isèni
mudal karingête kumyus
kandhêg nèng lêmpèng ngacêmbong

Kulawirya saya sru
suka gumuyu mring santrinipun
hèh Nuripin kiye wayah apa mangkin
matur maksih sontênipun
mangsi bingunga ing panon

Kulawirya amuwus
mênèk kok-aranni bêdhug têlu
kang miyarsa samya gêguyu Nuripin
anjêgèg tumungkul wêdhung
ambêgane kêmpas-kêmpos

Ajange wus ingundur
ki pêtinggi myat ing tamunipun
tan riringa sajake samya mriyayi
nulya malbèng wismanipun
paparentah mring kang wadon

Kinèn bagèkkên tamu
saha lan pawohan ingkang mungguh
sêgah nyênyamikan kang sarwa di-adi
ingkang ngladosi mangayun
kewala sadaya wadon

dènnya parentah sampun
nulya mêdal malih mring gyannipun
tan adangu wus angrukti nulya mijil
angirid nak-putunipun
ni pêtinggi bêkta gembol

Sumaos anèng ngayun
mundur gantya kang ngladèni laju
kanêm rare tanggungan ragi têrampil
dhasar cêcawangan alus
akuning wêdana suloh

Balerah netranipun
alit mêthit angganthêng angimpun
lathi mathis idêpnya raras tumênggi
athi-athine angundhup
-ing turi ruruh pasêmon

Jêbên kêmbên sih pinjung
kadhang cêtha sabukwala patut
rare desa kogung sakadarirèki
satunggil wulanjar bêsus
amêsês mulat dhêdayoh

dènnya ngladèni kisruh
piring kang dèn-ajokkên gumluthuk
apan pijêr salah wèngwèng anglêlirik
gêgrimingan tanganipun
bênakkên kêmbêne kêndho

Wusnya angrukti mundur
nèng wurine ni pêtinggi lungguh
alon matur mring têtamu tur pêmbagi
kang sinêmbraman lingnya rum
gih bibi sangêt trimèng ngong

Kang paman jawil pupu
mring Jayèngraga bibisik muwus
iku bêlo pêthèke cêcalon dadi
pada wadana katêmu
lagi sêmamar wus katon

Jayèngraga anjumbul
bisik-bisik anauri wuwus
sarwi gumuyu inggih paman mèh thithik
kula wicantênkên niku
kasêlak paman miraos

Inggih sayêktosipun
pancèn pilalan kanggo wong agung
alis ngadêg atajêm nyanyundêp ati
pantêse rare kaugung
si kuncung agawe lamong

Wayahipun kuciwane maksih tanggung
kirang rong taun kas
liringe sagêd nglawani
dèn-gêgêlak kaya kêna kinambilan

Naur wuwus malah tan kongsi rong taun
sêtaun kewala
ya uwis kêna dèn-êmping
wong ngrarapih ngur kêpara durung mangsa

Ing-alulut akèh wilêting pakewuh
mirungga marwasa
rêkasaning sari kincip
kawêdhêngên kodhêng pangudining karsa

Ngoyog pupu Jayèngraga sru gumuyu
winor bibisikan
ah paman dadak dèn-angling
têmah gawe prakara anggugah kala

Alon muwus Kulawirya bêdhèk iku
bandhamu bêngkayang
dèn-ngati-ati mênawi
mênèk nyêmbur ambeyani dus jinabat

Wong ro barung gumuyu samya dinulu
Jayèngrêsmi mulat
mring kang paman lan kang rayi
Jayèngraga sêmu jrih liniring raka

Samya minggu datan gugujêgan muwus
ni pêtinggi turnya
punika anggèr binukti
awon kèndêl sawêntène sumapala

Kawlas-ayun sadintên lumampah rapuh
katri wuwusira
gih sêlot-sêlote bibi
tiyang sampun nèng riki mangsa ringga-a

Sawusipun sami mucang katrinipun
saking pamasakan
mêncorong suwasa rukmi
ki pêtinggi tumingal wêwah jrihira

Kang têtamu samya sêsambèn amundhut
nyamikan sêgêran
ni pêtinggi ngatag aglis
mring anake kae piringmu ajokna

Gupuh maju nêsêgakên piringipun
Jèngraga ngandika
iku anak dika bibi
pintên kabèh tunggale niku bok-rara

Alon matur datan wontên tunggilipun
ingkang sami gêsang
nêm sadaya sami mati
namung gêsang satunggil èstri dêdaman

Sangêt cubluk mêlulu kêcambah watu
ambêsur ugungan
dene kang agêng punika
apan kapenakan kawula wulanjar

Malihipun punika kaprênah putu
mangke dados randha
ingkang titiga puniki
awon-awon dados ampile pun paman

Pan gumuyu Jêngraga alon amuwus
Mas Suradigdaya
kuwat wayuh kapat padmi
ki patinggi matur nuwun ingkang barkah

Malih muwus putranta sintên rannipun
matur kang liningan
kakèkipun kang marabi
pun Watiyah nging karan Endhuk kewala

Inggih patut putranta aran si Endhuk
Mas Suradigdaya
kula milu ngêmpèk siwi
lamun benjing ing têmbe akhir mah-imah

Lamun kêsdu paman nèh pelokkên têmu
marang Wanamarta
yèn kula sagêd mèwèhi
ki patinggi jalwèstri matur sumangga

Nulya mundur parèstri saking ing ngayun
samya malbèng wisma
Jayèngraga anglud liring
ni wulanjar angêcêr ulat sêdhatan

Lakunipun luwês barêngi bok Endhuk
Jèngraga rêngu tyas
blêgo ngaling-alingi
edan taun pêngrasane kinêsmaran

Jayèngrêsmi wus andugi
kalêthêke Jayèngraga
asabil sajroning tyase
ya talah Ki Jayèngraga
dene tan nêbut pisan
bocah durung bisa idu
dèn-pikir kaya matiya

Yèn kongsiya têlung ratri
nèng kene agawe beka
kaya mêngkono akale
sinamun-samun dhêdharan
datan katarèng netya
wasana ngandika arum
lah paman Suradigdaya

Padesan ing Kêplêng niki
bobote desa wêwanan
anglangkungi ing gêdhene
kuciwa kurang agama
pintên bara ngadêga
mungguh ing Jumungahipun
namung ta ênggèn kawula

Kang pênêd jêmbar sakêdhik
sêmbada nora ngibadah
kalamun bêcik langgare
manawi kandhêg kampiran
mring santri wah utama
patinggi matur gumuyu
alêrês kang pangandika

Duka-dalêm ingkang mawi
tiyang ing ngriki punika
ancog-ancogên manahe
kalangkung gèn-kula prentah
wêwarah kèn ngibadah
kêdah dên-pilalu gêcul
tan wontên rêmên sêmbahyang

Namung rêmên asêsabin
tan kobêr atugar wana
mila tan wontên kaume
kaume bêrah kewala
lêbe angiras lurah
yèn mêntas garu maluku
nuntên sêrètan gambangan

Kang paman lan Jayèngragi
sarêng guyune alatah
asuka nambung wuwuse
dadi mêkatên man Sura
sanak ngriki karêmnya
gambangan sêrètan guyub
pundi tukange kang gambang

Pênêd nèh undang mariki
wong nganggur kèn kalênèngan
sokur yèn wontên gêndhole
ginawa tamba lèk-lèkan
saniyagane pisan
Suradigdaya gumuyu
pan inggih wontên kewala

Sigra nuding rêncangnèki
undangên si Citraguna
kae bêcik panggambange
karo banjura mring Gêbang
timbalana si Gêndra
badhute si Nayagêcul
Bêndhul-jaya sapanjaknya

Sigra mentar kang tinuding
Ki Kulawirya ngandika
punapa pênèd tlèdhèke
dene jênênge si Gêndra
punapa sababira
matur gih sawawratipun
dene sring pyambak tinanggap

Pangraose kang ngrêmêni
wangkit lampahan sadina
tan wontên kados pyambake
milane nama pun Gêndra
sring dados rêrêbatan
rare kang nèm-nèm puniku
dados gêndra ing kalangan

Dalah tiyang sêpuh inggih
kaki-kaki kakêrêngan
apêthès patèn-pinatèn
inggih rêbatan pun Gêndra
mèh sabên agegeran
tan wontên kang ngetang patut
kabuntut dhatêng pun Gêndra

Samya sru guyunirèki
Jèngrêsmi mèsêm ngandika
si paman bisa anggotèk
Ki Kulawirya Jêngraga
gumuyu sambung nabda
man Sura bisa wèh guyu
pundhuh lan man Kulawirya

Ki Kulawirya nganthuki
kaduga têmên manira
kang Suradigdaya kuwe
bubudèn mangsa gèsèha
kêtara kênyamira
wong pasaja gothak-gathuk
anglêgakakên ing manah

Ki pêtinggi ambêdhidhig
ginunggung winoran umpak
tan riringa rumakête
tan dangu kang kinèn ngundang
ronggèng anulya prapta
wus katur patinggi gupuh
nguwuh mareneya Gêndra

Pra majuwa ngalor thithik
lah ya ing kono kang padhang
aja sok nèng ngundhuk bae
doyan têmên undhuk diyan
marahi bocah lanang
mêngko suwe-suwe rusuh
sok marahi dadi gêndra

Kulawirya Jayèngragi
saya gumuyu alatah
dhasar mas pêtinggi kuwe
atutuk lamun micara
bisa gawe bêbasan
nora bosêni yèn muwus
Ki Wirya ngling dhasar iya

Ki pêtinggi matur aris
lah puniku warnanira
pun Dèwi Tragnyana ngèdhèng
Ki Kulawirya anjola
e e kowe jawanya
rupane kang dadya riwuk
nyata yèn anduduk manah

Kulawirya krêp aliyan dènnya lungguh
punapa-a kang pêtinggi
mawi ngêlèh naminipun
umatur mila puniki
ran Dèwi Taragnyana katon

Tiyang ingkang sami kerut mring bokayu
sasat katêluh ing dhêmit
awis ingkang sagêd mantuk
yèn botên sampun barindhil
dèn-undang-undanga ngepon

Jayèngraga angling lah paman dèn-gupuh
niyaga kèn-lêkas muni
sadhengahe gêndhingipun
coba ronggêng kèn nyindhèni
Ki Kulawirya ngling alon

Kang pêtinggi mara bêdhèk bisa nabuh
matur inggih kêdhik-kêdhik
Ki Jayèngraga gumuyu
punapa kang dèn-bisani
ing ngrêbab awon-awonan

Kulawirya ngling lah apa ta ujarku
lah dawêg kang dèn-rêbabi
Ki Suradigdaya gupuh
rêbab pinatut nêmnèki
lan gambang klèng klèng klong klong klong

Jayèngraga angling lah suwawi talu
Nang-onang kewala bêcik
wusnya pathêt nulya talu
nga nga ngi ngi nga nga ngi ngi
cêngkèngèng cêngèngèng ngèngngong

Kulawirya Jèngraga samya gumuyu
mring pacake ki pêtinggi
ibut badane sakojur
wilêde sahambêsusi
tutuping tangan sêjojor

Pangrêbabe sarwi bêgènggèng abêsus
sikute ngêmbyak nut gêndhing
yèn ngêlik gulu tumungkul
yèn mring agêng gulu tangi
awake mèlu gak-enggok

Kang anggambang ngorèk wawalik abêsus
klang klèng klang klèng rik-thur rik-thir
kakêndhange angguguk
kêmpyang ngaplak ambagèni
kokosèkan rara ciblon

Nulya ronggèng ngêlik mêthit manis arum
gêtah rênyah muluk rujit
kalih rongèh dènnya lungguh
Kulawirya Jayèngragi
tyasira samya katujon

Wusnya nutug dènnra gêndhingan talu
nulya suwuk gêndhingnèki
Ki Kulawirya amuwus
iya tan kaya pawèstri
lan wong lanang bêcik wadon

Kari amblas ngêsing swara wilêtipun
Jèngraga nauri aris
gih-gihane paman niku
kantun sampun anggènèki
anyamlêng uloning wadon

Dènnya samya arêrasan langkung pundhuh
kêtiga lan ki pêtinggi
Jayèngrêsmi duk kadulu
mring kang paman lan kang rayi
tyas sigug kalangkung rikoh

Tan kadugi ngunandika jroning kalbu
dhasar wong tan pati mikir
si paman ngubungi kayun
lalu lamun anênêpi
ngupaya kang lunga andon

Jayèngrêsmi alon dènnira amuwus
manira paman pêtinggi
arsa singit maring tajug
sun ragi puyêng sakêdhik
yayi tutugna anjagong

Lawan paman Kulawirya pênêd kantun
kula mring tajug pribadi
kang liningan samyandhêku
ing karsa sampun andugi
ki pêtinggi gupoh-gupoh

Ngling mring rabi asaos gêlaran alus
kang kinèn gupuh nyaosi
Jayèngrêsmi lon amuwus
ngriku kewala Nuripin
tata kalasa paturon

Gya cinandhak mring Nuripin klasanipun
wus ginêlar anèng masjid
Jèngrêsmi tumamèng tajug
Nuripin kinèn mêtêki
sinaji dhêdharan nèng gon

Yata ingkang nèng pandhapa kang cacengkung
Jayèngraga angling aris
kyaine tan pati rêmbug
Kulawirya anauri
layake iya mangkono

Ki pêtinggi matur kados botênipun
maklum ingkang sami linggih
Ki Wirya angling gumuyu
dhasar pintêr ki pêtinggi
anjrudêmung kang kawiyos

Ki Jayèngraga ngandika
suwawi paman ywa tanggung
sami sasêmbèn wong nganggur
Kulawirya nambung sabda
ingon-ingone puniku
sènggane bok pinupuran
dandan pêsajan kang mungguh

Si Gêndra krêbèn drawela
Suradigdaya gumuyu
lah age sira bokayu
malbuwèng wisma sadhela
ngayu-ayuwa warnamu
dèn-kongsi dubilah setan
bèn padha mêjên andulu

Ronggèng nulya manjing wisma
wong nonton arêbut dhucung
samya masuk pandhapa gung
ngrungu gêndhènge si Gêndra
jalwèstri tan ana kantun
sêsêg jêjêl yêl-uyêlan
sabab tan nyana yèn nyêngkung

Jayèngraga lon lingira
dawêg paman malih talu
matur nanging rêbabipun
tan pati sagêd nganggeya
kêlayan gamêlanipun
kirang nglêgakakên manah
Ki Kulawirya amuwus

Punapa malih kinarya
tan wontên saliyanipun
puniku kewala sampun
kajawi wakane gadhah
Suradigdaya umatur
awon-awon inggih gadhah
Jayèngraga sru gumuyu

Sarwi muwus dene paman
puniku gadhah gangsa gung
suwawi nèh kèn-amundhut
Ki Suradigdaya sigra
kèngkèn mring wong baturipun
kang kinèn sigra mring wisma
amêndhêt gamêlanipun

Nulya tinatèng pêndhapa
rêbabe punthang abagus
ki pêtinggi nyandhak gupuh
laju pinatut nêmira
lan gambang sampun pikantuk
ki pêtinggi wuwusira
glis padha wangana gupuh

Si Citraguna majuwa
panjake mèluwa nabuh
ki pêtinggi tan sumurup
yèn tamune sarwa bisa
ing gêndhing barêng tinabuh
gya pathêtan cara desa
nulya ronggèng praptèng ngayun

Ki Kulawirya duk mulat
mring ronggèng si Gêndra bêsus
e e bilah nyata ayu
jowal-jawil mring Jèngraga
sarya ngling yo padha nabuh
ngrêbaba kang apik mana
karbèn eram kang andulu

Kang putra mêsêm ngandika
inggih mangke kula nabuh
lan paman prayoginipun
tanya mring Suradigdaya
paman kang gambang puniku
rikat kêciwa carukan
matur sadhèrèk Madiyun

Rumiyin lurah niyaga
tan pati kangsalan kayun
nèng ngriki krasan dêdunung
Jèngraga amundhut rêbab
coba ngong milu anabuh
angrêbab manawa bisa
pêtinggi ngaturkên gupuh

Rêbabe nulya tinampan
sinênggrèng ngèk nêm wus patut
Jèngraga mèsêm amuwus
lambanên bae anggambang
Citraguna sandika wus
gya sasêndhon pathêt sanga
kosok lamba lus amuput

Jarijinya nyêkênthung raras
lir kalajêngking angêntup
ngêmbat kawat ngêntul-êntul
gêtêre miwil angapag
tumèmbêl tutupanipun
pacake nyètra Mêdura
kang ningali samya wuyung

Mring dhayoh kang bisa ngrêbab
ni pêtinggi dènnya dulu
kêlawan nak putunipun
nèng lawang wisma winêngan
bok lanjar mèsêm abêsus
tingkahe amrih kêtara
krêp idu krêp malbu mêtu

Kedanan mring Jayèngraga
angrêbab bêsus abagus
ni lanjar kèh polahipun
kedanan nora kêlawan
Jèngraga ewa andulu
kang dadya paraning tingal
mring bok rara Dhuk kayungyun

Mêksih jêbên kêtanggungan
ni rara wayah rumucuh
suluh mukanya sumunu
lir sudama miyak ima
Suradigdaya malengak
ningali mring tamunipun

Niyaga jomblong sadaya
mring kang ngrêbab wilêtipun
sor pra niyaga sêdarum
ki pêtinggi suka-suka
kasmaran marang sang bagus
matur sumangga gêndhingan
kawula ngaos ngêsipun

Ki Jayèngraga lingira
lah paman sêwawi ngriku
prayogi sami nênabuh
pun paman ingkang angêndhang
Ki Kulawirya amuwus
ya mara coba ngong-ngêndhang
Ki Jayèngraga agupuh

Anyênggrèng rêbab gya buka
Gambirsawit gêndhingipun
tinampan kêndhang gongipun
sêrancak munya araras
kinèn ririh kang anabuh
cinara ing Wanamarta
nulya aririh kang nabuh

Sêdhêngan iramanira
ririh sru kapara landhung
rêmpêk ricike ambyantu
sêjanturing pêwayangan
ki pêtinggi sakêlangkung
dènnira asuka-suka
mring tamu sangêt angugung

Jèngraga ngliring mring Gêndra
ki pêtinggi wruh ing sêmu
ngling wus mara ta dèn-gupuh
sarya ngêjèpi Jèngraga
gya gêndhèng ngêlik mrit arum
swarane kanthi sêmbaga
dhêsthi pèlèt cinthung dhuyung

Ulate atitilapan
Ki Kulawirya kêsangkut
ing mêmanising pandulu
kerut ing sumbaga gêndam
dènnira ngêndhang agathung
busuk tyasira sêkala
sakênong tangannya kêju

Jêbèbèk nganggur tan ngêndhang
akodhêng iramanipun
Jêngraga mèsêm andulu
ki pêtinggi latah-latah
Kulawirya dhat anjumbul
saryangling mara ngadêga
pêtinggi gupuh anuduh

Lah wus bok Gêndra ngibinga
kang liningan dyan anggambyung
ngarigêg jêjêran alus
Gambirsawite aniba
nêsêg sêdhêng ambiyantu
ronggèng nalètèr kalangan
sirig tingtingan ngêdhuyuk

Sarwa wèh ulat sêdhètan
longah-langèh nampèl pupu
ngujiwat ngècèr pandulu
wong nonton kenging ngèsêman
pating galêmbor akukuk
samya bêkik sumyak-sumyak
kacinthung atine bingung

yèn gambyong ronggèng si Gêndra
anangèkakên babêndhul
anocong kadi tinangkur
bêngkayang padha sadhela
kabèh padha kudu ngrangkul
grêgêtên anganta-anta
sawênèh ana kang bêsur

Gramèh wong wadon dhêsêkan
cêg guwêg anyuwol susu
ngengokkên janggut angambung
sru jêlih biyang dilabrag
dikrocok uwong angambung
wonge glis dènnya umpêtan
brêkate wong akèh rusuh

Turut gêdhèg yêl-uyêlan
carup wor èstri lan jalu
cêlêr-cinêlèr calimut
ana salendhange ilang
jariting bocah rinawuk
pêndhok myang kêris dèn-wilah
gègèr sadhela gya tungtum

Mangkana kang talèdhèkan
gêndhingira nulya suwuk
Kulawirya gung gumuyu
muwus mring Suradigdaya
kèn-minggah ngambèn puniku
bok Gêndra ngong yun waspada
Suradigdaya agupuh

Angatag minggah bok Gêndra
kang liningan sigra lungguh
kêdhêkês asila panggung
Ki Kulawirya aberag
supe pranataning laku
ragi katêmbèn tanggapan
krajane dhewe tan laku

Bisik-bisik mring Jèngraga
sènggane talèdhèk iku
binêdhong sadhela yèn wus
Jèngraga ngling kenging uga
kawula tan pati kudu
namung kang dadya tyas-kula
niku sang rare rumucuh

Kadya sun pêksa-pêksa-a
si Êndhuk kang maksih tanggung
dos-pundi mring kengingipun
cêdhaka turu kewala
marêm tyas-kula tan riwut
Ki Kalawirya anabda
ya iku rada pakewuh

Wa-mono mêngko yèn ana
jalaraning rêmbug patut
Jèngraga lêga tyasipun
gya Ki Kulawirya mojar
kang pêtinggi sèngganipun
prayogi kakang ambêksa
amrih rakêting apangguh

Suradigdaya abèngkrak
inggih sumangga ing kayun
nging wontên kuciwanipun
prayoga mawi lodhongan
Ki Kulawirya gumuyu
lodhongan prèhipun kakang
matur yèn ngriki anginum

Arak brêm tape wêragang
owêl gêndhing-gêndhingipun
angibing sarwi anginum
Jayèngraga Kulawirya
anjurung sakayunipun
samya gumujêng lah paman
punapa gêndhinganipun

Matur ki pêtinggi latah
kajawi pun Pêtung-wulung
Kulawirya sru gumuyu
lah niku inggih prayogi
sêwawi anakmas talu
Jayèngraga nyandhak rêbab
sigra buka Pêtung-wulung

Tinampan kêndhang gongira
rucik barung umyang arum
Ki Suradigdaya gupuh
mundhut sondhèr plangi abang
wus mêndhêt arak nèng buyung
ngundang sanak-sanakira
kèn nyêlak dènnira lungguh

Wus kapang nèng ngisorira
samya rak-arakan nginum
glis rame brabah gumuruh
ngombe ciyu ciya-ciya
glênggang-glênggêng cara banyu
Jayèngraga Kulawirya
giris myat kang sami nginum

Ki pêtinggi wuwusira
mêngko yèn manira bêksa
kang rame padha kêploka
samya sumaur agiyak
têlèdhèk wus ngadêg tandhak
Kulawirya wuwusira
lah kakang Suradigdaya
wawi sêdhênge malandang

Kang liningan sigra tandhak
balêdhèh wêtêng balêndhang
kêkêrisane singkuran
ikêt du-mancung dhèblèngan
kacu bathik talêkêman
sabendha salaka lusan
ngêlèwèr sumampir pundhak
brêngose pinidih ranggah

Capang godhèg pèlawangan
simbar dhadha ambêlabar
marang wêtêng wudêlira
sêmbada pawakanira
balênthot lêngèn kucingan
mathêkêl otot byuk kiyal
têpak pundhake gandhikan
ambêdhudhag dhadha jêmbar

Sêmbada lan bêksanira
kêthuwêl gluwêr kêbatnya
andhasar tangan mèk-mèkan
lir gogo iwak jron toya
angêntrog awak jot-njotan
anyangkrung-nyangkrung incêngan
ulêt lir manuk lolohan
pacak gulune êlêdan

Pinondhong têlèdhèkira
sinurak wong kusêntanan
kêploke abêbendrongan
wor gumyake janma kathah
gumêrah sru mawurahan
samya gumuyu gêr-gêran
têlèdhèk anèng pondhongan
sarya gambyung ngayang-ayang

Têlèdhèk ngêlik araras
gumrining anggêtas rênyah
lir suling ngêlong tutupan
aliyu-liyu liyêpan
sêmbada parikanira
cêcak gombèl macan galar
ambêlarat dhasar mlèrèt
pêtinggining wong ing Kêplêng

Buta marta dwijawara
dênawa panglêbur jagad
dadi ati kawulane
kalane nora dhèwèkan
puspa laya ing gêlungan
pari majêr anggêlagah
layonana-layonana
si Gêndra anèng kalangan

Kang nonton samya gumêrah
kêplokira nora tata
saking sangêt bungahira
mangkana ingkang ambêksa
ingudhunkên talèdhèknya
akathah ing rekanira
ronggèng nandêr anêrancag
ing pupu gya pinagolan

Cêthik lambung cinakêpan
tan kêndhat pangibingira
anutug dènnira suka
mudhun kalepat klêtêran
wus dangu antaranira
ki pêtinggi tombokira
patang wang ginêgêm tangan
sinuwêlkên jro kêmbênnya

Kumrincing ngêsokkên arta
tangan nguyêg payudara
grêgêtên pamidihira
asangêt panggêlintirnya
mumundri kaya pêcaha
ni Gêndra abêntayangan
sarya anyablèki tangan
pan sarya ngêsês sêsambat

Ah biyang tan kira-kira
kantèk pêdhês rasanira
ambakna wong tan sêmanak
gêr ginuyu ing akathah
Jèngraga gumujêng suka
Kulawirya latah-latah
gya suwuk gêndhingira
ronggèng niyaga araryan

Gêndra maksih paringisan
Kulawirya mèsêm nabda
geneya iku bok Gêndra
dene dêlênge ngrêsula
kono ing ambèn lungguha
si Gêndra alon turira
dèn-rêmêt sru anu-kula
pêdhês lir pêdhot-pêdhota

Suradigdaya alatah
tak pindho manèh mêngko ga
si Gêndra malêruk ngucap
èh èlah ora-ra-a
Ki Wirya gumuyu suka
saryangling marang si Gêndra
anu mono iku apa
Gêndra mèsêm angujiwat

Kulawirya lir kêpinjal
mêndêm mring gêndaming Gendra
tyasira sangêt kêrkuhan
dènyarsa nêmpuh bok Gêndra
amrih singluning pêningal
pêkewuh panggonannira
ing wanci mèh bêdhug tiga
Jèngraga alon ngandika

Lah paman sami bubaran
asangêt panrima-kula
kusung-kusunge pun paman
kularsa lêson kewala
dinugèkakên priyangga
sanak-sanak kang samyarsa
wong nganggur lêlangên jogan
ki pêtinggi aturira

Sumangga sakarsaneka
nulya kèn saos gêlaran
kajang sirah sêmbagi bang
sumaos anèng pungkuran
Jayèngraga gya sareyan
Ki Kulawirya anulya
bisik mring Suradigdaya
puniku mungguh manira

Putrandika Jayèngraga
sampun kongsi kêtanggêlan
gènnipun rumaket kakang
aprayogi kinurmatan
ngaturan têmon jro wisma
supaya pikantuk nendra
punika watêkanira
yèn wontên kang dadya manah

Kalangkung bère pêradhah
ngêmpuni kang kêtangêlan
sami-sami putranira
Jêng Kyai Bayi Panurta
kaugung alit milanya
puniku yèn anèng ngrika
asor putraning dipatya
sakêrsa tan purun malang

Lamun parêng tyase kakang
putrandika nimbok rara
kèn ngadhêp ngarsa kewala
mangsi ngangkaha punapa
darapon tulus gènnira
angakên milu susuta
dadya pun kakang katingal
pasrahe manah lêgawa

Kula suprih têmbenipun
tulusipun pawong-mitra
yèn lajêng langkung suka
gumuyu angling pêsaja
o inggih dhatêng sumangga
kalangkung dening prayoga
datan rumaos sumêlang

Dèn bêdhèla brak kawula
botên anggrantês satuma
karsa nampar tiyang nistha
amundhut ing anak kula
nulya Ki Suradigdaya
malbèng wisma lon lingira
mring rabi wis tinuturan
kang wadon datan lênggana

Gya rinukti panggenannya
wus samêkta nulya mêdal
matur mring Ki Kulawirya
sampun miranti ing wisma
nulya winungu kang putra
ngaturan layap jro wisma
nauri ngriki kewala
Suradigdaya turira

Prayogi nèng jroning wisma
nulya wungu Jayèngraga
tumama mring pasareyan
ni pêtinggi wuwusira
sutane kinèn amarak
nèng ngarsane Jayèngraga
ingatêrkên nulya prapta
angling wus sira kariya

Ladènana ramanira
yèn mêmundhut aturana
aja wêdi-wêdi sira
iku ramanira dhawak
nulya tinilar sutanya
ni pêtinggi mring pandhapa
nèng ngambèn cilik ngarêpan
yata Ki Suradigdaya

Undhang mring nak putunira
kinèn bêksa talèdhèkan
nutug samya suka-suka
wau kang anèng ing wisma
Jayèngraga sêsarêngan
tumingal marang bok rara
kalangkung sukaningdriya
tyasira awirangrongan

