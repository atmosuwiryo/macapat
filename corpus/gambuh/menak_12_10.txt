Batiyar gya umasuk
jro nêgara kagyat dulu
nora nganggo pasar nêgarane mamring
wong lanang pating kêlanthung
tur padha saruwal kathok

wonge pating cêrungus
alêngus padha kumênthus
ting pathèsèl nyênyêngit pating jaginggis
ana kêpapag wong têlu
Radèn Baktiyar tanya lon

ya takon sanak ingsun
nêgri ngriki anèh klangkung
punapa ta wontên ratune kang nêgri
tuwin ta pêpatihipun
sumaurira asêngol

wontên pisan ratwèngsung
Srikaras nêgaraningsun
ratuningsun nama Raja Banukêrjis
namane pêpatih ingsun
iya Kyana Patih Gancor

ratu ing ngriki ampuh
yèn yuda datanpa mungsuh
Patih Gancor punika maling sinêkti
akèh para ratu mungsuh
sirahe sami pinocok

tan ana wani mungsuh
mila kèringan pra ratu
ya ta mulat wong wadon liwat sawiji
Radèn Baktiyar sru ngungun
baya wus tatane uwong

ngartika ing tyasipun
Dyan Baktiyar arsa wêruh
bokmanawa wong mangkene angêntasi
tinandhing lan ratu agung
èwon akèh para katong

tandhing lan Jayèngpupuh
pêrang mara karo pênthung
iki pantês mênawa apês nêkani
dhêdhêmit setan wus kawus
mung durung mungsuh mangkono

cok boros si ratwagung
mungsuh lan wong wuda durung
sun jajale nêdha kisanak wak mami
atêrêna wismanipun
iya mring Ki Patih Gancor

ingatêrakên sampun
mring wismane patih gupuh
nora nana bature bêbêd sawiji
mung saruwal watês dhêngkul
puniku Kya Patih Gancor

Dyan Baktiyar wus pangguh
ing batin rada kaduwung
ala nganggur anyambat nora ngopahi
wong arêp prang lawan lutung
sajêg durung prang lan sato

pinanggyan bangku lungguh
Dyan Baktiyar alon muwus
kyana patih aturna marang sang aji
manira wong ing Mêdayun
ngungsi binujung ing mungsoh

sigra binêkta sampun
Dyan Baktiyar manjing ing kêdhatun
wus kêpanggih lawan Raja Banukêrjis
tan anganggo cènthèl atur
sikêp umanjing blas-êblos

nora na mangan sêkul
gaga sawah nora laku
olah-olah nora tatan sanêgari
pangane singa katêmu
pinangan mêntah kemawon

lawan pala gumantung
ing jro bumi kang dhinudhuk
pan binadhog sêdaya mêntahan sami
buron cilik kang katêmu
garangan lan tikus wirog

trênggiling luwak lutung
ula kadhal bangkong bulus
kintêl cacing pinangan mêntahan sami
godhong isine wana gung
kang lêmês pupus binadhog

Radèn Baktiyar matur
kula dutèng Sri Mêdayun
nêdya ngungsi punapa wagêd ngukuhi
maksih binujung ing mungsuh
dutane Jayèngpalugon

Sang Raja Kêrjis muwus
sapira mungsuh kang rawuh
lamun tiba Srikaras tan dadi kardi
yutan atumpês dening sun
sapa ngalahakên ingong

apan para ratu-ratu
kabèh kaprah gamanipun
nganggo wêsi lan waja ingkang kinardi
karyane manusa tuhu
yèn ingsun tan arsa nganggo

liya gêgaman ingsun
pêkakas prang kaki buyut
gaman wêsi waja gaweane janmi
jakên marene ratumu
bêcik ngungsia maringong

Radèn Baktiyar muwus
sing bangku akèh kadulu
tuwa anom lanang wadon gêdhe cilik
dudu kapas kang tinênun
ginawe saruwal kathok

mung babakane kayu
Baktiyar lumampah laju
matur wontên kitha katrajang ing baris
umatur ing ramanipun
yèn kêsasar gène katong

nêgara cara lutung
cara sato karyanipun
botên nganggo sêga yèn arsa abukti
ambadhog singa katêmu
nênggih miwah kang dèn anggo

Baktak alon amuwus
kaya priye apa sanggup
alon matur Baktiyar gih anyagahi
Sang Raja Kêrjis lingipun
turana manjing sang katong

batine ingsun kulup
arêp malês mring sang prabu
Si Kuskèhèl iya ingkang banting uni
yèn ora kuwalês kulup
bêbêg rasane tyas ingong

iku ta karsaningsun
gawea gègèr karuhun
gawe gêlar iku ratu kang nututi
arsa dikêp sang aprabu
sira alok dèn gumuruh

pêsthi sang prabu kuwur
nuli nurut atur ingsun
mêngko bêngi gègèrna wadya Mêdayin
Sang Kuskèhèl lan Si Bêskul
padharsa nyêkêl sang katong

wau ta kang winuwus
Sri Brikahar Ngambarkustup
lawan Prabu Sêmakun sampun anggalih
lampahe Prabu Mêdayun
ambênêr ing marga nglegok

benjing mênawi jêbul
gène ratu cara lutung
botên wande kêsasar kuthane Kêrjis
tuwan lampahna bêbantu
kang awas sagung pakewoh

inggih pun bapa Dhatuk
Bêrdanis paduka tuduh
dimèn mêngsah benjing lawan Raja Kêrjis
rinewang prang kêmatipun
ratu ingkang cara sato

ya ta Prabu Sêmakun
nuduh dwi punggawanipun
pan asarêng kêlawan Dhatuk Bêrdanis
kinanthèn prajuritipun
bala Gumiwang anyêrot

lamine tan winuwus
marga wau lampahipun
wus kacandhak Si Kuskèhèl gèn lumaris
kalawan Sang Raja Bêskul
sampun amucung pakuwon

ya ta wau sarêng ing patingkahipun
gantya kang winarna
mangkana nuju ing wêngi
amiranti balane Radèn Baktiyar

anèng pungkur balane alok gumuruh
wong sèwu wêtara
Baktiyar wadya prajurit
samya alok mungsuh anggêcak pondhokan

gumarubyug gègère kuwur-kuwur
Baktak marang ngarsa
gugup sarwi kêmpis-kêmpis
angaturi suwawi paduka inggal

Sang Aprabu Nusirwan gumêtêr gugup
patih ana apa
dene agègèr kêpati
pun Kuskèhèl badhe anyêpêng paduka

arsa nukup paduka nuju kapêthuk
pun Baktiyar langlang
rame têmpuhing ajurit
wikan pêjah gêsangipun pun Baktiyar

dipun pupuh dhatêng pun Kuskèhèl luput
Kuskèhèl pinêdhang
kudane kenging ngêmasi
amacicil aturipun Patih Baktak

pan ginugu gugup budhale kasusu
kawur sabalanya
sampun têbih gèn lumaris
byar raina Baktiyar wus anèng ngarsa

dhuh sang prabu botên kadosa pukulun
pukul kalih wêlas
dalu Sri Kuskèhèl prapti
lawan Bêskul arsa nukup ing paduka

inggih ulun nuju langlang pan kapêthuk
rame prang lan amba
yèn sampun rinêbut kalih
kêtandangan Kuskèhèl dhatêng kawula

dhuh pukulun kèndêla lampah rumuhun
akarya tanggoran
mrih kêndho pinagut jurit
pun Kuskèhèl sakêdhik gadhahi taha

sang aprabu pangandikanira gugup
ya kulup Baktiyar
sakarêpmu sun turuti
apa nyata Si Kuskèhèl binantonan

apa dudu Si Sêmakun ingkang bantu
Baktiyar turira
bantu mung bupati kalih
nganglang marga sami Bupati Gumiwang

pun Jong Kulub kalawan pun Bantul Kulub
andêling Gumiwang
bupati kêmbar prajurit
saha sêmbah ature Radèn Baktiyar

dhuh sang prabu kawula irid pukulun
mring nêgri Srikaras
kuthane Sri Banukêrjis
dipun inggal mênawi Kuskèhèl prapta

pan gumrubyug Radèn Baktiyar tinurut
anyêrot ing lampahdatan kawarna ing margi
prapta manjing dhatêng kutha ing Srikaras

wus amêthuk wadya Srikaras gumrudug
tan mawi bandera
tan liyan namung suligi
wonge lêksan namung suligi kewala

pan pinikul palôngka narendranipun
palangkane lugas
ingkang kinarya pring ori
kêkênthonge sami pring ori sêdaya

pan gumuruh wadya ewon akêkênthung
wau duk tumingal
Sang Aprabu Nyakrawati
pan alêksan saruwal kathok kewala

suligiku wong sawiji pan rongpuluh
wêtara sêdaya
tobat anganggoa wêsi
Sri Nusirwan tinandhu pi-api gêrah

gêrah ngungun durung anon lan angrungu
wong kaya Srikaras
sabalane Raja Kêrjis
awêwuda mung sruwal kathok kewala

nora patut akaryaa kutha watu
pan itêm sadaya
manungsane têka nisthip
nora laku amêmangan lah-olahan

wong Mêdayun sami manjing kuthanipun
ratune wus panggya
nora tata awotsari
dir kumêthak kumênthus kaliwat-liwat

wong Mêdayun wus makuwon nèng lun-alun
Sang Rajèng Gumawas
akanthi Dhatuk Bêrdanis
saha bala lajêng prapta ngêpung kitha

Raja Bêskul Kulup Bantul Bantul Kulup
prawirèng Gumiwang
jro kitha busêkan sami
sajêg-jêge durung ana mungsuh prapta

saya agung wong Purwakôndha kang rawuh
lan bala Talsiyah
yèn dalu kêndhang gong muni
bèri puksur thongthonggrit umyung wurahan

pitung dalu wong Srikaras nora mêtu
wong Mêdayin sayah
nora mangan pitung ratri
nora nana carane wong mangan sêga

wong Mêdayun kalirên pating galuruh
Sang Prabu Nusirwan
gêrahira api-api
apan mangke nandhang gêrah têmênanan

lamun pagut Baktak kèn jênêngi besuk
arsa magut ing prang
sira Raja Banukêrjis
Urmus Irman Baktiyar anjênêngana

kang cinatur ing dalu enjing kawuwus
kakênthong sauran
mijil prang Sang Raja Kêrjis
Patih Gancor wadya rong lêksa nèng wuntat

enjing têngara sauran
kênthong ewon miyos Sang Raja Kêrjis
sawadyanira kumrutug
sampun aglar ing papan
sami mulat praptane gêgaman mungsuh
Kuskèhèl munggèng dipôngga
akanthi Dhatuk Bêrdanis

munggèng pêlana lêlawak
barisira sampun kapang miranti
wong Srikaras dulu mungsuh
surak giyak sauran
Dyan Baktiyar munggèng kuda Irman Urmus
miwah Kyana Patih Baktak
anjênêngi wong ajurit

apan ora nganggo tata
nyawurakên sêdaya kang suligi
mulat marang gone mungsuh
Dhatuk Bêrdanis sigra
mêsu tingal kang cinipta panah lesus
gumludhug kang bayu bajra
mêsês ponang lesus prapti

suligi lêksan katulak
angênèni ingkang duwe pribadi
crêp-crêp sumrambah tumrucuk
usrêk samya anggiwar
otêr pating caruwèt pating bilulung
pêncare suligi mêsat
kadya udan anibani

gègèr bala ing Srikaras
arsa ngamuk katulak dening angin
akèh rubuh kabarubuh
tindhih tumpang-tumumpang
sigra wau Dhatuk Bêrdanis aniyup
praptane buron awêndran
kang tate binadhog sami

badhogane wong Srikaras
ula ulêr kuwuk luwak trênggiling
salira garangan tikus
yutan tan têna ngetang
mung sakêthi wong Srikaras nora langkung
burone alas awêndran
tinubruk pan ora kêni

mêncolot ing gulunira
marang gigir prasami anyokoti
sangsaya gung praptanipun
Kadya riris sumêbar
Patih Baktak Baktiyar kalawan Urmus
Irman dhingini lumajar
manjing kitha ting karêmpis

wong Srikaras kagegeran
Raja Kêrjis ngisis lumayu giris
kungkulan ing sulapipun
dening mangonah tobat
tutup kitha bala sakarine lampus
ting kacècèr kitrang-kitrang
palayune Raja Kêrjis

Patih Gancor tan tumama
kêmatira wali-wali tan dadi
kasoran mangonahipun
Dhatuk Bêrdanis dibya
wong Srikaras gusis barisira kukud
kinêpung jawining kitha
wingwrin dèrèng tate jurit

lamun dalu binalangan
saking jawi ingkang sanjata gêni
kang dahana mubal murub
giris wong jroning kutha
Patih Baktak Baktiyar kêlawan Urmus
sami ngadhêp ngarsanira
mring Sang Prabu Nyakrawati

Radèn Urmus asru ngucap
pikir apa iki têka amampir
muwuhi mêlaratipun
kasrakat amêsakat
wong kang ngungsi sêdya suda susahipun
iki amuwuhi susah
wuwuh lara wuwuh ngêlih

lawan amuwuhi dosa
wus mangkono têka nora marèni
mêngkono yayi Sêmakun
yèn iku angrungua
kaya apa baya kabèh iki lampus
marani nêgri musibat
nora kaprah dèn ampiri

Patih Baktak amiyarsa
kêthip-kêthip api-api gumigil
ya ta kunêng kang winuwus
kang wuwuh karisakan
wong Mêdayin kang urip kuru ambêndhul
Kuskèhèl apirêmbagan
kutharsa dipun lêbêti

wus dadya kang punang rêmbag
Ki Bêrdanis nyipta sanjata agni
kobar lawange wus rubuh
gêni sangsaya ngrêda
wus kalêbon kang kutha mawur malêdug
samya ngungsi ratunira
gumrêdêg manjing jro puri

busêkan gêtêr wurahan
awor lawan urube gêni atri
gumuruh kulon lan kidul
lor wetan bilulungan
wus kaisèn Raja Kêrjis kuthanipun
dening prajurit Gumiwang
kacêkêl Sang Raja Kêrjis

lan Patih Gancor kêcandhak
samantrine punggawa datan kari
sêdaya wong pitung puluh
kalêbu ratunira
sira Prabu Nusirwan sabalanipun
sakarine kang palastra
wêdale anêrak baris

dhasar wus pinarentahan
mring Kuskèhèl kinèn gawea margi
pêlayune wong Mêdayun
rusak sami kasrakat
praptèng jawi anitih dipangganipun
pating kacècèr kang wadya
wuwuh rusak wong Mêdayin

ginêmpur kutha Srikaras
tumpêsan wong kang mati dening gêni
sigra budhal barisipun
nusul Prabu Nusirwan
wus kacandhak arêmbên bala Mêdayun
kathah sakit wêtêng rumab
angising miwah gumigil

wus kacandhak lampahira
sira Raja Kuskèhèl senapati
parentah mring balanipun
padha sira lèrèna
iya padha ngiringêna lampahipun
panêmbahan iku aja
sêdhihe kêpati-pati

mung ika Ki Patih Baktak
sok agawe suwe anèng ing margi
angadon-adoni wuwus
siji iku kalawan
Si Baktiyar wiyungyungên nèng dêlanggung
besuk bae luwarana
yèn wus prapta ing Mêdayin

adhi Jong Kulup lah sira
kang nyêkêla Baktiyar lan apatih
sandika ing aturipun
milih kuda papêrang
sigra mangkat bêkta kuda kalih èwu
prajurit kang sasêliran
samya anyabêt turanggi

mamprung kuda kalih nambang
prapta gène Sang Prabu Nyakrawati
saking ngajêngan umatur
amba inggih dinuta
nênggih isèn wijoan ing paluwanu
manggala ing Purwakôndha
Raja Kuskèhèl prajurit

kang môngka pangirid lampah
inggih Sang Sri Kuskèhèl senapati
kawula kinèn amikut
dhatêng pun Patih Baktak
linuwaran yèn sampun prapta Mêdayun
punika ngrandhati lampah
sok agawe-gawe pikir

dene lampah jêng paduka
dipun sarèh inggih kawula iring
Jêng Gusti Prabu Sêmakun
pan sampun printah êsah
têrang saking kang raka parentahipun
Wong Agung Surayèng Jagad
dèn kadya angiring-iring

kuda kalih èwu pêncar
munggèng ngarsa kêlawan kanan kering
baris kang wuri wus rawuh
samya kèndêl sêdaya
dhêdhêg maras sawadyabala Mêdayun
Raja Kuskèhèl tumêdhak
saking dipôngga tumuding

yèn wontêna kang lumajar
yêkti tumpês sêdaya wong Mêdayin
dhawuhira Raja Bêskul
têdhak saking wahana
sami marêk ngarsane Prabu Mêdayun
dènira sandi aseba
Patih Baktak angêrintih

api-api sangêt gêrah
muka biyas kucêm batine wêdi
rumôngsa ing lêpatipun
Baktiyar ulatira
kadi nanjak prajurit Gumiwang ngêpung
lan Kuskèhèl sabalanya
samya ngrêpa matur manis

ya ta wau gantya kang winarni
Prabu Sêmakun carakanira
adombani ing lakune
kangsami kinèn bantu
mring lakune Kuskèhèl nênggih
amêng-amênganira
wau kang ingutus
tilas Patih Purwakôndha
pinaringkên ing raka Sang Jayèngmurti
mring kang rayi Gumiwang

wus aniyup saking ing wiyati
Patih Jèndhi ing barisanira
kumabruk praptèng dharate
ngarsane sang aprabu
miwah para ratu kang ngusir
Jèndhi aris têmbungnya
dhawuhkên kang wuwus
hèh Kuskèhèl sira lawan
Raja Bêskul timbalane kangjêng gusti
Sri Bupati Gumiwang

aprakara sira angênginthil
lamun sang nata mèt sraya ing prang
ratu kang kamargan dene
tumpêsên wong Mêdayun
nadyan iya kangjêng rama ji
yèn tan eling sarira
iya sakarêpmu
Raja Kuskèhèl turira
inggih wontên punika ingkang marahi
rêmbêne amèt sraya

wadyanira kinêjepan aglis
gya cinêkêl Kyana Patih Baktak
lawan Baktiyar anake
kalih wus tinalikung
sinrahakên mring wong Mêdayin
kang jaga wong Gumiwang
prajurit gung-agung
matur Kya Jèndhi arisan
bok sampun sok anggêga rêkyana patih
Baktak angajak rusak

Sri Kuskèhèl asru dènira ngling
mirungu mring Bêthara Nusirwan
kakang Jèndhi satêmêne
tingkahe sang aprabu
durung darbe karsa pribadi
anut ature Baktak
wong musebat darung
mangke mumpung wontên para
kula sêksi inggih kakang batin mami
luwihbotên narima

dènnya matur Prabu Nyakrawati
kula ingaran gêpuk pondhokan
Ki Patih Baktak ature
kula botên ngrêmpêlu
yèn gawea susah ing wêngi
rina botên anêdya
ngrisak sang aprabu
Patih Baktak matur dora
lamun kula wêngi anêkani jurit
aprang lawan Baktiyar

karan ingsun lamun magut rai
lan Baktiyar ngarsane sang nata
payo ta aprang ing kene
dèn rêbuta ro ingsun
lan bapakmu padha du sêkti
nèng ngarsane sang nata
prabu ing Mêdayun
ratu agung pinituwa
Sri Narendra Kuskèhèl sawusnya angling
nêpsune kadrawasan

kokot bisu ratu kaduk runtik
kakon atèn mêntas angandika
kêlantur mêtu nêpsune
ngadêg nyat nuli junjung
bandan kalih binanting sami
ngarsane sang bêthara
inguculan sampun
Baktiyar payo ayuda
lan sinungan pêdhang gada lawan paris
Baktiyar payo aprang

bapakamu matur mring sang aji
yèn sira aprang wêngi lan ingwang
gajah ngong pinêdhang dene
Baktak ing aturipun
ingsun arsa dikêp sang aji
wêngi gêpuk pondhokan
iku dènnya matur
lah ing mêngko payo yuda
Patih Baktak dhêrodhog maras kêpati
dorane kacêthikan

Dyan Baktiyar nangis kêmpis-kêmpis
Raja Kuskèhèl sangsaya sugal
payo ngadêga dèn age
aprang dharat lan ingsun
jêr wus ngaku prang lan mami
Baktiyar datan obah
anangis tumungkul
Baktiyar payo age prang
nora obah Kuskèhèl sigra marani
cinandhak karo pisan

samya dèn ikal ing kanan kèri
kalihira gya binanting sigra
kumabruk pating kêlèsèt
kantaka kalihipun
sigra nêmbah marang sang aji
sampun emut paduka
sok anggêga atur
pun apatih sèwu dora
têka maksih dhahar ture kyana patih
apan putra paduka

langkung saking pangowêle kalih
sêpuh anèm agung tuwan mêngsah
anggugu wong gawe-gawe
duk anèm mangke sêpuh
dèrèng wontên têmên sadulit
dorane gawe tiwas
ngrusak ing pukulun
dèrèng sêlamêt salingsa
sri bupati tumungkul sarwi anangis
Kuskèhèl anak ingwang

bênêr sira gung aksama maning
enggal ingsun nuli ulihêna
marang ing Mêdayin age
gampang nèng praja besuk
iki lagi sun wruh pribadi
dorane Patih Baktak
wit saking yêktimu
payo nuli budhalêna
Sang Aprabu Kuskèhèl matur wotsari
sampun èngêt paduka

putra tuwan ing Kuparman nênggih
tuwin putra tuwan ing Gumiwang
langkung sangêt pangowêle
pijêr tuwan anggugu
wong musibat kaworan eblis
sigra têngara budhal
sira Raja Bêskul
kang lumampahmpah anèng ngarsa
sira Raja Kuskèhèl kang anèng wuri
Baktak lawan Baktiyar

tinunggangkên jaran wadon sami
lêlagaran datan majêng ngarsa
dèn ungkurakên arêpe
tan ana mawi kudhung
nora nganggo dèn kêlambèni
panasira kalintang
Baktak Baktyar ngukruk
yèn asambat ginêbugan
mring kang nuntun tunggangane Kyana Patih
Baktiyar iya uga

parentahe Kuskèhèl Narpati
Patih Baktak kêlawan Baktiyar
wong agung praptèng kuwone
Baktak Baktiyar mudhun
saking kuda tiyang kêkalih
tan suka tinulungan
aniba gêlundhung
sabên amêdhun mangkana
wantu-wantu binônda kalihe sami
sabên lèrèn aniba

dadya tontonan samargi-margi
ingkang nonton prasami angucap
wong iku gêdhe dosane
anunggang jaran mungkur
tanpa kudhung tanpa kulambi
apan sarwi binônda
kongsi kaya lutung
kêpanasên sabên dina
mênthêng-mênthêng kaya dhuwêt matêng uwit
sokur iku wong dosa

iku pantês dosa ngrusak bumi
dene bangêt dènira mêlara
wau ta Prabu Kuskèhèl
wus lêpas lampahipun
tan winarna lampahing margi
prapta bumi tampingan
nêgri ing Mêdayun
Betaljêmur kang winarna
wus uninga anjawil bupati kalih
samya angajak mapag

pêsanggrahan pakuwon sang aji
lakon rong dina saking jro kutha
Betaljêmur pamêthuke
ing pakuwon umasuk
tinangisan sri narapati
anèng ing ngarsanira
Kuskèhèl lan Bêskul
Urmus Irman lunggyèng ngarsa
Patih Baktak lawan Baktiyar pan maksih
anèng ngarsa bêbandan

samya nyikruk langkung wirang isin
Betaljêmur aris atêtanya
inggih punapa dosane
karone winayungyung
Raja Bêskul alon nauri
nêrka dhatêng ki lurah
lumampah tan urus
winastan gêpuk pondhokan
arsa nyêkêl marang sang prabu ing wêngi
tur botên kesah-kesah

amrih gègèr sang prabu ing wêngi
pan ginawa ngungsi mring Srikaras
mung puniku karêpane
ngungsi ratune lutung
nora kanggo rong jam ajurit
puniku wong binônda
kèhe pitung puluh
sêrayane Patih Baktak
manggut-manggut Ki Betaljêmur miyarsi
gih talah boya talah

gih sang prabu punapa tan kenging
tinêdhaa ingkang pangapura
sumaur Raja Kuskèhèl
manira boya asung
inggih atur uning rumiyin
jêng gusti ing Gumiwang
Narendra Sêmakun
kula ingkang botên lila
mung katura Wong Agung Surayèng Bumi
kang rayi yèn wus rila

kang angrusak kaprawiran mami
gawe ojat mêmirang maringwang
mung nênungkul kabisane
iku tan rila ingsun
Betaljêmur mênêng tan angling
ya ta malih têtanya
wardi Betaljêmur
anak punapa ta nyata
gustiningsun badhe ingangkat sayêkti
nênggih marang kang raka

ingadêgkên prabu nyakrawati
binathara jumênêng Kuparman
nauri Raja Kuskèhèl
nanging kang rayi lumuh
maksih karêm prawiran jurit
nuwun isèn kewala
joan palowanu
mung suka manggalaning prang
Sri Guniwang maksih karêm anglampahi
prawiraning ayuda

amung ingkang putra Parangakik
lan kang putra Karsinah Sang Nata
amrih aprang ing karyane
umadêg bêthara gung
têmah arang mêtuwèng jurit
punika ingkang karsa
Jêng Gusti Sêmakun
akarya palu rante mas
wawrat sèwu kati mas sampun undhagi
sasat Tasangsulngalam

Irman Urmus tumungkul miyarsi
Sri Nusirwan luhnya dêrodosan
Betaljêmur lon wuwuse
ing wong urip tumuwuh
nênggih luwih kang dèn ulati
milua wong ngêcomlang
lawas-lawas gêmblung
milu wong prawirèng yuda
lawas-lawas dadya wong prawirèng jurit
anggèr Rajèng Gumiwang

dadi ratu sumbagèng ing bumi
ingkang anut mring Ki Patih Baktak
kasrakat angèngkèk-èngkèk
kaburu kabur-kabur
rusak sayah agung bilai
gumêrah guyunira
para dipatya gung
sang nata aris ngandika
iya bapa ingsun iki kadipundi
têka angroning kamal

