Amongraga amuwus
yêkti tingal kang mandêlik iku
cipta prapta ing manahira sayêkti
limut suh sirna awimbuh
jisim johar ingkang layon

Rasa ingkang kadulu
jasmani ingkang asung puniku
têgêsipun duk acampuh rasa jati
wanodya kalawan kakung
jasat arannira rêko

Jasmani duk lagyèku
tampi rasa saking angganipun
apaniya dadi sêsamanirèki
dadya têmahe puniku
wanodya kang angsung raos

Rahsa maningkêm iku
wanita kang rahmani puniku
sayêktine jisim iku kang atampi
Mêgatsih malih umatur
inggih kawula atakon

Kang roh ilapi iku
inggih ta paran ing têgêsipun
Amongraga alon dènnira nauri
roh rabani ingkang tuhu
kang lanang maningkêm yêktos

Warna lir motyarèku
roh rahmani nênggih priyanipun
roh ilapi yèku uga nami jinis
dudu badan sanyawèku
kang jasmani yèku rêko

Ngakên raga suksmèku
jisim alus aranne puniku
kang rohani tanpa rupa warna singgih
lir sêkar pralambangipun
kakung kombang angganing wong

Duk mangrabasèng santun
sari utama wadon puniku
marma ayun awas yèn sira nèng dhiri
duk lagi mêgar kang kudhup
yèku lambange kemawon

Jaba prênahing madu
poma dènawas ing prênahipun
yèn wus awas mêsthi wruh asmaragami
yèn kang utama yêkti wruh
nanging arang singa kang wong

Kang wruh bangsa puniku
yèn kang datan matêng ciptanipun
yata dhêlêng ni rara Mêgatsih nuli
angartika jroning kalbu
nyata pinunjul iki wong

Nora larang wong iku
sunrowangi adol tapih ingsun
salawase ana-a ing kênê uwis
iya palakrama ingsun
mangkono osiking batos

Amongraga amuwus
pagene mèndêl apa wus surup
yèn wus surup mênèk ana ingkang kari
kang rama nambungi wuwus
sundugi anggèr wus katog

Rara matur agupuh
marang kakangira apa uwus
mung samono kang lawas sira bêthithil
kang putra alon turipun
pan wus têlas aturingong

Nanging kawula sampun
padhang nêrawang ing nalaningsun
ingkang rama gumuyu abêlik-bêlik
lah nora pira-a iku
kalamun amung samono

Rara uwus bêjamu
lan maninge pan wus kalbèng wuwus
sapa-sapa kang madhangkên tyasirèki
amawongan sira iku
putra lèngsèr wangsul ing gon

lajêng lênggah tumungkul
Sèh Amongraga mèsêm andulu
nikèn rara kesah malbèng wisma nuli
samana apan sêdalu
gènnya ngagêm ngèlmu raos

Pukul pat wancinipun
sang tapa aris ngandikanipun
mring kang putra Sèh Amongraga bibisik
barang rèh ing karsanipun
Amongraga matur alon

Amba langkung anuwun
ing pasihanta ingkang dhumawuh
pan ing mangke amba tan purun nglampahi
kajawi kalamun sampun
kapanggih saduluringong

Pêsthi amba yèn wangsul
anut ing karsa ingkang puniku
yèn ing mangke têbih botên darbe pikir
sang tapa langkung angungun
pitêkur sarwi andongong

Wusana ris amuwus
marang kang putra sarwi angrangkul
nanging poma anakingsun wong asigid
yèn ugi sampun kapangguh
kang para upaya karo

Poma-poma nakingsun
nuli wangsula ke gupuh
ing pêsthine lawas enggal ingong anti
Sèh Amongraga umatur
yèn saèstuwa kalakon

Panggih kang mara ruruh
pan sayêkti manira awangsul
kados botên kula anyidrani jangji
sang tapa lêga tyasipun
ya ta Amongraga gupoh

Jawat asta angujung
pamit lumèngsèr saking ing ngayun
lajêng gupuh dhatêng abdi Jamal Jamil
sang tapa lan sabatipun
ngatêr sajawining dhukoh

Wusnya mangkana wangsul
sang tapa yata samya lumaku
sampun lajêng lan santrinira kakalih
andarung ing lampahipun
tan miris myat ing margèwoh

Sêmana wus byar raina
kang mega malang sumirat
ganthêng nèng pucaking ngardi
akèh warnane kadulu
ana lir wastra manjêthi
ana pindha muteara
wênèh ana wastra wungu
rinenda pinggire murub

Obah buron agung-agung
andaka maesa-danu
pating galêro mongira
muni nèng panggènannira
mangsane duk mulih lagya
saking gènnira mamangsa
pan wus adate kang sima
yèn dalu kesah mamangsa

Ulihe yèn mèh raina
sanès buron akèh padha
yèn dalu lumrahe turu
yèn mèh raina pan swara
ting galêmbor badhe saba
barung wre kalawan lutung
wrangutan lan uwa-uwa
gumêr munya ing kêkaywan

Sang Hyang Pratangga amungub
munggèng pucaking aldaka
gumêdêr swaraning pêksi
rêbut wohing bulu gurda
cocak jalak-pênyu johan
kuthilang kathik kêdhawa
drêkuku putêr sulindhit
prit jowan lan bêranjangan

Anggèr manahe sang brangta
tumon pêksi kèh swaranya
kadhali munya ing tawang
kaswasih yèn piniarsa
kadya ngandhêga ing laku
pêksi bêluk munya nglamat
kadya ngenggalnya ing lampah
sang branta msêm wardaya

Wruh sasmitaning kang pêksi
yata ris ing lampahira
marga nuting wana pringga
mudhun jurang minggah arga
tan wontên durgama ketung
ing cipta ageya wêruh
dhukuhe Bayi Panurta
ya kang aran Wanamarta

Raina wêngi lumaku
kèndêl-kèndêl yèn asalat
nurut Kêndhêng lampahira
datan kawarna ing marga
yata samana wus prapta
talatahing Majalêngka
enggar lampahe sang brangta
lajêng wau lampahira

Anujwa pêcat rakitan
Jamal Jamil kinèn tanya
marang wong giring maesa
atakèn ing Wanamarta
kang tinakèn saurira
punika ingkang katingal
dhukuh kang gênggêng punika
gih kang aran Wanamarta

Andika lajêng kewala
ing mangke mêsthi kadulu
masjide agêng aluhur
lan malih kawula tanya
andika ing santri pundi
sumaur ingkang tinanya
manira santri atêbah
saking ing Bantên yêktinya

Marma drêng mring Wanamarta
manira miyarsa warta
yèn Ki Sèh Bayi Panurta
sabar tur lila ing donya
anuntun ing wong balilu
marma santrinira agung
punapa inggih yêktinya
sumaur kang sinung wuwus

Tan dora ingkang atutur
inggih saèstu mangkana
ambêge Bayi Panurta
marma sagung pra dipatya
guguru ambêg ambapa
tan cuwa barang karsane
sawabe Bayi Panurta
ngiwa panêngêne kêna

Lan malih santrine agung
kawula dèrèng uninga
kang kadya ing Wanamarta
kèhe santri kang ngluwihi
kados kawan èwu ana
kawula duk maksih bocah
sagung pasantrèn uninga
dèrèng wontên kang tumimbang

Lir Wanamarta kèhipun
dhasar papanne prayoga
mirah ingkang palakirna
bêras datanpa ajiya
marma santri têbih-têbih
kathah kang prapta ing riku
pan uwus adating santri
marani kang mirah têdha

Kawula pan dèrèng lawas
umantuk saking ing ngriku
salawase pan kawula
dadi santrine Ki Bayi
Amongraga nambung wuwus
kalamun wontên wong prapta
inggih sintên kang jinujug
umatur dalêm jujuga

Inggih putrane panggulu
puniku kang pinitaya
dhatêng Ki Bayi Panurta
wastanipun Jayèngwèsthi
sabên wontên wong kang prapta
inggih anjujug ing riku
pan sampun wisma pribadi
sakiduling masjid mangu

Dene warujune aran
anênggih Ki Jayèngraga
pan inggih kalih punika
singa ingkang jinujuga
jêr atmajanipun jalu
pan amung kalih punika
pambajêngipun pawèstri
wastanipun Tambangraras

Kawula dèrèng amangguh
wanodya kadi punika
putrane Bayi Panurta
apike kagila-gila
duk kawula ingkang wau
inggih taksih anèng ngrika
asring mêningi kawula
kang wong prapta têka lunga

Anake pêtinggi desa
tanapi anak sudagar
tukonne pan jor-jinoran
sami kawangsul sadaya
wit sang rara botên kêna
tinari mopo kewala
mring rama aturira
benjang kawularsa krama

Yèn wontên sênênging nala
botên kudu dèntukoni
lan botên melik kawula
wong kang bagus awibawa
sanadyan cebol bucuwa
lamun panuju kawula
badan kawula sumangga
yèn wus kalbu pêthèk ulun

Marma Ki Bayi kalangkung
susah mirsa turing putra
kalamun pinêksa-pêksa
ature pan kudu lunga
marma kang rama mupus
nauri kang namur laku
manira sawêg angrungu
wanodya tan arsa krama

Manawi inggih puniku
ngupados santri utama
angling malih kang wong ika
pan wus pirang-pirang puluh
santri têbih-têbih prapta
sami santri jadhug-jadhug
prandene tan na kinarsan
kawêlèh pan sami griya

Sami ngupaya paekan
awit karsane Ki Bayi
mring santri sapa kang bêgja
saking susah myat ing putra
kalakon sami ngupaya
nanging sang rara wêntala
luput ing pêsthi sumbaga
tuwas kabèh ngacung samya

Marmanipun kèh-akèhe ana muwus
sundaga ni rara
buntêt tan darbe nyêmimik
milanipun sakèhing wong tinampikan

Yèn lumrahe wong gênge samana iku
pêsthine pan ana
ingkang pinilih sawiji
iku nora dadak tinampik sadaya

Yèn wong buntêt andadak kakèhan wuwus
pan inggih akathah
kang muwus kadi puniki
pan gumujêng wau Ki Sèh Amongraga

Angling kadi botên kang kados puniku
sawêg dèrèng arsa
ngupaya jodho prayogi
ingkang kangge awal akir ingupaya

Dadi ingsun ngrungu ing wartinirèku
manah mundur mara
bok manira dènaranni
darbe niyat marang ing èstri punika

Tur ta baya pisan-pisan raganingsun
nyipta-a punika
mung sêdya ngupaya ngèlmi
dadak nuju ing riku wontên brusahan

Wong kang angon maesa ris sauripun
kang amba wicara
pan wus sawarsa puniki
yèn ing mangke têntrêm tan wontên pawarta

Winginipun kawula saking ing ngriku
tinjo sanak lara
ala nganggur awakmami
anakokkên puniku kang kula ucap

Pan saèstu sampun tan wontên wong rawuh
mikir bab punika
sang monêng mèsêm jro ngati
duk samana Hyang Arka nitih ancala

Yata angling Amongraga manis arum
ngong langkung narima
pitêdah-para mring mami
lah ta sampun manira lajêng kewala

Kang liningan muwus aris aturipun
bok enjing kewala
lamun sutah dalêm kampir
ing pagriyan kawula yèn parêng lêga

Yèn lajuwa sampun katanggêlan dalu
apan èwêd-aya
yèn prapta awêngi-wêngi
yèn kaparêng ing benjang-enjang kewala

Marma kula aturi kèndêl sadalu
ing wismakawula
yèn tan arsa sare panti
asareya wontên ing masjid paduka

Pintên banggi kewala yèn sagêd tumut
jriyah ngatêrêna
kalamun lujêng saratri
sadayane kêrandhah Bayi Panurta

Mring kawula apan ta wus padha wanuh
kang dados gêbayan
punika pun santri Luci
lêrêsipun nak-sanak lawan kawula

Suka ing tyas sang brangta sarêng angrungu
aris saurira
kisanak para ngecani
anyukêri sawêngi nèng wismanira

Lah punapi maksih doh wismanirèku
kang tinanyan lingnya
dhukuh mêncil kang kaèksi
lah ta ênggèh andika dhingin mantuka

Ri sang wisma anginthar mantuk rumuhun
sapraptaning wisma
wus mangsit mring rabinèki
lajêng manggil ing baturira sêkawan

Mung wong papat kang tumut wisma ing ngriku
yata sami prapta
wong papat wus dènpoyani
suka lajêng ngrewangi ing rabinira

Olah-olah ing pawon langkung abikut
ri wusnya mangkana
sang wisma mêthuk wus panggih
lan sang brangta nulya lajêng ingaturan

Sapraptane ing dhukuh sang brangta mangu
myat ing palakirna
mawarna langgare cèkli
hèr tumumpang lan rêsik ing palataran

Sang wisma ling paran ing karsanta nêngguh
punapa pinarak
ing wisma tuwin surambi
anauri mênêt surambi kewala

Nulya lajêng mring surambi tata lungguh
Mahrib wayahira
lajêng ngambil arastuti
lan sang wisma salat Mahrib praptèng Ngisa

Wusnya bakda pan lajêng atata lungguh
sang wisma angundang
mring rubiyah kinèn nuli
amêdalna saanane kang sugata

Kang inguwuh ni rubiyah langkung gugup
anata sugata
ri sampunira anuli
apan nulya sinaosakên mring langgar

Gya tinata sêkul ulam anèng ngayun
sang wisma wacana
lah dawêg tuwan wêwanting
sugatane inggih bokayu andika

Kang sinung ling ngecani wêwanting gupuh
dyan lêkas anadhah
sêkantuk dènnira bukti
sang kaswasih kêlangkung kapiutangan

Mring sang wisma dene cakuting kêlangkung
yata sawusira
ambêng ingundurkên maring
Jamal Jamil athêkul dènnira mangan

Bêsngèk têlu lan pindhang sacuwo gêmpur
dhok kamal sapanjang
sirna datan wontên kari
tumpêng kalih bebas imbuh sêkul bodhag

Langkung merang sang brangta dènnira dulu
angling ring sang wisma
adhi sampun isin-isin
pan ing ngriki pan wus wismaning priyangga

Anauri Jamal Jamil gih gihipun
kadipundi kakang
pangraosipun pun rayi
yèn mawiya ringa-ringa mring pun kakang

Nadyan inggih sanak têmbene kapangguh
pangraos kawula
lir tunggil sayayah bibi
Ki Nuripin gumuyu asuka-suka

Tan kawarna ing dalu datan winuwus
yata byar raina
lajêng salat Subuh nênggih
sak-bakdane lajêng lênggah ngèmpèr samya

Sang brangta gya alon wau wuwusipun
dhatêng ingkang wisma
paran ing karsanirèki
punapèstu milwèng anut ing kawula

