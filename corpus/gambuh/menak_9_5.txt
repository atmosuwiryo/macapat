asru dènira muwus
Patih Sapardan apa ujarmu
hèh Wong Agung Kamidilngalam sirèki
iya durung olèh mungsuh
salawasira lungandon

iki ana tandhingmu
iya kang nandho gonira wudhu
Si Sapardan ingkang Mukarab Mikail
kang anandhang sagêndhingmu
ing prang dèn padha kalakon

dèn saguh dèn atangguh
sangganên iki panggadaningsun
amasanga tangkis wisesa dèn aglis
nora wurung dadi bubuk
katiban ing gadaningong

iki bobot rong èwu
lan samas wêsi wasesa agung
ing pandhita pandhega makuwèng wukir
wong agung alon amuwus
payo tamakna maring ngong

sun têtêgi mrih tutug
sira Sapardan dèn padha tangguh
nora cuwa cêcawangan amrih jodhi
ngakak amutêr gada gung
sigra dènira tumêmpoh

pinindho ing pamupuh
mêksa tan osik ngantêp ping têlu
asru mojar Patih Sapardan Mikail
tuhu prajurit pinunjul
wêntala ing panggadèngong

rèh prakosa dibya nung
sêdhêng sinêmbah ing para ratu
amalêsa Wong Agung Surayèng Bumi
nya sêlangên gadaningsun
gadamu cilik samono

wong agung alon muwus
pan iya wis anggon-anggon ingsun
wus takêre môngsa kêna dèn wuwuhi
saolèhe gadaningsun
lawan bobote kang nganggo

dèn yitna ingsun pupuh
Patih Sapardan gumuywangguguk
môngsa kumlênêsa tibèng paris mami
norarsa nganggo gadèngsun
sun watara nora gêpok

amasang tangkisipun
Sultan Kamidilngalam amupuh
kadya gêlap sakêthi tibaning tangkis
angantêp pamupuhipun
suraking wadya gumuroh

paris mêtwagni murub
kuwat Sapardan panangkisipun
pamadaling kêkapa kang dèn kuwati
gigire turôngga putung
patih kaplêsat tibèng doh

gumêtêr adêgipun
tangi angangkat gadane gupuh
sigra Sultan Kamidilngalam nêdhaki
Umarmaya prapta nusul
nyandhak askardwijan gupoh

dangu prang dharat tutug
gada-ginada prasamya ampuh
ngadu yasa arame tibaning tangkis
kadya wukir sasra guntur
gumuntur rok suraking wong

suwe ramening pupuh
samya prakosa prang gada putus
danguning prang gada gêng tan migunani
sarêng buwang gadanipun
parêng narik pêdhang karo

pêdhang-pinêdhang caruk
dangu prang pêdhang kalihe putung
dadya rukêt prang popor tarik-tinarik
Raja Sapardan amuwus
lah iki sira macothot

sun bantinga sirèku
yêkti ajur balungira sumyur
dyan cinandhak wangkingane Bagendha Mir
jinunjung ora kajunjung
Sapardan kuwate ngêtog

mêksa panjunjungipun
pinêksa-pêksadatan kajunjung
karingêt rah Sapardan pucuk dariji
mêdal rah pating parêntul
marêbêl rah netra karo

pêdhot ambêkanipun
inguculakên panyêkêlipun
mênggah-mênggèh Sapardan tan eling jurit
anata ambêkanipun
ngungun adangu mandongong

alon dènira muwus
dudu manusa sayêktinipun
bobotira padha lawan arga wêsi
tan ana kadya sirèku
sabênêr-bênêre uwong

sun bêdhola gurda gung
yêkti kabêdhol lan oyod daut
junjung sira tan bisa mingsêr sanyari
payo malêsa anjunjung
yèn kangkat bantingên ingong

angling sira wong agung
dèn prayitna sun malês anjunjung
dyan cinandhak Sapardan wangkingannèki
ingoyog-oyog ping têlu
sarya nolèh Marmaya non

ngulukkên topongipun
kang baris Ngarab samya andulu
sigra samya sadaya atutup kuping
myang gajah turangganipun
kadi saban kang kalakon

Sapardan asru muwus
pagene sira yog-oyog ingsun
kadya rare dolanan solahirèki
pan sarya gumuywangguguk
Sapardan dènnya têtakon

wong agung alon muwus
sun timbang bobot lan kuwat ingsun
kang supaya ywa kalajuk kuwat mami
Sapardan sigra jinunjung
pinarêngan pêtak angrok

ing awiyat gumludhug
lir wukir sasra gugur gumuntur
wus kajunjung Sapardan nulya tininggil
ingubêngakên mandhuwur
pan kadya likasan kang wong

wadya surak gumuruh
sigra binanting siti pan kantu
kantakane Sapardan gumuling siti
Dipati Tasikwaja wus
analèni ngawe kang wong

prapta wadya sapuluh
bandan Sapardan ginawa mundur
sigra Sultan Kamidilngalam nabda ris
parentah manêtêg kondur
sagung baris Ngarab bêdhol

nulya hyang arka surup
wong Jaminambar nimbangi mundur
ting kalêsik solahing baris prihatin
gêng alit sungkawèng kalbu
dening prang andina kasor

ya ta Sang Raja Rabus
ingkang anjangkung ing langit catur
duk andulu Patih Sapardan binanting
angungun mangu mangun kung
eram mulat langkung gawok

sagung kang kantun-kantun
pra prajurit ingkang para ratu
pan sadaya lajêng ngandikan mring langit
myang malekat Mukarabun
aglar sujud ngarsèng katong

ngandika Raja Rabus
hèh ta sagunging prajurit ingsun
kayaparan dayanira ing ajurit
amungsuh wong wetan iku
yèn tinandhing mêsthi abot

ya Si Sapardan iku
lan Si Duljalal kaliwat wudhu
durung olèh tandhing sangisoring langit
amungsuh si wirèng pupuh
tan kongsi rong dina kasor

pira prajurit ingsun
kang kabônda miwah ingkang lampus
lan balane Sultan Kamidilngalami
ya pira wataranipun
ratu pêjah mung roro thok

kabônda mung salikur
tan ana maning puniku amung
abdi tuwan para ratu kang linuwih
kang sami prakosèng pupuh
kang tate anôngga bobot

kang pêjah sangang atus
lan pitung dasa ratu gung-agung
gangsal atus pitung dasa dèn talèni
cinêpêng gêsang pukulun
wong Arab sayêktos abot

sabên mêdal umagut
satunggal inggih tan wontên wangsul
lajêng bebas kang tan pêjah dèn talèni
ratu sèwu gangsal atus
kang sami punjul prang kalong

dene kang kantun-kantun
wus samya kêkês tan purun magut
maksih kathah prajurit para narpati
nanging tan wontên kang purun
nanggulang Jayèngpalugon

sira Sang Raja Rabus
myarsa ature kang para ratu
angandika sarwi angidung pêrasi
aywa na gêmpal atimu
sagunging prajurit ingong

sun samakake iku
Sultan Kamidilngalam sarpa gung
singa mara sinautan wus ngêmasi
upamane durung mêtu
kang sarpa galak saking rong

ing besuk lamun mêtu
saking ing ronge yèn ingsun pagut
sun gitika sapisan bae ngêmasi
lir macan anèng garumbul
sayêkti angèl pakewoh

lamun pinriha lampus
Si Sultan Kamidilngalam iku
durung kêna lamun durung dèn gosoki
wêtune saking garumbul
kang gosoki pagut ingong

besuk parentah ingsun
sun awakane magut prang pupuh
apan padha undhangna ratu prajurit
dadine aprang garubuh
dèn samêkta para katong

manawa nora lampus
durung karsèngsun sadina sesuk
nora kêna Si Ngarab linawan tandhing
mung urugana lêlampus
robana kèh bala katong

iku môngsa na bantu
sira ing kene andina rawuh
wantu parêk wong wetan ngumbara têbih
alôngka ingkang ambantu
mangkono ing karsaningong

sadaya para ratu
ing pamikir rêmpêk dadinipun
wus luwaran Raja Rabusamawati
gantia ingkang winuwus
wong agung mungkur palugon

Jêng Sultan Kamidilngalam
ambojana sagung wadya para ji
para satriya supênuh
manggala ulubalang
larih midêr gumêrah kang para ratu
para raja Jaminambar
kang samya katawan jurit

sadaya sami ngandikan
Kyana Patih Sapardan ran Mikail
kang binêkta munggwing ngayun
lan kancane sadaya
praptèng ngarsa alon ngandika wong agung
hèh Sapardan kayaparan
budinira kang sayêkti

kang pasthi antêping driya
iya ingsun anuruti sirèki
lamun sira kudu lampus
nêmah mati duraka
mati siya-siya anut ing tyas bingung
kang kaya Si Saesalam
sayêkti ingsun patèni

yèn sira eling manungsa
ing kadadèn gêtih kalawan mani
nora mangkono tingkahmu
ratumu Saesalam
tukang sasar têka angaku Hyang Agung
ngêndi ana pinangeran
ing bumi ana kang wani

hèh Sapardan wruhanira
ingsun aprang ing praja ngêndi-êndi
kang kasor prang lawan ingsun
kèh ratu môndraguna
durung tumon prajurit apês ing pupuh
mung prajurit Jaminambar
prange kadya rare cili

mara sira têtakona
anak putu kang padha angrasani
prajurit kang para ratu
prange wong Jaminambar
liwat apês pêrange nora gêguru
êmbuh Ratu Saesalam
kumalungkung anèng bumi

wau ta Patih Sapardan
duk miyarsa panari mituturi
pasthi palaling Hyang Agung
Sapardan mawa iman
wus karaos ing driya mênêng tumungkul
tur sêmbah ngusapi waspa
dhuh gusti kang murbèng jurit

môngka manggala musthika
amurdani ing rèh niyakèng bumi
mêrtawisuda dibya nung
ing Rab wus nama lanang
kasumbagèng tri loka satuhu kakung
dhuh Sultan Kamidilngalam
amba anut ing pakarti

tuwan kalangkung sampurna
nguni-uni inggih dèrèng miyarsi
pitutur ingkang satuhu
kang pantês linampahan
kang santosa ing agêsang manggih lampus
mung inggih sawêg punika
jêng gusti palimarmèng sih

mangkana kang winicara
dening ahlul carita dalil kadis
duk samana jawab atur
sira Patih Sapardan
tinulisan ing malekat Islamipun
sadurunge maca sahdat
wus pinanci Islam batin

Jêng Sultan Kamidilngalam
duk miyarsa Sapardan turirèki
wong agung suka kalangkung
têdhak saking amparan
anguculi Sapardan pusaranipun
wus tinarik astanira
kinèn lungguh lan para ji

pinisalin ing karajan
kinèn sadat Sapardan anglampahi
myang sadaya para ratu
prawira Jaminambar
wus tinarik anut Sapardan tumurut
sadaya wus linuwaran
ratu limang atus sami

apan langkung tigang dasa
sinadatkên sadaya wus nglampahi
sinrahkên Sapardan sampun
kabèh tan ana ilang
karatone pinacak atunggal lungguh
lawan sagung para raja
Sapardan kang madanani

anunggil ratu pangarsa
sira Raja Sapardan dèn kasihi
wus abakuh tekadipun
kandêl amawa iman
sakancane limang atus têlung puluh
wus iman sami santosa
sami sukane tyasnèki

Raja Kalbujèr tur pirsa
tur pawartos Dipati Guritwêsi
pan inggih ing wau dalu
rêmbage Saesalam
benjing enjing amêdali prang garubuh
yèn sampun ngawaki yuda
lajêng garubuh ing jurit

lajêng tumamèng ngayunan
tur pawartos yèn badhe aglar salin
Saesalam prang garubuh
wong agung angandika
hèh Sapardan mangkono pawarta iku
umatur Raja Sapardan
kadya lêrês kang pawarti

prajurite sampun têlas
andêling prang kang prawira ing tandhing
kantun para ratu rusuh
nanging tanpa wilangan
kang prajurit inggih sèwu gangsal atus
kang para ratu gêgala
sadaya pan sampun kêni

kang pêjah myang kang kabônda
samya wudhu ing aprang wingi uni
mung punika pês prangipun
ingkang kanin akathah
nanging sami dhèrèk byung anawon kambu
tan wontên ingkang abahan
matêng gulanging ajurit

Jêng Sultan Kamidilngalam
angandika marang raka myang ari
yayi undhangna pra ratu
padha amêmataha
prajurite kang asaos prang garubuh
aja barêng agilira
pinrapata kang para ji

ana nêm atus sadina
para ratu saprajurite kêrig
bupati satriyanipun
padha matah-mataha
prajurit kang turôngga lan dharat iku
jênggiri padha pisahna
gêlara sulus piyatin

miwah prajurit wahana
èsthi lawan pragalba lan karêndhi
bihal andaka lan sênuk
ngrong pôntha kering kanan
nora nistha gêlare rada malincur
karana wong Jaminambar
sanepa kadya jaladri

wong agung ing Parangteja
undhangipun warata kang para ji
kunêng tan winarnèng dalu
enjang wong Jaminambar
atêngara gurnang kêndhang gong gumuruh
thongthonggrit maguru gôngsa
bèri bêndhene tinitir

têtêg lêksan asauran
samya kagyat wong Arab animbangi
gumuruh têngaranipun
sagunging baris mêdal
mungsuh rowang wus apajêg barisipun
nanging bala Jaminambar
dalêdêg kang pra prajurit

kadyasungapan samodra
kang wadya Rab graita masang rakit
sampun aglar para ratu
Sang Prabu Saesalam
ngandika mring kang malekat Mukarabun
pundhutên busananingwang
kabèh kaprabon ngajurit

sampun sumaos ing ngarsa
wus rinasuk makutha abuka sri
kawistha bra manik murub
sunar anut raditya
intên sasra sakênari agêngipun
munggwing rêngganing makutha
dinulu ngebat-ebati

makutha lir diwangkara
kinêrabu mutyara lan widuri
markata yakut jumêrut
lawan kang para raja
tikêl ping pat agênge makutha prabu
tulya girindra pawaka
wistara ngebat-ebati

abajo baligêr tundha
akêre mas sarasah manik wrêdi
alapis wêsi balitung
tinatrap sinadur mas
sap ing dhadha pinindha-pindha binandhung
dhinandhang ing mutyaara
angênèni kanan kering

abate mas kinalata
ing hèr gêni satêpèng manik lungid
sajêbug-jêbug hèr laut
têtirip talajug mas
têrah mantên mutyara mangkawa nguwung
agora garudha nêba
ginongsor lan Endragiri

kêrange pêdhang minardya
ing sêsotya samas sela basuki
pitung yuta ajinipun
hèr kilat munggwing kêrang
miwah ulu pêdhang intên ing tri atus
apêpatar catur yuta
kentar ujwala nêlahi

tan kêna yèn winuwusa
busanane Sri Rabusamawati
ratu ing ngalam donyèku
tan ana kang mangkana
tuhu seje lawan para ratu-ratu
gada wrat rong èwu dhomas
rinêngga srining hèr thathit

turôngga waladi yaksa
gêng aruhur ran kuda janggisêri
kinurung langit kapitu
korine bale ngaras
binusanan sampun binêkta tumurun
malaekat têlung widak
ingkang rumêksèng turanggi

sawusira abusana
Sri Bupati Sang Rabusamawati
anuduh Sang Raja Maklub
ratu agung minôngka
malaekat Ngisrapil Sang Raja Maklub
amangsahna garubuh prang
mundur Sang Maklub Ngisrapil

praptèng papan Sang Raja Maklub parentah
garubuh mêngsah jurit
têngara wurahan
gumulung para nata
miwah satriya bupati
wong Jaminambar
mangrok sagung prajurit

wong Kohkarib ingkang aduwe bubuhan
pangiriding prajurit
kang nitih turôngga
èsthi tuwin kang dharat
angrok parêng anadhahi
nêm atus nata
saprajurit turanggi

lir samodra pagut têmpuhing ayuda
angurugi pêpati
bala Jaminambar
gumulung mangsah rampak
kadya ditya anon daging
prajurit Ngarab
gêlar sulus piyatin

pinra tiga dharat ingkang munggwing samya
kang wahana kudèsthi
munggwing kering kanan
masuk pangawat kiwa
sulus piyatin pakolih
pawor liwêran
parêmpaking ajurit

kadya mina mamôngsa sajroning toya
prajurit ing Kohkarib
angidak anunjang
caruk rok gada pêdhang
duduk miwah cacap lêmbing
ramene aprang
pira-pira pêpati

kadya ngilês anèng têgal palimunan
prajurit ing Kohkarib
bala Jaminambar
para ratu satriya
atusan ingkang ngêmasi
têtindhihira
Maklub pêjah ing jurit

Raja Banuarli ingkang amarwasa
ratu kadang Kohkarib
pêjah kang sadasa
dening Maklub kang krodha
namane ingkang ngêmasi
Raja Baritma
Maliritma lan malih

Raja Jeras Malijeras kang palastra
Raja Kanjir Mukanjir
Raja Ardisamat
Ardikapi palastra
Raja Edris Maliedris
jangkêp sadasa
ratu kadang Marmadi

wontên swara gora gurnita gênturan
tumurun saking langit
lir maguru gôngsa
ingkang môngka pratôndha
têdhak Rabusamawati
sapih wus piyak
wong Jaminambar sami

wruh kalamun pangerane Saesalam
badhe ngawaki jurit
kang prajurit Ngarab
kadho sami umulat
têdhake sri narapati
ingayap-ayap
bala busana rukmi

kang garêbêg ing wuri myang kering kanan
pra malekatirèki
busana bêranang
lir wijiling baskara
enjang saking jalanidi
umyang gumêrah
solahe among jurit

praptèng ngandhap ing papan madyèng palagan
lajêng nitih turanggi
suri jatha gimbal
jênggisêrsari pelag
mobra busana rinukmi
agêbyar-gêbyar
lir andaru sêsiring

sarwi mojar anèng luhuring turôngga
ngidung-ngidung pêrasi
hèh wong Jaminambar
dèn bêcik surakira
ingsun arsa amundhati
kang tunggul naga
iku kagungan mami

lan amparan jumêrut saking Ngajêrak
ngêtab turôngga nyirig
apan kadya yaksa
rakite kang turôngga
rowa pun jênggisêrsari
amandhi gada
yayah sang danojaji

samya eram wadya Rab ingkang tumingal
Sang Rabusamawati
gung luhur prakosa
parigêl ing turôngga
sêsumbar anguwuh tandhing
payo wong Arab
sapa kang arsa mati

papagêna ing kene abôndayuda
sigra Raja Pirkari
umarêk ing ngarsa
matur mangsah linilan
galih asêm punang bindi
agêng apanjang
kinolong wêsi rukmi

nandêr mamprung anèng rana yun-ayunan
Saesalam sru angling
hèh kaki wong apa
tuwa amagut ing prang
apa ta nujum sirèki
môngka têtumbal
sêngol dènnya nauri

ingsun Ratu Kaswiri Pirkari ingwang
iya kang buyut mami
Natèng Kaos nama
Sri Sayid Ibni Ngumar
pamanane Prabu Jobin
tuwa gêgala
gumujêng sri bupati

iya kaki dèn prayitna ingsun gada
mutêr gadanira glis
bala Jaminambar
surak kadya ampuhan
tumêmpuh gada narpati
tangkis lêgawa
sira Prabu Pirkari

gada gêng wrat ingkang kalih èwu dhomas
rêmpu Raja Pirkari
ajur mor turôngga
wus rata lawan kisma
surake gumuruh atri
wong Jaminambar
yayah nêngkêr wiyati

prapta Raja Bustami lajêng ginada
rêmpu rata lan siti
lawan kudanira
Prabu Sahilman prapta
ginada rata lan bumi
Sang Raja Salsal
ing Kalakodrat prapti

nitih macan praptèng rana yun-ayunan
sapa sira kang prapti
tunggangane macan
baya dene prawira
yèngsun andêling prajurit
narpa dandanan
Raja Salsal ran mami

Ratu Kalakodrat prawira digdaya
Saesalam mawêngis
kalingane sira
Narpati Kalakodrat
kang anuntun mungsuh iki
mulane prapta
nèng Jaminambar iki

anut sira Si Sultan Kamidilngalam
sandhangên ukum mami
payo atangkisa
parise ingsun gada
Raja Salsal masang tangkis
nulya ginada
jumêbrèt tibèng tangkis

paris sumyur macan pêjah kapalêsat
Salsal tiba ing siti
tangi ngayat gada
gumêtêr kang sarira
pinindho rata lan siti
Sang Raja Salsal
pan sampun angêmasi

kadya guntur surake wong Jaminambar
unggul dènira jurit
asru sênggak-sênggak
Sang Prabu Saesalam
Raja Siryalam anitih
turôngga ngêrap
praptèng papan wus panggih

hèh wong Arab kang prapta sapa ranira
nora na kapoknèki
kancane kèh pêjah
pinarag gadaningwang
sun Raja Asmarakandi
aran Siryalam
dêstun arsa ngrasani

aprang lawan Saesalam kaya sira
singa tiwas amati
apa jrih ing jajal
iku dudu prawira
Raja Rabusamawati
angangkat gada
gitik waja ngajrihi

masang tangkis ginada Prabu Siryalam
turanggane ngêmasi
tiba kapalêsat
tangi lajêng cinandhak
inguncit tininggil-tinggil
kadya likasan
dangu lajêng binanting

rêmak-rêmpu kunarpanira Siryalam
gumuruh suraknya tri
wadya Jaminambar
yayah manêngkêr wiyat
ratune unggul ing jurit
wong Jaminambar
sami suka tan sipi

duk tumingal byat runtik Raja Banisam
nandêr Raja Daryadis
prapta yun-ayunan
Sang Prabu Saesalam
sira iki prapta malih
gawok sun mulat
ya mring wong Arab iki

nora ana kang kapok dulu wayangan
kancane akèh mati
kêna gadaningwang
prandene akèh prapta
wani-wani têmên mati
sapa ranira
ingsun Raja Daryadis

ratu andêl kuthaningsun ing Banisam
Sang Rabusamawati
sigra ngangkat gada
amasang tangkisira
wau Sang Raja Daryadis
katiban gada
luluh awor lan siti

prang sadina Sang Aprabu Saesalam
ratu wadya Rab sami
apan kalih dasa
ingkang pêjah ginada
dening Rabusamawati
wau kang aprang
bubar kasaput ratri

parêng nêtêg wus mundur mungsuh lan rowang
ya ta wau ing ratri
lajêng abojana
Sultan Kamidilngalam
aglar kang para narpati
tuwin satriya
prasamya nguswa wèni

wau Prabu Saesalam
atri bojana sawêngi
aglar kang môngka malekat
tuwin kang para narpati
satriya pra dipati
ngandika marang ing luhur
praptèng langit kasapta
angling Rabusamawati
hèh wong ingsun kayaparan tingkah ingwang

matèni prajurit Ngarab
kang padha prawirèng jurit
tan karasèng astaningwang
sujud kang para narpati
dhuh pangeraning bumi
saèstu tuwan pinunjul
tan wontên kadi tuwan
kadi benjing tumpês tapis
para ratu Ngarab kêni gada tuwan

mung Sultan Kamidilngalam
wikana bilih kuwawi
nadhahi pêpukul tuwan
dene rijale wal arli
munada surèng bumi
ing tribuwana pan kasub
mila purun anggêcak
mring Jaminambar praja ji
dene sampun kentar ing janalokaya

nanging inggih pintên bara
dene botên agêng inggil
dêdêge Sang Kakungingrat
pasthi kasaban ing bindi
Baktiyar matur aris
pasthi lamun ajur mumur
lamine ngakak-ngakak
saking dèrèng angsal tandhing
yakti mangke katanggornèng Jaminambar

ngandi Sri Saesalam
Raja Rabusamawati
sanadyan anaa sasra
nyawane Sri Bagendha Mir
sirna ing gada mami
marang di pangungsènipun
matur para malekat
saèstu pangandika ji
jêr tuwanku kang amurba ing buwana

lah iya ing benjang enjang
sun ngawaki ing prang malih
sun tumpêse babarpisan
wong Arab aja na kari
sun bebasne ngajurit
dimèn gêmpur dimèn tumpur
Sultan Kamidilngalam
sun pithêse yèn mêtoni
sênggak-sênggak Mahaprabu Saesalam

kunêng gantya winursita
kang samya prih mrêdyèng ati
Jêng Sultan Kamidilngalam
kang bojana lan para ji
ing dalu ngiras sami
pagunêman lan pra ratu
alon dènnya ngandika
Wong Agung Surayèng Bumi
pan sêmbada prakosane Saesalam

gêng luhur gagah birawa
widigdaya ing ajurit
prayoga gêng abirawa
prakosa sumbagèng jurit
emane ratu iki
têka angaku Hyang Agung
tur sêmbah para nata
dawêg-dawêg ing ajurit
kari papak lan rayi paduka Ngrokam

wingi ing tingal kawula
bilih maksih kèh kang kari
solah gêlaring ayuda
manawi mung kadi wingi
maksih kêkacèn ugi
lan rayi tuwan pukulun
Prabu Gulangge Ngrokam
kaot arikat têrampil
sêrêng kêbat tangkêpe pun Saesalam

rayi paduka ing Rokam
sêrêng gumriyêngmêdosi
agalak botên caluthak
purun sarèh angantuni
lamun amasang tangkis
tan katawis yitnanipun
tuwin yèn ngangkat gada
apan botên briga-brigi
malah mèsêm amrih wêtune rakasa

gumujêng Gulangge mojar
lah anggèr ing Ngalabani
punapa botên angumpak
pun kakang sayêktos ajrih
opyak para narpati
pan èstu sayêktosipun
otote Saesalam
pantês kacèk pitu sisih
kalumpuke otote kacèk nêm bêlas

lamun kinêmbara ing prang
baène wani ngarèni
gumêr ingkang para nata
sangsaya gung kang para ji
ngudhoni nyênyumbari
ngajap tinandhing prang pupuh
ratu sèkêt sêsanga
kang kêdah sura tinandhing
angandika Jêng Sultan Kamidilngalam

iya kabèh sun tarima
antêpe ratu prajurit
dene kadugane samya
yèn mêtu paprangan jurit
yèn mêlêng anyumbari
Saesalam marang ingsun
dadi ingsun sêmbrana
buwang kurmating para ji
lamun ora ingsun dhewe kang tumandang

kunêng dalu winursita
enjinge têngara muni
Jêng Sultan Kamidilngalam
miyos ginrêbêg para ji
sagung wadya kang baris
sakenjing tata atêpung
lan baris Jaminambar
Raja Rabusamawati
sampun mijil anèng rana pabaratan

gora-gara kadi wana
turune sagunge baris
kang pindha ambulu gurda
gunging wahana kudèsthi
blêgêdaba jênggiri
mong bihal karêndhisênuk
endah mèmrèng andaka
tunggul daludag tulya sri
kang minôngka asrining wana tumruna

dyan têdhak saking amparan
Maha Rabusamawati
arsa ngawaki ngayuda
saking sêngsêm ing prang wingi
nitih jênggisêrsari
kawot kaprabon prang pupuh
surak anglir ampuhan
jênggarang lir danojaji
pratingkahe Mahaprabu Saesalam

praptèng madyane ranangga
sêsumbar sri narapati
hèh Sultan Kamidilngalam
pagene nora mêtoni
ingsun rong dina iki
yuda sira tan umagut
apa wêdi maring wang
yèn wêdi ngêsrahna aglis
balanira miwah para raja-raja

tuwin anak rabinira
anuta tabiat kapir
ya ta kalane miyarsa
Kudarya Mraja Sêmbaji
marêk ring jêng sultani
kawula anuwun magut
mêthuk pun Saesalam
saking tan bêtah miyarsi
angandika Sang Prabu Kamidilngalam

hèh kakang Prabu Kudarya
aja sira mêtu jurit
manawa kaparèng tiwas
Si Saesalam linuwih
tan ana iya nênggih
kang momong pulunanamu
ya Si Ismayatmaja
lan Si Rabusamawati
amung ingsun kakang kang dèn ônta-ônta

dadya kurang kurmat ingwang
de anguwuh tan mêtoni
ratwagung Si Saesalam
andhêku Mraja Sêmbaji
angrasuk busana di
pusaka wasiyatipun
para nabi sadaya
rinasuk kaprabon jurit
sigra têdhak Jêng Sultan Kamidilngalam

saking amparan rinêngga
anitih pun askarduwi
duwijan sampun samêkta
kawrat kapraboning jurit
kang saking para nabi
sadaya pusakanipun
kapraboning ayuda
kinêtab turôngga nirig
kadya guntur surake wadya Kuparman

sira Prabu Saesalam
miyarsa surak munya tri
kadya angrêbahna kasa
beda lawan wingi-wingi
tuwin ing nguni-uni
mung mangkya langkung gumuruh
lan ana ingkang mangsah
ujwala mancur nêlahi
nèng turôngga wus nrêka yèn Kakungingrat

dangu-dangu kawistara
wontên prajurit tur paksi
pukulun dèn aprayitna
dhuh Pangeran Samawati
punika kang miyosi
pan pun Karabul Maonun
Sultan Kamidilngalam
sênggak Rabusamawati
apan iya sajêge sun ayam-ayam

sigra angêtap turôngga
Maha Rabusamawati
jênggisêrsari ngatepang
angitêri Jayèngmurti
sarya sru dènira ngling
hèh Amir sayêktinipun
sira mapag maring wang
lir nêmu rêtna sawukir
liwat suka sun arsa aprang lan sira

apêpongo sagotongan
sira wani prang lan mami
dene kaliwat kuciwa
sun agung luhur sira lit
tan wus sira ngêmasi
sirna anèng gadaningsun
môngsa gawêra pira
tan wurung rata lan bumi
Saesalam sênggak-sênggak latah-latah

Saesalam bauruan
kidunge kidung pêrasi
artine kidung mibêra
kêthap-kêthap maring langit
sok katona sirèki
samôngsa katon sun tubruk
môngsa dadak luputa
tur nora bisa sira Mir
ngayuh wiyat lawan malih katingalan

apa margane mênanga
sira prang kalawan mami
hèh Sultan Kamidilngalam
elinga nungkula aris
nora rusak sirèki
sun kasahi lan sun ulung
wadyamu para raja
tan owah maksih sirèki
nadyan wonge Jaminambar lurahana

Jêng Sultan Kamidilngalam
alon dènira nauri
hèh ratu ing Jaminambar
sawuwusira tan sisip
lamun narpati luwih
ing rat pinudya pinunjul
nanging mamak kaliwat
sira angaku Hyang Widi
nora wurung nêkani cintakanira

satêmêne Saesalam
yèn sira arsa basuki
tobata maring Hyang Suksma
saking panasar salami
ananira ing urip
pan iya uripirèku
ana ingkang anitah
kang agung kang maha suci
kang akarya jagad miwah langit jêmbar

nora kaya langitira
jêmbare amung rong wêngi
liwat saking tanpa nalar
sira angaku Hyang Widi
karya dosa gung pasthi
siya-siya ing anggamu
awèh guyuning jagad
sapa ngandêl ing sirèki
manawa ta rare ngumur têlung warsa

ratu kang padha anêmbah
ing sira satêngah anjing
dudu tingkahing manungsa
nêmbah wong nguyuh angising
kang pasthi maha sukci
mungguh anane Hyang Agung
ngêndi ana Hyang Suksma
têka maksih ana wani
wong Kuparman kang wani mocok dhasira

kalangkung bramantyanira
sira Rabusamawati
hèh Sultan Kamidilngalam
sira ratuning praduli
nênisip solah mami
lah iya solahirèku
kêmat tur panêluhan
dene nora agung inggil
ambandani para ratu kang prakosa

yêkti kêmating sajagad
polahira iku pasthi
hèh Sultan Kamidilngalam
sira gêgêdhêging bumi
alon dènnya nauri
pan parentahing Hyang Agung
amruhakên wong sasar
kang bôngga wênang matèni
kaya sira yèn bôngga pasthi sun sulah

krodha mangkrak Saesalam
amutêr gadanira glis
hèh Sultan Kamidilngalam
asambata kang ayogi
katiban gada mami
nora wurung anggalêpung
bobote gadaningwang
salêksa rong èwu kati
dèn atangguh aywa mundur ing ayuda

masang tangkis Jêng Sultan Kamidilngalam
gada gêng anibani
sarwi sênggak-sênggak
Sang Prabu Saesalam
orêg bumi kadya gonjing
pandhola ngambak
surak gumuruh atri

rosanira panggadane Saesalam
kuwate kang nadhahi
awêtu dahana
mubal akatar-katar
gègèr anibani baris
wong Jaminambar
samya muji ing gusti

panggadane angorêgakên bantala
sapa kêlar nadhahi
ratune wong wetan
pasthi rata lan tala
wau ta ingkang ajurit
tibaning gada
kuwate kang nadhahi

turôngga pun askarduwijan kawratan
suku tumancêb siti
sadêkung amblêsnya
anjrit sarwi lumumpat
sirna dahana kaèksi
mubêng mêndhapan
eram kang aningali

iya tuhu kuwat ratune wong wetan
sigra dènnya ngayati
hèh Sri Saesalam
lah sira dèn prayitna
sun walês masanga tangkis
Usamadiman
pinutêr liwat luwih

dyan ginada ing Sultan Kamidilngalam
kadya gêlap sakêthi
rosaning panggada
mubal wêtu dahana
wong wetan surakira tri
turangganira
Sri Rabusamawati

pan sadêkung sukune tumancêb tala
gumêtêr sri bupati
bêbalunge obah
kang rong atus sawidak
kudane lajêng ngêmasi
tiba kajêngkang
Sri Rabusamawati

kadya guntur surake mungsuh lan rowang
kang aprang olèh sisih
sêktine kewala
agêng luhure beda
anglir singa mungsuh èsthi
Sultan Kuparman
singa Sesalam èsthi

gya anarik pêdhang majêng Saesalam
krura angkara wêngis
laraping kang pêdhang
lir kilating baskara
kadya anggêmpurna wukir
sèwu sakala
Sang Rabusamawati

sigra têdhak Jêng Sultan Kamidilngalam
nèng ngarsane turanggi
angling Saesalam
hèh iki patinira
sapa kang kêlar nadhahi
ing pêdhang ingwang
pamunahing sabumi

sigratangkis Jêng Sultan Kamidilngalam
amung lawan camêthi
kang saking Ngajêrak
pusaka Jêng Suleman
pêdhang lumarap nibani
wong agung sigra
anabêt ing camêthi

pêdhang sumyur kari ulune kewala
Dipati Guritwêsi
praptèng wurinira
Sultan Kamidilngalam
wau Rabusamawati
nyawatkên sigra
mring Sang Surayèng Bumi

wus katangkis ing camêthi kapalêsat
tibane pan ingambil
marang sang dipatya
gumujêng duk tumingal
Risang Saesalam Aji
hèh Umarmaya
kaya kere galithis

pêpantêsmu amupu ing bêbujadan
satriya anjêginggis
ngalap rêrusakan
mung aji pitung yuta
Adipati Guritwêsi
lon saurira
yèn ora sun rawati

sayêktine dadi donya siya-siya
tan arus tur mubadir
kagunganing raja
ya pantês kinurmatan
Saesalam asru angling
hèh padu apa
si kere liwat cêdhis

nyandhak bate bate Prabu Saesalam
inguncalakên aglis
ênya tampanana
kere wetan dèn enggal
iki bate bate mami
pan patang bara
ajine malah luwih

Umarmaya anampani lênggak-lênggak
sarwi ngidung pêrasi
Ratu Jaminambar
eman ngaku Hyang Suksma
bêlaba kapati-pati
duwea iman
dadi ratuning wali

tan kumêdhèp buwang donya patang bara
mangkana kang ajurit
asalin gêgaman
dangu dènira yuda
sagung pasikêpan jurit
rêmpu sadaya
tan ana migunani

sabarang kang astra pan datanpa karya
samya digdayèng kalih
sami kuwatira
samya gunaning aprang
kang ahlul kojah mèngêti
dènira yuda
Sang Saesalam Aji

pitung dina lan Sultan Kamidilngalam
riwusnya pitung ari
Prabu Saesalam
angrasa yèn kasoran
marlêsu angganira ji
lawaning aprang
wantèg prawiranèki

dèrèng môntra sayah Risang Surayèng Rat
prakosanira maksih
aimbuh amêngsah
apan imbuh sudira
marlêsunira apan nir
awêwah ragad
mangkana kang winarni

saundure aprang Sang Sri Saesalam
bojana nuju ratri
ngumpulakên wadya
para ratu prawira
supênuh ngarsanira ji
alon ngandika
Sri Rabusamawati

hèh sakèhe para ratu balaningwang
ingsun tutur sayêkti
yudane wong wetan
tan kêna ginagampang
yèn linawan ing prang tandhing
ingsun angrasa
kasoran ing ajurit

angganingsun kang mau sanepanira
yèn masa satus kati
ing mêngko ananya
iya prajurit wetan
bobote kari satail
hèh kawruhana
iku pangrasa mami

ingsun aprang lan Sultan Kamidilngalam
arsa sêsambat isin
iku batin ingwang
yèn gada yèn amêdhang
sapa kang sanggup nadhahi
ratu bang wetan
ingkang padha mamburi

ana wani anglawani yudaningwang
kang ora amarêngi
ngajale palastra
kêlar nadhahi padha
iya gênge gada mami
ing bauningwang
kongsi mar tanpa odhil

apadene yèn Sultan Kamidilngalam
sajêg ingsun ngajurit
durung ngrasanana
panggitik kang mangkana
miwah dènnya masang tangkis
dene tan obah
upama gunung wêsi

tan karasa yèn tinêmpuh ing maruta
iku ta ebat mami
tuhu nora kêna
linawan têtandhingan
sesuk yèn mêtu ajurit
prajurit ingwang
ingkang datanpa wilis

agêlara wukir sol sagara wutah
urugana pêpati
byukana bêbathang
dene kang para nata
dèn eling panggêdhe mami
panusulira
aywa doh lawan mami

alingana iya kiwa têngên ingwang
supaya ôngga mami
aywa kongsi sayah
iya gon ingsun aprang
lawan Si Surayèng Bumi
dadi kang rêmbag
kunêng gantya winarni

pakumpulan Wong Agung Surayèng Jagad
lan sagung kang para ji
samya abojana
ngiras apagunêman
Adipati Guritwêsi
alon ngandika
lan sagung kang para ji

sanak-sanak miwah yayi Parangteja
prakara mungsuh iki
prang tandhing tyasira
gêmpal Si Saesalam
galigape pan katawis
pangrasaningwang
prayoga dèn rakiti

sesuk mêtu aja kongsi gêntèn gêlar
sok wusa padha rakit
alon aturira
Wong Agung Parangteja
gih pênêd ing benjingenjing
kang para nata
ngrakit kaprabon jurit

dèn samêkta apa sarakite gêlar
apa sulus piyatin
nanging bok kuciwa
mungsuh yayah samodra
agêlar kang supiyatin
iku kacandhak
lan sabingu piyatin

nora kêna cinara pakaos ika
wong Jaminambar iki
durung sun tumingal
ratu sugihe bala
pan iya amung saiki
iya marmanya
kêlar akarya langit

lajêng sami pinatah kang para nata
gêlar sabngu piyatin
kang angirid bala
jroning sawiji gêlar
tan kasurup kang ngênggèni
Gulangge Ngrokam
ing gêlar kang dhadhani

sadurunge mêngsah kaubêng ing gêlar
awit sulus piyatin
baune kang kanan
Prabu Tasangsulngalam
narendra ing Burudangin
pangawatira
sèwu baris para ji

munggwing kering Sri Bupati Kewusnendar
awak sèwu para ji
sagêgamanira
dene ta yèn wun mêngsah
kang anampèni ing kering
sawadyanira
sang prabu ing Kohkarib

ingkang kanan kang nampani yèn wus mêcah
Mahaprabu Sêrandil
lawan para putra
binagi pinarapat
rong duman mèlu ing kering
kang milwèng kanan
inggih rong duman malih

sampun dadya pangreka rakiting gêlar
têtêpe kang kinardi
pan sabingu piyat
sampun pinatah-patah
sagung kang para narpati
sinung pèngêtan
pêcah kumpuling baris

tan kawarna ing ratri wuwusên enjang
munya kêndhang gong bèri
thongthonggrit lan gurnang
puksur maguru gôngsa
baris sêsêg kang umijil
arêbut papan
kadi robing udadi

miwah bala ing Jaminambar kumêrab
kang bala baris mijil
atêpung kalangan
Sultan Kamidilngalam
ginarêbêg ing para ji
munggwing amparan
tata sagung prajurit

Natèng Jaminambar wus ngrasuk busana
wiyose ing ajurit
lir samodra wutah
prajurit para nata
sawadyanira tan kari
ing kering kanan
miwah kang munggwing wuri

wadya gung ing Jaminambar
dènnya karya byuha mangkara dadi
sêsupit satriya ratu
pra dipati ing têngah
para mantri ulubalang mor ing pungkur
wong Kuparman sarêng mulat
baris Jaminambar mijil

amasang byuha mangkara
animbangi kang sabingu piyatin
wong agung sigra amundhut
kuda sêkarduwijan
wus anitih kawot kaprabon prang pupuh
nêngah turôngga ngatepang
praptèng papan asêsirig

asru dènira sêsumbar
baris Jaminambar kang pinaripit
hèh payo kang para ratu
prajurit Jaminambar
payo kene êndi ta kang arsa lampus
apa ta Si Saesalam
wus ora nêdya mêtoni

yèn wus si tan nêdya mêdal
takut ing prang nêdya anungkul bêcik
angaturêna panungkul
sun gawa mring Kuparman
awismaa nunggal ingkang para ratu
wêruha ing kabêcikan
pan sira durakèng bumi

duk miyarsa Saesalam
mundhut kuda prapta jênggiri bêrit
sigra anitih sang prabu
kawot kapraboning prang
wus anêngah murub busanèng lir daru
Jêng Sultan Kamidilngalam
wrin Saesalam umijil

têdhak saking ing turôngga
sigra pêtak gumlêdhug ing wiyati
sinandêr wau sang prabu
pada kang kanan dhupak
murdèng kuda rêmpu Saesalam gupuh
cinandhak kêt pinggangira
binuncang kongsêb ing siti

gumêbrug tibane nata
lir matêngga binuwang ing mong pami
trus kasingsal tibanipun
dadya tangi angreyab
Saesalam gumêtêr adêge mlayu
mor ing wadya kalindhungan
ngatag ambrubuh ing jurit

wadya Rab ingkang tumingal
mêngsah grubuh parêng ambyuk makrêti
ing witing gêlar sabingu
piyatin pakolihan
sarêng tanduk yayah kang samodra pagut
gora gêntur magênturan
panduke mêngsah lan kanthi

kumêpruk tibaning gada
ramening prang samya gunging prajurit
lir kiyamat langit rubuh
wong Arab para raja
samya wuru makolèhkên gêlaripun
masuk kang sabingu piyat
eca dènira ngamuki

gêgêdhuge para raja
pangamuke kadya angilês cacing
lir nacah sêmôngka timun
Sultan Kamidilngalam
ngiwat-ngiwut Usamadiman tumanduk
gajah rêbah kuda rampas
andaka mong bosah-basih

awuru Sang Raja Rokam
kadya yaksa krura gora mawrêdi
kang kambah syuh kabarubuh
prahara aru-ara
Umarmadi Bayak lan Prabu Lamdahur
Prabu Yujana Abayak
lan Sang Natèng Burudangin

sagung para ratu putra
sawadyanya para ratu dipati
kang prajurit parêng anduk
sarêng masuk ing gêlar
datan supe pèngêtan sabngu piyatun
Rajèng Kulub saha bala
Kalbujèr kêmate dadi

bupati prajuritira
kang wus dinum anèng sabngu piyatin
kumrutug pating kalêpruk
wangwung pêrang kumêmprang
kadya udan pêputhon tumamèng mungsuh
sirah bêngkah kuping pêcah
netra katrucut kawijil

prahara gora ru-ara
lir kiyamat angin topan anggêrit
bayu riwut siyat-siyut
rag-rug barubah rêbah
wadya Jaminambar lir mina gumulung
kamôngsa kêna ing gêlar
panjinge sabngu piyatin

kadya mina bayak-bayak
pan giniring wus manjing ing piranti
ayutan pan asrah lampus
tan ana kang nityasa
makolèhkên sagunging gêgamanipun
ana ingkang lagya ngikal
ing pêdhang kumêpruk kêni

ing pêputhon wêsi waja
tutup netra kadadak angêmasi
tinunjang rubuh kabunuh
pêpati Jaminambar
yèn salêksa wong Arab mung mati satus
sakêthi wong Jaminambar
wong Arab mung sèwu mati

sayuta wong Jaminambar
pan wong Arab mung salêksa kang mati
yèn sabara ingkang lampus
prajurit Jaminambar
mung sakêthi prajurit Ngarab kang lampus
lajêng wuru ramening prang
nora nganggo rina wêngi

wutahing rah wus angrawa
angarikil bêbalunging prajurit
rambut apindha lêlumut
wangke sênuk dipôngga
kadya karang-karang katêmpuh ing alun
endhe paris kang kalembak
lir mina kambang ing warih

krun kèli kadya mina mas
lembak-lembak kentir ing rah umili
langit winulat abiru
mrêbambang lir bang-bangan
kasorotan sorote samodra marus
asung erame kang miyat
ngêrês kêkês kang umèksi

sayuta tumpês ing ngarsa
wadya Jaminambar sabara prapti
sabara tumpês ing ngayun
sawêndra wuri prapta
kang sawêndra sirna syuh nir kabarubuh
sagulma kang wuri prapta
kang sagulma tumpês tapis

sakirna wuri kang prapta
kang sakirna tumpês kèlês ing jurit
sawurda prapta ing pungkur
lir sungapan samodra
ingkang saking lèr wetan kitha kadya lun
wuwusên sri maharaja
kang nêdya utamèng pati

Mahaprabu Jamintoran
praptanira lèr wetan kitha margi
wus atas carakanipun
yèn nêngahi rame prang
prang garubuh gumuruh lir langit rubuh
wadyane lir ingundhangan
prasamya anugêl baris

kang dalêdêg ing lor wetan
duk tinugêl rame têmpuhing jurit
pêdhot kang anggili mundur
ubêkan nêmpuh ing prang
lir samodra pasang kang sangsaya surud
galigap wong Jaminambar
akathah tumpês ing jurit

êsop kang saking lor wetan
kari ingkang saking kilèn anggili
wus asangêt sudanipun
Sultan Kamidilngalam
kèndêl mulat atipis praptaning mungsuh
wong agung ing Parangteja
lan Dipati Guritwêsi

samya angadhêp samana
tanpa bala amung wong agung katri
samya miyat kang prang ngamuk
kontap sudaning mêngsah
dènnya mingsêr kèndêl kalembakan marus
minggir mrih sating ludira
wong agung ngandika aris

hèh yayi mas Parangteja
lan kakang mas Dipati Guritwêsi
paran ing wusananipun
prang iki yêkti lawas
Saesalam tan arsa panggih lan ingsun
anyilap-nyilap ampungan
ewuhe tan kêna pinrih

sawitning ingsun kalintang
onêng marang sutanira ki mantri
iya Si Ismayasunu
kang anèng Jamintoran
ciptaningsun prang iki enggala putus
dèrèng dumugi ngandika
Radyan Suratsarim prapti

mung lawan kuda sadasa
mor ing mungsuh Rahadèn Suratsarim
pan inggih nak-sanakipun
Wong Agung Parangteja
pan arinya Risang Darundiya Prabu
maksih angabdi ing raka
ing Arya Maktal prajurit

dinuta duk wau mulat
Arya Maktal sru kagèt ing ajurit
ingkang lèr wetan ambrubul
pêdhot dudu barisan
ing sêmune punang baris katêlabung
marma kinèn analika
dening Radèn Suratsarim

pêdhote baris lor wetan
aturira Rahadèn Suratsarim
dèntên dêdamêl kang rawuh
inggih saking lèr wetan
praptanipun kang wadya lajêng anêmpuh
inggih saking ing lèr wetan
ngamuk sagunging para ji

amba mor baris kang anyar
amrih tanya Bathara Nyakrawati
ing Jamintoran kang rawuh
Sri Maha Sadarngalam
ambêbantu ing raka jêng sang sultanu
lajêng prang nglingkung liwêran
mamuk sawadya prajurit

Jêng Sultan Kamidilngalam
langkung kagyat nyana putranya prapti
Kelaswaratmaja milu
Suratsarim tur sêmbah
botên dhèrèk kinèn atêngga kadhatun
yèn mangkono payo kakang
padha ngungkal mamrih kingkin

yayi prabu bantu jurit
aja kongsi karepotan
payo sinêru prang kiye
kakang mêtokêna gêlar-
ira sanjata kaca
yayi wêtokna gêlarmu
iya jêmparing naraca

payo ngantêp ing ajurit
Jêng Sultan Kamidilngalam
sigra nitih turanggane
mangsah nêngah narik pêdhang
Wong Agung Parangteja
jêmparingira sumêmbur
crêcêp anibani mêngsah

Adipati Guritwêsi
sumyur sanjatanya kaca
mungsuh ewon mati gosong
tumpêsan wong Jaminambar
prang lawan lan wong Arab
kunarpa susun atimbun
tan kêna ingucapêna

wong agung pangamuknèki
pira-pira para raja
ingkang pinêrang pêdhange
tuwin ingkang para putra
numpêr pangamukira
amrang nacah ngiwat-ngiwut
kadya tan anapak tala

kang ahlul kojah mèngêti
prang rame ing Jaminambar
maring prang tandhing lamine
worsuh patang puluh dina
kadya kiyamat kobra
boting prang tan antuk wuwus
pating balêngêr sadaya

pamuke ratu prajurit
tan ana kang nêdya gêsang
sumungku sru pangamuke
myang Sultan Kamidilngalam
wurune awor ragab
munpangat sariranipun
lamun kinarubut ing prang

kang maksih èngêt ing jurit
mung Wong Agung Parangteja
èngête rumêksèng akèh
yèn sampun worsuh ing aprang
mêtu saprajuritnya
saking jroning aprang rusuh
winulad sagung wadya Rab

prajurite kang para ji
singa nipis tinulungan
singa kapêngkok dèn corok
kang kapêndir ingidêran
mubêng parentahira
mulane anggung rahayu
prange garêbyuh wong Arab

êndi rahayune jurit
prange garêbyuh wong Arab
pan akêdhik pêpatine
jitus jiwu lawan mêngsah
bisane Arya Maktal
dènnya rumêksèng wadya gung
milane kang para raja

amuke tan tolih wuri
ngandêlakên Arya Maktal
jroning prang nêpsune sarèh
rèrèh kobêr anupiksa
pangamuke wadya Rab
ingkang kasêlut kalimput
tinut tinutup kang mêngsah

tinulungan nanggulangi
mungsuh ingudanan panah
pan naraca jêmparinge
crêcêp maratani mêngsah
kang kandêl-kinandêlan
winawas pratikêlipun
kang pantês ingamuk pêdhang

gada bindi cacab lêmbing
prajurite wus pinatah
têtêp pamugari gêdhe
ngayomi ayêming wadya
pandhe pindha pandhekar
pangrêti pangrumpak pamuk
pamêngkang rewang kalingan

rewang katanggêlis aglis
tinulak mungsuh kang mêlak
binanggèl mungsuh kang ngontèl
kulon kalulun ngilonan
kidul kadêdêl mêdal
sabalane ngalor ngidul
kasabêt-sabêt ing aprang

baris pêtêng dèn dhatêngi
anrêka bok Saesalam
langkung angèl panggenane
amomor pamoring bala
mangkana Arya Maktal
anuduh prajuritipun
mijil rong èwu turôngga

kerid Radèn Suratsarim
nêrak baris paminggirnya
ngalor angetan pajune
maring baris Jamintoran
Sultan Kamidilngalam
kagyat gyanira andulu
turôngga nêrak abayak

ngalèr angetan dèn ungsir
kinêtab askarduwijan
tinilar wau pamuke
manawa Sang Saesalam
ingan saking paprangan
sinandêr kacandhak tundhuk
Radèn Suratsarim nêmbah

langkung pangungunirèki
Jêng Sultan Kamidilngalam
andangu sira pagene
têka angliwati mêngsah
Suratsarim wotsêkar
amba tinêdah bêbantu
inggih dhatêng rayi tuwan

ing gêlar kinèn mèngêti
prajurit ing Jamintoran
wong agung sukèng driyane
cêngkelak wangsul anulak
maksih angliga pêdhang
singa kang pêtêng tinêmpuh
rugrag kapranggal kaprapal

ambêlasah bosah-basih
kêna mring Usamadiman
pamuke Prabu Gulangge
lir rêksasa sèwu kurda
rug rêbah ingkang kambah
kadya bajra ing kapitu
gora ru-ara prahara

yayah banthèng tawan kanin
sayuta kang para raja
myang satriya bupatine
mantri prajurite samya
ngantêp pangamukira
kadyarsa sawêndra guntur
gumuntur rèh magênturan

Sri Bupati Burudangin
lir èsthi sakêthi mêta
tan kêna winuwus kèhe
pêpati mungsuh karêmpak
dening palu rante mas
wau kang ratu gung-agung
liwung wuru paworing prang

wau Radèn Suratsarim
praptèng baris Jamintoran
kapanggya anitir bêndhe
Sri Bathara Sadarngalam
kuda rong èwu prapta
kagyat panyanane mungsuh
satriyane sigra têdhak

nêmbah Radèn Suratsarim
amba prajurit Kuparman
jêng rayi tuwan dutane
wong agung ing Parangteja
paran ing prang punika
wadya tuwan pamukipun
bilih suwêng saking gêlar

sang nata gêpah nauri
lah ya iku gêlar apa
wong ngamuk worsuh mangkene
Radèn Suratsarim nêmbah
tan kenging ginagampang
raka paduka pukulun
Jêng Sultan Kamidilngalam

parentah sabngu piyatin
salamine prang punika
salin ping gangsal gêlare
yèn makatên kèndêlana
pamuke wadya nata
sigra parentah sang prabu
mubêng ingkang bêndhe samas

kang miyarsa samya eling
undure lir sinaringan
asru ngandika sang katong
payo dutane yayi mas
wadyèngsun pasangêna
ing gêlar ingkang pikantuk
amrih ènthènging ayuda

sigra arbangu piyatin
kuda sèwu pinarapat
ingkang môngka pangiride
wus anut wong Jamintoran
kalih pôntha kang mangsah
saking lèr lan wetan nêmpuh
kang kantun anusul mêngsah

saking kilèn andhatêngi
kontrag bala Jaminambar
mungsuh angsahe salin gon
kawur keron barisira
mungsuh prapta marapat
gègèr bingung punang mungsuh
eca samya ingamukan

kèh longe mungsuh kang mati
apês kapasukan gêlar
kapapas bingung polahe
suka wadya Jamintoran
kunêng malih winarna
pangamuke kang pra ratu
sami tan kondur ing aprang

lir rêksasa krura sayuta mamôngsa
pira-pira pêpati
pan walahu aklam
Allah kang luwih wikan
ngawruhi kyèhning pêpati
sadina-dina
kêthèn yutan pêpati

Raja Rabusamawati pamukira
momor lawan para ji
asalin makutha
krune kang para raja
kang kapara agêng kêdhik
mrih ywa wistara
yèn Rabusamawati

ingkang kandêl tinêmpuh wong Arab mêcah
dadya tisngu piyatin
kang wus dadi panthan
lamun tinêmpuh pêcah
sapôntha sulus piyatin
marma kang pêjah
pêpatine akêdhik

ngiwat-ngiwut pangamuke Saesalam
rinêksa ngarsa wuri
miwah kering kanan
Sultan Kamidilngalam
kang pinrih aja mrangguhi
marma sang nata
iriban pamuknèki

jroning aprang pinungsêng sadina-dina
suprandene tan panggih
Prabu Saesalam
gubêd anggung lindhungan
wus pasthi karsa Hyang Widi
karia rong jam
watêse umurnèki

nora kêna ginege pêcating nyawa
yèn watês durung pasthi
sanadyan karia
sêsangat nora kêna
wêtune mangsane pati
Prabu Sesalam
ingubrês dèrèng panggih

para ratu kang kapranggul matur nêmbah
pukulun tan pinanggih
gèning Saesalam
wong agung angandika
hèh kakang Prabu Sambaji
sira ywa têbah
anènga wuri mami

supayane mêngko yèn ana katingal
Si Rabusamawati
sira kang tuduha
kakang mring jênêng ingwang
Raja Sambaji wotsari
nuwun sandika
Sambaji matur malih

nuwun atur uninga ring jêng paduka
santana Kaelani
kang sami nak-sanak
inggih lan putra tuwan
pulunan kawula sami
sadaya pêjah
dene ta para aji

tigang dasa wolu kèhing Ratu Kelan
satus kang pra dipati
wadya lit salêksa
kang para ratu paman
kadang kawula sayêkti
sakawan pêjah
inggih ing dintên wingi

lah ya kakang wus padha mati utama
Sambaji matur malih
lêhêng rayi tuwan
Prabu Gulangge Ngrokam
pênêd anunggila gusti
ngiras rumêksa
asring nyênyami warni

jroning pamuk damêl kagèt ingkang manah
lir Rabusamawati
wong agung ngandika
lah kakang ulatana
yayi Gulangge dèn aglis
Rajèng Kudarya
nêmbah sigra ngulati

tan adangu kapanggih Sang Rajèng Rokam
kèndêl pangamuknya ji
sampun dhinawuhan
kering Gulangge Nata
marang ing Raja Sambaji
praptèng ngarsa sang
sultanu nabda yayi

anunggala ingsun bae pamukira
aja mêmadha warni
lan Si Saesalam
sun prih enggala kêna
aja nglêlawas prang iki
Gulangge nêmbah
inggih sandika gusti

ya ta wau wong agung ing Parangteja
parentah ing pra mantri
wolung atus kuda
piniji ambêndhea
mantri siji bêndhe siji
angubêngana
bêndhe jabaning baris

lawan têtêg têngara undur-unduran
saking kakuning galih
wau Arya Maktal
dènira Saesalam
alami datan pinanggih
sajroning aprang
nuju dina sawiji

amiyarsa têngara undur-unduran
sagung ingkang miyarsi
kadya sinaringan
undure para raja
Wong Agung Surayèng Bumi
kèndêl angiwa
têdhak saking turanggi

angandika Jêng Sultan Kamidilngalam
yayi Gulangge iki
yayi Parangteja
kang ngundurakên ing prang
ya ta kadulu narpati
Sri Saesalam
agêng tyasira sami

pangrasane mungsuhe kêkês lumajar
tan wruh yèn anggêlari
amrih ngatingala
ratune Saesalam
mangkrak prasamya angungsir
Sri Saesalam
ya ta wau kaèksi

angandika Jêng Sultan Kamidilngalam
yayi Gulangge iki
katon Saesalam
sigra nitih turôngga
sarwi pêdhange tinarik
angêtab kuda
nandêr lir pendah mimis

sigra Prabu Kudarya lan Prabu Ngrokam
samya nandêr nut wingking
mosik dalêm driya
Sultan Kamidilngalam
yèn sun uripana iki
ingsun bôndaa
tan wurung ala maning

pan wong iki alane kaliwat-liwat
gêgêdhêging sabumi
sigra ngikal pêdhang
Saesalam tumingal
gumêtêr rug aningali
prajurit Ngarab
gumulung mangsah malih

Raja Rabus sigra anyamêthi kuda
nandêr wus dèn lancangi
mring askarduwijan
pinêdhang jangganira
pagas wus tumibèng siti
turangganira
kampat sigar apalih

gumalundhung murdanira Saesalam
gumêbrug tibèng siti
anggane sang nata
surak prajurit Ngarab
yayah rêbah ingkang ardi
wong Jaminambar
kêkês eram ningali

para ratu satriya ing Jaminambar
mawur kawur angisis
wrin ratune pagas
gêmbung lan êndhas pisah
dadya nêdya nungkul aris
bongkok kang astra
sinèlèh dèn sungkêmi

para ratu Ngarab wus akèh kang prapta
samya angrubung jisim
sami asung lanat
ing bangke Saesalam
satriya myang pra bupati
kabèh wèh lanat
ajur mumur kang jisim

angandika Jêng Sultan Kamidilngalam
marang Sapardan aris
hèh sira malbua
kadhaton Jaminambar
lan pônca tus tri dasa ji
kang raja-raja
rêksanên kutha iki

besuk esuk ingsun pan arsa uninga
ingsun lagya anganti
yayi Jamintoran
Raja Sapardan nêmbah
sadaya aturirèki
kang raja-raja
limang atus tri dèsi

bubar kondur Jêng Sultan Kamidilngalam
lan sawadya para ji
sampun masanggrahan
anganti praptanira
Sang Prabu Anyakrawati
ing Jamintoran
kang mêthuk animbali

pan wong agung ing Parangteja wus panggya
langkung dènnya noragi
Natèng Jamintoran
mring Arya Parangteja
alon têmayanira ngling
tuwan ngaturan
lan pinaring udani

lamun Natèng Jaminambar sampun lena
wadyanya sami gusis
ingkang nungkul kathah
paduka ingantosan
sami amariksa langit
raka paduka
pan arsa nêningali

angandika gupuh Natèng Jamintoran
inggih yayi suwawi
wau mêngsahira
wus sami myarsa warta
pêjahe ratune sami
gusis lorodan
dhasar kasor ing jurit

sigra bubar baris agêng Jamintoran
wau sri narapati
bayak munggwing kuda
apan kadya kinêmbar
wangunane sri bupati
lan Arya Maktal
tuhu pêkik rêspati

samya cingak pra bupati ngungak-ungak
maring gustine sami
tunggil wangunira
lan Arya Parangteja
sêsiku tan angêblêgi
pasang sarira
manis pasêmon sami

pangarsaning lampah sampun prapti
katur ing Sultan Kamidilngalam
lamun kang rayi praptane
wong agung sigra mêthuk
sajawining pakuwon prapti
têdhak saking turôngga
umara tumundhuk
Sri Bathara Jamintoran
nêmbah ngaras ing pada cinandhak aglis
sarya lon angandika

yayi prabu aja angabêkti
sigra kinanthi wau kang asta
binêktèng palênggahane
samya rangkul-rinangkul
samya aras-ingaras gênti
dangune palênggahan
sagung para ratu
sadaya samya salaman
Natèng Rokam ngarèni sarya nangisi
dening kadya supêna

pan punika têtimbangannèki
ing bang kilèn sami gunging praja
binathara karatone
datan racuk-rinacuk
Jamintoran sanès agami
sampun nunggil agama
ing salaminipun
lan Sultan Kamidilngalam
pirang-pirang turunan gama Ibrahim
nagari Jamintoran

mila Prabu Gulangge nangisi
marang Sri Bupati Jamintoran
dening mangke panunggile
ing agama pinunjul
nguni datan purun dèn iring
mangke parêng panunggal
mila langkung ngungun
Sang Prabu Gulangge Ngrokam
lamun dèrèng waktunira amarêngi
ing rèh nistha lan arja

langkung suka pirêsêp tan sipi
nênggih Sultan Agung Jamintoran
datan ngêsorkên anggane
samya ngulur lêluhur
sami saking Nabi Ibrahim
Sultan Kamidilngalam
têdhak ping sapuluh
Sri Bupati Jamintoran
ping sawêlas têdhak saking Nabi Brahim
dadya nèm têtêpira

sèwu suka dènira pêpanggih
wadyanira wus sinungan prênah
Arya Maktal pakuwone
sapalih-palihipun
adipati ing Guritwêsi
bala ing Jamintoran
pan kalih gènipun
narpatine nèng ngajêngan
tan apisah lan Nata Surayèng Bumi
lajêng dènnya bojana

para ratu Jamintoran sami
ingandikan lan satriyanira
ratu pangarsa kang dhèrèk
ingkang binêkta amung
kawan atus sawidak kalih
sapalih kang tinilar
têngga praja pungkur
para ratu Jamintoran
wus anunggil sajroning bojana sami
lan para ratu Ngarab

pan sadalu kawuwusa enjing
bala sawega apan samêkta
gumuruh duk ing budhale
kêrig kang ratu-ratu
apan arsa ambubrah langit
sagung wadyaning wadya
tan ana kang kantun
Sapardan sakancanira
wong ing Jaminambar wus kathah sumiwi
marang Patih Sapardan

pirang yuta kang amêthuk sami
jawi kitha lan Patih Sapardan
sarêng manjing jro kithane
Sultan Kuparman wau
akêkanthèn asta lan rayi
sultan ing Jamintoran
miwah para ratu
praptèng jro kitha sadaya
kang pra ratu binêkta minggah mring langit
ningali mêmariksa

saubênge saisining langit
miwah suwarga lawan naraka
wulan lintang lan srêngenge
samya eram andulu
ing pratingkah sasoring langit
kang kadya Saesalam
ing panggawenipun
lan prakosa saha wignya
panggawene tan ana bisa neladi
myang sugih tan na madha

langit wêsi kang ngisor pribadi
nulya nginggile langit têmbaga
parunggu sari nginggile
anulya nginggilipun
punang langit salaka putih
nulya langit suwasa
langit mas ing luhur
ing bale ngaras gènira
ing banjênge apan paswargan linuwih
lêt pagêr mas tinrancang

pêpêthetan natar swarga rukmi
tirisan mas sadêdêg luhurnya
galugune balarake
tapas lan mancungipun
pan sadaya kalapa sawit
bluluk cêngkir dêgan mas
kendho kiringipun
dhomas kang tirisan êmas
pucang dhomas sajroning tirisan pirid
pêparah pinarapat

anyadêdêg ingkang pucang sami
godhong êmas upih mayang êmas
êmas sadaya jambene
parik ing ngarsanipun
dhomas malih kurma mas adi
têpung manggis pijêtan
pan sami mas luru
jêruk êmas lan jambu mas
kênari mas cêmara mas iwèn sami
mesa mas unta êmas

banthèng mênjangan kidang mas sami
sênuk kuldi bihal jawi mas
blêgdaba mas lan mèmrènge
banyak sata mas luru
mung manuke sunggingan sami
rinaja wrêdi endah
nut ing ulêsipun
sawarnine mêmanukan
pêpak sangkêp ana ing taru mas adi
aglar natar ing swarga

sinêbaran pakaja widuri
mirah nila lan rêtna cêmpaka
pakaja ijo lan jêne
tuwin yakut jumêrut
kang malige agêng pasagi
êmas kori marapat
kanan keringipun
matang atus kang wisma mas
pan sabilik-bilik gyaning widadari
putri raja minôngka

kang rumêksa malekat kabiri
patang atus iku tunggonira
ing suwarga rêrêksane
pinggiran dhung-kumêndhung
gêdhang êmas pindha gumadhing
dêbog mas pupusira
sutra jo winiru
lan cindhe jo tuwin abang
kêlarase tabur-tabur lan majêthi
kêkalèn botrawi mas

angubêngi kaswargan tulya sri
toya awêning pating galêbyar
dene got amajupate
ingkang mawi soripun
yèn wus anjog ing langit wêsi
ingkang mawi karakab
langit ngisor iku
kadya irig arang-arang
tinarancang yèn karya udan anuli
karakabe binuka

pambukane apan putêr giling
kang minôngka mega kukusira
sor suwarga narakane
gêdhong wêsi barukut
ingisenan arêng kusambi
lamun ububan ngandhap
ratu pitung puluh
mati kang sabarang karya
angamungkên majêgi arêng kusambi
angisèni naraka

ratu salawe mati ngububi
pagiliran mung sakancanira
yèn wus abang dhêdhasare
wêsi lan dhasaripun
sami kèndêl dènnya ngububi
yèn wus gêpok tutupnya
mongah-mongah iku
dêdosan pating karêncang
sinèndhèkkên winêtara dosanèki
cinêmplung dosa kisas

nora kongsi saprapat jam malih
pan dadyarêng lamun satêngah jam
dadi awu bêbalunge
samya eram kang dulu
duk wong agung samya lumaris
aningali naraka
putêr gilingipun
binuka tutup naraka
gêni mubal eram dènira ningali
Sultan Kamidilngalam

para ratu sadayebat sami
gya wong agung wangsul mring kaswargan
kèndêl ing bale malige
ing tundha mas manguntur
kinèn nacah kang widadari
marang Patih Sapardan
kang pangajêngipun
kang sami putrining raja
patang samas kawan èwu kang pawingking
rong lêksa wuri pisan

winêdalkên sagung widadari
kinèn nitik para ratu ingkang
limang atus tri dasane
manawa na puniku
widadari putrine sami
ratu kang dhingin Islam
ratu limang atus
lan punjule tigang dasa
yèn putrine ana manjing widadari
pinaringakên samya

samya suka pôncatus para ji
Patih Sapardan ngaturkên surat
cacah para ratu kabèh
ingkang sampun anungkul
kalih lêksa kang sampun prapti
wong agung lon ngandika
kabèh para ratu
iya padha sadatêna
widadari sadaya binêkta mijil
tangis umyang gumêrah

mung kang limang atus tri dasèki
pinaringkên mring sudarmanira
Patih Sapardan sêgahe
anggili inggahipun
wus tinata ing langit rukmi
Sultan Kamidilngalam
pan maksih dêdulu
lawan sagung para nata
aningali ing surya kalawan sasi
thathit lintang lan kilat

balabagan intên kang kinardi
sinara wèdi kinôntha tanggal
sapisan kaping kalihe
ping tri kaping patipun
saturute pinatar putih
kadya siliring bawang
kinathok jronipun
ingisenan êmas tuwa
ingancuran dadya hère sorot kuning
kadya gêbyaring wulan

warni tigang dasa mas kinardi
linapisan intên miyar-miyar
incêr kang môngka lakune
putêr giling lumaku
ingalingan sutra tan kèksi
kadya simbaring mega
putêr tan kadulu
sadaya dede istidrat
amung akal suryane ingkang kinardi
intên pinindha dhulang

kinipingan ubênge pêpinggir
binolongan kadya tinarancang
dèn kras kalingan lakune
ginoyang lampahipun
gung sinêndhal-sêndhal tinarik
hère agêbyar-gêbyar
sorote sumawur
lintang intên sinundukkan
intên siji yèn alit kaprah kang manjing
intêne salawe prah

agêng lintang dhompol satus sami
ginantungan ing langit sadaya
tambuh cacahe intêne
tuhu sugih pinunjul
soring wiyat tan ana tandhing
liya Nabi Suleman
ing jaman rumuhun
bisa lamun angarsakna
sawurine tan ana bisa nglakoni
kang kadya Saesalam

kang kinarya kilat lawan thathit
iya intên bolong tinarancang
amung kêkalih incêre
sinêndhal ngalor ngidul
pêpalayon sorote sami
mila kathah kang wadya
anèng langit luhur
winastanan malaekat
pakaryane binêbahan siki-siki
ana wong pitung lêksa

cinarita rong dina rong bêngi
mubêng-mubêng sagung para raja
nêningali ing langite
ya ta wau wong agung
ing kaswargan kèndêle sami
jroning langit kancana
bale ngarasipun
ingkang asêsaka dhomas
êmas dèn lis pinatik ing sêsotya di
hèr laut lan hèr kêmbang

mirah pakaja nila widuri
sagung rêtna-rêtna kang mulyendah
banèji sêsoka kabèh
milanipun ing dalu
tanpa dilah padhang nêlahi
apan datan karuan
rina wênginipun
padhange ing bale ngaras
wêwatone bale binèji rêtna di
intên angroning kamal

Jêng Sultan Kamidilngalam
bojana lan para aji
munggèng ing langit kancana
ing bale ngaras rinukmi
suka sagung para ji
tan ana ingkang winuwus
mung ebat pangungunnya
durung tumon para aji
ingkang kadya pakartine Saesalam

nêmu pati siya-siya
donyane datanpa kardi
Jêng Sultan Kamidilngalam
pangandikanira aris
hèh Sapardan sirèki
ingkang jumênênga ratu
ing nagri Jaminambar
Sapardan tur sêmbah nangis
adhuh gusti byat awrat ing sih paduka

owêl prayogi jêng tuwan
kang madêga narapati
nagri agêng tanpa sama
jajahane kalih warsi
para ratu sakêthi
tigang lêksa kang sumuyud
Sultan Kamidilngalam
mèsêm angandika aris
sira bae ing kene madêga raja

wotsari Patih Sapardan
yèn tan ngarsakkên jêng gusti
mung inggih putra paduka
jêng gusti ing Parangakik
jumênênga ing ngriki
kawula êmbananipun
pêkik lir hyang-hyang jagad
ngentarkên langêning bumi
kang sumêrêp madêg Natèng Jaminambar

lir Hyang Kumarèng Buwana
sinêmbah ratu sakêthi
mandah suyude kang wadya
wong Jaminambar sih bêkti
darbe ratu rasêksi
samantên sih suyudipun
Sultan Kamidilngalam
pangandikanira aris
nora kêna Jayusman Samsumurijal

prajane kang wus batuwah
cangkoke ing Parangakik
ibune môngsa awèha
santanane kang para ji
kabèh masthi gondhèli
tan kêna sambat sirèku
matur Patih Sapardan
ing karsa paduka gusti
yèn makatên lêhêng inggih pinarapat

sutane Patih Duljalal
jalu prapta angabêkti
kaatura ing paduka
pun Makrub inggih sêsiwi
pun Makrub atmajèki
jalu prapta sampun nungkul
anut agama tuwan
labêt ing rèh nguni-uni
têtilare para mukarab sakawan

Jabrail Patih Duljalal
Abuburham sutanèki
Makrub sutane Tasliman
Makrub sutanipun pêkik
Risngalam kang wêwangi
alon ngandika wong agung
gawanên ngarsaningwang
ingawe katiga prapti
suka miyat Jêng Sultan Kamidilngalam

dhapure sami prayoga
umadêg sri narapati
wong agung alon ngandika
lah iya ingsun turuti
sapanjalukirèki
sun adêgkên kabèh iku
sira dadia tuwa
pandume kang para aji
sira mèta rong èwu kacèk narendra

lan wolung atus miliha
praja gêdhe-gêdhe sami
sampun pinacêk ngestrenan
dening sagunging narpati
tinarik tunggal linggih
lan para ratu gung-agung
Raja Sapardan tuwa
angrèh kang narendra katri
Raja Abuburham lan Raja Risngalam

katrine Raja Tasliman
pinarapat kang nagari
mangkana apêparentah
yèn badhe ambubrah langit
iya sadina benjing
wiwita pambubrahipun
pinatah ing parentah
sikêpe bupati mantri
sajagule pinaringan langit êmas

gamêl sêrati sadaya
sikêp dèn paringi sami
sikêpe kang para nata
sikêpe bupati mantri
sikêping pra prajurit
langit mas paringanipun
umangsah kang jêjarah
gumuruh swaraning janmi
abubuhan pangungsunging rajabrana

wong agung sampun tumêdhak
kang jarah rajabrana ji
kinumpulakên punika
ingkang sayoga di-adi
myang sagung widadari
ya ta wit langit binrubuh
wong bumi Jaminambar
cucuk dhangdhange sakêthi
pitung kêthi malih ngagêm palu gêthak

pitung kêthi malih kampak
wadung gandhèn pitung kêthi
tiniru dening wong Arab
gêgaman ambubrah langit
gumuruh tanpa siring
gara-gara gêntur kêtug
swara rèh mabarungan
panandho gamêl sêrati
sakathahe sikêp pêpikul wong Arab

bagean langit kancana
langite salaka putih
sakèh kang patinggi desa
punika kang dèn bubuhi
dadya sikêping mantri
yèn langit mas darbèkipun
patinggi pan mangkana
singa kang duwe patinggi
iya apan binagi langit salaka

dene kang langit suwasa
patayar kang dèn bubuhi
singa kang duwe patayar
langit suwasa darbèni
gora kagiri-giri
tanpa parungyan rinungu
cinatur tigang côndra
lamineambubrah langit
maksih kathah tunggakan dèrèng sampurna

Jêng Sultan Kamidilngalam
jarahan sampun binagi
kadi ngadat kalampahan
tuwin boyongan pawèstri
sadaya wus binagi
warata kang para ratu
sultan ing Jamintoran
pinundhutan kang para ji
kang tinuduh rumiyin mring Jamintoran

sarêng para ratu Kelan
pangirid Rajèng Sambaji
bêkta jarahan boyongan
Ratu Jamintoran nênggih
kang tinuduh dhingini
Sipulngalam kanthinipun
para ratu sadasa
budhalan Raja Sambaji
bala Kelan wontên kawan wêlas yuta

kang kantun nèng Jaminambar
wong agung ngrata agami
lawan bebasakên samya
dènira ambubrah langit
kalihan ingkang rayi
Jamintoran Sultan Agung
sira Prabu Sapardan
Tasliman Abuburhami
sakawane Sang Mahaprabu Risngalam

kang môngka ratu wadana
sakawan angrèh para ji
Sapardan wadana ngarsa
sadaya wus samya prapti
ratu ingkang sakêthi
kalih lêksa prapta nungkul
sugata dina-dina
mêntah matêng prapta gili
langkung suyud mring Sultan Kamidilngalam

dènira akarya kutha
ratu kang papat anunggil
anèng praja Jaminambar
badhene kang dèn kuthani
sakidul kitha lami
mangkana kang para ratu
kang karèh Jaminambar
kandêl agamane sami
wus mangkana Jêng Sultan Kamidilngalam

pamit mring Raja Sapardan
sun arsa budhal tumuli
maring nagri Jamintoran
ginawa mringyayi aji
Sapardan awotsari
pukulun amba anuhun
andhèrèk ing paduka
akêdah amba ngabêkti
ing padane Jêng Gusti Pangeran Kelan

sapalih kawula bêkta
sapalih têngga nagari
para ratu Jaminambar
satriya kang pra dipati
amba bêkta sapalih
alon ngandika wong agung
yèn ana kajatira
ingsun tan bisa malangi
dyan ngandika Sultan Agung Jamintoran

hèh yayi Prabu Sapardan
ya bênêr kajatirèki
ngiras wrin ing prajaningwang
Raja Sapardan wotsari
nuwun sapangat inggih
raka paduka pukulun
lawan sapangat tuwan
saksana ngundhangi dasih
budhal enjang saking kitha Jaminambar

kadya samodra balabar
wutah ngalabi wanadri
Sri Bagendha Jamintoran
lampahe samargi-margi
datan pisah saèsthi
abayak turangganipun
Sultan Kamidilngalam
lan ari sri narapati
Sadarngalam Sri Bagendha Jamintoran

wau kang ngriyini lampah
Sipulngalam lan Sambaji
ngirid para ratu Kelan
lan boyongan para putri
kang kawan atus sami
parêkane kalih èwu
tawan ing Jaminambar
miwah wastra barana di
kang binêkta rumiyin môngka sasrahan

prapta paminggir jajahan
Sipulngalam andhingini
umatur ing narpatmaja
tundhuk umatur wotsari
pukulun tur udani
Jaminambar bêdhahipun
dening rama paduka
ratu kang ngakên Hyang Widi
sampun pêjah anèng asmaradilaga

mila kalih rama tuwan
anuntên kondur mariki
sawêg angradin agama
lawan arsa bubrah langit
kang tinêdah ngriyini
pun uwa Kudarya Prabu
kang para ratu Kelan
kerid Sang Raja Sambaji
duk miyarsa Pangeran Jaswadiputra

gêpah amêthuk ing uwa
nak-sanake ibunèki
ingkang môngka kamituwa
para ratu Kaelani
wau Raja Sambaji
sakancane para ratu
prapta jawining kitha
Sipulngalam dhèrèk wuri
rajaputra ginarêbêg pra dipatya

wus panggih jawining kitha
tundhuk ing uwa ngabêkti
rinangkul tur tinangisan
mring uwa Raja Sambaji
kerid parêng umanjing
jro kitha sabalanipun
orêg wong Jamintoran
praptane Raja Sambaji
panarkane Jêng Sultan Kamidilngalam

wus têtela ing pawarta
yèn pra ratu ing Kelani
balane sang rajaputra
cangkok asline bunèki
nagari Kaelani
kang kawêngku narpasunu
kang para ratu dhomas
wong Kelan santana sami
pra ratune pra dipati satriyanya

sadaya sami santana
mangkana praptanirèki
wau para ratu Kelan
boyongan wastra brana di
kabèh manjing jro puri
dene ta kang para ratu
makuwon tan atêbah
kanan kering pôncaniti
sinarudhah sinungga sinuba-suba

wong Jamintoran wus lama
samêkta rêngganing kardi
kunêng malih winursita
ingkang lêlampah nèng margi
Jaminambar kawingking
sampun angancik wana gung
prapta unggyan muara
ingkang ingubêngan bèji
karamate ing uni Sultan Iskandar

ya ingkang sitine pêthak
labête kang dèn nadari
dening putri Jamintoran
Rêtna Julusulasikin
tan pisah dènnya guling
Jamintoran Sultan Agung
kalawan ingkang raka
Sultan Kamidilngalami
ngalap barkah karamat Sultan Iskandar

angrandhatakên ing lampah
kèndêl sabên mênara di
sami aminum asiram
sawadya para narpati
tuwin wadya gung alit
ingundhangan sangu banyu
bèji Sultan Iskandar
pan ratu-ratu sabumi
kang darbèni darajad pindha asmara

wus laju lampahirèki
sah saking bèji mênara
angetan ragi angalèr
alami dènnya lêlampah
kang wana-wana bebas
padha kambah ing wadya gung
tan wruh sakirna sawarna

mangkana praptanirèki
ing talatah Jamintoran
kadya suwak brak prajane
kambah gunge kang wadya Rab
dadya ing Jamintoran
kang ngriyini lir sêsulung
kadya girindra awêndran

orêg ing praja mênuhi
praptane bala nata Rab
wus sawulan antarane
andina ratukang prapta
sèkêt-sèkêt sadina
tanpa petungan wadya gung
kontrag sagunging talatah

desa-desa ingkang prapti
pagunungan pangalasan
akèh prapta lanang wadon
kang arsa mulat wong Arab
jêjêl sajroning kitha
myang jawi kitha supênuh
kadya wutahing samodra

mangkana wong agung prapti
manjing kitha saha bala
maksih asarèh lampahe
lan kang rayi Jamintoran
kèlês wadya nêningal
lampahe lajêng ngadhatun
Jêng Sultan Kamidilngalam

kang putra mêthuk wus panggih
tundhuk rinangkul ing rama
adhuh woding nalaningong
kang môngka lajêring driya
lajêng malêbèng pura
ingaturan angadhatun
kang raka Sang Kakungingrat

amakuwon ing sitinggil
Mahaprabu Jamintoran
kalawan pramèswarine
kadhaton katur ing raka
Sultan Kamidilngalam
sagung narendra gung-agung
makuwon wismèng bupatya

sagung kang ratu pamingking
makuwon jawining kitha
lir wanarga gora tinon
mangkana kang anèng pura
langkung sinungga-sungga
enjang sore marakipun
sarimbit Sri Sadarngalam

enjange bojana sami
sakathahe para nata
ingandikan mring kadhaton
rame bojana jro pura
Sultan Kamidilngalam
amanuhkên para ratu
Jaminambar Jamintoran

sadaya sih mêmangun sih
para ratu Jaminambar
lulut-linulut sakabèh
marang ratu Jamintoran
mantun taha-tinaha
mangkana ing cêndhakipun
rajaputra wus aningkah

datan winuwus ing kawi
rêrêngganing mawi krama
wiwaha mangun karamèn
suka-sukane kalintang
sagung kang para nata
tuwin Jamintoran Prabu
ngênting suka-parisuka

sang putri sapramèswari
sasêntana Jamintoran
lamine among karamèn
Jêng Sultan Kamidilngalam
nèng nagri Jamintoran
pitung wulan laminipun
putra-putri mong asmara

anutug sukaning galih
gênging raras karasikan
sawiji dina sang katong
Sri Bupati Jamintoran
pinarak lan kang raka
yayi arsa mulih ingsun
mring Kuparman lilanira

lan putranta yayi aji
ingsun gawa mring Kuparman
yayi aja walangatos
dhêku Natèng Jamintoran
sukur alkamdulillah
botên angraos sêsunu
ing siyang dalu sumôngga

ngundhangi wadya para ji
sanengga samêkta budhal
gumêr gumuruh punang wong
kadya rêbah sumarambah
sol arga satus sasra
gora gra grah gumarêgut
gurnita tanpa parungyan

Bathara Anyakrawati
Sadarngalam Jamintoran
ngatêr lan pramèswarine
nêdya wangsul nagri Ngrokam
lêlakon kalih côndra
wus sah saking kuthanipun
ing praja di Jamintoran

ing marga datan winarni
lampahe kang balakuswa
wus kalih wulan lamine
ngancik talatah ing Rokam
kang pra dipati Ngrokam
sadaya kinèn rumuhun
rakit rêngganing nagara

pan kadya amangun malih
mawi wiwahaning krama
ambayangkare têgêse
Sang Prabu Gulangge Ngrokam
ing batin amutrangkat
pra dipati kang rumuhun
lajêng paprentah mêmatah

sauparêngganing kardi
asri busananing praja
angênting ing pakaryane
rawuh sagung para nata
Sultan Kamidilngalam
sabalakuswa wus rawuh
angadhaton jroning pura

cinatur ramening kardi
luwih duk pajamintoran
sang narpaputra panggihe
ginandhok panggenanira
Sang Prabu Jamintoran
makuwon ing sitiluhur
dene sang prabu ing Ngrokam

makuwon anèng pangapit
para ratu wus atata
wismèng pra dipati kabèh
miwah Sultan Jaminambar
Sapardan sinung prênah
pikantuk sawadyanipun
sadina-dina bojana

asuka-suka angênting
tuwin Sultan Jamintoran
lawan sagung santanane
pan nutug sukaning driya
miwah sagarwa putra
anèng Ngrokam sang aprabu
sampun jangkêp tigang wulan

wus pamit sri narapati
Sultan Agung Jamintoran
arêrangkulan angkate
lan Sultan Kamidilngalam
miwah dhatêng kang putra
tuwin sagung para ratu
wus samya halal-bahalal

angatêr Gulangge Aji
nênggih angsal lêlampahan
sadasa dina lampahe
mangkana kèndêl Sri Ngrokam
wong agung saha bala
mèh supe pakaryanipun
dènira angguladrawa

eca kaecan rêrasan ngèlmi
lawan Prabu Gulangge ing Rokam
ijrah sajarah lakune
ing babare jêng rasul
kang minôngka niyakèng bumi
jroning kitab Sirulbak
kang anggung winuwus
yèn Sultan Kamidilngalam
tan mêningi nèng praja sawadya sami
maksih nèng palurugan

kunêng wontên drêwis lagya prapti
nênggih anèng nagri banu ngajam
midêr saparan-parane
alêlana anglangut
praptèng nagri Ngrokam Ki Drêwis
Sultan Kamidilngalam
amiyarsa wuwus
lamun ana drêwis prapta
saking ajam sigra kinèn animbali
praptèng jro pura Ngrokam

Rajèng Ngrokam kang kinèn nakoni
punang drêwis kinèn cêcarita
dènira Prabu Gulangge
hèh pawong sanak ingsun
sidhêkaha kabar kang yakin
mungguh ing tanah Ngarab
ing Mêkah puniku
ing mangke sawêg punapa
ya ta manthuk alon sumaur ki drêwis
ing uni lagya amba

praptèng Mêkah amba andadrêwis
inggih sampun babar kabibullah
niyakèng rat saèstune
nanging dèrèng ginugu
mring wong ahli Mêkah gêng alit
tuwin kang para paman
ing mangke yangipun
Adipati Mêkah seda
arsa atur uninga kang andon jurit
Sultan Kamidilngalam

Arya Betaljêmur kang mambêngi
dadya sande ingkang para putra
datan lumampah dutane
lingira Betaljêmur
ing Kuparman ing mangke sêpi
nadyan sira susula
sagone katêmu
nging Sultan Kamidilngalam
lagya sinung pakaryan dera Hyang Widi
ngrusak ing Jaminambar

lajêng kinèn ngrisak Mukabumi
watês langit kulon kang rinurah
numpês panêluhan kabèh
pan prêlu lampahipun
anglakoni pakon Hyang Widi
makatên amba myarsa
Gulangge lingnya rum
Arya Betaljêmur ana
nagri Mêkah pun drêwis umatur inggih
mila prapta ing Mêkah

Raja Irman mangkya murtat malih
Betaljêmur apan sinikara
cinukil kalih netrane
dening Sang Irman Prabu
dadya wuta netrane kalih
Sang Adipati Mêkah
amiyarsa gupuh
pinondhongan dhatêng Mêkah
dhèrèk momong timure andika nabi
netrane ingusapan

dening tungkakira kangjêng nabi
soca mêdal netranya waluya
mulya lir wingi unine
Ki Arya Betaljêmur
pan mêningi sawêlas sasi
amomong rasulullah
nuntên sedanipun
pan inggih anunggil warsa
lan sedane Ki Arya Ngabdul Muntalip
sami sinare Mêkah

mangkya kangjêng niyakaning bumi
tansah awawan marang kang paman
Radèn Aris Bulahabe
Bujahal rowangipun
angajani kabèh kang mungkir
tan ana kang nandhanga
kang anut jêng rasul
Rahadèn Aris Bulahab
wong kang anut sadaya dèn jêmalani
dadya kèhmalah rame aprang silih jodhi
kangjêng rasul lan Radèn Bulahab
mung kangjêng nabi kanthine
mung rare patang puluh
tan wruh atut tan wrin prang malih
sami rêbat agama
kala sedanipun
Abutalip ingkang paman
pananjake Bulahab angadhêp sami
lawan jêng niyakèng rat

andikirkên lawan kangjêng nabi
miwah kang paman Radèn Bulahab
sarya sru ing pamêtike
adhi aja anggugu
Si Mukamad pan iku sikir
bocah kudu kumêthak
angaku rinusul
aniwasi jroning pêjah
kang ananjak kapiran Ki Abutalip
tambuh kang dèn anggea

ingkang raka Bulahab ngadhangi
adhi aja nganggo ngèlmu anyar
ngèlmunira lawas bae
poma adhi dèn emut
anakira pan tukang sikir
tiwas sira gugua
jêng nabi lingnya rum
paman Butalip nêbuta
sampun maksih ngangge agama kang lami
dede sikir manira

paman Abulahab ta puniki
ngèlmu wangkot tan amyarsa kojah
sarengat urut-urute
Bulahab asru muwus
aja adhi anggugu sikir
kapiran ingkang pêjah
Butalip puniku
tambuh tibaa ing Islam
tambuh kapir rêbutan para musanip
tibane kapir Islam

marma ana angarani kapir
dene rosane Radèn Bulahab
jêlih-jêlih pamêtike
jêng nabi lingnya arum
lajêng seda Radèn Butalip
marma ngarani Islam
ingkang parajamhur
ngitik-itik rasulullah
ing putrane dhewe sihira kinari
ing sihe kaponakan

kongsi ngumur salawe jêng nabi
kinawinkên lan Dèwi Katijah
Abutalip langkung sihe
ngugunge mring jêng rasul
mila wani para musanip
angaranana Islam
nênggih kangjêng rasul
môngsa tegaa mring paman
akèh paman mung iku sih ngitik-itik
mring sang niyakaning rat

duk miyarsa waspanya drês mijil
wau Jêng Sultan Kamidilngalam
umatur Prabu Gulangge
dhatêng pundi pukulun
rêntêng tuwan aris nauri
marang kalihe awlas
kakang kalihipun
Abutalip Abulahab
kurang kojah prakosa kudu ngukuhi
mring agamane lawas

sami ngungun kang para narpati
amiyarsa drêwis tuturira
sinêlan sakêdhap lèrèn
Prabu Gulangge muwus
tutugêna lah kaki drêwis
sira kang sinung bêgja
wus mulat jêng rasul
iya pira-pira rahmat
wruh ing dhapur pasarirane jêng nabi
drêwis lon aturira

datan kêni pinardi ing budi
suwarnane sang nayakaning rat
ngasorkên lintang sotyane
dene wadananipun
angasorkên ujwalèng sasi
awilis ingkang rema
prasasat jumêrut
kadi tapak wêwayangan
driji papak ngênguwung ambalêrêngi
sasranduning sarira

duk ing nguni kesah pitung ari
gaib maras kang para sakabat
miwah para paman kabèh
anulya praptanipun
pakumpulan wong Mêkah sami
Radèn Aris Bulahab
panggenane ngumpul
jêng rasul prapta dèn undang
mring kang paman para sakabat angiring
praptèng wisma Bulahab

sawusira sami tata linggih
anèng wismane Radèn Bulahab
pêpak kabèh santanane
myang wadya-wadyanipun
Abulahab têtanya aris
sira tan katingalan
tanpa rewang iku
iya duk ing kesahira
kangjêng rasul nauri sabda amanis
êkak tan kidib sabda

kula paman ngandikan mring langit
kinèn miyat isine sadaya
inggih langit kapitune
Bulahab duk angrungu
têbah jaja sarwi anjêlih
lah ngêndi ana uga
mangkono saurmu
ngaku ngandikan Hyang Suksma
goroh gêdhe ratuning goroh sabumi
apa sun tambakêna

dene salah pangucap sirèki
ingsun wajib kang anambakêna
jêng rasul malih saure
botên paman satuhu
pan kawula saking ing langit
Bulahab pêparentah
marang ing wadya gung
hèh payo padha suraka
surakira muni goroh-goroh sami
gumuruh swaranira

wanti-wanti goroh suraknèki
wontên sakabat juga Bubakar
anjêlih sora swarane
pan sidik kangjêng rasul
sawartane pan ora kidib
kancane tumut surak
sidik surakipun
rame pan ambal-ambalan
surak sidik lan goroh surake sami
balane Abujahal

datan wontên maido ing kapti
mung kang paman kang aran Bulahab
lawan paman misanane
Abujahal puniku
ingkang ina kapati-pati
drêwis sigra pamitan
mung dugi ing ngriku
ingandhêg pan ora kêna
praptèng jawi pun Drêwis wus tan kaèksi
kang kantun ngungun samya

lan angrasa wus sinungan kardi
nutugakên ing pakaryanira
muwus sukur ing titahe
pinasthi pisahipun
lawan kadang suwôngsa sami
piniji ing Hyang Suksma
sinung ing karya gung
andangu mring Natèng Rokam
ngêndi yayi praja liyane ing ngriki
tanah Mukabantala

Sri Gulangge aturira aris
inggih gusti nagari ing Rokam
apan wontên sisihane
ratu sasar pukulun
Ratu Barwar kithane Dardis
kang wit anêdha janma
punika tiniru
nguni Gajimôndalika
Rajèng Dardis Barwar witing mangan janmi
ratu langkung anasar

wontên malih kitha Pildandani
lan Jadalsah sami môngsa janma
inggih gusti saturute
pan inggih tanahipun
inggih tanah ing Mukabumi
nanging gawat kang marga
sami urut gunung
tan kêni lamun ingambah
wadya kathah urut ardi jurang bangbing
tanah kithaning setan

Kaca:Patih Duljalal pêjah dening wong agung. ... 3Wong agung dipun krubut ing para raja. ... 9Raja Sapardan dipun bônda. ... 16Ngrêmbag pêrang brubuh. ... 21Para raja balanipun wong agung kathah ingkang kapupu ing prang. ... 26Wong agung pêrang kalihan Prabu Rabusamawati. ... 31Santun gêlaring prang. ... 37Pêrang brubuh. ... 43Prajurit Jamintoran ambiyantu wong agung. ... 48Prabu Rabusamawati pagas jangganipun dening wong agung. ... 52Wong agung mriksani kadhaton Jaminambar. ... 57Wong agung tindak dhatêng Jamintoran. ... 64Pangeran Kelan dhaup lan Dèwi Sulasikin. ... 70Wong agung nglurug dhatêng Mukabumi. ... 74