yayi mas nora wurung
nêkani ing aprang pupuh
marma sira dèn padha angati-ati
pra ari nêmbah wotsantun
Menak Koncar matur alon

pukulun sang aprabu
yèn ngarsakna mangke angêjur
padhepokan inggih ing Gambirsakêthi
kawula pribadi sanggup
sang nata ngandika alon

yayi mas tan kêna iku
ginagampang Pamênggêr Sang Wiku
sawusira ngandika jêngkar siniwi
sapraptanirèng kadhatun
pinêthuk garwa sang katong

lênggah ing prabayêksa wus
lajêng dhahar para garwa kêmbul
wus dumugya linarod ambêngnya sami
kunêng wau lampahipun
Menak Supêna sang anom

ing wanci têngah dalu
lajêng malbèng mring jro kadhatun
jujug anèng plataran sumbar mêlingi
payo mêtua Sang Prabu
Brawijaya atandhing rok

ing kene lawan ingsun
nora wurung lamun sira lampus
marang ngêndi gonmu ngungsi ingsun ungsir
ya ta wau sang aprabu
kang anèng sajro kadhaton

kagyat sarêng angrungu
wong sêsumbar wus nyiptayèn pandung
têdhak saking jro tilam angrasuk aglis
sakapraboning prang pupuh
sang nata anulya miyos

praptèng gon ari têlu
duk kêpangguh prasami aturu
gya winungu Menak Koncar mring sang aji
lan atmajèng Tuban lungguh
katiga sarêng wotsinom

ngandika sang aprabu
cabar têmên yayi sira turu
kakangira karo padha anèng ngêndi
Menak Koncar awotsantun
duk langlang jawi kadhaton

wau ing kesahipun
rinta kalih lajêng nendra ulun
kadi kenging sirêping sandi sinêkti
sang nata ngandika arum
yayi mas sira tan wêroh

maling malbu kadhatun
sumbar-sumbar ingsun kinèn mêtu
lah papagna ri têlu dèn ngati-ati
ngong ampingi anèng pungkur
nanging ingsun ora ngaton

sandika dyan katêlu
sakêlangkung sukèng tyas sang bagus
nêmbah mentar sapraptanira ing jawi
sêsumbar anguwuh-uwuh
êndi ta rupane kang wong

dhustha kang mara sandu
nanjak karti sampekambêk digung
ngêmping lara genjah pati mring jro puri
payo papagêna ingsun
ngadu kyating balung otot

Menak Supêna ngrungu
wong sêsumbar prayitnèng ing kewuh
sigra marêk prapta yun-ayunan panggih
Menak Koncar awas dulu
yèn ingkang malbèng kadhaton

Menak Supêna iku
Menak Koncar abramatya asru
anudingi sarwi ngling rêgêding bumi
tan idhêp ngisin nyêrungus
prapta nyandi mring kadhaton

gya Menak Supna gupuh
anêrajang sarwi ngunus dhuwung
Menak Koncar sinuduk datan ngoncati
eca bapang sarwi muwus
wulu sawiji tan bodhol

katogna sira asu
panyudukmu payo dèn asêru
ngantya kiyu Menak Supêna astèki
gya cinandhak lambungipun
binuwang tibane adoh

kuwalik klêngêr dangu
ya ta wau ingkang jangkung luhur
awas lumyat mêdhun lajêng animbuli
wus tinimbul lajêng emut
ki ajar lingira alon

dhuh aja maras kulup
lamun maksih urip ingsun
môngsa sira kalaha padhaning janmi
Menak Supêna wotsantun
wangsul mangsah ing palugon

wus prapta gya mangrasuk
Menak Koncar cinandhak kang lambung
dyan ingikal binuwang tiba kuwalik
kalêngêr nèng siti dangu
kang rayi kalih was anon

saksana gya têtulung
sarêng prapta kalihe sinambut
adipati kalih binanting ing siti
kalesedan kalihipun
radèn kalih awas anon

KudaRêrangin maju
lan ari Kuda Tilarsa gupuh
angadhangi radèn kalih kanan kering
Menak Supêna sinambut
lambunge marang sang anom

Kuda Rêrangin nêpsu
gya binanting sru winasuh-wasuh
lambungira radyan gya cinandhak aglis
binuwang asru sumêbut
lir sawat tiba nèng kulon

Kuda Tilarsa nyambut
Menak Supêna winasuh-wasuh
dyan binuwang adangu kinarya undhi
maring radèn kalihipun
Menak Supêna kalêson

napase kêmpus-kêmpus
mêgap-mêgap kang panon sumaput
dyan cinandhak mring Pamênggêr Sang Ayogi
rahadèn lajêng tinimbul
kaluwihan ingkang natog

pamungkas dibyanipun
kinèn bali radèn sigra wangsul
sangêt runtik anulya KudaRêrangin
lan ari cinandhak gupuh
ingadu kumba dhas karo

radèn kalih ngalumpruk
kalêngêr ing siti ya adangu
awas umyat Brawijaya Sri Bupati
kantaka ri kalihipun
sru runtikira sang katong

lir bêsmi buwana gung
mangsah panggih kalawan masuh
dyan cinandhak Menak Supêna tininggil
binanting siti ngalumpruk
cinandhak malih sang anom

winasuh têngah lampus
arsa tinigas ing murdanipun
sang pandhita awas myat aniyup aglis
cinandhak binêkta mumbul
lajêng ingusadan gupoh

Brawijaya Sang Prabu
sakêlangkung cuwane tyasipun
de mungsuhnya murca tan ana kaèksi
mulat kanan kering suwung
asru sêsumbar sang katong

maling aja lumayu
hèh balia kalamun debya nung
aja sira oncat ngucira ing jurit
Ki Ajar Pamênggêr wau
wusnya ngusadan sang anom

alon ing wuwusipun
kulup sira dèn prayitnèng kewuh
nyata sêkti Brawijaya ing ajurit
yêktine dudu tandhingmu
kalah tuwa sutaningong

nging aja sumlang kalbu
lah payo ingsun rewangi kulup
nêmbah Radèn Menak Supêna gya bali
tan dangu wus praptèng ngayun
sumêdyarsa bêrêk kêbo

Sang Aprabu Brawijaya sangêt suka
karsane nyandhak nuli
nulya kadhinginan
marang Menak Supêna
sinêndhal binuwang aglis
Sri Brawijaya
tibèng doh kraos sakit

ya ta wangsul sawusnya panggih ayunan
sêndhal-sinêndhal gênti
gapyuk rukêt samya
dangu udrêg-udrêgan
agênti banting-binanting
ya ta cinandhak
Brawijaya Sang Aji

dyan binuwang tibèng doh lajêng kantaka
ya ta wau kang prapti
saking awang-awang
têtulung mring sang nata
sira Ajar Tunggulmanik
lajêng cinandhak
sang nata dèn tambani

lon ngandika dhuh kulup aja pêpeka
ana ingkang botohi
mungsuhira yuda
jangkung nèng awang-awang
pandhita luwih sinêkti
sira balia
lah iki gonên kaki

pusakaku dora êning pan wasiyat
eyangmu buyut nguni
cupu sakêmbaran
kadebyan kaluwihan
ya ta lajêng dèn tampèni
sri naranata
sayembah surèng galih

wus apanggih yun-yunan Menak Supêna
asru dènira angling
sira maksih gêsang
Sang Prabu Brawijaya
alon dènira nauri
karsaning Suksma
maksih sêlamêt mami

payo kene Menak Supêna ayuda
apa anèng sirèki
tamakna maringwang
sigra Menak Supêna
sêdhèt narik curiga glis
lajêng mêrjaya
wanti-wanti tan titis

gya cinandhak sira Dyan Menak Supêna
nèng asta sru tininggil
binanting ing kisma
ngalumpruk mèh palastra
Ki Ajar Gambirsakêthi
awas tumingal
sagêndhinge kang siwi

ngadu yasa mangrok prang tansah kasoran
ki ajar dyan sêmèdi
manungku ing cipta
ênir sakèh wikara
sumurup garbaning siwi
Menak Supêna
gatgada mangsah jurit

ya ta wau sêmana awas tumingal
Ki Ajar Tunggulmanik
asru dènnya mojar
kulup kulup lèrèna
nyata ajar luwih juti
prang padha bocah
munduran dituwani

ya ta Ajar Tunggulmanik sigra nuksma
ing garbane sang aji
saksana umangsah
panggih ayun-ayunan
Menak Supêna nyuduki
maring sang nata
wanti-wanti tan titis

gya cinandhak mring nata binuwang kentas
tibèng doh kajumpalik
asru bêndunira
lajêng ngêningkên cipta
tis grana apusikaning
manêdhèng dewa
saciptanira dadi

prapta ngayun dahana amubal-mubal
kadi mèh sundhul langit
lir yomani babal
nulya sinung parentah
gêni sirnakêna aglis
mungsuh ngong aprang
dyan mara ponang agni

marang gone Sang Aprabu Brawijaya
sang nata aningali
sigra nyipta udan
sêkala alimêngan
udan dêrês saking langit
tibèng dahana
pawaka sirêp mati

langkung duka Rahadèn Menak Supêna
gunane tanpa dadi
gya malih mêmuja
sêmèdi maring dewa
tan antara naga prapti
gêng saandaka
panjangira nglangkungi

netra kalih sinawang lir surya kêmbar
siyung sadhêpa sisih
ilatnya lir kilat
mangap mêtu wisanya
kumêbul saingga riris
dyan sinung sabda
naga sirnakna aglis

mungsuh ingsun ayuda Sri Brawijaya
têksaka gya lumaris
ngakak swaranira
kumêbul wisanira
sang nata awas ningali
gya nêdhèng dewa
maladi sêmèdining

pamintanyamanyura garudha yaksa
katrimaya ta prapti
pêksindra saendra
patuk amawa braja
sang nata ngandika aris
garudha yaksa
papagna naga iki

asandika garudha mumbul ngakasa
naga sinambêr kêni
sirahira pêjah
gya binêktèng gêgana
sirna pangabarannèki
Menak Supêna
sadaya tanpa dadi

mirising tyas ki ajar miyak wêrana
mumbul marang wiyati
sarwi asêsumbar
hèh payo tututana
ya ta Ajar Tunggulmanik
miyak wêrana
lajêng mumbul wiyati

panggih lawan Pamênggêr nèng awang-awang
Ki Ajar Tunggulmanik
asru dènnya mojar
Pamênggêr tutugêna
sira arêp amrih pati
ya aja oncat
ing kene padha bêcik

giris ing tyas Ajar Pamênggêr tumingal
mring Ajar Tunggulmanik
saksana lumajar
tinut saparanira
ya ta Ajar Tunggulmanik
nyipta pawana
katrimalesus gumrit

sinung printah hèh barat sira sirnakna
Ajar Pamênggêr iki
ya ta nêmpuh sigra
barat gung alimêngan
Pamênggêr katut ing angin
nora karuan
tiba lan prênahnèki

kunêng wau kang aprang Menak Supêna
kêlawan sri bupati
gya Menak Supêna
cinandhak mring sang nata
nèng asta tininggil-tinggil
kadya likasan
wus dangu gya binanting

sinabêtkên Menak Supêna angganya
ing kayu nagasari
ajur anggalêpang
wancinya wus byar rina
kumpul sagung para ari
nèng ngarsa nata
ngungun sami ningali

pratingkahe sang nata prang lawan dhustha
andhèr kang para ari
nèng ngarsa narendra
ya ta wau kang prapta
cumlorot saking wiyati
lir pendah kilat
Ki Ajar Tunggulmanik

praptèng ngarsa narendra sang nata nêmbah
Ki Ajar Tunggulmanik
alon dhawuhira
kulup samêngkonira
Ajar Pamênggêr wus ênir
nora karuan
ginaib ing Suksmadi

ya wus kulup ing galih manira lêga
sirna kalilip mami
si ajar culika
samêngko wus murcita
kulup sira sun jatèni
saèsthinira
ngong sudarmanta yêkti

iya ingsun kulup Ki Patih Udara
bêgja tuhu nak mami
umadêg narendra
tinunggu yayah rena
kadang warga amêpêki
sang nata myarsa
ngandikane sang rêsi

sèwu suka lajêng anungkêmi pada
sarwi lara anangis
ulun botên nyana
tuwan sudarma amba
duk ulun amanggih wèsthi
mulya sing tuwan
ciptamba lyan sudarmi

angandika sang tapa kulup lungguha
arinta anèng ngêndi
KudaRêrangin lan
rinta Kuda Tilarsa
dyan kalih majêng ngabêkti
rinangkul sigra
kang rama nabda manis

wis lungguha kulup putra mami
Menak Koncar majêng awotsêkar
gantya Dipati Tubane
anulya arinipun
apan sami rinangkul sami
wus samya tata lênggah
nèng pandhapa agung
Brawijaya lon ngandika
lah ta yayi Kuda Tilarsa dèn aglis
sira manjinga pura

bakyunira timbalana sami
ngabêktia kangjêng rama prapta
kang rayi gya nêmbah lèngsèr
wus prapta jro kadhatun
marêk nêmbah mring Prabu Dèwi
matur dhawuh sang nata
sadayanya katur
ya ta Sang Prabu Wanodya
Anjasmara Rarasati dhawuhna glis
ya maring para garwa

ingandikan marang ing pandhapi
Anjasmara dhawuh mring Sasmita
Rarasati dhawuh age
maring Susela sampun
lajêng tumrap mring para rabi
wus sami abusana
gya sang kumarèngrum
miyos maring ing pandhapa
ginarêbêg sagunge kang para putri
sampun praptèng pandhapa

marêk nêmbah marang sri bupati
angandika Prabu Brawijaya
nimas ngabêktia age
ya iku sudarmèngsun
aywa kari arimu sami
lan kabèh garwaningwang
sang rêtna wotsantun
ya ta Sang Prabu Wanodya
angabêki mring Ki Ajar Tunggulmanik
ingaras kang lungaya

alon nabda Ajar Tunggulmanik
bêgja tuhu pun bapa punika
nugraha gêng kang dhumawoh
aduwe mantu ayu
madêg nata pra dewa asih
Sang Prabu Dèwi nêmbah
mring rama anuwun
nulya Dèwi Anjasmara
marêk nêmbah sumungkêm pada sang yogi
rinangkul ingkang jôngga

lan ingaras êmbunira nênggih
angrês wêlas anuntak trêsnanya
sruning sih nrusing kalbune
Dyah Anjasmara mundur
Rarasati majêng wotsari
Sasmitaningrum nulya
wusira amundur
Suselawati manêmbah
garwa gangsal wusira tata alinggih
nulya sagung pra garwa

nuksmèng pada sagung para putri
ganti-ganti wusira sadaya
sêmana tata lênggahe
sang tapa ngandika rum
Brawijaya karsèngong mangkin
yun dhepok nèng pungkuran
nimbali ibumu
karyakna wisma lit ingwang
kinubênga ing balumbang isi warih
nata matur sandika

angandika maring ari katri
lah yayi mas inggal akaryaa
dadya atri dina kiye
sandika ri katêlu
gya tumandang anambutkardi
kalih dintên wus dadya
asri dhepokipun
binusanan kêmbang-kêmbang
jinêmbangan pinarnah têpining warih
singa myat langêning tyas

tur uninga wau sri bupati
mring kang rama yèn dhepok wus dadya
sang tapa lon timbalane
boyongana ibumu
Sêbdapalon lan Nayakarti
ki prabu gawakêna
mrih tyas aywa kuwur
lan rinta Kuda Tilarsa
lan maninge arimu KudaRêrangin
prihên boyong ibunya

nêmbah lèngsèr wau sri bupati
nèng pandhapa sigra pêparentah
yayi mas Tuban karone
pondhongana jêng ibu
Sêbdapalon lan Nayakarti
kang dadi kanthinira
yayi mas sirèku
KudaRangin mondhongana
kangjêng bibi sira yayi sun kanthèni
Si Rôngga Minangsraya

yayi Kuda Tilarsa sirèki
kangjêng bibi yayi pondhongana
sun kanthèni bupatine
Menak Giyanti iku
tur sandika ingkang tinuding
samêkta nulya budhal
tan winarnèng ênu
prapta prênah sowang-sowang
nir wuwusên gênging suka onênging sih
ni endhang katrinira

sigra budhal lawan sang arêsi
Bêgawan Musthikamaya milwa
cinatur wau praptane
anèng ing Majalangu
lajêng manjing maring jro puri
sang nata mêthuk natar
gupuh nuksmèng suku
kang ibu ngrangkul ing putra
kèh sambatnya kagagas kang warta nguni
mangkya têmah wibawa

sèwu kêthi sang dyah rosing galih
dènnya datan nyana ing tyasira
pêgat-pêgat ngandikane
kulup iku iyangmu
sri narendra sigra ngabêkti
dhumatêng ingkang eyang
risang maha wiku
lajêng lênggah nèng pandhapa
sampun tata bok endhang sarêng ningali
mringraka ngraup pada

sarwi asru lara-lara nangis
Kyai Ajar Tunggulmanik umyat
mring garwa sangêt wêlase
ya ta gya nuksmèng suku
nênggih Ajar Sang Tunggulmanik
dhumatêng maratuwa
wusnya tata lungguh
anulya Sang Prabu Rara
nuksmèng pada dhatêng maratuwa èstri
lajêng dhatêng kang eyang

wusnya mundur sigra para rabi
ganti-ganti wus rampung sadaya
anulya tata lênggahe
kêsaru praptanipun
Radyan KudaRangin lan bibi
sarêng Kuda Tilarsa
lawan ibunipun
lajêng prasamya pranata
wusing sami atata dènira linggih
dhêdharan gya tinata

sampêt pênuh kang pamboja asri
samubarang kang tinanya ana
wusnya dhahar bubar kabèh
nata malbèng kadhatun
lawan sagung kang para rabi
Hyang Tunggulmanik marang
dhepokira pungkur
lan garwa katiga pisan
mangun onêng-onêngan nutukkên ing sih
Rêsi Musthikamaya

pinarnahkên ing sanggar panêpi
kunêng sigêg ingkang mangun suka
ya ta gênti winiraos
mangsuli kôndha ngayun
duk nalikanira ing nguni
Kya Patih Maudara
duk kalane nglangut
marang nagara Sulebar
krama antuk putranya sri narapati
Nata Prabu Sulebar

apêputra jalu mung satunggil
yoswa wolung warsa gya tinilar
wus sinung parab ramane
Rahadèn Panji Wulung
eyang seda wayah gumanti
madêg Natèng Sulebar
bagus dibyèng pupuh
tan kewran gêlaring yuda
kunêng malih lampahe rêkyana patih
Lugêndèr lan kang putra

LayangSeta lan LayangKumitir
kyana patih nèng praja Sulebar
anambangi lan putrane
sampun lami misuwur
gènnya dadi juru nambangi
nèng desa gêng kang bawah
ing Sulebar iku
Prabu Panji Wulung mangkya
siniwaka punggawa para prajurit
aglar tarap ing ngarsa

ingkang munggèng ngarsaning narpati
kyana patih wasta Pêcattôndha
ing wuri bupati andhèr
sang prabu ngandika rum
bapa patih ingsun miyarsi
yèn ingkang madêg nata
nagri Majalangu
jumênêng ratu wanodya
luwih ayu ing jagad datanpa tandhing
kyana patih wotsêmbah

kasinggihan dhawuh dalêm gusti
patihipun nèng praja Sulebar
wit saking sangêt wirange
suwita ratu ayu
sri narendra ngandika aris
lamun mangkono bapa
patih Majalangu
ingkang lunga timbalana
kyana patih lajêng anduta sira glis
nimbali kya jru nambang

tan cinatur rêroncèning kardi
kyana patih wus kerid ing duta
prapta ngarsane sang katong
wus kinèn jajar lungguh
lan patihe sri narapati
sang nata lon ngandika
bagea praptamu
nuwun patikbra bathara
dhawuh dalêm dadosa jimat paripih
kapêtêk mustakamba

angling malih wau sri bupati
sira prapta gawe sukaningwang
ingsun tanya sayêktine
paran ta marmanipun
sira ninggal ing Majapait
Patih Lugêndèr nêmbah
sagung tingkahipun
ing purwa madya wusana
langkung ngungun Panji Wulung Sri Bupati
wadana sêmu duka

dangu datan angling sri bupati
awusana dhawuh mring patinya
hèh bapa dandana age
sakêprabon prang pupuh
dèn samêkta wadya ngong sami
lawan mêpaka palwa
sun arsa anglurug
mring nagara Majalêngka
ingong budhal iya dina benjing enjing
patih matur sandika

sri narendra jêngkar malbèng puri
kyana patih prapta pagêlaran
sigra dènnya nabuh bêndhe
tambur bèri gumuruh
slomprètira munya mêlingi
têngara magut yuda
wadya gung wus kumpul
samêkta kêprabon yuda
Sri Narendra Panji Wulung sampun mijil
angrasuk praboting prang

lajêng budhal maring ing pasisir
lan sawadya wus samêktèng yuda
wus kawot ing palwa kabèh
têngara jangkar daud
babar layar katiyup ngangin
kunêng ta anèng marga
pêlabuhan rawuh
ing tanah Sidayu inggal
aparentah labuh jangkar layar giling
sang nata sigra têdhak

saking palwa nèng pinggir pasisir
abra sinang tata pasanggrahan
wadya gung umyang swarane
tabuhan dina umyung
samya giris sagung wadya lit
prasamya ngungsi kutha
wênèh marang gunung
ana marang alas-alas
jurang trêbis kunêng kang anèng pasisir
kocapa sri narendra

Brawijaya Nata Maospait
siniwaka aglar pra punggawa
sadaya wadyabalane
kang parêk ngarsa prabu
Menak Koncar lan ari kalih
Kuda Rangin Tilarsa
lan ri kalihipun
Adipati Tuban Daha
yèn sinawang busananya kang sumiwi
lir wukir kêmbang-kêmbang

sri nata ngling mring Dipati Tubin
yayi paran wartaning ing jaba
Dipati Tuban ature
pukulun sang aprabu
patik ulun atur udani
wontên dêdamêl prapta
nèng gisik Sêdayu
saking nagari Sulebar
tungguling prang Prabu Panji Wulung pêkik
sêmbada prawirèng prang

lajêng sami jêjarah wadya lit
tiyang dhusun sami kagegeran
sang nata lon timbalane
yayi lamun kadyèku
têngaraa samêktèng jurit
sun arsa mapag yuda
nèng jaban prajèku
sandika Dipati Tuban
sri narendra jêngkar kundur malbèng puri
pinêthuk para garwa

lajêng lênggah prabayêksa nênggih
pan ingayap sagung para garwa
Prabu Kênya nèng keringe
sang prabu ngandika rum
ingsun yayi anuwun pamit
lan kabèh garwaningwang
sun arsa amêthuk
ripune Natèng Sulebar
pawartane Ratu Sulebat sinêkti
surèng prang tur taruna

umatur Sang Prabu Rara
tuwin sagung para rabi
manawi parêng sang nata
kawula dhèrèk ajurit
sang nata ngandika ris
aywa milu mirah ingsun
karia tunggu pura
pun kakang umagut jurit
pasrahêna Suksmana ingkang winênang

andhêngku Sang Prabu Rara
tuwin sagung para rabi
jroning tyas sami sungkawa
wusana rumojong kapti
ya ta wau sang aji
pamit marang ramanipun
tuwin marang kang eyang
ingidèn gya malbèng puri
kunêng nata kocapa paseban jaba

Radèn Arya Menak Koncar
tuwin sagung pra dipati
têngara umyang gumêrah
sadaya sampun rumanti
sapraboting ajurit
akumpul sajuru-juru
ya ta sri naranata
wus ngrasuk kaprabon jurit
sigra budhal kèndêl lênggah sitibêntar

adhawuh têngara budhal
bêndhene sigra tinitir
kang dadi cucuking lampah
Menak Koncar lan ri kalih
Dipati Daha Tubin
lajêng wau sang aprabu
ginarbêg pra dipatya
ari kalih kang nindhihi
Kuda Rangin kalawan Kuda Tilarsa

sinawang untabing bala
lir pendah sela blêkithi
kadya wêrdu ôngga sasra
atata lampahing baris
lir udan sinêmèni
kang swara umyang gumuruh
wadya tanpa wilangan
wus lêpas lampahirèki
lajêng tata barise nèng ara-ara

blabar lir jaladri pasang
wus rinakit gêlarnèki
kang dadya cucuk myang dhadha
pênjawat lan awaknèki
buntut tanapi kiping
sêsabêt sampuning atur
kunêng Prabu Sulebar
Prabu Panji Wulung nênggih
siniwaka anèng tarub pêsanggrahan

Patih Pêcattôndha ngarsa
prajurit jêjêl ing wuri
sang nata alon ngandika
bapa Prabu Majapait
samêkta ing ajurit
payo têngaraa gupuh
pratôndha mêngtu ing prang
sandika rêkyana patih
sigra nabuh têngara nitir wurahan

kumêrab sagunging wadya
samya sadhiya ajurit
bandera lêlayu abra
daludag bul-umbul nênggih
lajêng tata kang baris
budhal ingkang baris agung
praptèng papan apanggya
lan wadya ing Majapait
sarêng surak sarêng nêmpuh ing ayuda

rame kang abôndayuda
kêpanggih prasami wani
têmpuh wor ulêng-ulêngan
ana kang bêdhil-binêdhil
sawênèh gênti biring
ana kang suduk-sinuduk
ana pêdhang-pinêdhang
sawênèh bithi-binithi
ana jotos jêjêg adugang-dinugang

kang aprang kathah warnanya
mungsuh rewang akèh mati
ting galêrêng wong kêbranan
padha sambat kaki nini
wênèh sambat nak rabi
ana sambat bapa biyung
ana kang sambat kadang
wanuhan mitra kêkasih
kang sawênèh ana sambat bedhangira

Kyana Patih Pêcattôndha
pangamuke ngowak-awik
wong Lumajang Tuban Daha
tanapi ing Majapait
tan ana môngga pulih
sadayane bubar larut
kantun lajêr kewala
Menak Koncar aningali
sru bramatya sigra mangsah ing ayuda

ngagêm lawung wus apanggya
kalawan Rêkyana Patih
Pêcattôndha atêtanya
sapa aranmu prajurit
mundura dipun aglis
eman aja prang lan ingsun
sira tanya maringwang
Menak Koncar aran mami
iya ingsun adipati ing Lumajang

sira sapa aranira
sumaur kang dèn takoni
yèngsun Patih Pêcattôndha
ing Sulebar wirèng jurit
lajêng lêmbing-linêmbing
kalihe prasami têguh
dangu amain watang
Menak Koncar kasêliring
watangira ginêbang putung tinumbak

dhadhane tan pasah niba
dangu kalêngêr ing siti
lajêng rinêbat ing bala
binêkta lumayu aglis
Dipati Tuban panggih
lawan Môndhalika sampun
rame lantaran watang
Dipati Tuban kasliring
kawatgata tinumbak jaja tan pasah

kuntal kantaka nèng kisma
rinêbat ing wadya aglis
dene Sang Dipati Daha
dangu dènnya main biring
lan Môndhasiya nênggih
agênti lawung-linawung
ya ta Dipati Daha
kasliring tinumbak kêni
jajanira kantêp kantaka nèng lêmah

lajêng rinêbat ing wadya
larut wadya Majapait
Lumajang Tuban lan Daha
ing payudan sirna gusis
wong Sulebar nyuraki
swarane lir gunung guntur
payudan bêrsih padhang
mung kari wadya kang mati
kawistara ing Radèn Kuda Tilarsa

nênggih lawan ingkang raka
Rahadèn Kuda Rêrangin
saklangkung bramatyanira
saksana mangsah ing jurit
langak-langak nèng margi
lir sêmpal lembehanipun
ingoglèng kang curiga
kampuhe cinincing-cincing
gleyah-gleyah kadya mênjangan kêtawan

sêsumbar ariyak-riyak
pathak papagêna mami
Kuda Rêrangin kêpanggya
lawan Pêcattôndha Patih
radèn amuwus bêngis
hèh pathak sapa aranmu
sato payo numbaka
pilihana ngarêp buri
aja mlongo kêbak lalêr cangkêmira

sira Patih Pêcattôndha
dangu tan bisa mangsuli
wusana alon amojar
aku ing Sulebar Patih
Pêcattôndha ran mami
dhuh pantèn sapa aranmu
Kuda Rêrangin mojar
sato sira tambuh mami
Kuda Rangin hèh kênyung payo numbaka

yèn kuwatir sôngka ngarsa
pilihana ênya gigir
mung sok aja numbak mata
sêpêt rasane yèn enjing
Pêcattôndha nglarihi
anitir panumbakipun
malah bêngkung kang tumbak
rahadèn wulu tan busik
alon mojar mara manèh anumbaka

dene ta panumbakira
kaya mêri nocor mênir
Patih Pêcattôndha ngucap
malêsa Kuda Rêrangin
radèn sugal nauri
nistha asu ingsun nyuduk
jêr ta dhêhapurira
kaya kirik gudhig mêngi
radèn riyak cumêngkling suwaranira

Pêcattôndha ingidonan
sumaput niba tan eling
Môndhalika Môndhasiya
kalih mangsah ngêmbat biring
Kuda Tilarsa panggih
lawan Môndhalika wau
lajêng nitir anumbak
rahadèn kinrubut kalih
tinumbakan saking wuri saking ngarsa

nanging radèn datan pasah
Môndhalika crah kang biring
lajêng anarik curiga
panyudukira anitir
nanging datan nêdhasi
wulu sawiji tan runtuh
Kuda Rêrangin inggal
têtulung maring kang rayi
Môndhalika pinancat sêsalangira

pinuntir gulune pêgat
aniba lajêng ngêmasi
pranalika gya lumajar
Môndhasiya sangêt runtik
mangsah anitih wajik
pan sarwi asikêp lawung
lan Kuda Rangin panggya
Môndhasiya asru angling
hèh ta thole sira sapa aranira

mundura sira sun eman
manawa sira ngêmasi
nututa payo sun bônda
sumaur Kuda Rêrangin
dene têka gumampil
arsa ambônda maringsun
hèh ta payo têkakna
budinira gênjik gudhig
Môndhasiya ngêmbat lawung sigra matang

Kuda Rêrangin apanggah
tinumbakan nora busik
nyandhak dhase Môndhasiya
gulune pêdhot pinuntir
kinaryonclang kang jisim
binuwang tiba gumêbrug
anèng ngarsane nata
Prabu Panji Wulung mèksi
sangêt duka wruh jisime Môndhasiya

saksana nitih turôngga
ngêmbat lawung mangsah jurit
sapraptanira ing rana
kêpanggih Kuda Rêrangin
sang nata asru angling
hèh prajurit pêksa langguk
ngêntèkke balaningwang
sapa ta aranirèki
lah mundura sun eman mênèk palastra

Dyan Kuda Rêrangin sugal
aja tambuh sira bêlis
Kuda Rêrangin manira
sadulur nom sri bupati
kondhang prawirèng jurit
tau mocok dhasing ratu
hèh payo têkakêna
apa sakarsanirèki
ngêmbat watang Prabu Panji Wulung numbak

Kuda Rêrangin anggêbang
adangu lantaran biring
kalihnya lawungepatah
sarêng binuwang kang lêmbing
rukêt banting-binanting
ya ta Prabu Panji Wulung
cinandhak lambungira
kinisar tibane têbih
kraos sakit dhêlêg-dhêlêg sarwi lênggah

pangunandikaning driya
sajêg ingsun mangun jurit
durung amanggih satriya
ingkang kaya siji iki
Sri Panji Wulung nuli
asidhakêp astanipun
tis grana apusika
nutup wiwara sangèki
ninging cipta manêgês karsaning Suksma

pamintane jroning puja
anyipta bramastra angin
katrima panêdhanira
prapta kang prahara gumrit
lesus mêsês wor riris
anêmpuh marang ing mungsuh
datan kêna tinulak
akèh katut dening angin
Kuda Rangin Tilarsa giris ing aprang

dyan kalih katut maruta
tiba ngarsane kang raka
lumyat Prabu Brawijaya
ari kalih kasangsara
angrasuk kaprabon yuda
ngêmbat lawung nitih kuda
sapraptanira ing rana
panggih lawan mungsuhira

Prabu Panji Wulung tanya
sapa prajurit kang têka
warnamu bagus taruna
mundura yèn mati sira
ratumu Sang Brawijaya
konên mêtu ing ayuda
sêdhêng mungsuh lan manira
sun arsa wruh bobotira

wusana tan mêtu yuda
ratu nistha jrih ing baya
wêdi mungsuh wong prawira
sumaur Sang Brawijaya
sang prabu ywa tambuh sira
yèn durung wruhjênêngira
iyèngsun Sang Brawijaya
Narendra Di Majalêngka

lah kapriye karêpira
Prabu Panji Wulung myarsa
mèsêm sarwi angandika
hèh ta kalingane sira
ratu dhustha wêton desa
tan pantês dadi narendra
praptèng ngong kene ngumbara
ayun mikut marang sira

yèn sirarsa manggih arja
nututa ingsun pusara
garwanta Sang Prabu Rara
aturna maring manira
praja gung ing Majalêngka
ngong pundhut sadayanira
sira mari dadi nata
suwitoa mring manira

yèn ora mêngkono sira
sayêkti anêmu papa
yèn mêtu krodha manira
tan angèl mrih patinira
Brawijaya mèsêm nabda
lah iya luwih prayoga
yèn bangêt kêpengin sira
maring ing garwa manira

lawan praja Majalêngka
ingsun tan pasrah mring sira
môngsa borong kang amurba
nging ta alêrana yuda
ngong yun wrin kadebyanira
yèn sêmpal bau ngong dwinya
kadugèn sêkayunira
lah kene payo têkakna

kasuranmu ing ayuda
Prabu Panji Wulung sigra
ngêmbat watang sru ngandika
lah iya dipun prayitna
sambata ingkang ayoga
tumungkula ing pratala
ngêngènga sirèng akasa
tan wande sira palastra

amataka puja môntra
ywa kongsi tumpangso dwinya
tan wurung kantaka sira
dening ing asta manira
sigra matang sri narendra
kontal Prabu Brawijaya
saking kuda tibèng kisma
lênggah slira ngrasa lara

nanging kulit tan tumama
duka ngikal lawungira
mangsah anglarihi sigra
Prabu Panji Wulung kuntal
tiba saking wahananya
tan pasah tumibèng lêmah
tan èngêt purwa duksina
gya kasilir samirana

èngêt wungu mangsah panggya
binuwang watang kalihnya
sarêng anarik curiga
gênti asilih prajaya
rêmpu sara kalihira
gumuruh suraking bala
sarêng ambuwang curiga
rukêt acandhak-cinandhak

dêdêr-dinêdêr kalihnya
lir kupu tarung upama
kalihe tuhu prawira
kang miyat suka sadaya
kang yuda nora kuciwa
padha ngêtokakên guna
sadaya tanpa dadia
Prabu Panji Wulung sigra

aji pamungkas cinipta
pangrurahe mungsuh dibya
inggal Prabu Brawijaya
cinandhak binuwang tiba
kantaka gumuling kisma
sarêng kasilir maruta
lênggah lêgêg ing wardaya
sakala èngêt ing driya

lamun adarbe pusaka
wêsi kuning bindi sara
kang saking Sri Urubêsma
tan ana janma sudibya
kataman yuswa murcita
pinusthi ngasta gumêbyar
Prabu Brawijaya sumbar
hèh sang prabu ing Sulebar

tumêngaa ing akasa
sumungkêma ing pratala
sambata kangyoga sira
mataka kang puja môntra
ywa tumpangso dèn pratistha
yêkti yuswamu murcita
mêngko wêkasmu nèng dunya
mari mulat surya côndra

wusnya Prabu Brawijaya
têlas ing sêsumbarira
ingkang jangkung ing akasa
paningalira têtela
kang putra krodhane prapta
niyup angrangkul kang putra
adhuh putraningsun nyawa
mandhêga mungsuhmu yuda

kadangmu dhewe taruna
manira ingkang ayogya
duk mring Sulebar nglêlana
pinet ing mantu narendra
wêwêka namung sajuga
nuli sun tinggal nagara
samêngko iki dadinya
Prabu Brawijaya myarsa

kalangkung ngunguning driya
Ajar Tunggulmanik mara
maring gone kang atmaja
Prabu Panji Wulung mirsa
yèn kang rama mangke prapta
sumungkêm manuksmèng pada
Ajar Tunggulmanik lingnya
dhuh kulup katuju padha

karone nêmu raharja
wruhanta mungsuhmu yuda
atmajèng ngong kang atuwa
kadangmu dhewe sanyata
dèn age sira nyêmbaha
amintaa pangaksama
jêr wus kulup wajibira
bêkti maring kadang tuwa

puniku gêntining bapa
Prabu Panji wulung myarsa
pangandikane kang rama
sangêt ing pangungunira
ya ta amarani sigra
maring gèn Sang Brawijaya
kang raka sarêng wuninga
mring ari marêk sumêdya

inggal mêthuk sri narendra
duk panggih rinangkul nulya
Prabu Panji Wulung sigra
nuksmèng padane kang raka
sru dènnya minta aksama
ing lampah kadedenira
ya ta Prabu Brawijaya
mangsuli aja rinasa

bangêt sukurku ing Suksma
tanapi mring dewa mulya
Ajar Tunggulmanik lingnya
kulup Panji Wulung sira
pan kêkalih arinira
ya padha atma manira
wus ngandikan praptèng ngarsa
Kuda Rêrangin Tilarsa

wotsêkar sapraptanira
kang rama alon ngandika
kulup karo ngabêktia
mring Sri Sulebar kakanta
wruhanta kadangmu tuwa
dyan kalih ngungun ing driya
lajêng sami ngaras pada
pinêluk gênti kalihnya

ingaras lungayanira
marang kang raka sang nata
sadaya bungah ing driya
lir manggih rêtna saarga
ya ta Prabu Brawijaya
sasmita akèn têngara
pratôndha bubarkên yuda
gumuruh swaraning bala

prajurit Sulebar padha
kumpul wadya Majalêngka
Prabu Panji Wulung sigra
lawan Prabu Brawijaya
ajajar nitih turôngga
sapraptane sitibêntar
lajêng aboga drawina
gumuruh ponang mardôngga

warata sagunging wadya
sadaya sinungan boga
wus rampung boga drawina
Prabu Panji Wulung sigra
pinarnah pakuwonira
lan sawadyabalanira
wus bubar dènnya sewaka
sang nata gya malbèng pura

pinêthuk Sang Prabu Rara
tuwin sagung para garwa
lajêng lênggah prabayêksa
tan pisah Sang Prabu Kênya
lan sagunging para garwa
Brawijaya awêwarta
dhumatêng Prabu Wanodya
dhuh mirah wêruhanira

mungsuh Sulebar kang prapta
jêbul kadang ngong taruna
Prabu Rara sukèng driya
lan sadaya para garwa
sang nata malih ngandika
hèh Sêpêtmadu Wilaja
dhawuhna yayi Lumajang
lan yayi mas Tuban Daha

lan yayi Kuda Tilarsa
Kuda Rêrangin dèn padha
rumanti pisuguhira
aja nganti kêkurangan
mring yayi Prabu Sulebar
lan sawadyabalanira
wadya Sulebar sadaya
sandika Sêpêt Wilaja

nêmbah mentar praptèng jaba
wus dhinawuhakên sigra
mring kang tampi pangandika
kalima munjuk sandika
kunêng malih kawuwusa
Prabu Sulebar sawadya
kalangkung sukèng wardaya
ginantya mijil têmbangnya

wong Sulebar sadaya gêng alit
suka tyasnya kasok
de mênuhi sang nata urmate
pasanggrahan rinarêngga asri
pinêtha jro puri
pinajang kumêndhung

boga-pambogapênuh mênuhi
pisugatèng katong
tuwin wadyabala sadayane
barang karsa tan ana kang sêpi
warêging pambukti
wong Sulebar sagung

ya ta kocapa wau sang aji
Brawijaya miyos
lênggah anèng ing sitibêntare
anèng ngarsa sagung para ari
nayaka glar sami
nèng paseban pênuh

jêjêlatap sagung pra prajurit
mantri satriya rob
ulubalang lan pêcattandhane
rôngga dêmang kalawan ngabèi
pandêlêgan tuwin
dêmang jêjêl pênuh

busana abra mawarni-warni
kumilat mêncorot
kataman ing hyang arka sonare
kadya kilat barung lawan thathit
hyang pratônggapati
kang sonar mawêlu

Brawijaya angandika aris
maring ari karo
kinèn mêthuk mring ari sang rajèng
ing Sulebar sigra mentar kalih
tan winarnèng margi
pasanggrahan rawuh

Sang Aprabu PanjiWulung nênggih
wus dangu rumantos
pan kêsaru prapta ri kalihe
ingandikan sami praptèng ngarsi
Radèn KudaRangin
nêmbah mring sang prabu

dhuh dewaji kawula tinuding
rakanta sang katong
nginggalakên ing tuwan praptane
Prabu PanjiWulung ngandika ris
hèh yayi karoning
matura sang prabu

lumakua dhingin sira yayi
ing wuri ngong bodhol
radèn kalih mundur sing ngarsane
Prabu PanjiWulung budhal aglis
tan winarnèng margi
pangurakan rawuh

Kuda Tilarsa lan Kuda Rêrangin
prapta ngarsa katong
atur sêmbah pukulun sang rajèng
rayi dalêm ing mangke wus prapti
pangurakan nganti
timbalan sang prabu

sri narendra angandika aris
hèh ta yayi karo
Tuban Daha iridên dèn age
yayi PanjiWulung mring sitinggil
kalih awotsari
pangurakan rawuh

panggih Prabu PanjiWulung kalih
sarêng awotsinom
dhuh pukulun paduka sang rajèng
ingandikan lajêng mring sitinggil
ya ta sampun kerid
Prabu PanjiWulung

sampun prapta anèng ing sitinggil
gya têdhak sang katong
angurmati kang rayi rawuhe
Prabu PanjiWulung angabêkti
gya cinandhak aglis
mring raka sang prabu

dyan binêkta ajajar kang linggih
nèng dhampar mas kaot
sami eram kang andulu kabèh
de warnanira karo mèh sami
yèn sinawang kadi
Krêsna lawan Wisnu

tan winarna saguning wadya lit
kang nglêmbanèng katong
warna-warna nênggih ing osike
tangèh lamun winarna ing tulis
kunêng sri bupati
andhatêngkên kayun

gunging suka-suka amênuhi
tyasira sang katong
Ajar Tunggulmanik lênggah mangke
lan kang Yang Musthikamaya Rêsi
nulya dhasar sami
sang prabu anutug

lan pra rayi tuwin pra dipati
sarêng lan sang katong
pênuh asri sagung dhaharane
samubarang tinanya marnani
myang inuman sami
apêpak sêdarum

tuwin wadyabala agung alit
sinungbogèng katong
suka-suka anutug sukane
kang pêrdôngga munya angrêrangin
wusnya dugi nênggih
dènnya dhahar wau

linorodan ambêngira sami
mangkana sang katong
angandika mring ari sang rajèng
paran yayi purwaning ing nguni
sira nglurug jurit
maring Majalangu

sun miyarsa sumbarirèng jurit
sapa kang agosok
dene sira wrin wadi ngong kene
Prabu PanjiWulung awotsari
saèstu kaka ji
wontên kang bêbangus

wontên patih sangking Majapait
Lugêndèr raning wong
lan atmaja kêkalih wastane
LayangSeta dwi LayangKumitir
sami tur upêksi
mring kula pukulun

marna ing rèh nagri Majapait
saguning lêlakon
Prabu Brawijaya mirêng ture
ingkang rayi ya ta duk miyarsi
Ajar Tunggulmanik
anyambungi wuwus

dhuh sutèngong PanjiWulung kaki
wruhanira mangko
iya iku sadulur ngong anom
tunggal yayah rena lawan mami
nging atine drêngki
karêm pênggawe dur

dahwèn panastèn linyok ajail
saking pandugèngong
pamanamu iku ing titise
satru kabuyutan lawan mami
lir sona lan kocing
Prabu Panji Wulung

duk miyarsa dhawuhe sudarmi
sangêt eram batos
dene gèsèh sabarang tingkahe
ingkang rama lan Lugêndèr Patih
Ki Ajar ngling aris
mring putra sang prabu

ing Sulebar mêngko anèng ngêndi
pamanmu si goroh
ariningsun ya Patih Lugêndèr
saikine kulup lunga ngêndi
manira ayun wrin
Prabu Panji Wulung

matur nêmbah duk kalamba jurit
inggih tumut amor
nèng barisan tan pisah putrane
Layang Seta lan Layang Kumitir
duk ulun ing nguni
kumpul kakang prabu

inggih botên apanggih-pinanggih
praptèng mangke ngantos
botên uning inggih ing puruge
sang pandhita alon ngandika ris
hèh Kuda Rêrangin
kêlawan arimu

ya Si Kuda Tilarsa dèn aglis
karo ingsun kongkon
golèkana pamanmu Lugêndèr
dikatêmu lan anake kalih
lamun wis kêpanggih
talikungên iku

tunggangêna turôngga wong katri
arêpna bêbokong
lamun bôngga wisana dèn age
tan duraka matèni wong drêngki
ya ta radèn kalih
amit nêmbah mundur

sakalangkung sukanira ing wardaya
angsal idin sudarmi
ya ta gêgancangan
kunêng malih kocapa
Patih Lugêndèrlan siwi
sami gunêman
Patih Lugêndèr angling

paran mêngko kulup ing budimu padha
Prabu Sulebar iki
pan uwis ngawula
marang Si Damarwulan
kang putra kalih wotsari
yèn parêng karsa
rama inggih suwawi

sami kesah ngupadosi minta sraya
ingkang prawira sêkti
sampun ngantos tiwas
angaping kalih karya
dipun ambabar pisani
sagêda risak
wadyanipun sang aji

Brawijaya wit dèrèng lêga tyas amba
inggih amung manawi
dèrèng kêlampahan
ing sasêdya kawula
kalih deningipun malih
lamun paduka
tan kesah sing Maspait

dèn upados dhumatêng Sang Brawijaya
pasthi lamun pinanggih
gih môngsa sandeya
pinrih sakit lan wirang
mokal dèn apuntên inggih
mangkat sêmangkya
mumpung tan wontên uning

yèn mêngkono kulup payo padha mangkat
lajêng anitih wajik
katiga umangkat
alaku sêsiliban
kunêng kocapa dyan kalih
dangu tan panggya
dènira ngupadosi

sakalangkung susahe wardayanira
ya ta na wong sawiji
ngaturi wuninga
Lugêndèr lan kang putra
bolos saking ing nagari
nitih turôngga
malah ta dèrèng têbih

radèn kalih miyarsa asru kang duka
lajêng mundhut turanggi
nitih nyandêr ngêmprang
tan dangu kawistara
Patih Lugêndèr lan siwi
cinêluk sigra
paman kèndêla dhingin

jêng paduka tinimbalan ing jêng rama
Lugêndèr kagyat nolih
apan ora samar
lamun KudaTilarsa
kalawan KudaRêrangin
nyabêt turôngga
lawan kang putra kalih

kang turôngga arikat pênyandêrira
Radèn KudaRêrangin
lan KudaTilarsa
miyat sangêt bramatya
lajêng anyamêthi wajik
wus kalancangan
anuli dèn cêgati

Kyana Patih Lugêndèr lan putranira
sangêt susahing ati
tambuh polahira
lajêng sami cinandhak
dhumatêng rahadèn kalih
alon lingira
Radèn KudaRêrangin

paman patih kula puniki sadêrma
jêng rama ingkang nuding
kinèn anyêpênga
dhumatêng ing sampeyan
nulya na susulan prapti
nginggalkên lampah
nênggih ki adipati

Sêbdapalon Nayagenggong rowangira
sawusira kêpanggih
asru aturira
rahadèn dipun enggal
andika dipun antosi
mring rama dika
dhawuhipun ing mami

yèn wus kenging kacêpêng katiga pisan
kinèn ambônda aglis
inggih lamun bôngga
katiga kinèn nglunas
katêlu cinêkêl aglis
lajêng binônda
Sêbdapalon marani

sarwi ngucap lu sêkarang tau rasa
gua mêmbalês baik
lu punya buwatan
dhahulu sama gua
sarwi anganggar camêthi
patih lan putra
tumungkul sangêt isin

sira Patih Lugêndèr sigra tinata
dènnya nunggang turanggi
dèn arêpkên wuntat
pupune tinalenan
lan cêkathakan bêthithit
Ki GenggongSêbda
langkung sukaning galih

hèh ta mêngko wong juti iya rasakna
ujar sajêgmu urip
tan sêdya raharja
lah iki mêngko tômpa
iya ing pêmalês mami
wong nganiaya
akanthi ati jail

Nayagenggong asru muwus
kèlingan kalaning nguni
duk ana ing pagêdhogan
marma mangko amalêsi
wong tiga ginawe padha
pangewan-ewaning janmi

ki patih sak putranipun
sangêt wirange tan sipi
awit tinunggangkên jaran
sukune kalih ginodhi
astane kalih binônda
dèn rut lan kêpuh bathithit

turangganira kinarung
ing buri dipun pêcuti
jarane arsa lumajar
ingkang ngarung anahani
saya sru pamêcutira
dadya kuda jondhil-jondhil

ingkang nunggang manggut-manggut
Sêbdapalon Nayakarti
sagunung sukaning manah
radèn kalih aningali
wêlas rada sêmu bungah
tuwin sagung kang ningali

warna-warna osikipun
ana suka jroning ati
wênèh ana radawêlas
ningali rêkyana patih
kêpara akèh kang suka
sakêdhik ingkang prihatin

kunêng ta ing lampahipun
wus prapta sajro nagari
bêbandan katiga pisan
wus katur marang Sang Aji
Brawijaya Majalêngka
kêlangkung wêlas ing galih

têdhak anguculi gupuh
bandane rêkyana patih
lan kêkalih putranira
wus sami dipun uculi
Ki Patih Lugêndèr sigra
sumungkêm ing pada nangis

padane kang raka wau
sira Ajar Tunggulmanik
sarwi sru minta aksama
ing solah kang wus kawingking
ki ajar alon ngandika
ya ingsun apura yayi

nanging ta pênjaluk ingsun
aja pisan anglakoni
lir pakarya kang kawuntat
padha sinupatan katri
têmên sanggup tan lumakya
lir pakarya kang kawuri

ki patih lan putranipun
lajêng sami dèn paringi
busana sarwa di mulya
sêmana rêkyana patih
kalawan atmajanira
nuli dikakakên mulih

maring bale wismanipun
lan pinanci bêngkok sabin
sèwu kathahe jung karya
Layang Seta lan Kumitir
pinanci rongatus sowang
ananging wong tiga sami

tan pisan bungah tyasipun
wit kaelingan ing ati
saking sruning kadursilan
tan pisan marêm kang ati
langkung gêmah raharjanya
nagari ing Maospait

Tamat