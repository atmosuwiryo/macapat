punang kintaka katur
wusnya binuka ing wuryanipun
sêrat ingkang winantu puja basuki
saking mitranta satuhu
Tuwan Baron Hogêndhôrôp

kang jumênêng gupêrnur
anèng nagri Samarang pilungguh
pinasrahan dhêdhak mêrang amis bacin
ngasta bang-bang alum-alum
pasisir Jawa bang êlor

angrèh wadyabalagung
ing dharatan myang kang anèng laut
waranane Kangjêng Kumpêni ing Indi
kang agung bôndha abandhu
luhur prakoswèng palugon

kaatura wong agung
kang sinuja wong Jawa sawêgung
musthikaning rajaputra ing Matawis
kang kaonang-onang kasub
prawira widagdèng kewoh

ingkang sinuhun-suhun
ing wadyagung asêsilih juluk
Jêng Pangeran Adipati Sukawati
senapatining prang pupuh
pramuka jayèngrat kaot

dhuh sumitra yèn tuhu
darahira Kangjêng Sang Aprabu
Pakubana kang jumênêng ing Samawis
mitrane Kumpêni tuhu
Kumpêni tan nêdya awon

amung mrih arjanipun
anrus ing kalbu bêbalung sungsum
trah-tumêrah tan nêdya gingsir sadêmi
yèn mitra tan sotah tuhu
saking pitulung tan yêktos

punapa arsa mêtu
saking darah dalêm sang aprabu
lamun mêdal saking darahing Matawis
nadyan wuwuh sèkêt èwu
wadyabalane kang mungsoh

ana kang bisa mabur
wong kumpêni datan nêdya mundur
nora susah kinêmbulan ing ajurit
yèn mitra tan arsa anut
ing pangeran kang sayêktos

ugêr dèn samya tangguh
aja ana mrih dursilèng laku
dene mitra putraning narendra yêkti
nurut lakuning wong gêcul
nganggo watak ora ilok

iya yèn wus katrucut
môngsa kêna asêsambat besuk
sampun titi tamat panukmaning tulis
duta dhinawahan mundur
aso maring ing pakuwon

ing wuri sami rêmbug
para santana para tumênggung
Pangran Adiwijaya binobot dhingin
Purubaya kalihipun
kanthine samya miraos

Pangeran Singasantun
Pangran Mangkudiningrat angumpul
Pangran Mangkukusuma Pangran Suryadi
ingkang milu urun rêmbug
Mangkunagara tan amor

lan santana sadarum
nanging dadya pramugarinipun
anindhihi sagunge para bupati
Pangran Diwijaya wau
andhingini ing wiraos

hèh kabèh ariningsun
Ki Purubaya Ki Singasantun
ya Ki Mangkukusuma kakang Suryadi
ing mêngko paran kang rêmbug
aja na simpên dèn êtog

apa ta kakangamu
bêcik nuli umadêga ratu
walêr sangkêr wong tuwa kang anadhahi
dimène wimbuh misuwur
aja tanggung kang linakon

gone ingaran mêtu
iya saking ing wilanganipun
sri narendra kang jumênêng ing Samawis
Kumpêni kang wiwit rusuh
karaton Jawa dèn êlong

pasisir pêthalipun
iku Kumpêni bangêt kaliru
iya têka raka para dèn êbruki
nêpsu dudu bênêripun
ing ujar pangolok-olok

padhaa kadangipun
ujar puniku arang kang wêruh
ingkang wêruh amung paman Adipati
Natasuma kanthinipun
kalawan pêpatih roro

Sindurja kalihipun
Pringgalaya liyane tan wêruh
nadyan kadang jêr nora sinung udani
tibane niayanipun
kala dadining palugon

yèn manira mung iku
para santana gilig kang rêmbug
ingkang pinrih amung adêging narpati
dhawahing wilalatipun
kang para santana golong

alon dènira muwus
Jêng Pangeran Diwijaya wau
mring kang putra Pangeran Mangkunagari
paran ki lurah sirèku
wong tuwamu kabèh golong

pangeran nolih pungkur
paman Pugêr paran ingkang rêmbug
miwah paman Dipati Suryanagari
Jayaningrat malihipun
Suranata môngsa borong

miwah para tumênggung
sadaya padha uruna atur
rama Adiwijaya karsane mangkin
mupakat sakadangipun
padha ngadêgakên katong

Dipati Pugêr matur
yèn sampun bênêr pikir puniku
jinurungkên ing akèh sayêkti bêcik
kêlandhungên mênèk gabug
utama kang cêkak aos

lah paran cacadipun
ing mangke mungguh madêga ratu
pra pangeran santana wus kumpul sami
sampun asugih tumênggung
tur tumênggung padha bobot

dipatine wus agung
sêmbada lawan sabalanipun
nora kadi Sultan Dhandhun Martèngsari
bature lagya rongatus
angêmping jumênêng katong

sagone dèn bêburu
ngandêlakên biyung Nyi Ra Kidul
nadyan silih ibu Dèwi Kuraisin
yèn tingkahe nora pêcus
ing ayuda nora jegos

môngsa na gêlêm gugu
ratu wêdi prang tan duwe batur
suka gumyak gumujêng kang pra bupati
Mangkunagara gumuyu
ngakak sarwi matur alon

mring rama dhuh pukulun
paran sadaya punika sampun
anut rêmbag ing raka paduka sami
tan wonten salayèng kalbu
gulung-gumêlêng agolong

paduka madêg ratu
santana putra para tumênggung
samya gilig ing rêmbag sampun mantêsi
jeng pangeran ngandikarum
sun bangêt sukur Hyang Manon

kakang mas karsanipun
miwah si adhi sadayanipun
sun tarima prasêtyane mara mami
nanging ta tyas ingsun kulup
sumarah karsèng Hyang Manon

ya pirabara besuk
yèn ing mêngko durung darbe kayun
lamun misih jênênge Jêng Sri Bupati
Surakarta kakang prabu
tan pisan cipta mangkono

balik ta layang iku
kayapriye angsul-angsul ingsun
pan sadaya aturipun kang tinari
sumôngga karsa pukulun
jêng pangeran ngandikalon

iya pikirên kulup
Mangkunagara lan sakancamu
iya padha gawea rèngrèng pribadi
sun pundhut êndi kang patut
sayêktine kang sun anggo

ana têngahanipun
ana kang dhadha miwah ing gulu
ana dadi rong kêcap tinampèn ugi
ana tigang kêcapipun
ana dhuwur ana ngisor

kang ngisor pisan iku
dadi wêkasan pan rèngrèngipun
kangjêng gusti pangran dipati pribadi
gya Sindusastra Tumênggung
kinèn karya srat wus dados

wuryaning srat sul-angsul
pèngêt iki iya layang ingsun
Jêng Pangeran Adipati Sukawati
senapatining prang pupuh
pramuka jayèng palugon

kanthi puja mawantu
maring Tuwan Hondhorêp Gupêrnur
waranane sagung radpêni ing Indi
kang angrèh wadyabalagung
anèng Samarang pilunggoh

wiyose twan gupêrnur
luwih karêpe gonira muwus
angarani iya karêpmu pribadi
nanging sun tan nêdya mêtu
ing wêwilanganing tabon

trah Pakubanan ingsun
tan karya cacad sariraningsun
lawan ora amrih cidra ing Kumpêni
malah dèn cidrani ingsun
marang sira Hogêndhorop

kèh-akèh ujar ingsun
pan sakèheya panggaweningsun
saka sira Hondhorêp kang mratikêli
sun dhingin darma lumaku
barang rèh saka Hondhorop

sun ora duwe catur
mapan kawakan marang gupêrnur
titi tamat èsthining tyas kamot tulis
tinimbalan dutanipun
prapta pinaring pasangon

pinaring srat wêwangsul
caraka pamit saha wotsantun
Jayèngrana mêsat saking ing Matawis
lêlancaran lampahipun
ing marga tan winiraos

Samarang praptanipun
kang surat katur marang gupêrnur
wus tinampèn juru basa anupèksi
saartine sêrat katur
marang Gupêrnur Hondhorop

kêju tyas dhêlêg jêtung
kaku tyasira lajêng rawat luh
animbali bupati Kêndhal piniji
Singawijaya Tumênggung
prapta ngarsane Hondhorop

alon dènira muwus
sun jaluk tumbak kyai tumênggung
wolu bae irêng godhi mas gêrandim
sopakên salaka iku
tumbak padha sapit abon

Tumênggung Kêndhal sampun
ngaturi tumbak marang gupêrnur
pra bupati pasisir dipun pundhuti
jangkêp tumbak patang puluh
bingung tyasira Hondhorop

magange pitung puluh
cinara Jawa panganggènipun
sabên dina ingulig pratingkah jurit
gupêrnur kaku tyasipun
kadya ge apêrang popor

sadaya pra tumênggung
dhinawuhan ywa ana katungkul
pra bupati ingkang nagarane cilik
duwea pêpati satus
ingkang gêdhe têlung mono

kunêng ta kang winuwus
nagri Mataram ingkang mêmangun
ngêlar-êlar jajahan môncanagari
ing pasisir kang dèn ikut
Dipati Pugêr kang kinon

Pangran Purbaya wau
nagri Pagêlèn kang kinon mukul
Pangran Suryadikusuma kang kinanthi
Mangkusuma rowangipun
bupati dhandhang prang pupoh

ing Mataram bupati kêkalih
Janapura lan Jayanagara
wontên sèwu prajurite
pangran katiganipun
wontên kalih èwu prajurit
wus nabrang Bagawônta
wong desa kèh nungkul
bawah Pagêlèn sadaya
kang kamargan lampahe sagunging baris
wau para pangeran

kinèn karya pêpatih bupati
sawarnine kang para santana
wus pinarentahan kabèh
sami patih tumênggung
kang wus sugih wadya prajurit
Pangran Purbaya karya
pêpatih tumênggung
anama Tirtanagara
Pangran Mangkukusuma ingkang pêpatih
Tumênggung Mangkudirja

pêpatihe Pangeran Suryadi
nama Tumênggung Manggalagita
wus sami kathah balane
Pagêlèn pinartêlu
kang sapalih pangeran siji
Pangeran Purubaya
kang sapalihipun
pinalih kalih pangeran
Pangran Mangkukusuma Pangran Suryadi
mangkana dènnya minta

dene mêngsah Kêdhu kang jagèni
Radyan Dipati Suryanagara
mantri Mataram tindhihe
Môndaraka Tumênggung
Wiradigda kang dadya kanthi
Dipati Jayaningrat
sawadya Matarum
duk punika cinarita
wuwuh-wuwuh wadyabalane Jêng Gusti
Sukawati wus lêksan

nanging dèrèng jumênêng narpati
rakit-rakite sampun tinata
kadya ratu prabawane
wong Surakarta kèlu
kathah kesah dhatêng Matawis
wadyanya sri narendra
miwah wong kang nganggur
para mantri wus akathah
ingkang kesah suwita anèng Matawis
kathah minggah punggawa

cinarita kangjêng sri bupati
ribênging tyas ginagas amaras
tinilar para kadange
kang rayi wus misuwur
jêng pangeran ing Sukawati
balane wus alêksan
tanah Jawa suyud
pasisir môncanagara
kèh suwita para kadange bupati
kathah anèng Mataram

dadya gêrah kangjêng sri bupati
sasi Sawal lèk kaping sadasa
wau tibane gêrahe
langkung ing santêripun
grah sarira tan dhahar guling
supe purwa duksina
kangjêng sang aprabu
wêwah tan sagêd bobotan
malah kongsi dumugi ing kalih sasi
pan dèrèng karsa dhahar

Adipati Pringgalaya pikir
lawan oprup nimbali Sindurja
kang anèng Trayêm barise
kalawan patihipun
Pringgalaya ingkang tinuding
bêkta srat mring Samarang
mêsat kang tinuduh
Ngabèi Pringgawicitra
tan kawarna ing margi praptèng Samawis
wus katur suratira

wus tinampan surating dipati
mring gupêrnur prêlu sung tupiksa
yèn gêrah dalêm sangête
gupêrnur tanya gugup
iya pira prapta ing mangkin
lawase sri narendra
tan bobotan mau
nauri Pringgawicitra
inggih tuwan sampun tiga têngah sasi
kagyat gupêrnur lingnya

iku mungguh lamun wong Kumpêni
nora bêbuwang sapuluh dina
pasthi yèn bosok wêtênge
nuli kabanjur lampus
wus muliha sun liya ari
lagi amundhut ingwang
Sampang limang atus
sun arsa gitik Mataram
sisan gawe Pringgawicitra nulyamit
gupêrnur gya utusan

pan kasaru caraka kang prapti
saking Batawi nimbali marang
tuwan gupêrnur ge-age
prapta Batawi sampun
sarêng Amral Tênangkus nguni
jendral kalangkung duka
dorane kang atur
de Pangran Mangkunagara
maksih urip malah ambêdhah Matawis
Mayor Por lawaning prang

dhihin angaturkên sirah kalih
apratela mustakèng Pangeran
Mangkunagri myang arine
Pamot aprang kapupu
jendral mangke arsa mundhuti
gupêrnur kang pangwasa
pangrèhe wadyagung
myang sagunge parentahan
jinabutan ature para radpêni
sayêkti pinariksa

sampun prapta ngarsane radpêni
sami andhawuhakên dêduka
dene dora ing ature
sirah kêkalihipun
mangke ingkang winastan mati
maksih urip sadaya
kumpul nèng Matarum
Mayor Por lawane aprang
dadi sira Hondhorêp kêna bilai
gupernur aturira

kula nguni inggih anglampahi
ingkang parentah jêng tuwan jendral
mukul mêngsah nyirnakake
Mangkunagara wau
sakadange kula lurugi
lan kula tinindhihan
pun Mayor Tênangkus
ambêbujung saênggènnya
duk kacandhak Papringan rame ajurit
mungsuh rowang kèh pêjah

wontên kalih kang pejah apêkik
loking kathah kang pêjah pangeran
wong Jawa sami ature
mila mustakanipun
amba tigas katur mariki
ing mangke yèn dedea
sumôngga pukulun
amba datan manakawan
dèrèng uning mring Pangran Mangkunagari
miwah dèrèng kêkancan

pae Pangran Arya Mangkubumi
lami kêkancan lawan kawula
môngsa panglinga warnane
mêngsah sawadyanipun
apan sami risaking jurit
aprang lawan kawula
suh sirna sadarum
upami sampun wontêna
pangungsène mring Pangeran Mangkubumi
môngsa dadak thukula

sagêdipun madêg baris malih
Mangkubumi ingkang ingayoman
mangke mungsuh sakathahe
wus manjing balanipun
Jêng Pangeran Amangkubumi
kang tan purun kabala
Buminata mantuk
kabala mring Surakarta
kabèh samya kawêngku ing Mangkubumi
bapa babuning mêngsah

rêrêp sirêp sagung rad Kumpêni
sami matur ing gurnadur jendral
sampun pinanjang raose
cinupêta rumuhun
ngrêregoni pikir ing mangkin
Mangkubumi angrêbda
kang raka Sang Prabu
Raja Surakarta gêrah
twan gupêrnur ingapura dèn dhawuhi
maring gurnadur jendral

ingkang dadya karsaning Kumpêni
winuwuhan pangawasanira
sinrah kabèh rêruwêde
bumi Pajang Matarum
yèn kalajêng surud sang aji
ywa nganggo wancak driya
kang pantês jinunjung
jumênênga naradipa
amung Kangjêng Gusti Pangeran Dipati
Anom Mangkunagara

têlas dhawuh gupnur mangkat aglis
tigang dina praptane Samarang
nuju antuk angin gêdhe
lajêng samapta sampun
kang prajurit Madura prapti
Dyan Carang Môndhalika
pangiriding laku
lan Brajapati sosoran
limang atus prajurit kang dèn tindhihi
binêktèng Surakarta

wus budhalan saking ing Samawis
langkung kathah bêktaning gêgaman
Kumpêni Bali Bugise
pra bupati tut pungkur
kunêng ingkang lagya lumaris
wuwusên ing Mataram
ngumpulkên wadyagung
para santana kang kesah
kang angêlar jajahan wus dèn timbali
miwah kang pra bupatya

Adipati Pugêr prapta malih
lawan Adipati Surakarta
lan Bupati Balorane
ing Jagaraga Warung
miwah Jipang ingkang sapalih
Dêmak sapalih prapta
Pathi Cêngkalsèwu
pakumpulan pagunêman
ing gêrahe kang raka jêng sri bupati
têlik tugur sadaya

ingkang wontên Pagêlèn wus prapti
tanah Pajang santana punggawa
sami prapta sadayane
têlik sadaya wau
ing sadina rong dina prapti
sami ngaturkên warta
matur inggih lamun
gêrah dalêm sri narendra
sampun lami santêr datan arsa bukti
andinagung kantaka

tuwan gupnur winuwus mèh prapti
wus utusan marang Surakarta
yèn dina Rêbo praptane
dene kang arsa mêthuk
kangjêng gusti pangran dipati
Dyan Ayu Pringgalaya
dadya kanthinipun
sampun angundhangi bala
duk puniku wong Surakarta kèh malih
prapta samayan dina

kanjêng gusti budhal wanci enjing
miwah Radèn Ayu Pringgalaya
gumuruh wadyabalane
bupati ingkang mêthuk
Pakuningrat jêro kêkalih
kalih bupati jaba
numbakanyar sèwu
praptanira nèng Kaleca
twan gupêrnur pêpanggihan lan Jêng Gusti
Anom Mangkunagara

miwah radèn ayu adipati
têtabean tan dangu gya budhal
nunggil rata katigane
tansah nglirik gupêrnur
marang kangjêng pangran dipati
gêrahe ingkang soca
katon sênggangipun
dangu-dangu atêtanya
gêrah tuwan punapa tan kraos malih
nauri jêng pangeran

botên wontên kang karaos malih
gupnur langkung sukane kang manah
prapta ing loji lampahe
angaso enjingipun
badhe laju sowan mring puri
jêng gusti ingaturan
kondura rumuhun
sumados enjing lêbêtnya
dene wau gêrah dalem sang siniwi
panggêng santêr kewala

kangjêng gusti gya kondur mring puri
sang anindya mantri karo samya
tugur anèng pura bae
samana samya mêtu
amanggihi Gupnur Samawis
sawusnya jawat asta
lajêng tata lungguh
gupnur tanya gêrah nata
amangsuli wau dipati kêkalih
taksih panggêng kewala

langkung ngungun Gupêrnur Samawis
dangu-dangu gupêrnur têtanya
mring Dipati Sindurjane
sintên sudara tuduh
anindhihi sagung kang baris
ingkang sudara tilar
Sindurja sumaur
bupati kang kula patah
Dyan Tumênggung Kartanagara akanthi
Tumênggung Mangkupraja

gupnur manthuk inggih wus prayogi
Kartanagara lan Mangkupraja
yêkti pantês ing gawene
wusnya dalu gupêrnur
patih kinèn wangsul mring puri
sinigêg Surakarta
gantya kang winuwus
yêktine sarêng kang lampah
nanging ingkang carita kinarya gênti
nagari ing Mataram

têlikipun ingkang sami prapti
samya angsal pawarti waspada
lamun kang raka gêrahe
inggih kangjêng sang prabu
saya wêwah sangêt ing mangkin
sarira langkung risak
tangèh lamun lulus
gunêm sagunging santana
pra bupati sadina-dina agilir
anèng Mangkunagaran

sami rêmbag amêksa ngaturi
mring kang rama jumênênga nata
wus gilig kabèh rêmbuge
santana pra tumênggung
Pangran Mangkunagara ngirid
praptanirèng ngajêngan
sarêng aturipun
Pangeran Adiwijaya
Pangran Purubaya Pangran Singasari
Pangran Mangkukusuma

lawan sagung kang para bupati
jêng pangeran pinaksa ing kathah
manthuk alon timbalane
pêpaka sesuk-esuk
iya padha matêngkên pikir
mengko payo bubaran
sarêng awotsantun
jêng pangeran sapraptanya
ing dalême kang bibi dipun aturi
bibi wau kawula

dipun pêksa sami dèn aturi
madêg nata mring para santana
miwah pra bupati babèh
nauri ingkang ibu
dhuh pangeran kadosa pundi
pakone para kadang
tuwin punggawagung
lamun bandara nampika
nampik wahyu dadya durakèng Hyang Widi
karya masguling kathah

raka paduka kang wontên ngriki
Kangjêng Pangeran Adiwijaya
gêntine bapa yêktine
sakarsane tinurut
pangran nabda makatên bibi
kang bibi wuwusira
gih-gih sampun-sampun
ila-ilaning wong kuna
anut maring kadang tuwa ambrêkati
awit gêntining bapa

Kangjêng Gusti Pangran Sukawati
dadya èmêng tansah rinarasa
sadalu muput tan sare
anèng panêpèn nêkung
ngêningkên tyas angèsthi Widi
anêgês karsaning Hyang
Kang Murwèng Pandulu
wontên ambêk kang linakyan
sarengate narpati kataman ing sih
abiprayaning driya

wontên astha kapastha dèn èsthi
trustha muka kaèsthi ing ôngga
gumiri-giri gora rèh
gora-godha gumuruh
girayasên sihing dumadi
dadya dede dinalan
katula kalantur
punika kang pinaryitnan
bêbukane bêbèka ngalang-alangi
langêning karaharjan

ngraos wontên ingkang dipun èsthi
yèn kalakon jumênêng narendra
janji marang pêpatihe
miwah punggawanipun
byarraina pangeran mijil
pinarak ing pandhapa
animbali gupuh
Pangeran Mangkunagara
angirida pra santana myang bupati
pangran praptatur sêmbah

sampun aglar santana bupati
angandika alon jêng pangeran
kulup rèhning wus karsane
sakèhing kadang ingsun
miwah ingkang para bupati
bakal junjung maringwang
jumênênga ratu
ingsun mung anut kewala
nanging padha dèn maklum myang angawruhi
barang rèh kaluputan

dene ratu asabèng wanadri
Pangran Mangkunagara sumôngga
santana pra bupatine
prasamya saur manuk
jêng pangeran ing Sukawati
kulup padha rasakna
dina sesuk-esuk
iya tanggal ping sapisan
sasi Sura anuju ing taun Alip
iku gon jumênêngan

nanging nora nuju Sênèn Kêmis
tanggal sapisan dina Jumuah
payo rêmbugên ing mangke
santana wus sarêmbug
miwah sagung para bupati
matur yèn sêpuh tanggal
lawan dintênipun
marma santana bupatya
abipraya jumênêng Jumuah ari
tanggal sapisan Sura

jêng pangeran uga wus anggalih
badhe patih pangulu myang jaksa
sarêng sadintên adêge
jêng pangran nulya kondur
Pangran Mangkunagara mijil
lawan sagung santana
tuwin punggawagung
lajêng dhatêng pondhokira
Pangran Mangkunagara sagung bupati
pra santana rêmbagan

pangran dhawuh kinèn animbali
para pradikan ing tanah Pajang
Kudanawarsa ge-age
umêsat dutanipun
kangnimbali pradikan sami
ing wong Galan Kajoran
ing Pacalanipun
Majasêm Konang Têmbayat
Kêmbangarum Pasucèn Astana Wêdhi
nadyan dalu praptaa

ingkang tanah Mataram prasami
kinèn sowan enjinge kewala
wus samya matêng rêmbuge
ing dalu tan winuwus
enjing sagung kang pra dipati
seba bêkta barisnya
sagung pra tumênggung
miwah kang para santana
sabarise nèng alun-alun ngèbêki
pan kadya garêbêgan

wiyosira Pangran Sukawati
sampun kadya kanthining narendra
kaprabon upacarane
asamêkta sadarum
kang ampilan anganan ngering
upacara karajan
kang praba ngênguwung
dene jroning panangkilan
pra santana bupati panèwu mantri
wus pêpak ambalabar

sapraptane ing wangun pangrawit
lênggah anèng ing amparan dênta
Pangeran Rôngga kilène
myang Pangran Kadilangu
munggèng kursi jajar alinggih
Sayid Ngabdulrahêman
kang kapindha oprup
Pangeran Mangkunagara
kinêjepan ngadêg lère Tuwan Sayid
sigra dènnya dhang-undhang

yèn kang rama umadêg narpati
nama Susunan Pakubuwana
Senapati Ngalagane
iya Ngandurahman Nur
Sayidina Panatagami
ingkang tuhu narendra
mandhirèng amêngku
talatahing nuswa Jawa
saur manuk sagunge ingkang sumiwi
pradikan samya donga

munggang kodhokngorèk samya muni
gya binarung drèling wadyabala
sinauran mriyêm gêdhe
kadya giri gumuntur
gêtêr patêr anggêgêtêri
wusnya kèndêl sadaya
pakurmatan wau
sang madêg nata dhêdhawah
kang kinarya patih ngiras senapati
Pangran Mangkunagara

patih kuwasa amisesani
bang-bang alum-alum nagri kasrah
kang kinarya pangulune
Ki Ngabdullah duk wau
pan mardika Astana Wêdhi
gêng luhur asambada
sinungan jêjuluk
Ki Pangulu Dipaningrat
lawan malih Ranawijaya Ngabèi
ingkang kinarya jaksa

wus jinunjung apangkat bupati
nama Tumênggung Sasmitasastra
sawusira dhawuhake
kondur wau sang prabu
kanthèn asta lan Tuwan Sayid
Sayid Ngabdulrahêman
dadya ipenipun
tinariman naking-sanak
putri Kablitaran antuk Tuwan Sayid
srimanganti duk prapta

nolèh dhawuhakên animbali
Pangran Dipati Mangkunagara
santana pra bupatine
gandhèk dhawuhkên sampun
pra pangeran patih bupati
kèrid tumamèng pura
lajêng sang aprabu
pinarak anèng pandhapa
andrawina lan sagung para bupati
miwah para pangeran

pra panèwu mantri kang nèng jawi
pinaringan saking jro jodhangan
anggili dangu pêdhote
kang dhatêng masjid Agung
pira-pira jodhangannèki
kèndêle pra pradikan
nèng surambinipun
prasami angêpung ajad
kongsi surup wau bubare kang baris
wêdale pra bupatya

nêngna ingkangsampun madêg aji
gantya malih nagri Surakarta
Gupnur Hondhorêp praptane
pan sawêg tigang dalu
Pangran Buminata manggihi
rintên dalu kewala
mring gène gupêrnur
akathah wêwadulira
kapracaya mring gupêrnur dèn trêsnani
pan wus antuk pangêbang

kala gupnur duk manjing jro puri
sri narendra tan sagêd pinarak
sampun cat èngêt cat supe
gupêrnur lêbêtipun
patih kalih samya umiring
ingkang têngga sang nata
kang rayi sang prabu
Kangjêng Ratu Madurêtna
wong lanange Saradipa Ki Ngabèi
lawan Ki Wirajaya

gupnur prapta lênggah marêpêki
sri narendra datan angandika
gupêrnur sru ing ature
dhuh-dhuh kangjêng sang prabu
gêrah tuwan paran ing mangkin
yèn sampun tan kabangkat
inggih sang aprabu
aluhung nuntên pasraha
kraton tuwan dhatêng putra paduka ji
pangeran adipatya

mupung tuwan maksih amêningi
jênêngipun putra padukendra
sang nata ririh dhawuhe
lah sapa kowe iku
gupnur alon dènnya nauri
pun Hondhorêp kawula
ya ta sang aprabu
astanya arsa ngrangkula
nora gadug sarwi waspanya drês mijil
gupnur asalênggrukan

karêrantan kalane umiring
sri narendra duk bêdhah Pacina
lara-lapa dèn tutake
praptèng bang wetanipun
pirang warsa nabrang ing wukir
mangkya sang nata arsa
andhingini surud
kondur jaman kalanggêngan
Ratu Madurêtna anyandhing ing kering
ngemutakên kang raka

ing ature gupnur wanti-wanti
sri narendra gya èngêt wardaya
ririh dhawuh andikane
gupêrnur iya sukur
dene sira têka pribadi
prakara sutanira
ki dipati iku
ya môngsa bodhoa sira
sadurunge sauwise pasrah mami
iya marang ing sira

lajêng kèndêl tan ngandika malih
gupnur mêdal wus eca kang manah
mung ngantos pêndhak enjinge
gupêrnur samêkta wus
ingkang prabot saking Batawi
wêlinge tuwan jendral
kalamun gupêrnur
jumênêngakên narendra
kinèn ngangge kagunganipun kulambi
miwah têkên karajan

têkên bludru pinasmèn rêspati
wujudipun têkên gêng jababah
wusnya ngrasuk busanane
karya gêtêr kang dulu
kadya Trajutrisna Narpati
Prabu Narakasura
ing pasêmonipun
dalu takèn Endranata
pratingkahe wong agung Mataram nguni
yèn ingadêgkên raja

enjing gupnur lumêbêt ing puri
dina Sênèn enjing ping sakawan
Sura Alip ing taune
sapraptane kadhatun
angaturi mring kangjêng gusti
nuli kêkampuhana
upacaranipun
para paman pinundhutan
pra santana kang pinatah ngampil-ampil
kadi adat kang rama

wus samêkta kaprabon narpati
kangjêng gusti miyos magêlaran
gupnur nganti nèng kanane
ngiring ampilan prabu
orêg sagung wadya jro mijil
miwah wong kadipatyan
kang miyat supênuh
sapraptaning panangkilan
wus pinarak lan gupnur jajar nèng kursi
dhampar nganggur sakêdhap

gupnur angling hèh Radyan Dipati
Sindurêja miwah Pringgalaya
pra santana sadayane
lawan wadyabalagung
pra bupati kaliwon mantri
padha miyarsakêna
yèn mangke sang prabu
sèlèh karaton maringwang
wus amundhut nama Ki Agêng Matawis
marma talatah Jawa

ing samêngko ingkang angratoni
ya manira yèn ana malanga
têkakêna padha mangke
sadaya padha dhingkul
pra santana patih bupati
wontên satêngah êjam
angadêg gupêrnur
malih dènnya undhang-undhang
miyarsakna hèh patih para bupati
miwah kang pra santana

lamun wong gêdhe-gêdhe Bêtawi
tuwan jendral ngadêgakên raja
Pangeran Dipati Anom
sarta pangwasanipun
linuwihkên ing nguni-uni
jêjuluking narendra
ya ingkang Sinuhun
Jêng Sunan Pakubuwana
Senapati Ngalaga Ngabdurrahmani
Sayidin Natagama

tata pandhita rasaning bumi
nulya jinunjung sang madêg nata
anglênggahi dhêdhampare
munggang gya munya umyung
drèl sanjata awanti-wanti
mriyêm gêng magêlaran
munya ting jalêgur
prajurit Walônda uga
urmat êdrèl sanjata mriyêm nauri
gumlêgêr ngombak-ombak

ki pangulu ngulama myang kêtib
juru suranata myang pradikan
andêdonga wilujênge
mring kang jumênêng ratu
patih kalih lan pra bupati
majêng ngabêktisamya
ing kangjêng sang prabu
prapta kaliwon warata
jêngkar saking paglaran jêng sang siniwi
têdhak loji samana

rawuh dalêm anèng jroning loji
lênggah dhampar patih kalih ngarsa
banjêng pra bupati kabèh
sang nata sigra dhawuh
Buminata kang saking wukir
sinung nama pangeran
dipati kang lungguh
tigang èwu kathahira
lan minôngka senapatining prajurit
nulya kang pra santana

Adinagara Danupayèki
Pangran Ngabèi Arya Mataram
samya pinundhut dhuwunge
pinurugakên sampun
marang gêdhong paresan sami
gêdhong gêdhe wetannya
samya munggèng bangku
Pangeran Adinagara
angandika mring kang raka mring kang rayi
iki lêlakon apa

ingkang ala têka dadi bêcik
ingkang bêcik têka dadi ala
ingkang raka gèdhèg bae
ingkang rayi andhêku
Pangran Adinagara nuli
animbali ajidan
Jungkur praptèng ngayun
pangeran alon ngandika
iya Jungkur matura gupêrnur aglis
sun iki takon dosa

Jungkur dhêku sigra matur aris
tinêmbungkên wêlinge pangeran
tuwan pra pangeran mangke
sami awêling atur
milanipun sami nglampahi
ingkang kados punika
paran dosanipun
dene tan rumaos dosa
pun ajudan Jungkur sampun dèn bisiki
mring gupnur wangsul sigra

praptanira anjujug ing wuri
wurinira Pangran Dinagara
pan sampun dèn lairake
dhawuhe tuwan gupnur
botên dosa tuwan prasami
nanging gupêrnur karsa
angrêsiki mangun
kaarjaning tanah Jawa
sami kadang paduka ingkang nanggupi
ngradin sirnaning mêngsah

nanging minta paduka ywa kèksi
ngrêrubêdi lan adamêl taha
tan wontên malih-malihe
mèsêm lajêng gumuyu
mèncêp sampun mupus ing galih
ngandika jêr ku apa
dene ta kumênthus
marmane kasurang-surang
tunggal lawan kakangane Mangkubumi
nora sudi kanggonan

èpèh nyêrwètèh mungil ngêruwil
Mangkubumi kang akèh dèn eman
kang siji dèn singgahake
kang rayi aturipun
Jêng Pangeran Arya Matawis
inggih botên kadosa
kadadosanipun
têka makatên punika
mila kula atur paduka rumiyin
nyana mêmantunana

gya ladosan minuman sumaji
wancinipun wus pukul sawêlas
tuwan gupnur parentahe
pangran sakawanipun
sampun sami susah ing galih
inggih nêdya punapa
wong pinrih rahayu
ayêm tyas pangran sakawan
adhêdharan pan sami aminum sopi
wau jêng sri narendra

andhawuhkên bupati ingalih
Pangran Pakuningrat marang jaba
pan dadya bupati gêdhe
gêdhe ngalih lumêbu
inggih dadya kaparak keri
Radyan Nitinagara
punika dèn lungsur
sami ipe sisihana
ingkang têngên Sasrawijaya wus lami
nama Sasradiningrat

Radyan Tumênggung Kartanagari
lêt sawarsa nênggih lungsurira
Sasradiningrat ngalihe
bupati kalangipun
Wirarana ingkang nglênggahi
duk nalika Dyan Sasra-
diningrat pinundhut
antuk Dyan Ajêng Kaluwak
Ki Ngabèi Surajênggala kinardi
tumênggung ing Mataram

Jawinata ingkang dèn gêntèni
nama Tumênggung Surajênggala
têlas wau timbalane
upêsir pra tumênggung
nutug samya sukanirèki
kasaru praptanira
caraka Matarum
tinimbalan maring ngarsa
mring gupêrnur caraka sru turirèki
tuwan kula dinuta

Kangjêng Gusti Pangran Mangkubumi
mundhut idin dènnya madêg nata
duk tanggal ing sapisane
Jumuwah dintênipun
gupnur asru dènnya nauri
nora ngidini ingwang
pan tuwan gurnadur
wus angadêgakên raja
nora nana ing Jawa ratu kêkalih
mung siji Surakarta

jêng pangeran dipati ing mangkin
wus ingangkat ratu kinawasa
ngluwihi rama eyange
punang caraka muwus
inggih nadyan dika kiyai
tan arsa ngidinana
parandene sampun
nolah-nolih dènnya ngucap
mèsam-mèsêm kadi wong dhêngglêng sayêkti
mandêlo dulerengan

tuwan gupêrnur akèn nakèni
ya wong apa lungguhe ing kana
kang tinakon lon saure
Patradipa ran ingsun
Bêkêl Ngêmbêl sawah sakikil
prandene nora beda
kongkonan tumênggung
gumêr wong gumuyu latah
patih kalih lan sagung para bupati
tuwin upsir sadaya

tuwan gupnur gumujêng dènnya ngling
iya kakang Ngêmbêl Patradipa
nuli muliha dèn age
nora ngidini ingsun
Patradipa asru dènnya ngling
lah gèh amit-amitan
gumêr wong gumuyu
lagi ngadêg pinaringan
kêton rolas gumuyu dènnya nampèni
olèh kêbo sapasang

gumêr malih kang samya miyarsi
Patradipa malih wuwusira
aloma Walônda kuwe
wus lajêng lampahipun
Dyan Dipati Sindurja nuli
tinimbalan mangarsa
gupnur lon amuwus
dyan dipati kadiparan
kengkenane Pangeran Amangkubumi
Dipati Sindurêja

anauri gih tuwan puniki
Pangran Mangkubumi luwih guna
kongkon othe-othe bae
kang kinongkon wong pêngung
growal-growal dènira angling
gupêrnur lon wuwusnya
tan kula paèlu
nadyan gawea têtawa
sasukane anganggêpa rare cilik
môngsa anglabêtana

lamun durung iya pelor mami
dadi banyu miwah dadi lêmah
sêdhih tan ana gunane
sasukane sun turut
Mangkubumi kêkancan mami
marma kalawan ingwang
langkung purunipun
anganggêp sawiyah-wiyah
nora bêsèt tibane ing awak mami
pama rare kewala

sri narendra andhawuhkên malih
sutanira Radèn Pringgalaya
Pringgadipura namane
sinêngkakkên ngaluhur
pan pinacak dadya bupati
agêng pinaring nama
Rahadyan Tumênggung
Pringgadiningrat sawusnya
satêngah nêm kondurngadhaton sang aji
pra bupati bubaran

jumênênge kangjêng sri bupati
ingkang rama mêningi nêm dina
ing malêm Akad surude
wanci satêngah wolu
layon dalêm jêng sri bupati
sinarèkkên Nglawiyan
gupnur rêmbagipun
sawusira tigang dina
gupnur mantuk sande dènira ngawaki
amukul ing Mataram

Kangjêng Ratu Madurêtna mangkin
pan sinuhun kondur mring Samarang
sang nata amaringake
sarêng lawan gupêrnur
sapraptane nagri Samawis
gupnur nulya utusan
tur sêrat sang prabu
surasane pra pangeran
kapat pisan sinuhun ingkang tumuli
praptane ing Samarang

myang prajurit Madura anuli
sinarêngna lan Surajênggala
ngumpul baris Tarayême
ri sampunnya sang prabu
anupiksa raosing tulis
sigra amatah wadya
ngatêr lampahipun
para pangeran sakawan
sapraptane anèng Samarang nagari
linajêngkên binucal

maring Selong winuwusa malih
sri narendra sampun adhêdhawah
wong Madura sadayane
barisa Trayêm ngumpul
têtindhihe ingkang prajurit
Dyan Carangmôndalika
pêpulunanipun
pramèswarining narendra
duk samana radyan pinaringan putri
miwah arta busana

budhal Surajênggala angirid
gangsal atus prajurit Madura
prapta Tarayêm lampahe
sarêngan praptanipun
bantu ingkang saking Samawis
tigang atus Walônda
Bali Bugisipun
nênggih kapitan sakawan
kawan atus badhe mukul ing Matawis
tan winarna ing marga

sapraptane ing Tarayêm baris
eca tyase prajurit kang lama
dene prapta bêbantune
tuwuh sudiranipun
rêmbagira kang para tindhih
badhe gitik Ngayogya
nganti pra tumênggung
kang amêpêk sikêp tundhan
kunêng malih Ngayogya ingkang winarni
dadèkakên parentah

Pangran Purbaya Pangran Suryadi
lawan Pangeran Mangkukusuma
wus budhal marang Pagêlèn
dene bupati bantu
Jagaraga Janapurèki
kang ngilèn ngalèr marang
Tarayêm bêbedhung
Dipati Suryanagara
Môndaraka Wiradigda lawan malih
Radyan Jagaulatan

mantrinira Pangeran Dipati
Mangkunagara Jayaangkatan
ing tanah Pajang kang êlèr
Jayadirja Tumênggung
Brajadênta lan Brajamusthi
urut Pajang kang wetan
lawan ingkang kidul
Pangeran Adiwijaya
Pangran Mangkudiningrat kanthi bupati
pangarsa Wiranata

dene ingkang têngga Sukawati
Adipati Pugêr kanthinira
bupati môncanagrine
ingkang sampun anungkul
bupatine Pangran Dipati
Arya Mangkunagara
kinon karya riwuk
mring pasisir anggêgila
pra bupati pasisir prasamya tintrim
tur acungan mring Yogya

ya ta wau Tarayêm winarni
wus samêkta mung anganti dina
pitung atus ing cacahe
Bugis Makasar Wangsul
gangsal atus Kumpêni putih
gangsal atus Madura
tindhihing wadyagung
Mayor Êtor ingkang dadya
senapati dene ingkang anisihi
Sakèbêr balanira

tigang atus dragundêr Walandi
kalih atus Kumpêni kang dharat
wadya Jawa têtindhihe
sagung para tumênggung
Mangkupraja Kartanagari
Tumênggung Wiraguna
akanthi Tumênggung
Natayuda Wiradigda
Dyan Urawan Kartadipa Rajaniti
lawan Surajênggala

samya nindhihi bala pribadi
mantri miwah prajurit arahan
wontên salêksa gunggunge
gêgamane tumênggung
kalih èwu sabrang Kumpêni
saking Trayêm budhalan
pinêthuk binedhung
Dipati Suryanagara
sakancane sami ngaturi udani
maring nagri Mataram

Sri Bupati Mataram duk tampi
warta lamun Kumpêni wus budhal
sing Trayêm agung balane
bata kinèn anggêmpur
karsanira ngoncati jurit
nêdya awêwêlutan
anjog maring Kêdhu
bata Ngayogya wus sirna
pra bupati sadina-dina wus rakit
kapraboning ayuda

Suryanagara Radyan Dipati
tarung riwuk nganthil kering kanan
sinêrot ngoncati mire
tinilar atut pungkur
kaku tyase tan dèn lawani
mayor kalih parentah
aja na maèlu
prang setan tan dadi apa
kang lêlampah wong cilik kaliwat sêdhih
bingung akarekelan

kèndêl marga bêbadan sawêngi
enjing budhal Dyan Surajênggala
ingkang dadya pangarsane
kang nèng Yogya cinatur
budhal ngetan dene kang kari
ingkang môngka kêkawal
priyayi katêlu
Wiraguna Wiratmaja
Wiranala sangang atus gunging baris
samya wahana kuda

baris Trayêm prapta manggih sêpi
amung mantri têtiga kinawal
atata pamondhokane
mayor parentahipun
anêlasah mungsuh nèng ngêndi
lan kinèn anarubna
sakathahing dhusun
Tumênggung Surajênggala
lan Tumênggung Rajaniti samya nuding
nlasah paraning mêngsah

sira Suryanagara Dipati
tinimbalan tinuduh dadia
marang Kêdhu panganjure
angetan ora dangu
têdhakira Prabu Matawis
ngalèr lajêng anulya
ngilèn jog ing Kêdhu
Dipati Mangkunagara
saha bala ing lampah kang munggèng wuri
prajurite akathah

ing pasantrèn makuwon sawêngi
enjing budhal masanggrahan Pathak
wong desa wus nungkul bae
nabrang Pêraganipun
nèng Têmanggung Sri Narapati
Pangran Mangkunagara
mung saênggènipun
tarub tan ana kang malang
samya têluk kang wontên sipat priyayi
Radèn Mangunkusuma

Arya Kusuma sampun anunggil
lawan Dipati Suryanagara
myang Môndaraka barise
Jagaulatanipun
Wiradigda wong Kêdhu sami
prasamya ingundhangan
satus jaran wolu
wus kathah prajuritira
nging ombyokan kawuwus Pagêlèn sami
mring Kêdhu katimbalan

Pangran Purbaya praptanirèki
prajurite rongèwu turôngga
nyèwu pangeran kalihe
Mangkukusuma wau
lawan Pangran Arya Suryadi
prajurite turôngga
sami cacah nyèwu
nanging wau ingkang raka
durung tega angangsahêna prajurit
yêkti marahi gêtas

kawarnaa kang anèng Matawis
myarsa anèng Kêdhu mêngsahira
samya ngumpul sadayane
wong sa-Kêdhu sumuyud
yèn lamia anèng Matawis
sikêpe pra bupatya
minggat nusul mungsuh
rêmbag sigra bêbudhalan
baris agung sing Yogya mring Kêdhu malih
wus praptèng Parimana

Suryanagara Radyan Dipati
tur uninga yèn Kumpêni prapta
nèng Parimana barise
sigra budhal sang prabu
saking Kilènpêraga kêrig
wus prapta Ngadiraja
angantosi mungsuh
sadalu dènnya pirêmbag
pamêthuke mêngsah nèng Tidhar ajurit
dene ra-ara jêmbar

rakit gêlaring ayuda benjing
ingkang rama amundhut ing dhadha
mundhut katri punggawane
Jagapura Tumênggung
Janagara miwah Dipati
Jayaningrat Mataram
nèng dhadha gènipun
kang badhe ingabên dharat
Jêng Pangeran Dipati Mangkunagari
kang ngajangi Madura

Radèn Dipati Suryanagari
angajangi wong Kumpêni Islam
katri punggawa kanthine
pacêkan Mantri Kêdhu
kang ginawa tumut ngobyongi
wus matêng kang pirêmbag
tan kawarnèng dalu
enjing budhal atêngara
rêbat papan Kumpêni budhal marpêki
amrih yuda kênaka

praptèng ara-ara Tidhar
wong Kumpêni kidul kang dèn anciki
kang êlèr Prabu Matarum
Kumpêni tata gelar
mayor kalih andhadhani ênggènipun
dragundêr lawan kang dharat
angumpul dadya sawiji

mriyêm kalih lawan tiktak
mung sakawan anèng dhadha anunggil
kang pangawat kiwanipun
prajurit ing Madura
Radèn Carangmôndhalika gangsal atus
pangawat kang têngênira
Kumpêni Islam prasami

Pangeran Mangkunagara
wus angilèn ngidul adhêpirèki
prajurite patang puluh
kang kinèn tilar tumbak
aja ewuh kapiran pêrange pistul
panah ingkang kalih dasa
Dipati Suryanagari

sabalane wus angetan
madhêp ngidul ngajêngkên bala Bugis
Makasar Sêmbawa Butun
pitung atus sadaya
pra bupati kalih kiwa têngênipun
nênêm ingkang munggèng dhadha
anunggil lawan Kumpêni

sri narendra ing Mataram
ngilèn ngetan jojog kudanirèki
wus prayoga rakitipun
asru dènnya ngandika
dèn abêcik mungsuhira kadi mêndhung
wus dènnya sawang-sinawang
Mayor Por lanas ing jurit

mangke dèn ririh kewala
dimèn gitik eca dèn paekani
usar sampun katêlanjur
wontên kalih pambalang
wong Mataram samya giyak sarwi kukuk
angêdrèl Kumpêni usar
sapisan wus dèn susupi

mantri pinilih anunjang
para mantri kaparak anututi
para santana tumênggung
samya umangsah dharat
Janapura Jayanagara angamuk
akuwêl ulêng-ulengan
sami rok asilih ungkih

caruk rukêt amangrêmpak
rame udrêg gumuruh tambur bèri
bêndhe awor carawangsul
wor surake kang wadya
Adipati Suryanagara wus campuh
Wiradigda Môndaraka
pra dipati angawaki

Dipati Suryanagara
mantri anyar Kêdhu kang dèn tindhihi
ingadu dharat angamuk
lawan Kumpêni Islam
rame caruk surake wadya gumuruh
kadya prahara ruhara
kumarubut rêbut pati

Pangeran Mangkunagara
ngangsahakên prajurit kang turanggi
kumrutug swaraning pistul
wadya Madura mangsah
Carangmôndhalika ngabani angamuk
kotbuta anêmpuh rampak
mungsuh mêngkab nganan kering

panumbake ingoncatan
giwar mistul ana ingkang jêmparing
pinistulan ngalèr ngidul
wus kathah ingkang pêjah
kaku tyase anyarêmpêng nyêrot purun
tinadhahan kang sanjata
saking sanginggil turanggi

nêmpuh wusnya muni giwar
mistul wuri jêmparing nganan ngering
sami kakuning tyasipun
sayah binakta giwar
Carangmôndhalika taksih apepayung
sami andheprok sadaya
Pangeran Mangkunagari

angangsahkên wong kang tigas
mantri jêro pangeran anindhihi
sarêng nyamêthi anêmpuh
nubruk ngilês turôngga
wong Madura bingung panumbake luput
kalamun tinumbak kêna
rusak buyar bosah-basih

Radèn Carangmôndhalika
cinakuthak pinistul sampun kêni
jaja kang kiwa anêluk
sigra Kudanawarsa
mudhun saking turôngga anumbak purun
Radèn Carangmôndhalika
kawatgata wus ngêmasi

tumpês kèlês wong Madura
gangsal atus mung limalas kang kèri
kacêkêl urip nêmlikur
mantrinipun satunggal
Dêmang Brajawati rolas kancanipun
tan karuwan palayunya
angungsi bala Kumpêni

Mayor Por kang kacakuthak
Kumpênine usar wus akèh mati
Sakèbêr nisih lumayu
amung pêjah sadasa
dragundêre usar kari pitung puluh
pisah mangiwa mangawat
tumenggung kalih tut wuri

Dipati Suryanagara
sakancane ngidak pangamuknèki
ungkih-ingungkih abakuh
sagung para kapitan
angawaki kang pra bupati anempuh
caruk rok aliru watang
cinorok rukêt kinêris

kapitan katiga pêjah
Kumpêni Slam rusak barisnya ngisis
ingamuk para tumênggung
para mantri sadaya
ing prang wuru liwung ulengan apêluk
akèh kang watang-winatang
ana kang kêris-kinêris

Bugis Bali sampun risak
sakarine ngungsi marang Kumpêni
maksih rame ing prangipun
rukêt bala Walônda
wong Mataram barêng nêmpuh ambyuk nubruk
Dipati Suryanagara
saunggulira angungsir

lajêng ngawêt saking wetan
sarêng nêmpuh kotbuta ing ajurit
Kumpêni Slam kathah lampus
dragundêre wus giwar
Mayor Êpor ebat tanaganing mungsuh
lajêng dènira kaplajar
Kumpêni ingkang lumaris

nadhahi kalawan tiktak
wantu kêdhik satus ingkang lumaris
rukêt cinorok abingung
tumpês satus sakêdhap
ting gêlasah tiktake binandhang sampun
tuwin mariyêm tinilar
gusis lumayu angisis

Sakèbêr mulat mangetan
yèn Mayor Por sampun lumayu têbih
tambur lan banderanipun
tiba sampun kabandhang
mung Sakèbêr maksih rèrèh unduripun
mungsuh samya ambêbandhang
tan ana ingkang angungsir

Ki Tumênggung Wiradigda
Kartadipa lawan Kartanagari
tan pisah Sakèbêripun
Tumênggung Mangkupraja
Wiraguna lan Natayuda kabutuh
palayune katungkêpan
Dipati Suryanagari

kinêpung kèndêl kewala
samya nungkul wau kang mênang jurit
nèng padhusunan angaup
Pangeran Purubaya
wau pamit duk arsanira umagut
anyingkirakên kang garwa
sabubare aprang prapti

antuk Walônda satunggal
pan Walônda bingung tan wruh ing margi
kasasar dènnya lumayu
katur dhatêng kang raka
asêseba nèng ngandhap waringin agung
kang putra sampun umarak
miwah sagung pra bupati

sami ngaturkên bandhangan
Adipati Suryanagara ngirid
wau bupati katêlu
Suryanagara lênggah
ing wurine Pangran Mangkunagarèku
bisik-bisik aturira
pangeran nauri aris

Panumping pun Wiraguna
aja owah mantri kaliwonnèki
Suryanagara umatur
Mantri Kêdhu pacêkan
Ranadipa Randhusana cangkokipun
mantêp wantêr purun aprang
antuk kapitan satunggil

pêjahe rukêt tinumbak
pun Kapitan Layar Kapitan Bugis
kêkalih sareyanipun
kang têtulung dèn iras
wontên ngajêng kula anggènipun caruk
sang nataris angandika
iya uwonge kang êndi

nèng wingking kinèn mangarsa
lênggah mapan ngandika sri bupati
lah dene iku abagus
kulup Mangkunagara
iya mèmpêr Si Kudanawarsa iku
ingkang putra matur nêmbah
inggih sayêkti yèn mirib

ngandika wau sang nata
ingsun pundhut ingsun karya bupati
bupati miji wong sèwu
salungguhe kewala
kaarana Si Tumênggung Singaranu
sawah jro gêdhong kapêdhak
tur nêmbah konjêm ing siti

hèh adhi Suryanagara
tunggalêna iku karyaning jurit
Si Tumênggung Singaranu
lawan Si Wiradigda
Môndaraka Si Jagaulatan iku
Dipati Suryanagara
sandika aturirèki

dènira prang lingsir wetan
lingsir kilèn nênggih bubaring jurit
cinacah Walônda lampus
kathahe tiga bêlah
Bali Bugis ingkang pêjah kawan atus
pan kawan atus sawidak
prajurit Madura mati

wong Jawanipun akathah
budhal saking paprangan sawadyèki
pakuwon Sukarwe dhusun
sadalu suka-suka
pra pangeran samya natab carawangsul
punggawa kang agêng samya
anatab kang carabali

Dipati Suryanagara
Adipati Jayaningrat Matawis
samya nabuh carawangsul
ing jro anatab munggang
pra prajurit sapocapan samya ngungun
kalane marwasèng mêngsah
saur-sinauran sami

kunêng ing dalu wus enjang
Jayaningrat Mataram tur udani
yèn Kumpêni lampahipun
mring Yogya mung sakêdhap
mampir kalih êjam prasamya alaju
angetan inggih wikana
ing lampah kang dèn purugi

suka wau duk miyarsa
sakalarsa kôndur dhatêng Matawis
têngara budhalanipun
Pangran Mangkunagara
Pangran Purubaya kang munggèng panganjur
Dipati Suryanagara
nèng wuri kang pra bupati

Kêdhu anyar têtêlukan
pra bupati samya atilar mantri
kang samya têngga ing Kêdhu
wau ta lampahira
pan sadina rêrêp dhusun Watukarung
enjing sawadyane budhal
praptane Ngayogya nagri

Mangkunagara angetan
ingkang rama dene dèrèng dhawuhi
badhe ing pakuwonipun
sinusul ingandikan
ingkang rama kèndêl ngêntosi nèng Bakung
sapraptanira kang putra
kang rama ngandika aris

kulup ingsun gawèkêna
ya kadhaton ing desa kidul iki
Kabanaran jêmbar iku
ingkang putra sandika
pra bupati ingirid sadaya tumut
prasamya andum pakaryan
Kêdhu Pagêlèn Matawis

ing Bakung ingkang atêngga
abdi dalêm ing jro ingkang prajurit
wau kang samya anambut
kitha ing Kabanaran
tan alama dadya pasang rakitipun
abagus rata ajêmbar
polatan ing kanan kering

Dipati Suryanagara
lan Dipati Jayaningrat tinuding
amondhongi sang aprabu
prapta matur tur sêmbah
kula ngutus ing putra tuwan sang prabu
Dipati Mangkunagara
tur wikan kadhaton dadi

jêng paduka ingaturan
sri narendra sigra budhal lumaris
ngidul ngetan praptanipun
pinêthuk baris urmat
drèl ping tiga urmat pangadhatonipun
arja sagung pra bupatya
atata pomahan sami

Pangeran Mangkudiningrat
Pangran Adiwijaya duk udani
kala mayor kalih langkung
sami kagyat tan nyana
dene mêdal margi agêng datan purun
mêdal pinggir gunung Kêmbang
angalèr ngetan jognèki

Jatinom Pabelan Kopat
ngalor anjog ing Ngêndho ngetan malih
praptèng Kuwêl ngalèripun
Pêngging kèndêl sakêdhap
nuju wontên baris arahan ing ngriku
Mas Dêmang Surakartika
baris Pêngging kang nindhihi

pinarêng Sang Adipatya
Pringgalaya têtinjo baris Pêngging
sami kagète pinêthuk
Mayor Por têtabean
Mayor Pèbêr tabean lajêng angrangkul
Pringgalaya guragapan
adhuh tuwan kadipundi

sakèrine pra bupatya
ngujung maring Pringgalaya Dipati
Dyan Wiradigda Tumênggung
Tumênggung Kartadipa
miwah sira Kartanagara Tumênggung
Tumênggung Surajênggala
lan Tumênggung Rajaniti

kabèh prasasat wêwuda
dènnya pisah lawan kang wadya sami
Sakèbêr gêmêt atutur
sapolahe prang Tidhar
mangke kathah Mangkubumi balanipun
duk prang Tanjung kadar pira
prandene bôndakalani

sawusira dhêdhaharan
anèng Pêngging budhal mring Bayalali
Pringgalaya ngetan sampun
mantuk mring Surakarta
nèng Bondalêm pisahe lan mayor wau
sapraptanira Samarang
Mayor Êpor ingkang kari

Sakèbêr kinèn wangsula
marang Surakarta sawadyanèki
dragundêre pitung puluh
saha sinungan gaman
prapta Surakarta gantya kang winuwus
Pangeran Adiwijaya
Mangkuningrat Singasari

ingkang sami tinanggênah
tanah Pajang duk langkunge Kumpêni
rencang Kumpêni kang kantun
prasamya binegalan
mring mantrine nênggih pangeran katêlu
angsal tambur lan bandera
kang binegal samya kingkin

wau wong agung Matawis
Pangeran Adiwijaya
Mangkudiningrat tigane
Jêng Singasari Pangeran
rêmbag prasamya sowan
marang kangjêng sang aprabu
kang ngadhaton Kabanaran

budhal praptane Matawis
katur sagunging bandhangan
lan ngaturakên wartane
lampahe mayor kalihnya
sang nata langkung suka
wus kinèn atata dunung
wismèng nagri Kabanaran

saya agung ingkang prapti
wong Kêdhu Pagêlèn samya
môncanagara kang êlèr
Dipati Pugêr kang prapta
bupati ing Balora
miwah bupati ing Warung
Sêsela myang Jagaraga

Jayadirja lawan malih
Man Rôngga Wirasantika
wong Dêmak Jipang saparo
samya seba garêbêgan
mring nagri Kabanaran
anuju garêbêg Mulud
arja lir nagri wus lama

samana nagara dadi
nanging cara pabarisan
sagung wismane punang wong
samya ngajêngakên marga
jajidharan arata
wisma gêng-agêng anglajur
gênggêng jaro pra bupatya

lurunge jêmbar arêsik
akathah marga prapatan
prayoga wêdhi sitine
gasik kambah ing akathah
toya wêning tumumpang
sabên kang para tumênggung
sami adarbebalumbang

miwah ingkang para mantri
tan towang karya balumbang
Jumungahipun agêdhe
Pasar Gêdhe sabên dina
dodolan warna-warna
warung urut pinggir lurung
murah kang sarwa tinumbas

garwa putrane sang aji
myang Pangran Mangkunagara
kang anèng Sukawatine
samana wus samya prapta
miwah kawulawarga
tan ana kantun wus kumpul
anèng nagri Kabanaran

langkung arjaning nagari
balabar ingkang pomahan
têgal tarataban kabèh
wus samya kaisèn wisma
wong ngumbara karasan
mangkana gantya winuwus
Kumpêni akarya gêlar

Mangunonêng duk rumiyin
pêpatihe Sunan Cina
kacêkêl kala bêdhahe
Randhulawang nèng Toyamas
marma anèng Jakarta
dadi gêloco nèng ngriku
ing mangke arsa dinuta

suwitaa mring Matawis
sarta ginawan nagara
ing Pathi dèn paringake
lakunipun rong prakara
yèn kanggo ginawea
pêpatih amangku rêmbug
pinasrah barang prakara

rinêmbugana kang bêcik
iya lawan dèn tanggunga
Kumpêni mitra sêdyane
sêca tuhu angamonga
mring trah Pakubuwanan
yèn wus tan kêna dèn êluk
nora ina pining sapta

lan anggawa maosandi
panutut anuting karsa
yèn mungguh wong Jawa pèlèt
Kumpêni usada trêsna
nora panggawe cidra
cinidrana yèn apêngkuh
pêngkuhe ambuwang nalar

samana wus angirupi
Mangunonêng mring wong desa
saking Kumpêni gêlare
piranti amranti bala
Mangunonêng wus mêdal
saking Kumpêni misuwur
minggat dosa rêbut gêsang

wus anjog nagari Pathi
bupatine samya kesah
mring Samarang pangungsine
wong Pathi nungkul kewala
tan ana kang malanga
Mangunonêng undhang sampun
siyaga kapraboning prang

wus samakta ingkang baris
saragêni wolung dasa
satus sawidak numbake
mantrinipun kawan wêlas
saking ing Pathi budhal
sakawan banderanipun
sêdyanjog ing Garobogan

ing Garobogan wus prapti
suwêng kang darbe nagara
Dipati Pugêr Patihe
Dêmang Wrêgadimanggala
ingkang têngga nagara
kalawan urunanipun
bupati môncanagara

Balora Warung lan malih
Jagaraga miwah Jipang
para mantri urunane
têngga nagri Garobogan
kapalan nigang dasa
dadya kumpul gangsal atus
sapalih pasisir Dêmak

dalême dyan adipati
anèng sawetaning Bicak
rinakit kadya kadhaton
Mangunonêng praptanira
mondhok paseban jaba
cingak wêwangunanipun
lan kathah ingkang atêngga

Wrêgamanggala manggihi
lan para mantri urunan
wong môncanagara kabèh
Mangunonêng tigang dina
kèndêl nèng Garobogan
andina patakonipun
solahbawaning dipatya

sabubare Randhukori
Dêmang Wrêgadimanggala
ingkang galur lêlakone
ngaturi para pangeran
kang apês lan digdaya
ingayonan wrating pupuh
kang apês tinundhung kesah

kang prawira dèn ugêmi
pamomonge rinungkêban
dènira dadi bêbotoh
Pangran Mangkubumi ingkang
tan mèngèng binotohan
mangkya kadadosanipun
jumênêng ratu prakosa

Mangunonêng brêbês mili
ngrasa tiwasing sarira
nèng Batawi dadi gloco
Dêmang Wrêgadimanggala
angandhêg lampahira
ngantos sautusanipun
tur uningèng Kabanaran

anuduh mantri kêkalih
kêkapalan kalih dasa
ing marga tan winiraos
praptanirèng Kabanaran
katur mring sang dipatya
sêrate winaos sampun
kadriya têmbunging surat

lajêng undhang pra bupati
seba mring Mangkunagaran
wus katur wau surate
ingkang saking Garobogan
Pangran Mangkunagara
lajêng sowan mring kadhatun
canthèl atur ingandikan

lawan Pugêr Adipati
myang Dipati Jayaningrat
katri prapta ngarsa katong
Pangeran Makunagara
matur atur uninga
Mangunonêng praptanipun
badhe sumiwèng narendra

ngandika sri narapati
lah padha sira rêmbuga
lan para bupati kabèh
lah kakang Pugêr ta sira
Dipati Jayaningrat
priye kang dadi rêmbugmu
Dipati Pugêr turira

sumôngga karsa narpati
pun Mangunonêng punika
lair batinipun lobok
wite têngah lan wêkasan
loboke botên gothang
jaba jero ngajêng pungkur
gêgubrês edan-edanan

pikir botên mawi dêling
mung inggih iya punika
anglarug banjur dêlojor
paitane gêgêmblungan
angingkrang salengkrangan
mung nguyuh palari patut
punika atur kawula

Jayaningrat ing Matawis
ature inggih punika
pun Mangunonêng dede wong
upami kinarsakêna
anggarapa prakara
sayêktinipun têruwu
ping kalihipun punika

kula kintên ngêngilani
sagah dhatêng ing Walônda
anggêgampang tan wrin kewoh
punapa rare sadaya
kang ngadhêp padukendra
tan wruha panggawanipun
ing sasêran kamadaka

ngandika sri narapati
yèn katêlu wus mupakat
kulup kapate lan ingong
nanging sanak-sanakira
santana pra bupatya
padha tarinên sadarum
Si Mangunonêng praptanya

wus mêdal wong agung katri
Pugêr karya srat wangsulan
wus kinèn anglajêngake
Mangunonêng lampahira
dutane wus tinulak
maring Garobogan mantuk
ing marga tan winursita

prapta sampun dèn dhawuhi
Mangunonêng lajêngira
sigra atêngara bêndhe
budhal saking Garobogan
dene kang wadyabala
kadi wontên kawan atus
lan mawi talèdhèk gangsal

kang gêndhèng samargi-margi
dènira nglangkungi wana
gumuruh alas pajatèn
alas ing Kêndhêng punika
praptane kidul arga
kèndêl ing Tambak Tênawung
amakuwon kalih dina

lajêng mangidul lumaris
Tumênggung Mangunonêngan
wus makuwon ing Garompol
akathah wong kang suwita
Pangran Mangkunagara
nuduh baris kang kalanthung
Tumênggung Kudanawarsa

Mantri Sukawati kalih
ingkang ngirid tuduh marga
Mangunonêng ing lampahe
manawi akarya gita
sagung baris pangarsa
samarga anitih tandhu
ngidul ngilèn lampahira

sapraptaning Jatisari
wangsuling wong Sukawatya
nanging sampun masrahake
mring mantri Mangkunagaran
kang ngirid angatêrna
Dêmang Jagayuda gêmblung
kang ngatêr mangidulira

sapraptane gunung Wijil
Ki Tumênggung Wiranata
kang kengkenan ngatêrake
lagya ing pukul sawêlas
watêse kèndêlira
amakuwon ing Kalêpu
dhusun agêng pinggir marga

duk lagya cucul turanggi
Tumênggung Kudanawarsa
liwat ngajêng pondhokane
mantri pangarsa binêkta
dènnya akarya eram
ngarsa kuda tigang atus
Ngabèi Rêsadirana

mukul tambure kêkalih
banderanipun sakawan
bêcik-bêcik prajurite
Mangunonêng sarowangnya
mêdal mulat kang liwat
atêtanya sapa iku
wontên bature uninga

saking Drêsanan manawi
Tumênggung Kudanawarsa
nênggih pangajêng balane
pitung atus kang turôngga
sami wong pêpilihan
ing wurine tigang atus
prajurit wahana kuda

kalih èwu dharatnèki
Tumênggung Kudanawarsa
Mangkunagaran Pêpatèh
punika êmbane lama
nguni Wiradiwôngsa
Mangunonêng duk angrungu
julalatan guragapan

baturku ngadu kêmiri
Si Adhi Wiradiwôngsa
wus dadi prajurit gêdhe
môngsa lalia maringwang
lah age pôncadriya
umatura lamun ingsun
kangên arsa pêpanggiha

lumayu anêrak baris
praptèng ngarsa atur sêmbah
raka paduka salame
langkung kangên mring paduka
kèndêl Kudanawarsa
balane kang katalanjur
prasamya kinèn balia

menggok mangalèr sakêdhik
Mangunonêng eram mulat
Kudanawarsa balane
sura kinanthi nèng ngarsa
turôngga pitung dasa
samya cêmêng bajunipun
kuluk bêsur cêmêng samya

lancingan sangkêlat abrit
apanji-panji sadaya
mudhun saking turanggane
Tumênggung Kudanawarsa
gapyuk asêsalaman
Kudanawarsa rinangkul
si adhi nora kayaa

têka sami salin warni
adhi busananing bala
têka mangkene rakite
nauri Kudanawarsa
kakang inggih parentah
ing ratu ingkang tinurut
ratu prawira prakoswa

Pangeran Amangkubumi
kakang kang jumênêng nata
angluwihi darajate
ing aprang undhagi gêlar
waspada ing wêweka
kakang wontên pitung dalu
ngandika dhatêng kang putra

hèh ta kulup adipati
babo dèn padha prayitna
ana upayaning mungsoh
akêri walikat ingwang
kaya nablok ananjak
parangmuka marasandu
pangendra kartisampeka

karasa iya tyas mami
bocah ingsun Suranata
kabèh nglakonana mangke
aja ana mangan sêga
mêsu nuragèng suksma
sun belani nora turu
lawan iya nora dhahar

kaya mèh prapta ing mami
lakune pangendrajala
satru anêngah badhene
kulup sira kasukana
lan sagung pra bupatya
aja katara yèn ingsun
gaib amangun budaya

ingsun lagi aprang batin
mêminta pitulunging Hyang
supaya kêna pamêlèh
sakèhe kang laku cidra
Mangunonêng miyarsa
pucêt netyanira payus
alêsu sariranira

Kudanawarsa ngrapêti
andika punika kakang
kapasang yogya sêdyane
wus lami nata ngandika
kulup Mangkunagara
sun têtêdha siyang dalu
olèha kanthi wak ingwang

kaya Mangunonêng nguni
nagara têluk kewala
bisa bêdhah praja gêdhe
Si Kakang Pugêr Dipatya
kanthine durung ana
dumadakan dika rawuh
pan sabda pandhita raja

cahyanira muncul malih
pucête asêmu bingar
dènnya miyarsa wuwuse
Tumênggung Kudanawarsa
ilang kang mêlang-mêlang
ginolong longe kumlungkung
mrih pirapêt angrêrêpa

bok kacakuthak sathithik
kacênthok kang kacêthikan
ginawa ing panggawene
ginagaping gita basa
basukine kang lampah
wus nora ametung untung
mung sêla sêlamêtira

kalangkung pamintaning sih
Tumênggung Kudanawarsa
wruh lamun gêmpal atine
upaya pinulasara
sarewa-rewaning rat
mêmaras miris angrungu
rèhe kang umadêg raja

sêdhat-sêdhèt ing panglirik
Tumênggung Kudanawarsa
ngungun cilike atine
dadra cidra badhenira
dhatêng ingkang anduta
badhe ngugêmi kang laku
sumungkêm lair batinnya

angling yèn makatên ugi
dhi Mênggung Kudanawarsa
kula dika sêtyakake
dhatêng ing Kangjeng Bandara
Pangran Mangkunagara
kula lair batin sujud
katura gambuh kang rama

matia raganingsun
ngayahan dalêm sajroning pupuh
nêdya sabilolah yêkti kula adhi
nanging ta kawula suwun
adhi pun Pathi kemawon

dadya Kyai Tumênggung
Kudanawarsa tan bangkit laju
Mangunonêng anggubêt sangêt jrihnèki
kalamun pisaha laku
anggondhèl kudu anggendhol

dadya wau tinurut
sarêng ing lampah kyai tumênggung
anèng dhusun Kalêpu sipêng sawêngi
nuntên budhal enjingipun
rêrêm dhusun ing Kamalon

wontên dêdamêl rawuh
sami mariksa bulus ing Jimbung
kuda sèwu prajurite bêcik-bêcik
abêcik punggawanipun
katon santosa tos-atos

lampah mawi panganjur
kuda rongatus banderanipun
kalih supit ing wuri sasupit malih
nênggih kang turôngga satus
ing wuri sapôntha golong

kèndêl punggawanipun
Ki Mangunonêng atêtanyarum
inggih sintên adhi wong agung puniki
Kudanawarsa umatur
sampeyan supe kemawon

punika mantunipun
Dipati Pugêr ingkang jêjuluk
Dyan Suwandi mangke wus nama Dipati
Suryanagara gêgêdhug
dadya andêling palugon

angrèh wadyabalagung
sabin Mataram lêlungguhipun
saking Jimbung wartinipun kala wingi
Mangunonêng wuwusipun
punapa kenging tinakon

sampun dadi wong agung
Kudanawarsa alon sumaur
inggih lamun liyan sampeyan tan kêni
mara aturana gupuh
si adhi têmu lan ingong

sigra ngaturan wau
marang Kudanawarsa Tumênggung
Adipati Suryanagara lumaris
wus panggih lan Ki Tumênggung
Kudanawarsa lingnyalon

gih adhi milanipun
kula aturi kèndêl rumuhun
de ramanta punika arsa pêpanggih
Dipati Pathi rumuhun
nêdya sowan ing sang katong

dadya kagyat anjumbul
ing sêmu langkung dènira tambuh
dharakalan Dipati Suryanagari
murugi arsa angujung
Dyan Mangunonêng agupoh

nampik pangujungipun
akipa-kipa panyêgahipun
sampun-sampun pun anak inggih samangkin
môngka sipating kaprabun
samya salaman kemawon

eram dènira dulu
Ki Mangunonêng busananipun
sabalane Dipati Suryanagari
lir wong Japara kang tuduh
mubyare miwah kèhing wong

alon dènira muwus
adhi dahat anggèn kula ngungun
botên dugi tibane Pajang Matawis
Suryanagara nak ingsun
sami lan wadananingong

duk arjaning prajagung
kula nèng Pathi dadya tumênggung
anyarêngi Citrasoma Adipati
seba ing garêbêg Mulud
kèhing wadya busana byor

Japara limang èwu
gunging bala myang busananipun
sami ugi lawan anak adipati
têka tan kêna winuwus
darajat parêk lan katong

pun anak kalih èwu
sabin Mataram lêlênggahipun
tinimbanga kawan èwu ing pasisir
katone ingkang dinulu
kathah ngriki karabing wong

prapta jodhangan sêlur
ing wanci wus ngajêngakên bêdhug
wontên jodhang sèkêt wus kinèn umiring
ing Prambanan badhenipun
kèndêl dhaharan ing kono

lajêng katri wong agung
praptèng Prambanan lêrêp sadarum
lajêng sami dhaharan Suryanagari
anuli wisan rumuhun
mring Danawarsa lingnyalon

inggih kakang tumênggung
kapasang yogya angiras laku
dhèrèkakên dhatêng uwa Adipati
Kudanawarsa Tumênggung
sumaur barêng lan ingong

datan kawarnèng dalu
timbalanira wau sang prabu
kadya mêthuk sami kinèn mêdal wingking
api-api alêlaku
angaku saking kinongkon

kathah para tumênggung
samyabinijig kang bagus-bagus
wontên nyatus kalih bêlah kang umiring
kang munggèng turôngga ngayun
banderanira nyajodho

lajêng prasamya tumut
ngiring Kudanawarsa puniku
lan angiring Suryanagara Dipati
ing marga datan winuwus
paminggir nagara katong

agabag kang wismagung
kang jinujug ing pakuwonipun
Adipati Pugêr sigra marentahi
wetane pakuwonipun
Ki Tumênggung Gajahbarong

suwung duk kalih dalu
dhatêng Pagêlèn pan kesah bantu
sampun katur sang nata wau kang prapti
kinèndêlakên sadalu
lan Pugêr kangên patêmon

bawa rasa sadalu
tutur-tinutur pratingkahipun
samya ngungun-ngungune sadaya sami
duk anèng Batawinipun
lami kinarya gêloco

enjing binêkta sampun
seba maring sira mantri ngayun
Jêng Pangeran Dipati Mangkunagari
nuju samya ngabên sawung
nèng pasowan ngajêng regol

korine tundha têlu
longkanging kori anyamut-nyamut
salawange nênêm pasebane sami
kêbak gêgaman prang pupuh
miwah sagunge panganggo

Mangunonêng gya laju
marang pangeran arsa angujung
nanging pangran datan arsa dèn ujungi
wus tata dènira lungguh
kang samya nêmoni dhayoh

saking wadhag ing laku
Ki Mangunonêng lajêng umatur
dhuh pangeran prapta kawula puniki
dhatêng Kumpêni angapus
sinung karya kula sagoh

bêndara batin ulun
mung amrih luwar saking ingukum
botên sêja sumungkêm dhatêng Kumpêni
ywa kongsi kabanjur-banjur
gèn amba dados galoco

mangke badan pukulun
amung sêca sumungkêm trus kalbu
mring paduka tuwin rama padukaji
pêjah gesang ulun katur
tan darbe paningal mangro

pangeran lon sumaur
lah pintên banggi paman ing atur
bok dhinahar ing kangjêng sri narapati
miwah kônca kang biyantu
ing atur dhatêng sang katong

nging paman kula tutur
ratu kula ing wêwatakipun
luput pisan kêna pisan ing prakawis
saking ambêk lurus têrus
botên watak mirang-mirong

sabda kang wus kawêtu
rinungkêban nadyan dadi bubuk
Mangunonêng miyarsa tyasira alit
wantu lèrès manahipun
dadya datan bisa golong

angetan lan angidul
pangeran malih ngandika arum
benjing-enjing kula matur ing sang aji
bok pinarêng bêgjanipun
tinarima ing sang katong

wanci pukul sapuluh
pangeran sigra dènnya mêmundhut
pira-pira sêsaosan kang umijil
dhahar lan para tumênggung
akaton guyup gumolong

lajêng prasami nginum
lajêng umadêg talèdhèkipun
Mangunonêng ngaturkên talèdhèk kalih
anyaran ing angsalipun
saking pasisir bang kulon

angrêrangin karungu
gamêlanira kêplok gumuruh
rame sênggak sagung ingkang pra bupati
bubarira wanci surup
Mangunonêng amakuwon

laju ngupaya sawung
pêksi kêmiri gêmak ingadu
pra punggawa Mataram kèh kang ngasungi
dadya sukane kalangkung
ing sabên dalu among toh

asuka-suka nutug
lali dosane yèn tumpuk sungsun
apan uwis dadi gantungane pati
ngandêlkên prasêtyanipun
kang sampun kapungkur adoh

pangran wêlas andulu
dadya umatur ing rama prabu
nyuwunakên Mangunonêng uripnèki
kang rama andikanipun
hèh kulup aja mangkono

iya ing sêdyaningsun
sun uripi nanging sun angrungu
timbalane iya ramakamu swargi
dêstun têmên arêp wêruh
tyase Mangunonêng ingong

kaya pa rupanipun
dene kaliwat piangkuhipun
nora kongsi kalakon sang nata nguni
iya wus kasêlak surut
mêngko kaparêng kalakon

nglêstarèkakên ingsun
ing kadang tuwa pratignyanipun
lan kang Pugêr bangêt ture marang mami
yèn nguripana wong iku
nèng bumi akarya kêthoh

pangeran nêmbah matur
inggih wontên tiyang ingkang tutur
Wilatikna Tumênggu Blora nagari
ing saguthit-guthitipun
ing cipta sayêkti awon

ngandika sang aprabu
ing besuk Sênèn iku sun lampus
sigra nêmbah Pangeran Mangkunagari
wus mêdal saking kadhatun
amangsit mantrine jêro

prapta sêmayanipun
ing dina Sênèn dalu pinikut
Mangunonêng balane wus dèn awêri
miwah rajabrananipun
cinacah ing têmbang Sinom

anuju ing dina Soma
sri naranata tinangkil
aglar ingkang pra bupatya
satriya myang para mantri
jêjêl ing pôncaniti
nênggih wau sang aprabu
munggèng amparan dênta
tuwan kalih munggèng kursi
Sayid Yusup lan Sayid Ngabdul Rahêman

sri narendra angandika
iya kulup adipati
lêlaran sira saosna
sandika pangran wotsari
nolih ngetan ngêjèpi
ing lêlurah Martalulut
Ngabèi Nayagarwa
sakancane wus nampèni
pêdhang dalêm binakta mring palênggahan

Mangunonêng gya tinuwak
ing pêdhang sampun ngêmasi
sri bupati angandika
iya kulup adipati
Si Mangunonêng iki
dosane ngorakkên ratu
majanani nagara
angracut saraking nabi
duk Pacina ing tingkah sawênang-wênang

wus angrasa nora nana
taliti Rajèng Matawis
ing solah tanaganira
tan patut tinon ing janmi
lir Rabusamawati
lali yèn dadine uyuh
mêngko kang duwe gugat
ana ingkang angungkuli
berat marang gêgêlah rêgêding jagat

awit dene wus mupakat
Mangunonêng ukum pati
tur sêmbah wau kang putra
Pangeran Mangkunagari
nolèh ing pra bupati
sadaya asaur manuk
dene têtilarira
Pugêr ingkang dèn pasrahi
mung wanodya juga panêmbang badhaya

pinundhut marang narendra
nama Nyai Manarêsmi
wus misuwur sanagara
yèn Mangunonêng ngêmasi
warta praptèng Samawis
kapiyarsa ing gupêrnur
dahat pangungunira
utusan marang Batawi
tur uninga ing tuwan gurnadur jendral

yèn Mangunonêng lampahnya
dinuta dening Kumpêni
kacêthikan wus kinarya
lunas anèng ing Matawis
nêngna kang sampun lalis
cinatur malih Gupêrnur
Samarang atur sêrat
ing kangjêng prabu taruni
wadanane wong sèwu lan numbakanyar

Dyan Tumênggung Ônggawôngsa
miwah Cakrajaya nami
kasuwun dèn wêdalêna
dhatêng Pagêlèn anuli
ambêktaa Kumpêni
ing Pagêlèn kinon ngrêbut
sawusnya tampi sêrat
wau kangjêng sri bupati
animbali Ônggawôngsa Cakrajaya

dhawuh dalêm sri narendra
hèh sira wadana kalih
sun duta anglurugana
krama nèng Pagêlèn nagri
mêtua ing Samawis
ngatas aparentahipun
bapa Gupnur Samarang
sandika bupati kalih
mêdal saking pura amundhi nawala

lajêng mring loji wus panggya
Oprup Totlomondo angling
benjang punapa angkatnya
sudara mêdal Samawis
bupati kalih angling
inggih tuwan sesuk-esuk
Totlomondo manabda
kula inggih kintun tulis
layang kula pratela anunggal karsa

lawan ijoan kawula
sudara sami ngawruhi
kaanane Surakarta
tan wontên wong bisa bukti
dhinêsêkan kering
pinêpêtan dening mungsuh
tan ana bisa nôngga
repot têdhaking Kumpêni
kang peparing amung kangjêng sri pamasa

lamun botên tinulunga
inggih karsaning Kumpêni
sajroning taun punika
sayekti wong cilik atis
apa kang dèn ratoni
tan ana manusanipun
sintên kang nanggi karya
ing raja miwah Kumpêni
gih punapa gawe ratu siya-siya

bupati kalih pamitan
ambêkta sêrat kêkalih
srate oprup lan sang nata
sapraptaning wisma sami
ngundhangi para mantri
numbakanyar lawan sèwu
kêrig saanak rayat
pra mantri Pagêlèn sami
nora ana ngingu bêbêt rêrangkêpan

ing Sêtu Wage umangkat
salawe Rabingulakir
maksih nunggal taunira
jumênêng dalêm sang aji
ing marga tan winarni
tigang dalu praptanipun
nagara ing Samarang
lawan gupêrnur wus panggih
têtabean surat kalih wus tinampan

wus winaos ingurmatan
mariyêm mawanti-wanti
gupnur alon wuwusira
sudara bupati kalih
ngantia limang bêngi
kula nimbali rumuhun
kanthine saudara
Tuwan Potêr Bayalali
lawan gawa soldhadhune tigang dasa

kumêpyur wau tyasira
wau bupati kêkalih
Ônggawôngsa Cakrajaya
têmbungnya manis aririh
tuwan kalamun kenging
kawula adarbe atur
Kumpêni tigang dasa
punika inggih manawi
kêkathahên ing lampah dèrèng kantênan

têmah manawi kapiran
inggih têdhaning Kumpêni
sawab Pagêlèn sadaya
wus kêni dhatêng Matawis
pinartiga samangkin
kang darbe pangeranipun
sami wismèng Mataram
kang têngga Pagêlèn inggih
amung kêdhik para mantri pêpacêkan

yèn sampun kantênan wawrat
prange wong Pagêlèn benjing
kula anuntên kengkenan
minta bantu ing Kumpêni
kalangkung prêlu mangkin
prayogi tuwan akintun
sêrat mring sudaranta
Bupati Banyumas pinrih
angatêrna dhatêng ing lampah kawula

gupnur mèsêm wuwusira
inggih sudara prayogi
lawan Bupati Banyumas
sampun ambêkta Kumpêni
katiga kopralnèki
pangagênge Kopral Jakup
dika pênêt ambêkta
katiga tumênggung siji
dadya nênêm soldhat sareyan satunggal

namung ing têmbe kewala
kalamun bantu prajurit
kula akintun sareyan
Potêr ingkang anindhihi
gupêrnur marentahi
sareyan Rèke tinuduh
nênêm soldhadhunira
sêrat sampun dèn tampèni
ingkang dhawuh maring Bupati Banyumas

wus mangkat saking Samarang
wau bupati kêkalih
Ônggawôngsa Cakrajaya
sareyan Rèke tan kari
nênêm soldhadhunèki
kapitu sareyanipun
kang dadya tindhihira
rêrêp anèng Lèpèntangi
enjing budhal ing Walèri kèndêlira

enjing budhal kajawahan
rêmbên lampahing Kumpêni
dhinaratakên kewala
wau bupati kêkalih
tan sagêt sung turanggi
langkung repot lampahipun
sapraptanirèng Batang
gènira kèndêl sawêngi
enjing mangkat kèndêl nagri Pakalongan

Adipati Jayaningrat
kang ngandhêg ing kalih latri
badhe anyaosi tundhan
lawan amrênahkên margi
kang bênêr enggal prapti
ing Pakalongan mangidul
jog Têrsana Têmpuran
angilèn ngidul jognèki
ing Lêlêdhok lajênga prapta gènira

bupati nagri Banyumas
wau dènnya pacak baris
wontên Sêgaluh samana
tapêl watêse kang bumi
Banyumas kang nagari
watês kang wetan Sêgaluh
wus dadya rêmbagira
anut bupati kêkalih
ing rêmbage Adipati Jayaningrat

sinung pakuwon pinrênah
wau wong agung kêkalih
sajawine paregolan
ing paseban kanan kering
Kumpêni dèn paringi
jroning paregolanipun
langkung sinuba-suba
dening Radyan Adipati
Jayaningrat sagunging têtamunira

sadalu nutug kasukan
badhayan sang adipati
ngrêrangin punang gamêlan
bubarira pukul katri
enjing malih winarni
pukul satêngah sapuluh
tamu samya ngaturan
sareyan Rèke wus prapti
sêsaosan wus aglar badhe dhaharan

Dyan Tumênggung Cakrajaya
wus prapta atata linggih
Dyan Tumênggung Ônggawôngsa
pamit apawadan sakit
kinèn mêksa mindhoni
dipati parentahipun
warahên binêtahna
ingsun antèni abukti
mêksa mopo Dyan Tumênggung Ônggawôngsa

katur ing pamoponira
duk miyarsa sang dipati
jaja bang rah sumarambah
mawinga-winga mawêngis
kocak tirahing lathi
angada-ada kumêdut
ngadêg suraning driya
angandika marang cèthi
jupukêna kêris ingsun si gupita

kang garwa kagyat ana pa
mundhut si gupita iki
santanane tinimbalan
para ipe sami prapti
dhuwunge sampun prapti
ningsêti paningsêtipun
angling marang sareyan
Rèke undangên pribadi
lara apa ing mau latri kasukan

apan iku lara awad
gêdhèkkên piangkuhnèki
dupèh punggawaning raja
mangan dadak dèn timbali
yèn ora dèn aturi
rampadan ing sabên esuk
apa lali yèn ingwang
iya dudu wong pasisir
Si Supama iya trah Rajèng Mataram

kang nothoki dhase padha
kakèkne buyute dhingin
sareyan Rèke uninga
dahat bênduning dipati
mêdal ing pondhoknèki
angrapu Radyan Tumênggung
Ônggawôngsa gya mara
wus kapanggih lan dipati
sru ngandika AdipatiJayaningrat

hèh Tumênggung Ônggawôngsa
mamak langar sun arani
jampêng ingsun iki apa
iya wêwêton pasisir
dudu trahing Matawis
dene mêngkono angkuhmu
ingong kok kira-kira
cêcêdhis kaya sirèki
iya dudu anake Natakusuma

sawusira nguman-uman
wau sira Sang Dipati
Jayaningrat sigra nyandhak
cowèk nyambêlan nèng ngarsi
langkung dènira runtik
cowèk ginutukkên gupuh
maring Dyan Ônggawôngsa
kêni alise kang kering
dyan tumênggung panggah tan sêgu tan obah

Dyan Dipati Jayaningrat
sigra dènira nyumbari
payo kene Ônggawôngsa
angayoni parikêsit
mèh tindak sang dipati
anyêkêl ukiranipun
kang garwa sigra nyandhak
sareyan Rèke marani
angrêrêpa langkung manis aturira

jangan tuwan kêras gusar
Ônggawôngsa orang kêcil
tuwan trah Rajèng Mataram
lah mêmbri ampunan baik
Rèke wacana aris
mring Cakrajaya Tumênggung
marilah Cakrajaya
Ônggawôngsa ajak pigi
jangan sampe kliyatan tuwan dipatya

Ônggawôngsa ngajak mêdal
Cakrajaya kang umiring
ngaso mring pakuwonira
tan adangu samya prapti
para ipe dipati
amanggihi kang binêndu
muwus aparikêna
yèn èstua dados galih
amradata Dyan Tumênggung Ônggawôngsa

sayêktine sang dipatya
labuh rêrêmpon nagari
dadia bubuk tinêmah
nagri Pakalongan iki
santana labuh pati
langkung saking kawan atus
wadyane kang cinêlak
sayêktine mèlu mati
wolung atus malah kapara langkunga

Rèke tansah angrêrêpa
ture marang sang dipati
mugi tuwan ngapuntêna
Gawôngsa gène tan prapti
punika datan saking
ngandêlkên punggawèng ratu
Sang Prabu Surakarta
dumèh bupati nagari
andhirèkkên dhatêng ing sariranira

miwah lamun angrasaa
lingsêm paduka timbali
sayêkti dede punika
inggih ingkang dados galih
kula purun nanggoni
ing warta watêkanipun
Tumênggung Ônggawôngsa
wantu wong lagya prihatin
sugih manah sawêg kêkathahên susah

sanès kalih Cakrajaya
ayêman tan sugih pikir
mila tan mawi suwala
Ônggawôngsa tyase mintir
mudhêng dhatêng prakawis
wiwite dadi tumênggung
sangêt ing kamlaratan
lamine wontên nagari
sakancane sami kirang sandhang pangan

miwah dandosaning aprang
labêt ing Pagêlèn mangkin
têlas wus kenging ing mêngsah
kadugi yèn pintên banggi
sagêda angantuki
narupkên santananipun
dadya putêking manah
badan lungkrah têmah sakit
mung punika datan wontên liyanira

mila mung ngapuntên tuwan
sang dipati duk miyarsi
lêga tyasira wus lêjar
sirna saksêriking galih
mangsuli sang dipati
saka liwat niyat ingsun
nanging antêpên uga
nêdya ala apa bêcik
lawan ingsun apa sêdyane sun sarah

Dyan Tumênggung Cakrajaya
lan sareyan Rèke sami
mituturi Ônggawôngsa
ing tyas wus samya pinanggih
linabuh ingkang lali
lêluput padha rinacut
eling aja kapalang
kang kari pinacak bêcik
wus pinulih luwih malih saking lama

wus rêmbag ing angkatira
dyan dipati anyangoni
bupati kêkalihira
ngalih atus reyal anggris
sareyan dèn sangoni
inggih ugi kalih atus
bupati kalih pisan
warata kancane mantri
sami ngalêm lomane langkung narima

Kumpêni sinungan tundhan
sarta mantri tuduh margi
mangkat saking Pakalongan
angidul bênêr saari
minggah ing ardi rumpil
Pakalongan kidulipun
anjog ing tanah Banjar
sipêng sadalu anuli
enjingipun prapta Pamrêdèn nagara

lajeng prapta pabarisan
Sigaluh ênggèning baris
Tumênggung Yudanagara
urmat mêthukkên mring jawi
asêsalaman sami
lawan kêkalih tumênggung
tabean lan sareyan
kinanthi manjingirèki
pamondhokan wus samya tata alênggah

sareyan Rèke asigra
anampèkakên kintèki
saking Gupêrnur Samarang
tinampan tinupiksaglis
kadriya punang tulis
Yudanagara amuwus
kula aminta inah
inggih sapêkên puniki
kula ngêrig wong Batu kang wontên desa

punika gupnur parentah
ngatêrna pun kakang kalih
kondur mring Pagêlèn praja
nauri bupati kalih
kula punika yayi
sumôngga ing karsanipun
angantosi sawulan
tan darbe bawa wak mami
sakarsane yayi mung anut kewala

lagya angsal tigang dina
nuntên wontên surat prapti
kang saking Gupnur Samarang
yèn sareyan Rèke mangkin
winisudha Kumpêni
pangkat kumêndhaning laku
Jakup minggah sareyan
kang wontên Toyamas lami
kinumpulkên dadya Kumpêni sadaya

kalawan Kumpêni Islam
salawe kang lagya prapti
sawusnya praptèng samaya
budhale bupati katri
ing Panjêr Ngayah Pasir
Banjar Mardèn Dhayaluhur
pra ramya urun bala
banderane warni-warni
wadya agêng barise lampah pucungan

anèng ngarsa mantri numbakanyar sèwu
Kumpêni ing têngah
dene kang munggèng ing wuri
sakancane Tumênggung Yudanagara

baris agung wus angancik Kaliwungu
nulya jog ing Roma
tan ana ingkang ngawali
para mantri balane para pangeran

samya mirut tan ana ingkang amêthuk
mung atur uninga
gustine wontên Matawis
wong Pagêlèn samya wisma Kabanaran

lampahipun ing Pagêlèn sampun rawuh
rawuh Jampisalam
tigang dalu lajêng malih
wus angetan prapta dhusun Jagabaya

Dyan Tumênggung Yudanagara gya wangsul
kondur mring Toyamas
kumêndhan Rèke kang kari
dyan tumênggungkalih tata pabitingan

Dyan Tumênggung Ônggawôngsa ingkang kidul
kang lèr Cakrajaya
sawadyane kang ngênggèni
Kumpênine tumut kidul ênggènira

wus angumpul mantri numbakanyar sèwu
sami mêntas susah
musakat anèng nagari
mangke sami asrêp pêdhak desanira

dhusunipun pêdhak lèpên ginalugu
dene kalantaka
pinasang rinakit nginggil
wus santosa kumpule arahan kathah

dandanan gung polatan ing luhuripun
kunêng kang atêngga
Pagêlèn wus pacak baris
kawuwusa Gupêrnur Nagri Samarang

karsanipun angawaki ing prang pupuh
arsa nyirnakêna
mungsuh jroning taun Alip
pan angêrig sagung prajurit Madura

duk puniku panêmbahan datan rawuh
kapambêngan gêrah
dadya amung atur sulih
pêpatihe Mas Riya Môncanagara

pitung èwu cacahing prajuritipun
tindhih pra santana
kang samya wantêr ing jurit
aran Radèn Apanji Dipanagara

kang pinangku tumbaking prajuritipun
binang kapurancak
tumpêr ingas lan bung pacing
sisih Radèn Apanji Sumanagara

malihipun Panji Suranata Bagus
ingkang winêngkonan
tumbak sulam lan gêrandim
ana wrêgu endhe têlorong lan kantar

kawan atus saragêni krêbinipun
de têtindhihira
aran Panji Kartasari
Kartayuda pulunannya panêmbahan

ênêm atus sragêni bayinètipun
pra ipe têtiga
ingkang samya anindhihi
sêsêpuhe Apanji Purwadipura

praptanipun Samarang prajurit agung
gupnur pêparentah
Mayor Kèngsêr Senapati
kawan atus Walônda kang tinindhihan

kalih atus kathahing dragundêripun
kalih atus dharat
wolung atus Bugis Bali
pra bupati pasisir ingkang lumampah

Dêmak Kudus Batang Kêndhal Kaliwungu
wus samêkta budhal
gupêrnur saking Samawis
bêkta mriyêm sakawan tiktak sakawan

ari Sabtu lampahe gêgaman agung
kadya wukir kobar
prajurit mawarni-warni
anglir alun gumulung agêgolongan

munggèng ngayun wong Madura lampahipun
kèndêl ing Ungaran
salatri enjing lumaris
nulya lêrêm malih anèng Salatiga

lajêngipun nèng Bayalali sadalu
wontên dutanira
Rôngga Bupati Samawis
akêkintun mring Sang Prabu Kabanaran

lampahipun amor lawan baris agung
duk saking Samarang
badhe nyimpang Bayalali
kawênangan bature Aryendranata

sêratipun myang obat mimis sapikul
pan sampun ingagrak
gupnur bêndune tan sipi
Mayor Kèngsêr pinasrahan pangawasa

kinèn laju kèndêl Toyadana dhusun
aja lunga-lunga
besuk angêntèni mami
jêjaganga sira anèng Banyudana

iya lamun sira tinêkanan mungsuh
aja na pêpeka
abot prange Mangkubumi
wus cinêkêl wau dutane Mas Rôngga

gupnur wangsul mring Samarang baris laju
praptèng Banyudana
prajurit Madura wiwit
angrêrayah ngobong-obèngi padesan

barisipun tinata pakuwonipun
pring gêdhèg kinarya
kêkayon kang dèn têgori
rêrakite prasami cinara jagang

kunêng wau kang para mantri pangayun
samyatur uninga
maring Kabanaran nagri
lamun wontên mêngsah agêng Banyudana

twan gupêrnur ambêkta Walandi sèwu
kaduk loking warta
yêktine gunggung prajurit
Bugis Bali Wlônda Jawa myang Madura

pitung èwu aliya sêsikêpipun
pra Panji Madura
kang ngrêmbat ngiras prajurit
dadya lawan sikêp gunggunge salêksa

karsanipun sri narendra arsa mêthuk
wus gilig sadaya
santana lan pra bupati
amung kantun amanah rakiting gêlar

sang aprabu pangandikanira arum
paran rêmbugira
kulup lan kakang dipati
gêlar apa iku kang pantês kanggoa

yèn sirèku nganggo dumuk angun-angun
sagung mungsuhira
Kumpeni apacak biting
tan pakolèh lamun gêlara candrasa

iya lamun agêlara gajahbangun
sayatan prayoga
yèn kinarya kagapati
miwah brajatisna lungit tan prayoga

nêmbah matur pangran mung anut sadhawuh
sumôngga ing karsa
kawula darma nglampahi
kakang Pugêr paran baya budinira

Pugêr matur lamun suwawi pukulun
inggih pinartiga
dhadhap pangawate kalih
adarbea inggih gêlar sowang-sowang

kiwanipun nganggoa candrasa patut
kang têngên punika
anganggea kagapati
ingkang dhadha angangge êmprit anêba

watêkipun ingkang candrasa atêpung
kadya grudhanglayang
kagapati têpung ugi
sri narendra pinuju mangayubagya

sira kulup ana têtêngên ênggonmu
dadia wak-awak
kang Pugêr sabêtirèki
akanthia Dipati Suryanagara

lan wong Warung Balora ingkang pinangku
dene ingkang kiwa
dhimas Pangran Singasari
sabêtira dhimas Pangran Purubaya

Si Tumênggung Janapura rowangipun
lan Jayanagara
Si Mangkudiningrat sami
anunggala gunggunga gêlar candrasa

iya kulup Kudanawarsa Tumênggung
ana kiwanira
pakolèhe cakêt mami
sun jagani bok kuwur sapangkonira

dadya ingsun nora adoh atêtulung
bisa kobêr nata
rusake pêpangkon mami
anadene kakang mas Adiwijaya

wuriningsun pangungsène wong kang lêsu
lawan anyandhinga
jun gênthong kang isi warih
awit kulon Ngasêm kaline tan ana

têngên iku kaline Pepewus cukup
pangawak kang kiwa
pan iya kaline Pêngging
dèn prayitna mungsuhmu padha prawira

wit mungsuhmu wong Madura luwih sèwu
warta pitung nambang
sapa kêlar anadhahi
lamun ora lawan pitulunging Suksma

iku durung ngetung prajurite jagul
lawan wong Walônda
Bugis Makasar myang Bali
pra bupati pasisir mèh kêkêrigan

iya kulup sira budhala rumuhun
lan sawadyanira
dadya lumaku sarênti
barêng kakang Pugêr myang Suryanagara

dèn lumintu budhal saking alun-alun
dhimas Mangkusuma
miwah kakang mas Suryadi
angulona ing Pagêlèn padhangêna

ingkang kukuh ywa kèguh katêkan mungsuh
lamun padha Jawa
awit dene mungsuh iki
ingkang gêdhe wus golong nèng Banyudana

dadi iku katri bupati ing Kêdhu
kakang Mangkupraja
Kartayuda lawan malih
Si Tumênggung Wiraguna ingsun gawa

rêmbag rampung kondur ngadhaton sang prabu
sagung pra bupatya
santana bubaran sami
samya tata samaktaning magut yuda

wadya agung enjing baris ngalun-alun
atarab balabar
sawusnya miyos sang aji
pra wong agung angabêkti lajêng budhal

barisipun apindha wana wun-awun
têtêg asauran
gong bèri bêndhe tinitir
warna-warna busanane wadyabala

ana wungu irèng abang kuning dadu
abra amarkata
lir pendah kang wukir sari
panganjure Dipati Suryanagara

pêndhak esuk budhal Pangran Singasantun
Pangran Purubaya
miwah sagung pra bupati
panganjure Tumênggung Jayanagara

kang rumuhun samya kèndêl ing Kalêpu
wau Sang Dipatya
Suryanagara wus rakit
sabalane pacak baris ing Drêsanan

duk puniku Mangkunagara wus rawuh
anèng desa Mudal
ngrakit pasanggrahan aji
pan kajujul bala ing wuri gung prapta

enjingipun budhal malih kang wadyagung
Pangran Purubaya
miwah sagung pra bupati
rêrêp Mudal cinatur kang anèng wuntat

sang aprabu jêngkar saking prajanipun
ngayap wadyabala
têtindhih kapat bupati
Jayadirja Mas Rôngga Wirasantika

tiganipun Dyan Wiradigda Tumênggung
kapat Môndaraka
dene bupati kang miji
datan têbih têdhak dalêm jêng sri nata

Dyan Tumênggung Wratmôka myang Singaranu
Sindusastra lawan
Tumênggung Rêksanagari
kalimane Tumênggung Ranadiningrat

sang aprabu wusnya rawuh mêdal dhusun
mundhut palapuran
cacah wadyaning bupati
miwah wadyanira kang para pangeran

