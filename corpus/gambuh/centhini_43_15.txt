Tan ana labêtipun
sakêdhik kang ron mirungga runtuh
miwah ewah-ewahe sadayanèki
tan ana singsal salêmut
bumi kayu watu wutoh

Mongraga luwar ing kung
Jamal Jamil bingar ulatipun
alon angandika marang santri kalih
lah payo manjat mandhuwur
maring arga Dalêm kono

Sandika aturipun
nulya mangkat lon-lonan wong têlu
langkung arga Rêpat-kêpanasan nênggih
arga Dièng gya manguntur
praptèng arga Dalêm manggon

Pan kongsi tigang dalu
anèng arga Dalêm pan sumungku
bakda Subuh umangkat manjat manginggil
ngidul ngilèn inggahipun
mring arga Dumilah kaot

Korinya sungsun têlu
ing bantal têngên ping kalihipun
satru tapa lan kawi-rêja kang kori
praptèng pêkayanganipun
argaDumilah minaon

Pucak sela binatur
sinanggar ing wrêksa têkang tajug
anèng riku Sèh Mongraga kalih ratri
karsanira laju-laju
angayêngi kang wawêngkon

Ing pawukiranipun
lêbak punthuke ing ardi Lawu
wus mangkana umangkat lampahira ris
nulya na pêci kadulu
jalak gadhing niup mencok

Colot-colot nèng ngayan
pan sajodho mibêr rêbut dhucung
lamun têbih jalak gadhing angêntèni
isthanya lir tuduh-tuduh
marga simpangan kang menggok

Yata wau tinurut
jalak gadhing wruh paranning laku
datan têbih tan cêlak kang jalak gadhing
munggah tinurun tinurut
cipta tan watir katlangso

Karsanira ing kalbu
mring kawah Candradimuka nêngguh
saking arga Dumilah kang jalak gadhing
saparan kewala tinut
amêgat margi mangisor

Praptèng kawah Candradimuka alungguh
anèng sela Mandragini
ing kuna pirantinipun
duk masih jaman Dewarsi
ênggèn pasiksan ing kono

Yèn wus santi makidhupuh anèng ngriku
anèng sela Mandragini
sigra cinêmplungkên gupuh
mring kawah kang molak-malik
lêbur tanpa dadi tinon

Sèh Mongraga dènnya nênêpi tri dalu
sawusnya gya mangkat malih
umanjat ngetan mandhuwur
masih jalak gadhing prapti
anggrêmani lampahnya lon

Sêdya mring Karang-kawidadarèn nêngguh
ardi Mayang dènayêngi
kawah Candradimuka gung
atêpung sukuning ardi
Dumilah kang kidul-kulon

Saubênge arga Mayang sadayèku
ing Pawidadarèn wingit
sakèhing kang dhukut kruwut
samya angambar mrik wangi
tan ana ganda kang awon

Sukêt-sukêt lang-alang galagah rayung
kaywan gêng alit mawangi
lir tilam ingukupan rum
kasilir maruta milir
lir jêjêbadan marbuk wor

Prapta ingkang wêkas kilèn wastanipun
ing Cakrakêmbang tulyasri
sangkêp sawarnining santun
nagasari widasari
puring patramênggala gong

Parijatha manis rêja-rêja sagung
atata marik maripit
ngubêngi sela sanggar gung
sanggar Ginêng ranirèki
Mongraga nèng kono manggon

Anèng Sanggar Gênêng amung kalih dalu
bakda Subuh lajêng malih
ingkang sinêdya ing kalbu
ing Pêthaprêlaya ardi
mucung jalak gadhing katon

Anèng ngayun jalak tuduh marga ayu
Jamal Jamil ing tyas
lir jalma si jalak gadhing
yèn wus tutug si jalak anuli ilang

Lampahipun nulya prapta kang jinujug
ing Pêthapralaya
nèng ngriku namung saratri
laju ngidul ngetan marang Tinjomaya

Mung sadalu laju mring Cêmarasèwu
mudhun malih ngetan
maring ing têlaga pasir
sadalu gya mring tlaga Sandi sadina

Jalak pingul tansah tuduh margèng ngayun
wangsul malih manjat
saking dhukuh Gandasuli
gya ing Selabanthèng ing Cêmaralawang

Lampahipun menggok ngilèn margi ciyut
rumpil mung satapak
trêjunging jurang ambambing
sêdyanira mring guwa Sagala-gala

Nèng margèwuh pipitan kang watu-watu
pangol ginocèkan
nulya non dhampèng andhêmping
padhas putih sela gêlur wastanira

Jamal Jamil wong roro kandhêg ing laku
ningali pragalba
wêkasan samya garoti
mamah padhas nèng dhampèng pating kalemprak

Ciptèng kalbu iku paran marmanipun
macan doyan padhas
athèmol lir mangan daging
sami kagyat mulat ing janma manungsa

Asru gugup pakewuh palayunipun
tan ana simpangan
sor jurang jro nginggil ardi
dadya mèpèt muringis ngisis siyungnya

Sèh Amongkung tar wangwang mahawan laju
sima tan nukarta
mung gêrêng-gêrêng muringis
Jamal Jamil tyase pyang-pyang maskumambang

Wus kalangkung gyanning sima kang gêroti
kang Sidadya guwa
yèn nuju wuku sawiji
Galungan parase sima

Jamal Jamil lumampah sarwi anolih
aningali sima
lumaku ngetan nut margi
lunga prapta gênti mara

Dulur lima dulur nêm anggênti margi
marang Selapasah
ing arga Gêlur garoti
padhas kang kinêmah-kêmah

Lamun ora Galungan têrkadhang kadhing
marang Selapasah
siji loro datan pati
kaya yèn wuku Galungan

Yata Amongraga lampahira ririh
wus ombèr kang marga
luk-lukan manjat sakêdhik
tantara anulya prapta

Anèng guwa Sêgala-gala Mongragi
wiwaraning guwa
abuwêng lir lènging bêdhil
winatara kawan dhêpa

Majêng ngidul-ngetan ngongkang jurang trêbis
ngarsèng kori guwa
sela gêng-agêng namung tri
sela Kandhêm sela Gajah

Sela Pakan minangka tutup ngalingi
kang pama wêrana
jèjèr sumbul lan sela tri
kang kêkaywan pakis gêlar

Arèn majêr tan owah amung sauwit
sira Sèh Mongraga
tumama mring guwa wingit
jro kêncêng datan jlêgodhah

Datan pati kaot wiyare lan kori
lir lènging sanjata
lêbêtira winatawis
saonjotan wirangrongan

Alêmpêng sumingêp wingit
jrone mujur ngalor ngulon
pan sela kewala sadayèku
sela blêg lan siti
ing kanan kering kathah
gêng alit têrusan guwa

Kang samipa wiyarnèki
tan petungan ting palongo
Ki Sèh Amongraga anèng ngriku
apan pitung ratri
angandhas nèng pantongan
lawange katon sabendha

Tan ana toya saprintis
sumuk panas lir dèn-obong
Ki Sèh Amongraga sru sumungku
sukurirèng Widdhi
nikmat tyas kajênêkan
nèng guwa Sagala-gala

Agorèh Ki Jamal Jamil
tan tahan grah lir ginodhog
tansah manjing mêdal sadayèku
angupaya warih
tan antuk mung wowohan
manis-rêja parijatha

Tan patya kèh angsalnèki
sawusnya ngundhuh-undhuh woh
masuk jroning guwa cêlak pintu
ingkang radi isis
yèn kajêron tan kuwat
panas grah kadya pinanggang

Mangkana wus pitung ratri
Mongraga dènnira manggon
luwar sing gwannira arsa mêtu
pangguh santrinèki
aris dènnya ngandika
lah payo laju lêlampah

Samya matur sandika glis
mijil lampahira alon
wangsul marginira pinggir trêjung
jurang jro ambambing
prapta ing Selapasah
wetaning song wontên singa

Pipitu ulur ing margi
tumingal jalma kaprêgok
kandhêg lampahira sima nêkuk
wangsul ngetan malih
wus ombèr asar-saran
laju lampahe Mongraga

Wangsul arga Dalêm malih
dènnya minggah ngonjot-onjot
sarira kalêswan karsanipun
ngaso ngaring-aring
anèng sela Pundhutan
sagênuk pitu tumpukan

Bundêr sela alus langking
nèng kumlasa mujur ngulon
sumendhe Mongraga akrang ulu
ing sela kang mundri
jrambah sor sumayana
undhakan sela balabak

Sèh Mongraga layap nèng sela Pundhutan
ênggonne
Jamal Jamil wruh bêndarane kuwayon
anggane

Jamil mojar Jamal kariya sadhela
nèng kene
manira yun ngambil wowohan kang matêng
yèn olèh

Rika dhewe tungguwa kang lagya nendra
bêcike
Jamal manthuk pan sarwi amêmêtêki
padane

Tan adangu sakêdhap dènnira layap
nulya-ge
angandika si Jamil mau nèng ngêndi
paranne

Alon matur pun Jamil kesah ngupaya
sêdyane
ngambil woh-woh kang matêng mênawi angsal
ing mangke

Dangu dènnya anganti maring Ki Jamil
suwene
kang inganti-anti tan antara prapta
lampahe

Angsal wohing parijatha manis-rêja
kan pange
Sèh Mongraga mèsêm ningali Ki Jamil
gupuhe

Ki Jamil matur punika woh manis-rêja
tunggile
parijatha kang matêng kang lagya nyadham
sêgêre

Sèh Mongraga narima lampahing santri
gugupe
wohing manis-rêja kang dhinahar kêdhik
sarate

Wusnya dhahar santrinya kinèn amangan
karone
samya sêgêr sarira bisa anjuru
-dêmunge

Yata wau Sèh Mongraga
karsanya kewala laju
santri ro tansah ing pungkur
ing Arga-dalêm wus prapta
rarywan sakêdhap awêktu
bakda salat gya umangkat
mangalor ing puncakipun

Arga Tiling kang sinêdya
ing arga Dalêm tumurun
praptèng lalêngkèhing gunung
pan langkung ing arga Pasar
nulya wit manjat mandhuwur
arêsik tan ana wrêksa
mung lang-alang glagah rayung

Kèndêl anèng sela Canggah
kawit andêdêr mandhuwur
rumambat watu susulur
kongyarga Tiling titiga
sela Canggah sela Lumur
ing sela Gêsêng kantrinya
saya nênggêl sêngkanipun

Kèndêl nèng ngriku Mongraga
kêparag gêng Prabawagung
panasing surya kêlangkung
cêlak saking pucak arga
sadungkapan inggilipun
sumuk bangêt ambêrandang
sor panasing agni murub

Jamal Jamil datan kuwat
nèng sela Gêsêng samyambruk
tan bisa manjat mandhuwur
Sèh Mongraga wlas tumingal
gya dêdonga ing Hyang Agung
mèt toya mum gya istika
katrima pandonganipun

Santrinya sakala saras
datan panas raosipun
gya jalak gadhing kadulu
wus samya lêga tyasira
andulu mring jalak pinggul
angling suwe datan prapta
gus jalak gadhing wus rawuh

Sanalika gya katingal
margane manjat mandhuwur
pêpangol gujêngi watu
nètèr anggujêngi pucak
kèndêl anèng sela lungguh
watêsanipun ing pucak
saisinya wus kadulu

Sela itêm blêg sadaya
wutuh alus anglulumut
tan kêna tinapak lunyu
jalak gadhing lincak-lincak
asung marga kang tan lunyu
tinurut pêrêt marganya
prapta têtaraking gunung

kêkaywan pucaking arga
jati jêmpina lan kêpuh
kusambi tolak trênggulun
pan arga Tiling punika
nênggih pêkayanganipun
Hyang Pramêsthi Girinata
marma angkêre kêlangkung

Arga Tiling pakarêman
jalma mara jalma lampus
sato mara sato lampus
pan tan kêna ingambaha
kajawi kang wus linuhung
wawênang munggah ing arga
katrantang giris tyasipun

Mangkana Sèh Amongraga
nèng arga Tiling nêm dina
ngêning tyas kang kawawas
wusanane sanalika
nulya na sasmitaning Hyang
jagad komplang tan katingal
sêgarardi sèsiningrat
surya sasi pon tan ana

Mung padhang tan kumalêndhang
aningali dhawakira
lan garwa ni Tambangraras
tingaling dalêm sasmita
sarju roroning atunggal
nèng tirahing tarate-bang
wusnya pagut byar wèntèhan
Sèh Mongraga sukur ing Hyang

Nulya ngling mring Jamil Jamal
payo tumurun sing arga
santri ro matur sandika
nulya umangkat lon-lonan
nut paraning jalak dênta
tumurun lêngkèh kang wetan
manjat malih maring arga
Pamênang saratri siyang

Nulya mêdhun saking arga
arga Bayu inganjatan
praptèng pucak sêdalu gya
tumurun malih sumêngka
mring pucak arga Sadewa
sadintên sadalu sigra
mangandhap pan ngalèr-ngetan
ing lêlêngkèh malih minggah

Pucak arga Candhirêngga
tri ratri nulya mahawan
tumurun kêndhit tênggangan
laju tumurun sumêngka
arga Rimbi pucakira
sadalu nulya umangkat
tumurun lajêng sumêngka
arga Kalithi pucaknya

Tri ratri sigra mangandhap
sumêngka malih mring arga
arga Aji kalih dina
tumurun lêngkèh sumêngka
arga Bintulu sadina
pan wus kajajah sadaya
nulya tumurun Mongraga
ngilèn nut lêngkèhing arga

Arga Tiling sukunira
têmbing kawah palirangan
tumurun mring gunung Anak
mring ardi Sukuh myang Tambak
kèh brahala rêca-rêca
rakit-rakite lir pura
tilas talêsing kêliran
labêt cêpuri kadhatyan

Pilaring kori pinatra
wiwindon ukir-ukiran
kèh rineka samya sela
blumbang binotrawi patra
gapura rinaja wêtha
ingukir bintulu praba
caritane puranira
sang Aprabu Brajadênta

Brajamusthi gunung Tambak
dening Pringgadani pura
kadhatonnya Sri Arimba
lan ari ran Prabakesa
kadang pan sami rasêksa
sawiji Arimbi kenya
yata wau Sèh Mongraga
kalih ratri gya umangkat

Mangidul mring ardi Tambak
samya kathah ardinira
lan Sukuh tan pati beda
sadintên sadalu sigra
ngidul-ngetan jurang sêngkan
mring Pringgadani sinêdya
praptèng puncaking aldaka
arêrêp mung kalih dintên

Têmbing kidul langkung arga
sela gêng lir gunung-anak
ing sela Rimbag wastanya
munggul nginggiling jujurang
têngah malêkah lir bêngkah
angudal jurang toyanya
gumrajag sru kumêrangsang
kali Bandhul sirahira

Byar enjing laju kewala
sêdya wangsul mring balumbang
tumurun pèrènging jurang
rarywan nèng lorog cêlangap
nèng sela Brajamusthi ka
langkung gêng mèh jujul jurang
ing kuna kêpêlanira
sira sang Prabu Tutuka

Lir gajah andhêkêm jurang
kakalih mèh sami gêngnya
ran sela Parabakesa
Sèh Mongnêng mulat kacaryan
sèyub katawingan jurang
ajênak dènnira lênggah
Sèh Mongraga ngling prayoga
santri matur lir kukila

Lon ngandika Ki Sèh Amongragi
paran wus tapis arga sadaya
ing gunung Lawu pucake
Jamal Jamil umatur
kados sampun tan wontên kari
pupunthuk pawukiran
pucak ardi Lawu
lêlêngkèh lêmpong lêlêbak
kaidêran waradin bubucu wukir
kidul sapêngalèrnya

Yata wontên wong sawiji prapti
saking kidul tumurun ing jurang
angênêr gati lampahe
murugi ing gwannipun
ingkang lagya eca alinggih
dèn-adhêp santrinira
nèng ngandhap tumungkul
kang sêdya mara gya prapta
anut lungguh sêmune adingkik-dingkik
asandi abipraya

Anèng sela Prabakesa linggih
sarwi amangku kudhi têrantang
polèng kênthing pênganggone
ing wayah têngah tuwuh
pan kêpara lingsir sakêdhik
kêthu sinjang puntiran
ngaluwêr lir unthuk
-ing cacing nyakot kiyongan
athi-athi marênthil gimbal ing sumping
jenggot mèh ngangkat gimbal

Sabuk talidhatu tasbèh kranthing
mawi kathok kayu tutup rasa
nging maksih nganggo jarite
wayah sêdhêng agêntur
mangkya dèrèng lagya anitik
dhepok samangsa-mangsa
dènnira anggêntur
anggrit kêlèng nèng pakuman
Sèh Mongraga tatajêm jatmika wingit
Jamal Jamil duk mulat

Marang ingkang lagya prapta linggih
sarwi bisik-bisik arêrasan
wong iku pego wangune
yèn ta aja akêthu
patut wor lan Widigunèki
bagor ing Wanamarta
mendah dening bêsus
mara bêdhèk iku ajar
suprandene rada tuwa ambêsusi
susumping iku apa

Jamal gumuyu giligik lirih
dudu sumping iku rambut gimbal
nadyan mangkonoa kae
rada gawe dol bagus
sor kang sumping gajah angoling
mendah duk nonomannya
pêthèkku ambêsur
Mongraga mèsêm sasmita
ingkang lagya prapta rumakêt umèksi
alon dènnya manabda

Anambrama kawih ngasih-asih
tigas kawuryan rèh katambêtan
atur raharjêng pagute
saking têmbe andulu
sapa sintên sinambat ing sih
wingking pundi sananta
kang sinêdyèng ayun
Sèh Mongraga rum ngandika
manirèki tan pinangka tan wruh ngarsi
lir kinjêng tanpa sotya

Mêndhang kabarat tanpa siring
apanêngran gus santri kewala
kaulane Hyang kèh lire
balik paman sirèku
ngêndi padhukuhaning wingking
sapa sintên sinambat
paman parabipun
kang liningan aturira
manawi wontên kang sudi amastani
pun Wasi Wrêgasana

Kang misesa Totor wana wukir
ing ardi Lawu paragocara
ajar ingkang ajur-ajèr
janggan galuntung puthut
ing Talwiring pangèndhang mami
Ki Jamal nambung sabda
ih kalinganipun
andika punika ajar
sinauran Wrêgsana anganthuki
ênggèh mêkatên uga

Atêtanya Jamal Jamil
pintên kathahe pucaking arga
Wrêgasana lon saure
punapi dèrèng mriku
anginggahi pucaking ardi
Lawu sadayanira
nauri gih sampun
nanging dèrèng wruh namanya
Wrêgasana nauri pucaking ardi
cacahe gangsalwêlas

Ingkang kidul sarta pucaknèki
arga Dalêm lan arga Dumilah
arga Pêthapralayane
arga Mayang patipun
arga Cakrakêmbang lan malih
ing arga Tinjomaya
de kapitunipun
arga Rêpatkêpanasan
pucak ingkang lèr wowolu kèhirèki
liyaning ardi Anak

Pêkarêman agêng arga Tiling
arga Sadewa arga Pamênang
myang arga Candhi rênggane
sêkawan arga Bayu
arga Rimbi arga Kalithi
arga Aji pitunya
lan arga Bintulu
dene kang agêng priyangga
lan pipitu kidul titiga kang inggil
arga Dalêm Dumilah

Arga Pêthapralaya jangkêp tri
ingkang têmbing lêngkèh lèr sêkawan
arga Tiling inggil dhewe
kalawan arga Bayu
arga Rimbi arga Kalithi
pupucak gangsalwêlas
sami angkêripun
sakèhe wasi jêjanggan
sami karêm pucak pribadi-pribadi
wangsite pinakêman

Jamal Jamil andrêmimil malih
kang dipun-pakêm punika napa
pra ajar janggan wasine
cantrik gocara cêthut
kawruh ingkang dipun-bathithil
punapa beda-beda
miwah saminipun
Ki Wawasi Wrêgasana
anauri kantênan beda sayêkti
wukir desa nagara

Bangsa ardi pakarêmanèki
kamuktène tata nèng panggritan
pala poga kang ginape
tan kadya wong prajèku
abojana sarwa binukti
sakèhing dêdagingan
woh dami kinukus
Sèh Mongraga angandika
kadipundi kawruhe wong ahli ardi
manira yun wikana

Wasi Wrêgasana matur aris
mila tan wruh rasaning dagingan
miwah ulam sadayane
wohing dami kinukus
dèn-olaha sadhengahnèki
tata ardi tan kengang
pala kang pinuluk
pêndhêm gumantung kasimpar
sawontêne liyanipun wohing dami
tuwin ulam-ulaman

Rêsi ingkang wus samya linuwih
tranging cipta sidiking paningal
uning sadèrèng winalèh
uningèng jawata gung
kang tumurun ing siyang ratri
alêlantaran dina
wuku kang lumaku
Jamal Jamil nambung sabda
kadipundi pawukon pinuthi-puthi
kadya mring kitab Kur'an

Wasi Wrêgasana lon nauri
niku lantaraning kawaspadan
ngaurip awon pênêde
wit wuku têlungpuluh
pêndhak Dite wuku satunggil
Ngat Paing wuku Sinta
godhonge nèng ngayun
Dewane Yamadipatya
suku kobok toya umbul-umbul ngarsi
gagak wit kêndhayakan

Dite Wage wuku Landhêp nênggih
Hyang Mahdewa kayu kêndhayakan
nori gêdhong nèng ngarsane
suku kêkobok ranu
Dite Manis kang wuku Wukir
Mahayêkti dewanya
gêdhonge nèng ngayun
suku wingking kobok toya
manukipun manyar kayu nagasari
Dite Pon kang gumantya

Wuku Kurantil Anggara Kasih
Bathara Langsur gêdhong lumumah
kayu ingas ing ngarsane
umbul-umbul nèng ngayun
kobok toya sukune wingking
manuke sulindhitan
Dite kliwonipun
wuku Tolu kang atampa
Sang Hyang Bayu kokobok sukune wingking
bul-umbul gêdhong ngarsa

Kayu trênggulun branjangan pêksi
Dite Paing Gumbrêg Sang Hyang Cakra
gêdhong minêp ing wurine
kobok toya ing ngayun
kayu gurda yam-alas pêksi
Dite Wage Wariga
Hyang Asmara luhung
sulastri pêksi kêpodhang
Dite Manis Wriga-gung Hyang Pancarêsi
gêdhong bèthèt cêmara

Ditè Êpon ing Anggara-Kasih
Julungwangi Hyang Sambu dewanya
umbul-umbul ing ngarsane
toya jêmbangan ngayun
wit cêpaka kuthilang paksi
Ditè Kaliwon Sungsang
gêdhong mlumah ngayun
dewane Bathara Gana
umbul-umbul ngarsa suku kobok warih
nori kayunya tangan

Dite Paing Galungan gumanti
Hyang Kamajaya anyangga toya
umbul-umbul nèng ngarsane
kayu tangan puniku
manuk bidho nulya aganti
Dite Wage Kuningan
Batharèndra nêngguh
kayunya jayakusuma
pêksi urang-urangan gêdhong nèng wuri
umbul-umbul nèng ngarsa

Dite Manis ingkang wuku Langkir
Bathara Kala kayunya ingas
cêmara sol satunggile
pan gêmak pêksinipun
Dite Êpon Anggara Kasih
kang wuku Mandhasiya
Brama dewanipun
gêdhonge anèng ing ngarsa
kayu asêm pêlatuk-bawang kang pêksi
gya Dite Kaliwon-nya

Julungpujud Hyang Guritna nênggih
ngarêpkên ardi pêksi pritbawang
pan rumbayut kêkayone
gya Dite Paing-ipun
wuku Pahang Hyang Tantra nênggih
amandhi kris liligan
koboktoyèng pungkur
cocok kayu kêndhayakan
Dite Kliwon Kruwêlut Hyang Wisnumurti
astanya ngagêm cakra

Toya ing jêmbangan anèng ngarsi
sêsêpahan kayu parijatha
Dite Paing wuku Mrakèh
amunggul gêdhongipun
umbul-umbulira ambalik
tigaron kayunira
nora duwe manuk
Dite Pon Gara-Kasihan
wuku Tambir Hyang Siwah gêdhong nèng nginggil
parênjak kayu upas

Dite Kliwon Mêdhangkungan tampi
Hyang Basuki kayune pêlasa
gêdhong nèng nginggil pungkure
we wuri pêksi pêlung
Dite Paing Maktal gumanti
dewane Sang Hyang Cakra
umbul-umbul ngayun
gêdhonge anèng ing ngarsa
manuk ayam-alas kayu nagasari
Ngat Wage Wuye tampa

Hyang Kuwera gêdhong lumah ngarsi
kayu êtal manuke kêpodhang
kris liligan ing ngarsane
gya Dite manis-ipun
Citragatra wuku Manail
mangku tumbak liligan
toyèng bokor pungkur
tigaron pêksi sêpahan
Dite Êpon Prangbakat Anggara Kasih
dewane Sang Hyang Bisma

Suku ngarsa akobok ing warih
wit tirisan pêksi rang-urangan
Dita Kaliwon Bala-ne
Bathari Durga rêngu
gêdhongira anèng ing ngarsi
manuke ayam-alas
cêmara kang kayu
Dite Paing wukutampa
Sang Hyang Singajalma gêdhonge nèng wingking
wuni pêksi kêpodhang

Dite Wage wuku Wayang tampi
Dèwi Êsri lungguh gêdhongira
toyèng jêmbangan ngarsane
kayu cêpaka arum
paksirinara yam-alas nuli
Dite Manis kang tampa
kang wuku Kêlawu
Hyang Saddhana kayu êtal
pêksi nori tumbak liligan nèng wingking
gêdhonge anèng ngarsa

Toya ing jêmbangan anèng wuri
Dite Êpon Anggara Kasih-an
Dhukut Hyang Sakri dewane
kris ligan anèng pungkur
sarwi manggul gêdhong winuri
pandhan pêksi yam-alas
Dite Kliwonipun
selardi Hyang Antaboga
lawan Nagagini ngarêpakên candhi
wit Wijayakusuma

Paksinipun punika pan gogik
sampun jangkêp wuku tigangdasa
wuku nêm Anggara Kasih
Kurantil Julung-arum
Mandhasiya kalawan Tambir
Prang-bakat Dhukut nêmnya
Dite Pon sadarum
ingetang rumêksèng mangsa
lawan bêncèt lawan dhêstha ing Kurantil
sad sadha Julung-ngambar

Kasa sapta ing Mandhasiyèki
duwi astha ing Tambir lampahnya
tri nawa ing Prangbakate
caturdasa ing Dhukut
jangkêp nênêm wuku Gra Kasih
etang taun pasaran
pintên Paing-ipun
kalih warsa Pon sawarsa
Wage kalih warsa Kliwon ugi kalih
Manis-ipun sawarsa

Pangayuhing taun lan mangsèki
awit sèrèn eka sad Ponira
sèrèn dwi sapta ing Wage
anulya sèrènipun
ing tri astha Kaliwonèki
sarèhning mangsa marang
pêpêkananipun
ing catur nawa Manis-nya
asêsèrèn kang mangka pasaranèki
panca-windu Paing-nya

Kumpuling etang lan dintênèki
taun Dal Dite Gumbrêk Paing-nya
kalih warsa gya taun Be
Galungan wukunipun
Sukra Paing jangkêp rong warsi
Je Buda Pon sawarsa
wuku Julung-pujud
Jimawal tumpak Wage-nya
Julungwangi nulya Ehe ing Kurantil
Soma Wage jangkêpnya

Kalih warsa nulya taun Alip
Kêmis Kaliwon wuku Langkirnya
Jimakir Tumpak Kliwone
Pon Wuye wukunipun
jangkêpipun ing kalih warsi
nulya malih gumantya
ingkang taun Wawu
ing wuku Landêp punika
ing Anggara Manis jangkêpe sawarsi
etang mangsane warsa

Kanêm kapitu sadha kasèki
patangpuluh-siji dinanira
dhêstha karo tri-likure
kalimaning kawolu
ngênêm-likur dina winilis
kapat lawan kasanga
sami lima-likur
kasapuluh lan katiga
apan sami patlikur dina winilis
tumbuk kawolu kapat

Pan pinetang wuku lan mangsèki
Jamal Jamil nambung atêtanya
dospundi bab Taliwangke
ngong dèrèng patos surup
warigapak lan warigamis
dene mawi prabeda
kang samyètang wuku
kula dèrèng pati cêtha
sira Wasi Wrêgasana anauri
ngriki kang wus kêlampah

Taliwangke wuku nêm kèhnèki
kawit Landêp Warigalit ika
Kuningan Kuruwêlute
Wayang jangkêp nêmipun
sami Dite Wage puniki
lan rangkêpe ingetang
dina pasaripun
ing Paing Budandêpira
Kaliwone Warigapak kang winilis
ing Wage Sukra ningan

Pon ing Rêspati Lute marêngi
ing Kliwon-sumaye punika
ing Manis Anggara Yange
jangkêp nênêm ingetung
Jamal Jamil nambungi angling
yèn tanah kula ngrika
pangetunge wuku
Warigamis Tumpak-Lutnya
dene sanès lan etang dina ing ngriki
etange Warigapak

Manira tanya malih ki wasi
pintên wuku ingkang Ringkêl jalma
Wrêgasana lon ature
lilima kathahipun
Wuku Sinta ingkang rumiyin
Soma Pon ringkêl jalma
Warigalitipun
Soma Kliwon ringkêl jalma
wuku Langkir Soma Paing ringkêl jalma
wuku Tambir ingetang

Anèng Soma Wage ringkêl jalmi
Bala Soma Manis ringkêl jalma
jangkêp gangsal paringkêle
sabên Soma yèn nuju
dina Aryang ringkêlejalmi
ringkêl panunggilannya
nênêm kathahipun
Aryang Wrukung Paningronnya
Uwas Mawulu Tungle jangkêpnèki
Ariyang ringkêl jalma

Pan Wurukung ringkêl sato nênggih
Paningron ringkêl pêksi punika
Uwas kang Ringkêl iwake
Mawulu ringkêl wuku
Tungle Ringkêl godhong jangkêpi
ringkêl si wa la ta ba
gih puniku wau
Sinta Warigalitira
Langkir Tambir Bala jangkêp nênêmnèki
Soma Aryang sadaya

Wrukung ringkêl sato wukunèki
kang wuku gangsal wu ju ju ma wa
Wukir lan Julung-wangine
kalawan Julung-pujud
Maktal Wayang jangkêpirèki
Dite Wrungkung sadaya
gya Paningronipun
ringkêl paksi wuku gangsal
kang ingetang ku su pa wu ku anênggih
Kurantil Sungsangira

Pahang Wuye Klawu gangsalnèki
Paningron nèng Tumpak sadayana
gantya Was ringkêl manuke
apan la wa ma ma wu
Landêp Warigungirèki
Mandhasiya kalawan
Mandhangkungan Wugu
nèng Budha Uwas sadaya
nulya gantya Mawulu kang ringkêl wiji
ta ga ku ma dhu gangsal

Wuku Tolu lan Galunganèki
Kuruwêlut Makail Dhukut
jangkêp lilima wukune
kabèh Soma Mawulu
nulya Tungle ringkêl ronnèki
gu ku ma lawan prang wa
Gumbrêg kang rumuhun
Kuningan Mrakèh Prangbakat
Watugunung jangkêpe gangsal winilis
Soma Tungle sadaya

Sampun jangkêp ringkêl nêm prakawis
apan wontên malih kang ingetang
ingaranan Kaladite
nèng wuku tri wa ku wu
Warigagung ing Dite Manis
nuju Aryang Jagurnya
lawan Kuruwêlut
Dite Wage Was Jagurnya
Wugu Dite Paing Aryang Jagur nênggih
jangkêp wuku titiga

Walêr-sangkêr malih saprakawis
wuku satunggil nuju Galungan
nênggih Dhungulan wastane
tigang dintên puniku
Dite Soma Anggara-nèki
dewa Kala tri dina
ringkêl gung puniku
ringkêling para jawata
lamun nuju Galungan ing tigang ratri
minggu tan ana obah

Sakèhing jawatèng ngawiyati
miwah para jawatèng bantala
jawatèng samodra dene
dewaning kutu-kutu
walang-taga tan ana kari
ing dalêm tigang dina
sumêne aminggu
ingaran Dhandhan-kukudan
barang karya tan bêcik kêna ing sarik
pangapêsing jawata

Apan kêna soting jawata-di
kasabêting ila-ila dina
papa mala cintrakane
sapu dhêndhanira gung
sami walêr-sangkêr puniki
apan sangêt priyangga
iku sangar agung
tinimbang lan ringkêl jalma
Taliwangke Kaladite datan sami
maksih angkêr Dhungulan

Sangêt Dhêndhan-kukudan puniki
inggih yèn nuju wuku Galungan
Dite Soma Anggara-ne
dewa Kala Adhungul
datan kenging dipun gagampil
Sèh Mongraga sukèng tyas
myarsetanging wuku
sêsorah pakêming ajar
kabudayaning Kabudan kang pinustha
papasthèn winaskitha

Jamal Jamil atêtanya malih
kadipundi bab Lampahing lintang
Wuluh lawan Waluku-ne
kang parêng mangsanipun
bêncèt lawan wukunirèki
punapa manut surya
punapa nut wuku
Ki Wawasi Wrêgasana
anauri lampahing lintang kêkalih
Wuluh Waluku-nira

Tanggalipun myang surupirèki
anèng dintên sawiji tan owah
sabên ing Soma Manis-e
tanggal myang surupipun
sami angsal wuku mangsèki
lampahe ring-iringan
Wuluh lan Waluku
lintang Wuluh dènnya tanggal
Soma Manis ing mangsa karo marêngi
dwi astha ing Tambirnya

Soma Manis Mêdhangkunganèki
nulya pêndhak Soma Manis-ira
lintang Waluku tanggale
nuju katiganipun
ing tri-nawa Prangbakatnèki
Soma Manis-ing Bala
dene surupipun
lintang Wuluh nuju mangsa
ing ka-siji ka-sapta Mandhasiyèki
Soma Manis wukunya

Julungpujud pêndhak Soma Manis
lintang Waluku ing surupira
anuju mangsa karone
barêng mangsaning wuku
duwiastha ing Tambir nênggih
Waluku surupira
ing tanggaling Wuluh
puniku pan sasarêngan
sontên lintang Wluku surup bêdhugnèki
lintang Wuluh atanggal

Sèh Mongraga angandika aris
rika tutugêna apêpajar
ujare pawukon kabèh
Wrêgasana asaguh
sêmu langguk ciptaning galih
dinuga puruita
marang dhawakipun
Jamal Jamil samya mojar
kakang ajar kula andika jarwani
Padangon Padewannya

Miwah sêngkan-turunaning Êsri
lawan candranya ywa kaliwatan
sadaya nèh jarwakake
Wrêgasana amuwus
inggih sampun andika watir
dewa ingkang lumampah
wolu gantya laku
Êsri Endra Guru Yama
Lodra Brama Kala Uma jangkêpnèki
Sri rêjêki wardinya

Endra samar Guru karêp nênggih
Yama singlu loroning atunggal
Lodra gêtih pasêmone
Brama gêni liripun
Kalamurka Uma pawèstri
dewa Kala punika
yèn nuju lumaku
marêngi wuku Galungan
inggih sabên Galungan ing tigang ari
Dite Soma Anggara

Anèng ngriku Dhungule tri ari
kang kula-ucap wau punika
mila dhungul supayane
dewa Sri mantukipun
maring Sinta Dite-ne Paing
Padangon sasanganya
kawit saking Dangu
Jagur Gigis lan Kerangan
Nohan Wogan Tulus Wurung lawan Dadi
pan wus jangkêp sasanga

Dangu watu Jagur macan nênggih
Gigis bumi pan Kerangan surya
Nohan rêmbulan wêrdine
Wogan ulêr puniku
Tulus banyu Wurung pan gêni
Dadi kayu punika
jangkêp kang ingetung
sadaya amawa watak
Jamil tanya lampahe ta kadipundi
Wrêgasana wuwusnya

Inggih mangke pinetang rumiyin
Sêngkan-turunan puniku gangsal
kang rumiyin Srigatine
Sami gumarangipun
nulya Cèlèng-têmbalung nênggih
tumuntên Kuthila-pas
gya Suajagipun
jangkêp gangsal kang ingêtang
nulya Jabung-wuku yèn kula ingriki
sanès lan kapujanggan

Yèn pujangga dènnya amastani
Kalajaya-bumi petangira
wuku tigang-dasa kabèh
pan pinara sapuluh
nêlu-nêlu sadumanèki
siang dalu rumêksa
ing jayaning wuku
pitung dintên gênti mara
sabên-sabên wuku kang lumaku nênggih
punika petangira

Jabung-wuku Kalajaya-bumi
kang rumêksa ing jagad purwèngrat
wetan bênêr wuku trine
pan Mêdhangkungan-ipun
Sungsang Sêla-ardi jangkêpi
Bathara Mahadewa
Mahadèwi puniku
pasar Lêgi kutha perak
langse seta kuntul santên kang jêladri
sastra ha na ca ra ka

Jabung wuku Kalajaya-bumi
kang rumêksa ing jagad duksina
kidul bênêr wuku trine
Gumbrêg Pahang lan Wugu
Sang Hyang Sambu Swagnyana dèwi
Paing pasaranira
swasa kuthanipun
pan ulung bang paksinira
langse rêkta ludira punang jaladri
sastra da ta sa wa la

Jabung wuku Kalajaya-bumi
ingkang rumêksa anèng pracima
kulon bênêr wuku trine
Landêp Kuninganipun
Wuye Kamajaya lan Ratih
Êpon pasaranira
êmas kuthanipun
pan kêpodhang pêksinira
langse pita madu pan jaladrinèki
sastra pa dha ja ya nya

Jabung-wuku Kalajaya-bumi
kang rumêksa ing jagad utara
ing lor bênêr wuku trine
Mrakèh Klawu Wrigagung
Sang Hyang Wisnu Bathari Êsri
Wage pasaranira
wêsi kuthanipun
pêksi dhandhang pêksinira
langse wulung nila kang punang jaladri
sastra ma ga ba tha nga

Jabung-wuku Kalajaya-bumi
kang rumêksa jagad madyantara
têngah ngandhap wuku trine
Krantil Prangbakatipun
Mandhasiya Hyang Bayu Umi
Kaliwon pasarannya
prunggu kuthanipun
apan gogik pêksinira
langse mancawarna wedang kang jêladri
sastra ji ro lu pat ma

Jabung-wuku Kalajaya-bumi
kang rumêksa jagad ngantariksa
nginggil bênêr wuku trine
Kruwêlut Wayang-ipun
Wriga surya Suranggana-di
sastra e la pa ya o
 nêngguh jabung wuku
Kalajaya-bumi ingkang
rumêksèngrat kidul-wetan kang wuku tri
wuku Wukir kalawan

Wuku Langkir lan wuku Manail
Hyang Kuwera sastra narasonya
nèng kidul-wetan prênahe
gantya kang jabung-wuku
Kalajaya-bumi anênggih
ingkang rumêksa jagad
kidul kilènipun
wuku tri Julungwanginya
Tambir Dhukut Sang Bathara Mahayêkti
sastranipun galdheya

Jabung wuku Kalajaya-bumi
kang rumêksa jagad lor-kilènnya
apan titiga wukune
Tolu lan Bala nêngguh
Julungpuyud Hyang Siwah nênggih
nurwitri sastranira
gantya jabung wuku
Kalajaya-bumi ingkang
rumêksa ring jagad êlor-wetanèki
apan wuku titiga

Sinta Maktal Galungan puniki
Hyang Prit-anjala sastranya bya bya
tamat sadaya kuthane
ingkang samya ingetung
jabung Kalajaya ing bumi
yèn wus waspadèng etang
wuku têlungpuluh
sadayane kinawruhan
dadya ruwat mala cintrakaning urip
kêdah paham angetang

Langkir Wukir lan wuku Manail
kidul-wetan jagad ênggènnira
wuku Gumbrêg lan Pahange
kidul bênêr gènnipun
Julung-wangi Tambir Dhukuti
kang kidul-kilènira
Wuye Landêpipun
Kuningan Tolu lan Bala
kilèn bênêr Julung-pujud anênggani
lor-kulon prênahira

Warigagung lan wuku Marakih
lan Kulawu lor bênêr gonnira
Sinta Maktal Galungane
lor wetan prênahipun
Madhangkungan lan Sela-ardi
Sungsang wetan gonnira
Kurantil lan wuku
Prangbakat Mandhasiya-nya
nèng pratala Kuruwêlut Wayang nênggih
Warigalit ing tawang

Jangkêp etang wuku tri-dasèki
dinum nyadasa aniga-niga
anênggani ing prênahe
watêking jabung wuku
ing prang apês ungguling jurit
nêrak apês jayanya
kang ngênggèni unggul
punika etanging lampah
wuku ingkang katurunan ing Srigati
pipitu kathahira

Wuku Tolu lawan Julungwangi
Wukir Marakèh lan Wuye ika
Wugu lan Watugunung-e
jangkêp pitu ingetung
gya arêsan ingkang winilis
apan wuku lilima
nênggih kang rumuhun
Gumbrêg-an lawan Julung-an
Mandhasiyan Galungan Dhukut anênggih
jangkêp gangsal ingetang

Nulya Wrêgagêmêt-e winilis
awit Dite Paing wuku Sinta
dewa Sri Tungle Dangune
Sinta Soma Pon-ipun
Endra Aryang Dangu marêngi
Soma Pon ringkêl jalma
Mulya Sinta-nipun
Anggara Wage punika
Dewa Guru Wrukung Dangu Sinta nênggih
Buda Kaliwon-ira

Kala Paningron Dangu ngêkêli
Sinta ing Rêspati Manis-ira
Lodra Uwas ing Jagure
Sinta ing Sukranipun
Paing Brama Mawalu Gigis
sêngkaning Asu-ajag
Sinta Tumpak-ipun
Pon Kala Tungle Kerangan
tuturipun Sapi-gumarang anênggih
jabung ing wuku Sinta

Jayabumi nèng lor-wetan nênggih
majêng ngidul-ngilèn pitung dina
sampun nêrak kala gêdhe
gantya ing Landêpipun
Dite Wage Uma marêngi
Aryang nuju Anohan
Landêp Soma Kliwun
dewa Sri wurukung Wogan
anulya wuku Landêp ingkang Amanis
Dewèndra Paningronnya

Tulus nulya Landêp Buda Paing
Dewa Guru Uwas Wurung ika
apan nuju Taliwangke
Landêp Rêspatinipun
Êpon Uma Mawulu Dadi
Landêp Sukra Wagenya
Lodra Tungle Dangu
Cèlèng-têmbalung sumêngka
Landêp Tumpuk Kaliwon dewanirèki
Brama Aryang Jagurnya

Turunning Kuthila-pas mring bumi
jabung wuku Landêp kilèn gènnya
marêp mangetan bênêre
ing petung dintên sampun
anêrajang kala tan bêcik
gantya wuku Wukir-nya
Dite Manis-ipun
dewa Kala Wurukungnya
apan Gigis nuju sêngkaning Srigati
Wukir Soma Paing-nya

Uma Paningron Kerangan nênggih
Wukir ing Anggara Pon punika
dewi Sri Uwas Nohan-e
Wukir Budawanèku
Endra Wogan Mawulunèki
Wukir ing Rêspatinya
Kliwon dewa Guru
anuju Tungle Tulusnya
nulya wuku Wukir ingkang Sukra Manis
Yama Aryang Wurungnya

Nulya Wukir ing ri Tumpak Paing
dewa Endra Wurukung Dadi-nya
turunning Asu-ajage
jabung waktu anêngguh
Kalajaya-bumi ing Wukir
wontên ing kidul-wetan
pitung dintên sampun
purunamurugi kala
gantya wuku Kurantil Dite Pon nênggih
anuju dewa Brama

Paningron Dangu Sêngkan-irèki
Sapi-gumarang mêsat mring wiyat


Kurantil ing Anggara Kasih
anuju dewa Uma
mula Gigisipun
Karantil Buda Manis-nya
dewa Êsri Tungle Kerangan anuli
Krantil Kêmis Paing-nya

Dewa Endra Aryang Nohan nênggih
Kurantil-ing Sukra Pon punika
Guru Wurukung Wogan-e
Krantil Tumpak Wage-ku
dewa Yama Paningronèki
Tulus tumurunnira
ing Cèlèng-têmbalung
jabung wuku Kurantil-nya
anèng ngandhap majêng nginggil pitung ari
sampun murugi kala

Gantya Tolu Dite Kliwon nênggih
dewa Lodra Uwas Wurung ika
sêngkaning Kuthila-pas-e
Tolu ing Soma Madu
dewa Brama Mawulu Dadi
sang Srigati tumêndhak
pawon dènnya nurun
Tolu Anggara Paing-nya
dewa Kala nuju Tungle Dangu nênggih
Tolu Buda Pon-nira

Dewa Uma Aryang Jagurnèki
Tolu ing Rêspati Wage-nira
dewa Sri Wrukung Gigise
Tolu Sukra Kaliwun
Endra Ningron Keranganèki
Tolu Tumpak Manis-nya
nuju dewa Guru
marêngi Uwasing Nohan
Jabung-wuku Tolu lèr-kilèn gènnèki
pan majêng ngidul-ngetan

Pitung dintên pitung dalu nênggih
sampun purun amurugi kala
gantya gya wuku Gumbrêg-e
ing Dite Paing-ipun
Yama Mawulu Wogan-èki
Sêngkaning Asu-ajag
Gumbrêg Soma-nipun
Lodra Pon Tungle Tulus-nya
turunnipun Sapi-gumarang mring bumi
Gumbrêg Gara Wage-nya

Dewa Brama Aryang Wurung nênggih
Gumbrêg Buda Kliwon dewa Kala
Warukung nuju Dadi-ne
Gumbrêg Rêspati Madu
Uma Paningron Dangunèki
Gumbrêg Sukra Paing-nya
ing Sri Uwas Jagur
Gumbrêg tumpak dewa Endra
amarêngi Mawulu anuju Gigis
Jabung-wuku Gumbrêg-nya

Anèng kidul bênêr gonnirèki
pitung dina ywa murugi kala
gantya wuku Wrigalite
ing Dite Wage Guru
nuju Tungle Kerangan nênggih
Sêngkan Cèlèng mring wiyat
Warigalitipun
Soma Kliwon dewa Yama
Aryang Nohan marêngi kang ringkêl jalmi
turuning Kuthila-pas

Warigalit ing Anggara Manis
dewa Lodra ing Wurukung Wogan
nuju Sêngkan Srigati-ne
ing Warigalitipun
Buda Paing Brama marêngi
Paningron Tulusira
Warigalitipun
Rêspati Pon dewa Kala
Uwas Wurung nuju Taliwangke nênggih
Warigalit ing Sukra

Wage Uma ing Mawulu Dadi
Warigalit Tumpak Kaliwon-nya
dewa Sri Tungle Dangu-ne
nênggih kang Jabung wuku
Warigalit anèng ing nginggil
ing pitung ditên aywa
murugi kala gung
gantya wuku Wrigagungnya
Dite Manis Endra Aryang Jagur nênggih
Kala-dite punika

Wuku Warigagung Soma Paing
dewa Guru Wurukung Gigis-nya
turuning Asu-ajag-e
ing Warigagung-ipun
Anggara Pon Yama marêngi
ing Paningron Kerangan
nuju Sêngkannipun
Sapi-gumarang mring wiyat
Warigagung ing Buda Wage marêngi
Lodra ing Uwas Nohan

Wrigagung Rêspati Kliwon-èki
dewa Brama ing Mawulu Nohan
Wrigagung Sukra Manis-e
Kala ing Tungle Tulus
Warigagung ing Tumpak Paing
Uma Aryang Wurung-nya
ingkang Jabung-wuku
Wrigagung nèng lèr gènnira
majêng ngidul pitung dina pitung ratri
aywa murugi kala

Gantya ingkang wuku Julungwangi
Dite Êpon Sri Wrukung Dadinya
Julungwangi Soma Wage
Endra Paningron Dangu
turunnipun Cèlèng mring bumi
Julungwangi Anggara
Kasih dewa Guru
Uwas Jagur sêngkanira
ing Kuthila-êpas mêsat maring langit
wuku Julungwangi-nya

Buda Manis dewa Yama nênggih
amarêngi Mawulu Gigisnya
tumurunning Srigati-ne
ing paturon gènnipun
Julungwangi Rêspati Paing
Lodra Tungle Kerangan
Julungwangi-nipun
ing Sukra Pon dewa Brama
Aryang Nohan ingkang wuku Julungwangi
ing Tumpak Wage-nira

Dewa Kala Wrukung Wogan nênggih
Jabung-wuku Julungwangi-nira
apan anèng kidul-kilèn
majêng lèr-wetanipun
pitung dintên ing pitung ratri
sampun murugi kala
tan pênêt tinêmu
gantya ingkang wuku Sungsang
Dite Kliwon Uma Ningron Tulus nênggih
Sungsang Soma Manis-nya

Dewa Êsri Uwas Wurung nênggih
wuku Sungsang Anggara Paing-nya
Endra Mawulu Dadi ne
Su-ajag Sêngkannipun
Sungsang Buda Êpon marêngi
Guru Tungle Dangu-nya
Gumarang tumurun
Sungsang Rêspati Wage-nya
dewa Yama Aryang nuju Jagur nênggih
Sungsang Sukra Kliwon nya

Dewa Lodra ing Wurukung Gigis
wuku Susang ing Tumpak Manis-nya
Brama Ningron Kerangan-e
anênggih Jabung-wuku
Sungsang wetan ênggonnirèki
ing dalêm pitung dina
sampun purun-purun
nrajang kala tan prayoga
gantya wuku Galungan ingkang gumanti
ing Dite Paingira

Dewa Kala Uwas Nohan-èki
Galungan ing Soma Pon punika
Kala Mawulu Wogan-e
wuku Galunganipun
ing Anggara Wage nirèki
Kala Tungle Tulusnya
Sêngkaning Têmbalung
puniku Dhungulanira
dewa Kala tigang dintên Andhunguli
Dite Soma Anggara

Galunganing Buda Kliwon nênggih
dewa Uma Aryang Wurung ika
turuning Kuthila-pas-e
Galungan Kêmis Madu
dewa Êsri Wurukung Dadi
Sêngkan ing Srigatinya
ing Galunganipun
Sukra Paing dewa Endra
Ningron Dangu Galungan Tumpak Ponèki
Guru Uwas Jagurnya

Jabung wuku ing Galungan nênggih
nèng lor wetan ngidul ngilèn rêpnya
aywa murugi kalane
gantya Kuningan-ipun
Dite Wage Yama marêngi
Mawulu Gigisira
ing Kuninganipun
ing Soma Kaliwon-ira
dewa Lodra ing Tungle Kerangan-èki
Ningan Gara Manis-nya

Dewa Brama Aryang Nohan nênggih
Kuningan ing Buda Paingira
Kala Wurukung Wogane
Asu-ajag tumurun
Kuningan Rêspati Pon nênggih
marêngi dewa Uma
ing PaningronTulus
Sêngkaning Sapi-gumarang
Kuningan ing Sukra Wage dewanèki
Êsri Uwas Wurung-nya

Apan nuju Taliwangke nênggih
Kuningan ing Tumpak kaliwonnya
Endra Mawulu Dadine
pan Jabung-wukunipun
Kuningan nèng kilèn gènnèki
apan majêng mangetan
pitung dintên sampun
purun amurugi kala
gantya wuku Langkir ingkang Dite Manis
Guru Tungle Dangu-nya

Ingkang wuku Langkir Soma Paing
dewa Yama Aryang Jagurira
anuju ringkêl jalmane
Langkir Gra Pon-ipun
dewa Lodra Wurukung Gigis
Langkir Buda Wagenya
dewa Brama nuju
Paningron Keranganira
turunnipun Cèlèng-têmbalung mring siti
Langkir Kêmis Kliwon-nya

Dewa Kala Uwas Nohan-nèki
nuju sêngkaning Kuthila-êpas
Langkir ing Sukra Manis-e
dewa Uma Mawulu
Wogan turunnipun Srigati
tumurun padaringan
wuku Langkir-ipun
ing Tumpak Paing punika
dewa Êsri Tungle nuju Tulusnèki
jabung-wuku Langkirnya

Anèng kidul-wetan gyannirèki
majêng ngalèr-ngilèn pitung dina
sampun murugi kala-ne
gantya Mandhasiyèku
Dite Êpon Endra marêngi
nuju Aryang Wurungnya
Mandhasiyanipun
ing Soma Wage Guru-nya
amarêngi ing Wurukung nuju dadi
Madhasiyèng Anggara

Kaliwone apan Gara Kasih
dewa Yama Paningron Dangunya
Mandhasya Buda Manis-e
dewa Lodra Was Jagur
Mandhasiya Rêspati Paing
Brama Mawulu-nira
Gigis Sêngkanipun
kang Asu-ajag mring tawang
Mandhasiya ing Sukra Pon Kala nênggih
Tungle nuju Kerangan

Turun Sapi-gumarang mring siti
Mandhasiya ing Tumpak Wage-nya
Uma Ariyang Nohan-e
nênggih kang Jabung-wuku
anèng ngandhap majêng manginggil
ing pitung dintên aywa
murugi kala gung
gantya Julungpujud-ira
Dite Kliwon Êsri Wrukung Wogan-èki
Julungpujud ing Soma

Manis Endra Ningron Tulus nênggih
Julungpujud Anggara Paing-nya
dewa Guru Was Wurunge
kang wuku Julungpujud
ing Buda Pon Yama marêngi
ing Mawulu Dadi-nya
wuku Julung-pujud
ing Rêspati Wage Lodra
Tungle Dangu Cèlèng sumêngka mring langit
Julungpujud ing Sukra

Kliwon Brama Aryang Jagurnèki
turunipun ing Kuthila-êpas
mring siti Julungpujud-e
ing Tumpak Manis-ipun
dewa Kala Wurukung Gigis
Sêngkanning Srigati ka
nênggih Jabung-wuku
Julung-pujud ênggènnira
nèng lèr-kilèn majêng ngidul-ngetan nênggih
Guru Tungle Tulusnya

Aywa nêrak ing kala tan bêcik
gantya Pahang Dite Paing tampa
Uma Ningron Kerangane
kang wuku Pahangipun
ing Soma Pon dewanya Êsri
marêngi Uwas Nohan
wuku Pahangipun
Anggara Wage Dewèndra
Mulu Wogan Pahang Buda Kliwon nênggih
Guru Tungle Tulusnya

Wuku Pahang ing Rêspati Manis
dewa Yama Aryang Wurungira
Pahang ing Sukra Painge
dewa Lodra Wurukung
Dadi nuju turunirèki
Su-ajag mring bantala
wuku Pahangipun
Tumpak Êpon dewa Brama
Ningron Dangu Gumarang mêsat mring langit
Jabung ing wuku Pahang

Anèng kidul marêp ngalor nênggih
pitung dintên ywa murugi kala
gantya wuku Kruwêlut-e
ing Dite Wagenipun
Kala Uwas Jagur marêngi
Kala-dite punika
wuku Kuruwêlut
ing Soma Kaliwon-ira
dewa Uma Mawulu anuju Gigis
wuku Kuruwêlut-nya

Ingkang Gara Manis dewa Êsri
amarêngi ing Tungle Kerangan
Kruwêlut Buda Paing-e
Dewèndra Aryang Jagur
Nohan Kuruwêlut Rêspati
Pon Guru Wrukung Wogan
wuku Kuruwêlut
Sukra Wage dewa Yama
Ningron Tulus Cèlèng tumurun mring siti
wuku Kuruwêlut-nya

Ing Tumpak Kaliwon amarêngi
dewa Lodra Uwas Wurung ika
Sêngkan ing Kuthila-pas-e
Jabung-wuku Kruwêlut
anèng nginggil lêrês gènnèki
apan majêng mangandhap
pitung dintên sampun
purun amurugi kala
gantya wuku Marakèh ing Dite Manis
Brama Mawulu Dadya

Tumuruning Srigati mring bumi
tumêdhakira anèng ing taman
Marakèh Soma Paing-e
Kala ing Tungle Dangu
Marakèh Anggara Pon-èki
marêngi dewa Uma
Aryang nuju Jagur
Marakèh Buda Wage-nya
dewa Êsri marêngi Wurukung Gigis
kang wuku Marakèh-nya

Ing Rêspati Kaliwon-irèki
dewa Endra Paningron Kerangan
Marakèh Sukra Manis-e
Guru Was Nohan-ipun
wuku Mrakèh ing Tumpak Paing
Yama Mawulu Wogan
Su-ajag mêndhuwur
Jabung-wuku Marakèhnya
nèng lor lêrês majêng ngidul pitung ari
aywa murugi kala

Gantya ingkang wuku Tambir tampi
Dite Pon Lodra Tungle Tulusnya
Turun Sapi-gumarang-e
Tambir Soma Wage-ku
Brama Aryang Wurung marêngi
ringkêl jalma punika
wuku Tambiripun
ing Anggara Kasih-ira
dewa Kala Wurukung anuju Dadi
Buda Manis Tambir-nya

Uma ing Paningron Dangu nênggih
Tambir ing Rêspati Paingira
Sri Uwas nuju Jagure
Tambir Sukra Pon-ipun
dewa Lodra Mawulu Gigis
Tambir Tumpak Wage-nya
nuju dewa Guru
Tungle Kêkerangan-ira
Sasêngkaning Cèlèng-têmbalung mring langit
jabung wuku Tambirnya

Anèng kidul kilèn gènnirèki
majêng ngalèr ngetan pitung dina
aywa nêrak kala gêdhe
awon ingkang tinêmu
gantya Mêndhangkungan-irèki
Dite Kaliwon Yama
Aryang Nohanipun
turuning Kuthila-êpas
kang wuku Mêndhangkungan ing Soma Manis
Lodra Wurukung Wogan

Nuju Sêngkanira ing Srigati
Mêndhangkungan Anggara Paingnya
Brama Paningron tuluse
ing Mêdhangkungan ipun
Buda Êpon Kala marêngi
Uwas nuju Wurungnya
Mêdhangkungan-ipun
ing Rêspati Wagenira
dewa Uma Mawulu anuju Dadi
kang wuku Mêndhangkungan

Ing Sukra Kaliwon dewi Êsri
Tungle dangu wuku Mêndhangkungan
nuju ing Tumpak Manis-e
Endra Ariyang Jagur
Jabung-wuku Mêndhangkunganing
nèng wetan lêrês gènnya
majêng ngilèn nêngguh
pitung dintên ywa nêrajang
kala gêdhe gantya Maktal Dite Paing
Guru Wrukung Gigisnya

Turunipun Su-ajag mring siti
wuku Maktal ing Soma Pon-ira
dewa Yama Paningron-e
Kerangan Sêngkanipun
kang Sapi-gumarang mring langit
wuku Maktal Anggara
Wage dewanipun
Lodra nuju Uwas Nohan
wuku Maktal ing Buda Kaliwon-èki
Brama Mawulu Nogan

Wuku Maktal ing Rêspati Manis
dewa Kala Tungle Tulis-ira
Maktal ing Sukra Paing-e
Uma Ariyang Wurung
wuku Maktal Tumpak Pon-èki
Sri Wurukung Dadi-nya
nênggih Jabung-wuku
nèng lèr-wetan ênggènnira
majêng ngidul ngilèn pan ing pitung ari
sampun murugi kala

Gantya ingkang wuku Wuye tampi
Dite Wage nuju dewa Endra
Paningron Dangu turunne
ingkang Cèlèng-têmbalung
Wuye Soma Kaliwon-èki
Guru Uwas Jagurnya
kuthila mandhuwur
nuju Taliwangkenira
Wuye Gara Manis Brama Wulu Gigis
turunning Srigati ka

Tumêdhak nèng kandhang dèn-ênggèni
wuku Wuye Buda Paing-ira
Lodra Tungle Kerangane
kang wuku Wuye-nipun
ing Rêspati Êpon marêngi
Brama Ariyang Nohan
Wuye Sukra-nipun
Wage Kala Wrukung Wogan
Wuye Tumpak Kaliwon lima marêngi
Paningron Tulus-ira

Jabung wuku Wuye gènnirèki
wontên kilèn lêrês majêng ngetan
sapta-ri sapta-ratrine
ywa nêrak kala agung
gantya ingkang wuku Manail
ing Dite Manis-ira
Êsri Uwas Wurung
Manail Soma Paingnya
dewa Endra Mawulu Dadi marêngi
Sêngkaning Asu-ajag

Manail ing Anggara Pon-èki
dewa Guru Tungle Dangu-nira
turun Sapi-gumarang-e
wuku Manailipun
Buda Wage Yama marêngi
Ariyang Jagurira
kang Manailipun
Rêspati Kaliwonira
dewa Lodra Wurukung anuju Gigis
ing wuku Manailnya

Amarêngi ing Sukra-nya Manis
dewa Brama Paningron Kerangan
Manail Tumpak Paing-e
kalawan Nohan-ipun
panjabunge wuku Manail
nèng kidul wetan gènnya
pitung dintên sampun
purun amurugi kala
gantya wuku Prangbakat Dite Pon nênggih
Uma Mawulu Wogan

Prangbakat-e Soma Wage-nèki
dewa Êsri ing Tungle Tulus-nya
Sêngkan Cèlèng-têmbalunge
wuku Prangbakatipun
amarêngi Anggara Kasih
Endra Aryang Wurungnya
nuju turunnipun
Kuthila-pas mring bantala
Prangbakat ing Buda Manis Guru nênggih
ing Wurukung Dadi-nya

Sêngkanning Srigati maring langit
Prangbakat ing Rêspati Paingnya
Yama Paningron Dangune
wuku Prangbakatipun
amarêngi Sukra Pon nênggih
Lodra Uwas Jagurnya
ing Prangbakat-ipun
Tumpak Wage dewa Brama
amarêngi Mawulu anuju Gigis
Jabung wuku Prangbakat

Anèng ing ngandhap nuju manginggil
pitung dintên ywa murugi kala
kalawan aywa mêmênèk
agantya ingkang wuku
Bala Dite Kaliwon-èki
Kala Tungle Kerangan
Bala Soma Madu
dewa Uma Aryang Nohan
wuku Bala nalika Anggara Paing
dewa Sri Wrukung Wogan

Tumuruning Asu-ajag nênggih
wuku Bala ing Buda Pon-ira
Endra Paningron Tuluse
anuju Sêngkannipun
ing Sapi-gumarang mring langit
Bala ing Rêspatinya
Wage dewa Guru
marêngi Uwas Wurungnya
Wuku Bala ing Sukra Kaliwon-èki
Yama Mawulu Dadya

Kang wuku Bala ing Tumpak Manis
dewa Lodra ing Tungle Dangu-nya
Jabung ing wuku Balane
nèng lèr-kilèn gènnipun
pitung ari ing pitung ratri
aywa murugi kala
tan bêcik tinêmu
gantya kang wuku Wugunya
Dite Paing Brama Aryang Jagur nênggih
Kala-dite punika

Wuku Wugu ing Soma Ponèki
dewa Kala Wrukung Gigisira
wuku ingkang Gara Wage
Dewa Uma anuju
ing Paningron Kerangan-èki
marêngi turunnira
kang Cèlèng-têmbalung
Wugu Buda Kaliwon-nya
Dewa Êsri Nohan Uwas amarêngi
sêngkaning Kuthila-pas

Wuku Wugu ing Rêspati Manis
dewa Endra ing Mawulu Wogan
tumurunning Srigatine
tumêdhak anèng lumbung
wuku Wugu ing Sukra Paing
Guru Tungle Tulus-nya
Wugu Tumpakipun
Pon Yama Wurung Aryangnya
Jabung-wuku Wugu nèng kidul sapta-ri
gantya kang wuku Wayang

Dite Wage Lodra Wrungkung Dadi
wuku Wayang Soma Kliwon-èki
Brama Paningron Dangun-e
Wayang Anggara Madu
Kala Uwas Jagur marêngi
Taliwangke punika
wuku Wayangipun
pan ing Buda Paing-ira
dewa Uma anuju Mawulu Gigis
Sêngkaning Asu-ajag

Wuku Wayang Rêspati Pon-èki
Dewa Êsri ing Tungle Kerangan
turun Sapi-gumarang-e
ing wuku Wayangipun
Sukra Wage Endra marêngi
Ariyang Nohanira
Wayang Tumpak Kliwun
Guru ing Wurukung Wogan
ingkang Jabung-wuku Wayang anèng nginggil
apan majêng mangandhap

Apan pitung dina pitung ratri
sampun purun amurugi kala
gantya wuku Kulawune
Dite Manis anuju
Dewa Yama Paningronèki
Tulus ing Kulawu-nya
Soma Paing-ipun
Lodra Uwas ing Wurung-nya
wuku Kulawu Anggara Pon-èki
Brama Mawulu Dadya

Kulawu ing Buda Wage-nèki
Dewa Kala Tungle ing Dangu-nya
Sêngkan Cèlèng-têmbalung-e
ingkang wuku Kulawu
ing Rêspati Kaliwonèki
Uma Aryang Jagurnya
nuju turunnipun
Kuthila-pas ing bantala
ingkang wuku Kulawu ing Sukra Manis
Sri Wurukung Gigisnya

Amarêngi Sêngkaning Srigati
ing Kulawu Tumpak Paing-ira
dewa Endra Paningron-e
Kerangan Jabung-wuku
Kulawu nèng êlèr gènnèki
majêng ngidul lêrêsnya
pitung dintên sampun
purun amurugi kala
gantya wuku Dhukut Dite Pon-irèki
dewa Guru Was Nohan

Wuku Dhukut ing Soma Wage-ki
dewa Yama ing Mawulu Wogan
Dhukut Anggara Kasih-e
Lodra ing Tungle Tulus
wuku Dhukut ing Buda Manis
Brama Aryang Wurung-nya
ingkang wuku Dhukut
ing Rêspati Paing-ira
dewa Kala Wurukung anuju Dadi
turunning Asu-ajag

Wuku Dhukut Sukra Pon-irèki
dewa Endra Paningron Dangunya
Sêngkan Sapi-gumarang-e
Dhukut Tumpak Wage-ku
Êsri Uwas Jagurirèki
Jabung-wuku Dhukutnya
kidul-kilènipun
apan majêng ngalèr-ngetan
pitung dintên sampun purun amurugi
kala yèn kasêngkala

Gantya wuku Watugunung nênggih
Dite Kaliwon-nya dewa Endra
Mawulu nuju Gigis-e
ing wuku Watugunung
dina Soma Manis marêngi
Guru Tungle Kerangan
ingkang Watugunung
ing Anggara Paing-ira
dewa Yama nuju Aryang Nohan nênggih
wuku Watugunung-nya

Ing Buda Pon Dewa Lodra-nèki
anuju Wurukung Wogan-ira
kang wuku Watugunung-e
Rêspati Wage-nipun
dewa Brama Paningronèki
tulus tumurunnira
kang Cèlèng-têmbalung
Selardi Sukra Kliwon-nya
dewa Kala ing Uwas Wurung marêngi
Sêngkanning Kuthila-pas

Wuku Watugunung Tumpak Manis
dewanira Endra kang lumampah
nuju Mawulu Dadine
marêngi turunnipun
kang Srigati marang ing bumi
anèng lêsung tumêdhak
nênggih Jabung-wuku
Watugunung anèng wetan
majêng ngilèn pitung dintên pitung ratri
sampun murugi kala

Sampun jangkêp wuku tridasèki
lampahing wuku Wrêgagêmètnya
inganggêrakên lampahe
Jamal-Jamil gumuyu
sarwi angling angumpak dhiri
nora jamak kang ajar
ujare ambubruk
prasasat dhalang awayang
paham kabèh boya wus luput ing lali
dhasar pintêr kang ajar

Wasi Wrêgasana ambêdhidhig
mathêm munthuk mèsêm sarwi mojar
inggih kados pundi malèh
tiyang wus damêlipun
anèng wukir wuku pinikir
lamun tan makatêna
tan sagêd anggêntur
tanpa damêl anèng arga
yèn tan wruha pangulah lampahing budi
kabudayan Kabudan

Panglêpase tyas marang Hyang Widdhi
kamulyaning marcapadèng dibya
sampurna ing dêlahane
pratistha ing panggayuh
tang tar giyuh marang pangaksi
waskitha ing kasidan
sasêdyaning kayun
têtêsing panitisan
Jamal Jamil anjawil têtanya malih
mring Wasi Wrêgasana

Manira tanya kakang wawasi
mungguh candranya ing Paringkêlan
wuku tigangdasa kabèh
nèh jarwakên sadarum
tumbuk Sangar lan tumbuking Sri
sampun tanggêl pêpajar
kang gêmêt sadarum
Ki Wêwasi Wrêgasana
anauri lah inggih punika gampil
patanyandika mringwang

Wuku Sinta patine wong awig
sêmunira lintang karainan
watêke sarèh budine
sabarang tyase lêsu
têngah tuwuh manggih bilai
ruwate gêdhang sanga
kang suluh satundhun
sakèhe arês-arêsan
saliyane dagingan lan wohing dami
pêndhêm gumantung simpar

Sêlawate pan salikur picis
wuku Landêp minapringga pêjah
surating raditya lire
atêrang manahipun
amadhangi sasami-sami
bilai karubuhan
ing wrêksa puniku
jalaranipun tan drêman
ruwatipun maja têlungpuluh iji
lawan arès-arèsan

Sêlawate patang kèthèng nênggih
candraning wuku wukir ringkêlnya
lêsu wana-sata lire
gunung asri kadulu
pinaranan ambêbayani
adigung-adiguna
angèl budinipun
bilai kêna niaya
ruwatipun kalapa satabonèki
pat gluntung lan arèsan

Sêlawate apan limang picis
wuku Kurantil dhandhang angurag
nuju ewahan sêmune
tan lana budinipun
amêmènèk bilainèki
jalaran kèh cidranya
pangruwatanipun
nanas sakuncunge sapta
lan arèsan tindhih pitung kèthèng nênggih
wuku Tolu candranya

Pasareyan sakèh wuku nênggih
lêngkawa kukuwung sêmunira
apan kagêdhèn angkuhe
bilaine kasiyung
jalarane ajaga ati
pangruwate sêmangka
wutuhan pipitu
rês-arèsan pinêpêkan
wuku Gumbrêg patining wrêksa anênggih
gêtêr-patêr sêmunya

Watak wong tinuku abanèki
lumaku ingajèn wicaranya
kabêlabak bilaine
jalarane kumingsun
ruwate bênêman gêmbili
sapuluh lan arèsan
pan sêlawatipun
kawan kèthèng aywa kirang
wugu Warigalit apan jalma mati
tan kêndhat sandhang pangan

Sêmune kèh sandhang panganèki
bilainira apan kahambat
jalaran murka karone
apan pangruwatipun
nênggih pisang graita kuning
satundhun lan arèsan
apan tindhihipun
patang kèthèng ingkang anyar
wuku Warigagung mina lodan mati
kêtuk lindhu sêmunya

Apan abot sêsangganirèki
bilainira apan kabanda
sumangkeyan jalarane
dene pangruwatipun
pan puniku dang-dangan uwi
ingêdang wuwutuhan
arèsan tan kantun
limang kèthèng ingkang anyar
Julungwangi lumpuhing banthèng anênggih
sarwa rum bar-abirnya

Kèh kang asih kèh ngalamatnèki
bilaine tinêbak ing macan
jalaran lumuh asihe
dene pangruwatipun
apan durèn pitung galinting
lawan arès-arèsan
kucing tindhihipun
Sungsang jaka wuru tiba
mega mêndhung sêmune sêtêngah ati
kawêsèn bilainya

Jalarane wrêngkêng ruwatnèki
jagung ontong patpuluh arèsan
sapuluh kèthèng tindhine
Galungan lata pruthul
andhap-asor kalulun budi
bilaine tukaran
cêla jalaripun
ruwate jêram gêng papat
lan arèsan sangang kèthèng tindhihnèki
ingkang wuku Kuningan

Pring anggagar nuju teja nênggih
sêmunira sêlamêt budinya
apan kamuk bilaine
jalaran gêminipun
apan nênggih ruwatirèki
satundhun pisang êmas
lan arèsanipun
salawat nêm picis kênthang
nulya wuku Langkir lare andawani
urip sarya oyodan

Sêmunira wangkot budinèki
bilaine apan tutukaran
jalaran kadurjanane
dene pangruwatipun
apan bêndha nênêm galintir
nêm kèthèng lan arèsan
kang pêpak sadarum
ingkang wuku Mandhasiya
apan ringkêl mina tinilar ing warih
kayu agung sêmunya

Dadi pangaubaning sêsami
nora kêna atut lan sêsanak
anadene bilaine
apan kêna ing siyung
jalarane cengkre ing budi
dene pangruwatira
jambu kluthuk satus
kalawan arès-arèsan
sêlawate satak kèthèng datan luwih
wuku Julungpujudnya

Kathah lara sambang rimbung nênggih
mega jodhog lêngkawa sêmunya
watêke bêrèt bêlêre
bilaine katêluh
jalarane apan gumampil
pangruwatipun pisang
bêcici satundhun
kang sinang lawan arèsan
sêlawate nêm kèthèng wuku anênggih
Pahang kèh manuk Kêna

Sêmunira pan anuju ati
watêkipun pan panas-atènan
ana dene bilaine
kênnaniayèng satru
jalarane asalah kardi
dene ruruwatira
jambu klampok satus
pitung kèthèng lan arèsan
nulya wuku Kuruwêlut kapas agring
toya wêning jêmbangan

Sêmunira wong sêlamêt ati
bilaine kêna ing sanjata
jalaran pintêr budine
ruwatanipun têbu
irêng patang lonjor nêm picis
sawarnining arêsan
wuku Mrakèhipun
ringkêle baron asêmpal
ing liwawar damar agung amêrapit
padhang-atèn elingan

Kabêlabak bilainirèki
kêpara ngarêp jalaranira
ana-dene pangruwate
apan kêmiri satus
lan arèsan gih satus picis
ingkang wuku Tambirnya
upas lawan racun
lêsu lupa sariranya
têgêsipun tan sarju budinirèki
blai kenging pasangan

Jalaran kèdhêp ujarirèki
ana-dene ruruwatanira
pan timun-watang sêlawe
tindhihipun dom satus
lawan pangot waja sarakit
kang wuku Mandhangkungan
baya ngurag nêngguh
nèn-unèn barung sakatya
sêmunira adêrês sora yèn angling
bilai kasudukan

Jalarane kudu-kudu nênggih
ruwatane kêlayu satampah
kang pêpak arèsanane
tindhih picis sapuluh
nulya malih wuku gumanti
Maktal macan alupa
apan lesus agung
awor angin pancawora
têgêsipun wantêr angên-angênèki
bilaine atukar

Kagêdhèn akal jalaranèki
ruwatane manggis tigangdasa
nêm kèthèng lan arèsane
Wuye pasangan manuk
gêtih tinyuh ing ruman nênggih
wor kukusing sundawa
ing pasêmonipun
cugêtan-ati punika
jalarane saking pakèwuhirèki
dene pangruwatira

Apan kacang dhung-dhungan anênggih
ênêm têkêm lan arès-arèsan
ana-dene titindhihe
pitung kèthèng punika
gantya ingkang wuku Manail
apan wiji kêpapas
lawan lintang agung
awor mungsuh sêmunira
tansah jaga-ajaga atinirèki
dene bilainira

Apan kawêsèn punika nênggih
ingkang dadya jêjalaranira
kadhuwurên panggayuhe
pangruwate kapundhung
satampah lan arèsannèki
sangang kèthèng Prangbakat
kaya wringin iku
sêmpal dening aliwawar
pasêmone wêsi katon purasani
kakon-atèn wataknya

Bilaine pan mêmènèk nênggih
jalaran tyas ngadi-adi ika
pan rambutan pangruwate
lawan arèsanipun
sêlawate wêsi giligin
wuku Bala pandhita
angluwe punika
sarwa tibèng kala mangsa
asring karya gora-godha watêknèki
katêluh kênèng upas

Jalar kagêdhèn nêpsu tan bêcik
pangruwatipun kara satampah
lan arèsan pitung kèthèng
nulya kang wuku Wugu
pan kêluyu kêrahan nênggih
patine padha rowang
akasa wang-uwung
sêmu jêmbar budinira
bilaine kacuwik jalaranèki
pan saking lêngusira

Pangruwatipun kimpul satambir
lan arèsan sadasa kèthèngnya
dene kang wuku Wayange
ringkêl pasêmonipun
patining andaka wanadri
praptanggapati ika
mega kang lumaku
watak jêmbar budinira
bilaine pan kêna cidra puniki
mênga daulatira

Pangruwatipun pêlêm satambir
ingkang manis-manis lan arèsan
sêlawate wolung kèthèng
ingkang wuku Kulawu
apan inggih rabiya malih
wèt dening wêwayuhan
pêksi dewata gung
kumpuling bun tibèng sêndhang
apan srêpan ing rêmbug kumpuling bêcik
blai kênèng wisaya

Jalaranipun sring arêpanèki
ruwate waluh loro ingêdang
jro ginulan myang rosane
pat kèthèng tindhihipun
wuku Dhukut ringkêl candraning
apan kitri tinata
ingkang sukêt unggul
asri larangan dipatya
pasêmone akamot bêbudènèki
blai kuthah ludira

Anèng rana têngahing ajurit
jalarane cukêng puguhira
ruwat ing pare-wêlute
wuwutuhan kinulup
satampir lan arèsanèki
nêm kèthèng tindhihira
wuku Watugunung
patining wrêksa narendra
apagêra jaga gêrah uripnèki
blai kêna niaya

Jalarane kawigaran budi
pangruwate apan pisang raja
satundhun kang suluh jêne
kêlawan pisang gabu
sêtundhun lan mundhu kang kuning
miwah arès-arèsan
kang pêpak sadarum
pêndhêm gumantung kasimpar
sêlawate picis kênthang satak sawi
ruwate citrakanya

Sampun jangkêp wuku tigangdèsi
Jamal Jamil gawok dènaya mulat
mring Ki Wêwasi pahame
têrang pawukonipun
Jamal nambung sabda mring wasi
kula kalangkung eram
paham dika wuku
nging kêdhik taksih sumêlang
babing Taliwangke etangdika sisip
Wrigapak dika lêpat

Kula miyarsa Kyai Sêbagi
ing Wanamarta ragi pujangga
alim arêsik etange
sami sêdayanipun
Taliwangke ing Warigamis
pan wus pinalanggêran
Taliwangke-nipun
pan ana ing dina Uwas
wasing Wrigalit nèng Rêspati Pon nênggih
Kruwêlut Kliwon Tumpak

Pan mêkatên wuruke kiyai
Sêbagi mring kula wus mupakat
pra majusi ujum kabèh
kang sami muthi wuku
sampun limrah yèn Warigamis
Ki Wasi Wrêgasana
sêmu rada milu
mring kawruhe Jamil Jamal
Ki Wawasi Wrêgasana sêmu ering
mring kang ahlul tirakat

Sèh Mongraga angandika aris
kae wasi ngong tanya ing dika
mungguh palêpasaning rèh
kang muhung mring Maha Gung
wasisthaning pratisthèng wèsthi
asthagina ginagap
panganggêping kalbu
budi wadining wong Buda
kabudayan kang patitis ing panitis
tusthaning kawaskithan

Kang kinantha-kantha ing ngaurip
ayun sumurup ing kêdadeyan
jarwa-a kajatènane
ginêng-ginênging gunung
dunungêna panuksmèng jati
Ki Wasi Wrêgasana
tyasira katuju
ing sêmu pagut kêrasa
mêdhar jarwa Ki Ajar ing Pringgadani
mijilkên sabda-tama

