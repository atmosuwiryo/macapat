busêkan wadya prabu
gyannya sami pados titikipun
Kyana Patih Dwara mêksa tan kapanggih
ngandikajêng sang aprabu
ing samêngko karsaningong

dhawuhna mring kancamu
kakang Dwara yèn durung kêpangguh
ingsun iki nora karsa miyos malih
mring panggung utawa kondur
mring Ngastina nagri ingong

taunan kongsi windu
nora karsa ingsun kondur-kondur
lamun durung katêmu Dwara Si Patih
sira mataha kang patut
kancamu ingkang pitados

ngupaya laku lêmbut
ingkang sarèh bisane katêmu
kakang Dwara dèn katêmu jakên mulih
sandika Dyan Patih Janur-
wenda sarwi awotsinom

têlas dhawuh sang prabu
nata tiron sigra dènnya kondur
ing pakuwon laju jujug tilamsari
lajêng datan arsa mêtu
mêmpên anèng tilam mawon

kang dhèrèk bibar mantuk
sowang-sowang marang pondhokipun
sigra matah Janurwenda Kyana Patih
mantri pinataya catur
sapanêkar aywa kalong

hèh sira ingsun utus
têrang saking dhawuh jêng sang prabu
angupaya kakang Dwara Kyana Patih
kang titi mlakua lêmbut
bisane kongsi kêpanggoh

ginanjar sangu cukup
nêmbah budhal mantri kang dèn utus
amaju pat lakune kang para mantri
wus lêpas datan winuwus
mantri catur kang lunga don

mangkana patih anung
Janurwenda lan senapati nung
Radyan Arya Swuhsirna lan pra bopati
pêpak sowan sabên esuk
ananging tiron sang katong

mêmpên nèng dalêm pungkur
nora karsa miyos pandhapa gung
mêksih ajêg pasebane kyana patih
bubarane sabên bêdhug
pra wadya tan ana wêroh

yèn tiron ratunipun
mila ajêg jêjêg manahipun
dipun nyana têksih ratunira lami
mula tan owah sarambut
sungkême wadya sang katong

gênti ingkang cinatur
amangsuli Patih Dwara wau
gyane mlampah ngulati sri narapati
kèndêl anèng sor gurda gung
cêlak pring ori gumêrot

cêlak angsana tanjung
sêkar-sêkar sami ting parêntul
katiyup ing samirana sumaribit
gônda ngambar amrik arum
tumêmpuh marang sang anom

rahadyan patih jêtung
duk kataman gônda amrik arum
èngêt marang kang garwa Rêtna Suyati
sumêdhot panggalihipun
manising garwa katonton

kathah osiking kalbu
dhasar anom nêdhêng mangsanipun
môngka enggal lan garwa dènnya kêpanggih
yèn sampun patih pinunjul
bali kèngêtan sang sinom

Dyan Patih Dwara bêkuh
èngêt garwa iku godha agung
kinipatkên sakala botên kaèksi
sigra laju lampahipun
murang marga ngidul ngulon

kèndêl yèn wanci dalu
kraos arip sare sagènipun
anèng kayu têrkadhang nèng sela garing
botên dhahar botên nginum
tan kapanggih goning uwong

wus lami lampahipun
Patih Dwara nèng têngah wana gung
nusup grumbul bêbondhotan êri bandhil
tan ana ingkang kaetung
kang katon mung jêng sang katong

gêliyak lampahipun
Patih Dwara mirêng sata kluruk
ayêm tyase tinurut sawung kang muni
tan têbih lajêng kadulu
wontên padhepokan nglengkong

kalingangunung agung
sarêng cêlak munggul anèng gunung
akèh wonge dinulu gumrining asri
Patih Dwara sigra laju
mandhêk nèng têpining regol

dangu amungak-manguk
pados tiyang kang kenging dinangu
angêntosi Patih Dwara sawatawis
ningali dhepok puniku
rahadyan carêm ing batos

ing sanggar katon munggul
palakirna têtanêmanipun
angrêmbaka ijo muyêk tinon asri
larikane kêncêng urut
sawiji tan ana menggok

capuri dhepokipun
pinagêran jaro rêntêt urut
tinurusan bênggangira botên têbih
rongas kasinungan turus
kajêng sêmine angroyom

jaro kungkulan turus
ana ingkang têlung dhêpa langkung
tinanêman suruh lêmu-lêmu sami
rumambat ing pagêr turus
ijo muyêk yèn tinonton

dene panyiramipun
ingilenan toya mubêng kêmput
toya wêning tinalangan saking ardi
pating srèwèh toya mudhun
mila tanêmane dados

kang tani samya nutug
gadhu walikan sakayun-kayun
dhepok ngriku tiyangipun cukup sami
kêbo sapi akèh ngingu
ayêm-ayêm sakèhing wong

saking gêng bêrkahipun
sang maharsi marang siswanipun
mila kathah ingkang sami mlêbêt murid
kathah tumut griya ngriku
mila jêjêl sanggon-ênggon

katingal tiyang mikul
ngambil kayu mudhun saking gunung
tiningalan cêtha yèn puniku cantrik
abot gone mikul kayu
dinangu radyan nèng ngregol

ki cantrik miyat gugup
mring warnane dyan patih abagus
sinèlèhkên pikulane dhodhok aglis
saking ajrih manahipun
dhêlêg-dhêlêg amalongo

radèn ngandika arum
kaki cantrik sun takon satuhu
kang dhêdhepok sapa sinambat ingkang sih
lan wukir ngêndi ranipun
ki cantrik umatur alon

dhuh anggèr sang binagus
amba matur ing satuhunipun
nanging mugi ngicalna kang tulah sarik
tinêbihna saru-siku
ulun tan wruh unggah-unggoh

wicara kêrêp gangsul
bawanipun tiyang sampun sêpuh
salamine dèrèng wruh cara nêgari
sagêdipun cara gunung
balampeyan tiyang bodho

yèn trimah cara dhusun
kula matur namaning kang gunung
Manikmaya punika namaning wukir
arane dhepok puniku
Tirtaamawa sayêktos

arane sang awiku
kang dhêdhepok ing dhukuh puniku
wus kasuwur kuncara ing kanan kering
Rêsi Sidhiwêconèku
kinasih dewa sayêktos

radèn ngandika arum
kaki cantrik trima kasih ingsun
kotuturi asmane sang mahamuni
yèn sira môngka saarju
aturêna kaki ingong

yèn parêng sang awiku
arsa sowan caos bêkti ingsun
amangsuli rèrèh ririh kyai cantrik
ulun kadugi umatur
marang sang rêsi palunggoh

yèn kula dipun dangu
kêkasih ta kang yoga sinêbut
lan pinôngka paduka saking ing pundi
lan punapa ingkang lungguh
mangke dados botên dhompo

dyan patih mèsêm mangu
angandika sajêroning kalbu
ingsun iki yèn jarwoa luwihsisip
tan kapenak lakuningsun
dadi kagète sang lunggoh

dene abangêt ewuh
ngantos dangu dènnya mingkah-mingkuh
sanalika dyan patih antuk pambudi
rèhning môngsa lampah nylamur
dyan patih ngandika alon

hèh cantrik ing satuhu
Radyan Dwara satriya wak ingsun
santona ji ing Ngastina ingsun iki
mara larapna wak ingsun
mring sang wiku kang palunggoh

cantrik matur andhêku
kajêng obong sigra dipun pikul
mak karêngkèt rêngkuk rêngkêng-rêngkêng muni
kudhi sinêngkêlang pungkur
ki cantrik laju mring pawon

mak brêg nyèlèhkên kayu
kaki cantrik enggal abêburuh
nèng pungkuran ing bèji enggal rêrêsik
badhe matur sang awiku
icala kringêt kang drodos

ki cantrik mêntas gupuh
kathok klambi ikêt lawan sabuk
wus dèn rasuk sarigak sêmu mathinthing
mathinthinge cara gunung
sayêktine ebra-ebro

mring crabakan umatur
dhuh sang rêsi wontên tamu bagus
ing samangke têksih lênggah wontên jawi
Radèn Dwara namanipun
têksih santananing katong

ing Ngastina praja gung
yèn kaparêng panggalih sang wiku
nyuwun sowan marang Risang Mahamuni
Muniwara ngandika rum
hèh cantrik iridên gupoh

ki cantrik mêdal gupuh
Risang Muniwara sigra mêthuk
tamunira dèn dhèrèkkên kaki cantrik
pêthuk tata dènnya lungguh
anèng pacrabakan manggon

binagèkakên arum
sinunggata ing sawontênipun
Muniwara mèsêm angandika aris
dhuh anggèr sajatosipun
sarêng risang bagus rawoh

sirna prihatin ulun
mak cês ayêm raosing kang kalbu
sadèrènge paduka rawuh ing ngriki
barubah sangêt wak ingsun
uyang raosing kang batos

ing siyang lawan dalu
manah kuka tan kenging sinayut
saking sangêt kewala manah prihatin
sarêng mriksa risang bagus
lir manggih êmas sagênthong

bingahe manah ulun
lawan malih mambêt gandanipun
sungkawanta angidit saya katawis
kacihna nèng ulat sêmu
tilasing êluh duk miyos

sang patih duk karungu
pangandikanira risang wiku
saking sangêt bingung agênging prihatin
dados datan sagêd matur
silah-silahing pangomong

solahe amung dhêku
amung inggih kabèh aturipun
botên sagêd nêgêskên dhawuh sang yogi
saking bingung lingak-linguk
kawratên raosing batos

wêkasan risang wiku
mèsêm nabda marang risang bagus
kadiparan purwane dènnya prihatin
kang mindha satriya matur
miwiti dènnya cariyos

wit mulabukanipun
têkyan madya titi dènnya matur
amungkasi ature sangsaya ririh
duk lolose risang prabu
kecalan ratu sayêktos

têlas ing aturipun
sang bagawan sangêt dènnya ngungun
sakalangkung wêlase marang sang pêkik
katongton rêkaosipun
duk lumampah kênèng bondhot

Sang Sidhiwêcanèku
saya wêlas marang risang namur
duk ginagas-gagas marang sang ayogi
katawis wibawanipun
mukti tan nate rêkaos

mangke sarira kuru
suku asta katingal yèn balur
kawacane katon tilas kênèng êri
rikah-rikuh dènnya lungguh
labêt karaosing batos

sang rêsi ngêrês dulu
mring sang bagus ingkang namur laku
dangu-dangu bagawan ningali nginggil
mêndêng-mêndêng kang nèng luhur
sêsanti pujane miyos

makatên pujinipun
nayabanirtahawatanir ku-
banaya: têlas lapale kang puji
wola-wali kaping têlu
pinênggêng napas tan miyos

têgêse lapal iku
hèh padhanga wa sirnakna iku
wêkasane ilanga ingkang ngalingi
bisoa nuli katêmu
ingkang rinuruh ing batos

risang bagawan iku
katarima ing panuwunipun
marang risang murba misesa sakalir
sanalika sira antuk
sasmita ingkang gumathok

pinêsthi ing dewa gung
Radyan Dwara sayêkti kapangguh
lawan Prabu Dipayana Parikêsit
nanging ana saratipun
kinon mujaa ing dhepok

sang rêsi sawusipun
dènnya mandêng ningali mandhuwur
sigra kèndêl ningali ngandhap sang rêsi
alon pangandikanipun
mring rahadyan gatos-gatos

dhuh radèn sang abagus
lamun condhong kaparêng ing kayun
sarèhêna nèng dhepok kula rumiyin
nèng sanggar mêlêng ing kalbu
nênuwun marang Yyang Manon

anggèr kula gih tumut
ing saangsal pakolèhing laku
anyênyuwun mrih enggalipun kapanggih
sang nata lawan sang bagus
kula wêdhari sajatos

anggèr dhawuh Yyang Agung
satuhune paduka katêmu
mringSang Prabu Naranata Parikêsit
wontên ing dhepok pukulun
mila paduka sarantos

wit lami enggalipun
jawata gung kinêkêr saèstu
dèrèng kenging winatês wanci pinanggih
mila ngantosa sang bagus
wontên ngasroma kemawon

dhêku risang nyalamur
matur alon marang risang wiku
kula dhèrèk punapa dhawuh sang yogi
sang rêsi bingah kalangkung
sigra dhawuh wacana lon

mring wasi miwah puthut
kinèn rêsik-rêsik sanggar agung
saprantine aja na kang nguciwani
bakal kagêm risang bagus
nyênyuwun marang Yyang Manon

trêngginas risang puthut
tata-tata tan dangu wus rampung
enggal matur marang Muniwara aris
sang wiku mèsêm lingnya rum
ingancaran risang anom

