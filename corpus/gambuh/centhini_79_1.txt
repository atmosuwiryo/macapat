Amongraga amuwus
yêkti tingal kang mandêrik iku
cipta prapta ing manahira sayêkti
limut suh sirna awimbuh
jisim johar ingkang lonyoh

woh rasa kang kadulu 
jasmani ingkang asung puniku
têgêsipun duk acampuh rasa jati
wanodya kêlawan kakung
jasad aranira rêko

jasmani duk lagyèku
tampi rasa saking angganipun
apan ia dadi sêsamanirèki
dadya têmahe puniku
wanodya kang asung raos

rahsa manikêm iku
wanita kang rahmani puniku
sayêktine jisim iku kang atampi
Mêgatsih malih umatur
inggih kaula atakon

kang roh ilapi iku
inggih ta paran ing têgêsipun
Amongraga alon dènira nauri
roh rabani ingkang tuhu
kang lanang manikêm yêktos

warna lir mutyarèku
roh rahmani nênggih prianipun
roh ilapi yèku uga napi jinis
dudu badan sanyawèku
kang jasmani yèku rêko

ngakên raga suksmèku 
jisim alus arane puniku
kang rohani tanpa rupa warna singgih
lir sêkar pralambinipun
kakung kombang angganing wong

duk mangrabasèng santun
sari upama wadon puniku
marma ayun awas yèn sira nèng dhiri
duk lagi mêgar kang kudhup
yèku lambange kemawon

jaba prênahing madu
poma dèn awas prênahipun
yèn wus awas pêsthi wruh asmaragami
yèn kang utama yêkti wruh
nanging arang singa sang wong

kang wruh basa puniku
yèn kang tan matêng ing ciptanipun
ya ta dhêlêg sira Ni Rara Mêgatsih
angartika jroning kalbu
nyata pinunjul iki wong

nora larang wong iku 
sun roangi adol tapih ingsun
sêlawase anaa mangkene uwis
ia palakrama ingsun
mêngkana osiking batos

Amongraga amuwus
pagene mindêl apa wus surup
yèn wus surup mênèk ana ingkang kari
kang rama nambungi wuwus
sun dugi anggèr wus katog

rara matura gupuh
marang kakangira apa uwus
mung sêmono kang lawas sira bêthithil
kang putra alon turipun
pan wus têlas atur ingong

nanging kaula sampun
padhang nêrawang ing nalaningsun
ingkang rama gumuyu abêlik-bêlik
lah nora piraa iku
kêlamun amung sêmono

rara uwus bêgjamu 
lan maninge pan wus kalbèng wuwus
sapa-sapa kang madhangkên tyasirèki
amawongan sira iku
putra lèngsèr wangsul ing gon

lajêng lênggah tumungkul
Sèh Amongraga mèsêm andulu
ni kèn rara kesah malbèng wisma nuli
sêmana apan sêdalu
gènya ngabên ngèlmu raos

pukul pat wancinipun
sang tapa aris andikanipun
mring kang putra Sèh Amongraga bibisik
barang rèh ing karsanipun
Amongraga matur alon

amba langkung anuhun
ing pasihanta ingkang dhumawuh
pan ing mangke amba tan purun nglampahi
kêjawi kalamun sampun
kêpanggih sadulur ingong

pêsthi amba yèn wangsul 
anut ing karsa ingkang puniku
yèn ing mangke têbih botên darbe pikir
sang tapa langkung angungun
pitêkur sarwi andongong

wusana ris amuwus
marang kang putra sarwi angrangkul
nanging poma anak ingsun wong asigit
yèn ugi sampun kapangguh
kang para upaya karo

poma-poma nak ingsun
nuli wangsula marang ke gupuh
ing pêsthine lawas enggale ngong anti
Sèh Amongraga umatur
yèn si èstua kêlakon

panggih kang mara ruruh
pan sayêkti manira awangsul
kados botên kula anyidrani jangji
sang tapa lêga tyasipun
ya ta Amongaraga gupoh

jawat asta angujung 
pamit lumèngsèr saking ingayun
lajêng gupuh dhatêng abdi Jamal Jamil
sang tapa lan sabatipun
ngatêr sajawining dhukoh

wusnya mêngkana wangsul
sang tapa ya ta lumaku
sampun lajêng lan santrinira kêkalih
andarung ing lampahipun
tan miris myat ing margèwoh

sêmana wus byar rahina
kang mega malang sumirat
ganthêng nèng pucaking ardi
akèh warnane kadulu
ana lir wastra manjêthi
ana pindha muteara
wênèh ana wastra wungu
rinenda pinggire murub

obah buron agung-agung
andaka maesa dhanu
pating galêro mongira
muni nèng panggonanira
mangsane duk mulih lagya
saking dènira mêmangsa
pan wus adate kang sima
yèn dalu kesah mêmangsa

ulihe yèn mèh rahina 
sènès buron akèh padha
yèn dalu lumrahe turu
yèn mèh rahina pan swara
ting galêmbor badhe saba
barung wre kêlawan lutung
wrangutan lan uwa-uwa
gumêr munya ing kêkaywan

sang hyang pradangga umungup
munggèng pucaking aldaka
gumêdêr swaraning pêksi
rêbut wohing bulu gurda
cukcak jalak menco johan
guthilang kathik gidhawa
dêrkuku putêr sulindhit
prit coang lan baranjangan

enggar manahe sang brangta
tumon pêksi kwèh swaranya
kadhali munya ing tawang
kaswasih yèn piniarsa
kadya ngandhêga ing laku
pêksi bêluk munya nglamat
kadya ngenggalna ing lampah
sang brangta mèsêm wardaya

wruh sasmitane kang pêksi 
ya ta ris ing lampahira
marga nuting wanapringga
mudhun jurang minggah arga
tan wontên durgama ketung
ing cipta agea wêruh
dhukuhe Bayipanurta
ya kang aran Wanamarta

rahina wêngi lumaku
kèndêl-kèndêl yèn asalat
nurut Kêndhêng lampahira
datan kawarna ing marga
ya ta sêmana wus prapta
têlatah ing Majalêngka
enggar manahe sang brangta
lajêng wau lampahira

anujwa pêcat rakitan
Jamal Jamil kinèn tanya
marang wong giring maesa
atakèn ing Wanamarta
kang tinanyan saurira
punika ingkang katingal
dhukuh kang gênggêng punika
gih kang aran Wanamarta

andika lajêng kewala 
ing mangke pêsthi kadulu
masjide agêng aluhur
lan malih kaula tanya
andika santri ing pundi
sumaur ingkang tinanyan
manira santri atêbah
saking ing Bantên yêktinya

marma drêng mring Wanamarta
manira miarsa warta
yèn Ki Sèh Bayipanurta
sabar tur lila ing donya
anuntun ing wong balilu
marma santrinira agung
punapa inggih yêktia
sumaur kang sinung wuwus

tan dora ingkang atutur
inggih saèstu mêngkana
ambêke Bayipanurta
marma sagung pra dipatya
guguru ambêk ambapa
tan cua barang karsane
sawabe Bayipanurta
ngiwa panêngêne kêna

lan malih santrine agung 
kaula dèrèng uninga
kang kadya ing Wanamarta
kèhing santri kang ngluwihi
kados kawan èwu ana
kaula duk maksih bocah
sagung pasantrèn uninga
dèrèng wontên kang tumimbang

lir Wanamarta kèhipun
dhasar papane prayoga
mirah ingkang palakirna
bêras datanpa ajia
marma santri têbih-têbih
kathah kang prapta ingriku
pan uwus adating santri
marani kang mirah têdha

kaula pan dèrèng lawas
umantuk saking ingriku
salawase pan kaula
dadi santrine Ki Bayi
Amongraga nambung wuwus
kalamun wontên wong prapta
inggih sintên kang jinujug
umatur dalêm jujuga

inggih putrane pênggulu 
puniku kang pinitaya
dhatêng Ki Bayipanurta
wastanipun Jayèngwèsthi
sabên wontên wong kang prapta
inggih anjujug ingriku
pan sampun wisma pribadi
sakiduling masjid Mangu

dene warujune aran
anênggih Ki Jayèngraga
pan inggih kalih puniku
singa ingkang jinujuga
jêr atmajanipun jalu
pan amung kalih punika
pambajêngipun pawèstri
wastanipun Tambangraras

kaula dèrèng amangguh
wanodya kadi puniku
putrane Bayipanurta
apike kagila-gila
duk kaula ingkang wau
inggih taksih anèng rika
asring mêningi kaula
kang wong prapta lunga têka

anake pêtinggi desa
tanapi anak sudagar
tukone pan jor-jinoran
sami kawangsul sêdaya
wit sang rara botên kêna
tinari mopo kewala
mring kang rama aturira
benjang kaularsa krama

yèn wontên sênênging nala 
botên kudu dèn tukoni
lan botên melik kaula
wong kang bagus awibawa
sanadyan cebol bucua
lamun panuju kaula
badan kaula sumangga
yèn wus kalbu pêthèk ulun

marma Ki Bayi kêlangkung
susah mirsa turing putra
kalamun pinêksa-pêksa
ature pan kudu lunga
marma kang rama amupus
nauri kang namur laku
manira sawêg angrungu
wanodya tan arsa krama

mênawi inggih puniku
ngupados santri utama
angling malih kang wong ika
pan wus pirang-pirang puluh
santri têbih-têbih prapta
sami santri jadhug-jadhug
prandene tan na kinarsan
kawêlèh pan sami gria

sami ngupaya paekan 
awit karsane Ki Bayi
mring santri sapa kang bêgja
saking susah myat ing putra
kêlakon sami ngupaya
nanging sang rara wêntala
luput ing dhêsti sumbaga
tuas kabèh ngacung samya

marmanipun kèh-kèhing wong ana muwus
sun duga ni rara
buntêt tan duwe nyêmimik
milanipun sakèhing wong tinampikan

yèn lumrahe wong gênge sêmana iku
pêsthine pan ana
ingkang pinilih sawiji
iku nora dadak tinampik sêdaya

yèn wong buntêt andadak kakehan wuwus
pan inggih akathah
kang muwus kadi puniki
pan gumujêng wau Ki Sèh Amongraga

angling kadi botên kang kados puniku 
sawêg dèrèng arsa
ngupaya jodho prayogi
ingkang kangge awal akir ingupaya

dadi ingsun ngrungu ing wartinirèku
manah mundur mara
bok manira dèn arani
darbe niat marang ing èstri punika

tur ta boya pisan-pisan raganingsun
nyiptaa punika
mung sêdya ngupaya ngèlmi
dadak nuju ingriku wontên brusahan

wong kang angon maesa ris aturipun
kang amba wicara
pan wus sawarsa puniki
yèn ing mangke têntrêm tan wontên pawarta

winginipun kaula saking ingriku
tinjo sanak lara
ala nganggur awak mami
anakokên puniku kang kula ucap

pan saèstu sampun tan wontên wong rawuh 
mikir bab punika
sang monêng mèsêm jro ati
duk sêmana hyang arka nitih acala

ya ta angling Amongraga manis arum
ngong langkung narima
pitêdah para mring mami
lah ta sampun manira lajêng kewala

kang liningan muwus aris aturipun
bok enjing kewala
lamun sutah dalêm kampir
ing pagrian kaula yèn parêng lêga

yèn lajua sampun kêtanggêlan dalu
apan èwêdaya
yèn praptaa wêngi-wêngi
yèn kêparêng ing benjing-enjing kewala

marma kula aturi kèndêl sêdalu
ing wisma kaula
yèn tan arsa sare panti
asarea wontên ing masjid paduka

pintên banggi kewala yèn sagêd tumut 
jriah ngatêrêna
kalamun lujêng saratri
sêdayane krandhahe Bayipanurta

mring kaula apan ta wus padha wanuh
kang dados kêbayan
punika pun santri Luci
lêrêsipun nak-sanak lawan kaula

suka ring tyas sang brangta sarêng angrungu
aris saurira
kisanak para ngecani
anyukêri sawêngi nèng wismanira

lah punapi maksih doh wismanirèku
kang tinanyan lingnya
dhukuh mêncil kang kaèksi
lah ta ênggèh andika dhingin mantuka

ri sang wisma anginthar mantuk rumuhun
sapraptaning wisma
wus mangsit mring rabinèki
lajêng manggil ing baturira sêkawan

mung wong papat kang tumut wisma ingriku 
ya ta sami prapta
wong papat wus dèn poyani
suka lajêng ngrewangi ing rabinira

olah-olah ing pawon langkung abikut
ri wusnya mêngkana
sang wisma mêthuk wus panggih
lan sang brangta nulya lajêng ingaturan

sapraptane ing dhukuh sang brangta mangu
myat ing palakirna
mawarna langgare cèkli
hèr tumumpang lan rêsiking pêlataran

sang wisma ling paran ing kêrsanta nêngguh
punapa pinarak
ing wisma tuwin surambi
anauri pênêd surambi kewala

nulya lajêng mring surambi tata lungguh 
mahrib wayahira
lajêng ngambil arastuti
lan sang wisma salat mahrib praptèng isa

wusnya bakda pan lajêng atata lungguh 
sang wisma angundang
mring Rubiah kinèn nuli
amêdalna saanane kang sugata

kang inguwuh Ni Rubiah langkung gugup
anata sugata
ri sampunira anuli
apan nulya sinaosakên mring langgar

gya tinata sêkul ulam anèng ngayun
sang wisma wêcana
lah dawêg tuan wêwanting
sugatane inggih bok ayu andika

kang sinung ling ngecani wêwanting gupuh
dyan lêkas anadhah
sêkantuk dènira bukti
sang kaswasih kêlangkung kapiutangan

mring sang wisma dening cakute kêlangkung
ya ta sawusira
ambêng ingundurkên maring
Jamal Jamil athêkul dènira mangan

bêsngèk têlu lan pindhang sacuwo gêmpur 
bêkamal sêpanjang
sirna datan wontên kari
tumpêng kalih bebas imbuh sêkul bodhag

langkung merang sang brangta dènira dulu
angling ri sang wisma
adhi sampun isin-isin
pan ingriki pan wus wismane priangga

anauri Jamal Jamil gih-gihipun
kadipundi kakang
pêngraosipun pun yayi
yèn mawia ringa-ringa mring pun kakang

nadyan inggih sanak têmbene kêpangguh
pêngraos kaula
lir tunggil sayayah bibi
Ki Nuripin gumuyu asuka-suka

tan kawarna ing dalu datan winuwus
ya ta byar rahina
lajêng salat subuh nênggih
sabakdane lênggah ngèmpèr tajug samya

sang abrangta alon wau wuwusipun 
dhatêng ing sang wisma
paran ing karsanirèki
punapèstu miling anut ing kaula

Nuripin aris saurnya
lan inggih dawêg suawi
kula pitulung ngatêrna
jujuge mring Jayèngwèsthi
sigra Kyai Nuripin
amanggil ing rabinipun
prapta Nuripin lingnya
karia sun badhe ngiring
marang arinira marang Wanamarta

mung pak Kêbak lan pak Dama
iku kang sun gawa nanging
sira dèn bêcik nèng wisma
mênawa ingsun alami
rabine matur inggih
ya ta sigra mangkat gupuh
ing marga tan winarna
rawuhira pêcat rakit
Wanamarta sang brangta eram tumingal

tumon srining padhêkahan 
agêng anggênggêng kaèksi
awilis kitri kêtingal
dhadhah kinubêng pring ori
roning kang tiris-tiris
têpung janur papahipun
dhusun gêng sri kawuryan
wisma kèh pipit amarik
bêbanjêngan latare asisipatan

kathah swabawaning desa
janma samya nambut kardi
saliring pakaryan ana
pandhe kêmasan gêndhing
kundhi kêlawan nyingi
sayang anglêbur anggêbyur
kang milantên amarna
undhagi miwah mêranggi
kang angukir-ukir myang karya landhean

bêlandhong lan karya wisma
karya jungkat suri sêrit
miwah tukang cêkathakan
tuwin tukang sela kêrti
jaid kêlawan gêrji
myang ngêmalo karya payung
miwah karya orean
sèsèr sundhit jala jaring
karya sumbul tambir lampit myang kêlasa

karya topèng natah wayang 
karya golèk lan cêmpurit
miwah sarungan sênjata
karya kêbut lawan kathil
kang lêlês karya godhi
kang gawe epok myang tandhu
angêthèl karya kopyah
panêgar dhalang mêpêki
wong kang sugih lumrah aduwe gamêlan

miwah ingkang karya larab
tuwin pakaryaning èstri
jor-jinoran nambut karya
pangobèng nênun lan bathik
myang tandho barang pokil
pan limrah tiang sêdhusun
Wanamarta sêdaya
akathah kang sugih-sugih
saking bêrkah Jêng Kyai Bayipanurta

tan ana budi maksiat
sakèhe wong jalu èstri
têtêp prasamya ngibadah
agami sambi agrami
kèh pinangkaning jalmi
kang têbih-têbih mariku
ngaji lajêng awisma
jênak tan anêdya mulih
sabab dening gampil ngupaya pajiwa

tan ana ingkang kewuhan 
êndi kang dèn karêmêni
ngajia anggaotaa
sarwa akèh sarta gampil
murah sandhang lan bukti
singa kang dèn êdol payu
wawrate ing adesa
gêmahe kadi nêgari
nora nana kêstori kang doracara

milane samya kêrasan
traping wong wisma miranti
kumpulan akarandhahan
sagotra-gotranirèki
wus kasub ing atêbih
dadya pangungsèning dhusun
miwah tangkar-tumangkar
kang gêgria winatawis
cacah wisma sèwu rêbat langkungira

sang mong kingkin duk tumama
manjing ing dhusun tulya sri
mulat rakiting awisma
tata narutus taritis
pasitèn gêsik pasir
pagêr jaro nurut lurung
kêncêng sinipat rampak
gapit jêjêt ginêlamit
gumarining sang monêng mulat karênan

tan mantra-mantra ngadesa 
solahing wong pan wus kadi
nêgari rênggêping karya
sabên wisma turut margi
sami andhêdhasari
warung panggêng turut lurung
bango samya tangkêban
ngiras èmpèring wismèki
siang dalu tan ana kukuding dhasar

dadya pêpaèsing marga
kang dinol mawarni warni
kalithik wêsi kuningan
tuwin sêlaka lan rukmi
miwah sotya myang kêling
pêpak pêpanthan anglajur
grabad samya garabad
kêlithik samya kêlithik
ingkang adi samya kêling-kêkêlingan

sêlajur samya nyamikan 
sêkul ulam amêpêki
myang panganan lah-olahan
wowohan awarni-warni
tuwin yèn nuju Paing
kidul ngarsa pagêr dhusun
bangone bêbanjêngan
kajêng agêng angaubi
kajêng kêpuh bibis boga lan karoya

saengga lun-alunira
yèn nuju pasaranèki
pan kongsi sêdina pisan
asar andhap bubarnèki
dhasar nèng pinggir kali
kaline kêbak pêrau
gèthèk pring tumpang sanga
gèthèk balok badhe milir
tuwin kathah bakul pipikul dharatan

miwah momot kêkapalan
sapi-sapèn amêdhati
kalang èdhèg ngiras wisma
sêpalih kang dèn momoti
sasisih dadya panti
gumrit swarane asêlur
cikar kèsèr èluran
momotan awarni-warni
bêlantikan wade kapal myang maesa

kang tumamèng padedesan 
Sang Monêng lawan Nuripin
lon-lonan sarya ngandika
abênêr tuturirèki
dene sangêt munjuli
sêsamaning dhusun-dhusun
tan wontên mêkètêna
gêmahe kadi nêgari
Ki Nuripin umatur inggih punika

kaharjaning Wanamarta
bêrkahipun Jêng Kiai
Bayipanurta utama
muktine kadi bupati
sang mong kung naur inggih
kyai gêng mangunahipun
mêngkana urut marga
kathah ingkang kapiarsi
kang gamêlan ngrêrangin wênèh têrbangan

pasang rekaning pagrian
anggênggêng marik apipit
gêng-agêng kampung limasan
joglo singub tawon boni
rumat kadya priayi
pêndhapa gandhok lan lumbung
pawon kandhang gêdhogan
tajuk sarta lawang kori
myang pakiwan bakupon lan pambathikan

kang para sugih mêngkana 
rakiting wisma miranti
kang duwe awirya-wirya
angkuhe wus kaya mantri
samya ulah kamuktin
lan têtêp ibadahipun
latar rêsik sinaba
ing ayam putih kêbiri
miwah dara Prèsi myang banyak kambangan

sadhewe-dhewe rekanya
ungkul-ingungkulan sami
lawang kori ingapikan
samya pinipil arêmit
myang pinulas mawarni
supaya amrih kadulu
kang liwat pêpasaran
solahe samya birai
pinarantèn lawang dadya pêngampiran

sang mong wingit kawilêtan 
laju malih aningali
masjide agêng nèng têngah
gumuruh santri angaji
dhasar amangku kali
kaline agêng binêndung
ingêjogên balumbang
balumbang agêng ing masjid
toyanira awêning pan kadya kaca

ingingonan ulam kathah
sagung kang ulam bênawi
pan kinarya kêlangênan
ulam pinatut ing gêndhing
ulam panyuwuk adil
lawan ulam jalma kampuh
ulam sêmune duka
ulam rare anggêlidhig
lawan ulam kang marga karya simpangan

kang ulam balung kêlapa
ulam ginunggunging laki
lan ulam pada kacarma
ulam tambanging undhagi
ulam tansah angradin
myang ulam manggung tan emut
ulam janma mêlarat
ulam pamiwaling laki
lawan ulam janma bêsus bebedhangan

lan ulam jayèng kalpika 
ulam panggugahing jalmi
ulam panjaluking potang
myang ulam saptaning kaki
ulam groboh ing kardi
ulam pamêkasing laku
ulam nêmu kelangan
ulam pandaming wong kêmit
lawan ulam jalma wirè abusana

kang ulam guthul gambira
lawan ulam wohing dami
kang ulam luar binanda
tuwin ulam tansah asih
lan ulam bênang rukmi
miwah kang ulam prang musuh
ulam kayu pinasah
ulam pangêsuking jurit
lawan ulam sêmune jati angarang

tuwin ulam netra jingga
lan ulam rangkêp kulambi
ulam timbrah ing wêdêlan
lan ulam rusaking baris
myang ulam wiji sami
lan ulam pangulu-ulu
ulam jalma carita
ulam cirining atitik
tuwin ulam kasusu ngombe kasatan

lawan ulam manggung suta 
myang ulam wêtêng malênthi
kang ulam pamêthès warah
ulam pawèh kèn nanggapi
ulam ambobolèhi
lan ulam jêjêring wuwus
kang ulam jamang jaja
ulam pêraboting mantri
lawan ulam tumbak pangêndhak dipangga

myang ulam agung kêtingal
tuwin ulam rêmbug dadi
lan ulam bêsus ingundha
myang ulam sêsawat kancil
lan ulam dangdang cêmpli
lawan ulam thèrèk badhut
ulam sasawi dhadhah
lawan ulam sudhung pêksi
tuwin ulam kang wus padhang-pinadhangan

lawan ulam mathis ganja 
lan ulam sêngkrok kalêntik
lawan ulam anggung ganda
myang ulam tansah ajurit
miwah ulam tumbak pring
lawan ulam jalma busuk
myang ulam kêpanasan
lawan ulam piring siti
tuwin ulam bêdhandho manah kewuhan

lawan ulam wêdhus jamprah
ulam patut anggêntèni
lan ulam pacul katuan
tuwin ulam dhangdhang langking
kang ulam jatmikani
lawan ulam ngabên dhuwung
myang ulam janma wayang
lan ulam rada abaring
miwah ulam rare kudu milu lunga

kang ulam kayu ginangsa
ulam panggrêsahing santri
lan ulam ngêpuh parudan
myang ulam pangêgol siti
tuwin ulam ngêmpoki
lawan ulam matêng sêpuh
ulam èstri katawan
lan ulam tan kêna lali
lawan ulam jalma godhèg brêngos capang

ingkang ulam anggung sirna 
lan ulam kincanging alis
lan ulam sêlamêt sawah
ulam palanging wong bathik
ulam kêlalar mênir
ulam pangundanging kuthuk
ulam judhêg ing lampah
ulam kêtanggungan linggih
lawan ulam ngintir-intir naur utang

tuwin ulam kadang tua
lan ulam tarêbang muni
lan ulam kênya busana
ulam nitya pucat isin
ulam sapuluh dhuwit
ulam pamiwiring kapuk
ulam tansah mimilang
ulam rimbaganing picis
lawan ulam jalma kèh tansah arungan

jawabe ingkang wangsalan
ulam kang tumrap ing gêndhing
kang kinarya kêlangênan
badhene sawiji-wiji
tambra panyuwuk adil
badhèr ingkang jalma kampuh
mangut sêmune duka
gramèh rare anggalidhig
ulam sidhat marga kinarya simpangan

bêthok kang balung kêlapa 
mèlêm ginunggung ing laki
tarumpah pada kacarma
sêpat tambanging undhagi
papar tansah angradin
kêlalèn manggung tan emut
jambal jalma mêlarat
pacal pamiwaling laki
ulam lele jalma bêsus bebedhangan

jayèng cincin wirasoca
têngiri pênggugah jalmi
tagèh panjaluking potang
lêmpuk kang saptaning kaki
wagal groboh ing kardi
bêrod pamêksaning laku
sili nêmu kelangan
kêting pandaming wong kêmit
ulam badhèr jalma wire abusana

ucêng kang guthul gambira 
wadêr pari wohing dami
kocolan luar binanda
wêlut ingkang tansah asih
marêmas bênang rukmi
jagaripu pêrang mungsuh
pêlus kayu pinasah
surung pangêsuking jurit
sênggaringan sêmune jati angarang

ulam bèlès netra jingga
lopis rangkêping kulambi
balutak timbrah wêdêlan
kadhalan rusaking baris
cakul kang wiji sêmi
dêlêg kang pangulu-ulu
kotès jalma carita
tawès cirining atitik
ulam kakap kêsusu ngombe kasatan

bêlanak anggung susuta
bèkèl kang wêtêng malênthi
rêngarêng pamêthès warah
palung pawèh kèn naggapi
urang ambobolèhi
kada jêjêring pamuwus
kêlalung jamang jaja
rêbon pêraboting mantri
titikusan tumbak pangêndhak dipangga

totog kang manggung katingal 
giligan kang rêmbug dadi
gambrêt kang bêsus ingundha
bêncolèng sêsawat kancil
jijindhil dangdang cêmpli
larong ingkang thèrèk badhud
jaligêr sawi dhadhah
susuh ingkang sudhung pêksi
damarwulan kang wus padhang-pinadhangan

sêbit lentar mathis ganja
sogokprana sêngkrok klêntit
lumbêt ingkang anggung ganda
pamprang kang tansah ajurit
garanggang tumbak êpring
ulam lundhu jalma busuk
êpe kang kapanasan
lopèr ingkang piring siti
ulam grago bêdhandho manah kewuhan

barok ingkang wêdhus jamprah
sanggrêng pantês anggêntèni
bogêrang pacul katuan
gagakan kang dhangdhang langking
gatêng kang jatmikani
kacangan angabên dhuwung
dhalang janma amayang
galêndhêng rada abaring
pan kaluyu rare kudu milu lunga

arêng kang kayu ginangsa 
sêbut panggrêsahing santri
mêrêsi ngêpuh parudan
ungkil pangêgoling siti
bêkêm ingkang ngêmpoki
jêmblung kang amêtêng sêpuh
boyongan èstri tawan
uling kang tan kêna lali
pan jabrisan jalma godhèg brêngos capang

sumbilang kang anggur sirna
udhèt kang kincang ing alis
bulus sêlamêting sawah
dhawangan palang wong bathik
kêtul kêlalar mênir
kura pangundanging kuthuk
kodhok judhêging lampah
bangkong kêtanggungan linggih
pan parêcil ngintir-intir naur utang

kongkang ingkang kadang tua 
cebong kang tarêbang muni
yuyu kênya abusana
bayas nitya pucat isin
koangan dasa dhuwit
bibis pamiwiring kapuk
kijing batur maejan
wadêr pethak rimbag picis
ulam sriwêt jalma kèh tansah arungan

tumon srining sasêkaran
samya pinatut ing gêndhing
kang sêkar jabung payudan
lan sêkar mandhêg anolih
sêkar panggugah mantri
miwah sêkar jayèng mungsuh
lan sêkar kabêndana
lan sêkar panida radin
miwah malih nênggih kang sêkar wiraga

lawan sêkar anggung liwat
miwah sêkar soring alis
kêlawan sêkar kapita
tuwin sêkar pondhoh cêngkir
sêkar panambang pêksi
lawan sêkar waja jamus
miwah sêkar angkatan
lawan sêkar jalma mantri
anêlasar pêrawan mati sêpata

lawan sêkar kasêntana 
myang sêkar bonang kapêncil
lawan sêkar palinyokan
miwah sêkar netra arip
sêkar panambang janmi
lawan sêkar janma susun
lan sêkar cacad awak
tuwin sêkar ganda wilis
lawan sêkar ing prênah kêdah kapisah

miwah sêkar mangan ujar
lawan sêkar soring wêntis
tuwin kang sêkar kasumpah
kêlawan sêkar sridênti
sêkar boboting kawi
lawan sêkar jalma sêpuh
sêkar kang tanpa ngucap
sêkar tan patut ing gêndhing
lawan sêkar ingkang kapisah ing toya

miwah sêkar jêjamahan 
lawan sêkar aprang tandhing
miwah sêkar mangku praja
sêkar kêncana rinujit
sêkar kang asung warti
sarpa sênên anggung mungsuh
nututi mandhi angkah
lan sêkar bapakne kaki
sungsung guyu sah pria anitih swara

dene jawabe kang sêkar
sêkar kang munggèng ing krami
jêlamprang jabung payudan
gianti mandhêg anolih
wungu panggugah mantri
sêkar bopong kang pinanggul
kêlak kang kabêndana
kapuranta nida radin
sêkar pudhak nênggih kang sêkar wiraga

wora-wari anggung liwat
prabusèt mata sor ngalis
kêmuning sêkar kapita
sêkar sempol pondhoh cêngkir
mênur panambang pêksi
mêlathi kang waja jamus
tanjung sêkar angkatan
wong araga jalma mantri
rara kêndhat pêrawan mati abela

sêkar dhangan kasêntana 
lênga têlêng aningali
gambir ingkang ati bêgar
kênanga bonang kêpêncil
katambang wong anali
wong arumpuk jalma susun
pacar wong pipisahan
widasari ganda wangi
raga ina kang sêkar cacading awak

orok-orok mangan ujar
sêkar sempol soring wêntis
kang kasumpah sêkar sungsang
sridênti sêkar srigadhing
bobot sêkar wratsiki
mandhakaki jalma sêpuh
mangunêng tanpa ngucap
saruni tan patut gêndhing
pacar banyu sêkar kapisah ing toya

purba nagri mangku praja
turi ingkang netra arip
sundêlmalêm jêjamahan
dalingsêm susung guywèki
kêlayu anututi
sêkar soka anggung wuyung
linyok kang puspa nyidra
dalima wantah prang tandhing
kang adhakan nênggih kang sêkar cêpaka

rêmbuyut kakining bapa 
talutur kang angsung wêrti
argulo kang mandhi angkah
sarpa sênên nagasari
karandhang sah ing laki
jagasatru anggung mungsuh
kêncana rinumpaka
sêkar mas ingkang kinikir
nitih swara nênggih kang sêkar balurak

miwah kang kitri mawarna
samya pinatut ing gêndhing
uwoh pangêbanging basa
lawan woh aso ing margi
woh madu ambêkicik
lan woh kang tinantang purun
uwoh sobrahing sirah
lawan uwoh tumpang titih
tuwin wohing jalma cidra ing sêmaya

miwah uwoh kaca netra 
lawan woh luntur ing siti
tuwin woh turangga buntal
lawan woh wangsul ing margi
lan woh saranging mangsi
woh kêna tansah kêbrawuk
miwah woh tanpa basa
lawan woh trapsila ajrih
lawan uwoh ciri pratandha nawala

miwah uwoh asung pêkah
miwah woh dadalan bayi
tuwin woh nora atata
lan woh pamuluking bukti
myang woh rasaning gêni
lan woh pêparoning puluk
miwah woh têgal bangka
kang uwoh munggèng raragi
lawan uwoh jalma busana rikatan

miwah uwoh ngancam-ancam
lawan woh rare nututi
tuwin woh pada gininda
lan woh wismaning priayi
miwah woh anggung tilik
lan woh pêngantèn wus atut

lawan woh kêsusu aglis
lawan kang woh tomboking jalma totohan

jawabe ingkang wangsalan 
uwoh ginurit ing gêndhing
gêdhang pangêbanging basa
durèn kang aso ing margi
pakèl kang ambakicik
kuwèni tinantang purun
rambutan sobrah sirah
kêpundhung kang tumpang titih
pan kêleca jalma cidra ingubaya

sêmak ingkang kaca netra
manggis kang luntur ing siti
nangka kang turangga buntal
balimbing wangsul ing margi
jirak saranging mangsi
sawo kang tansah kabrawuk
kokosan tanpa basa
dhuku kang trapsila ajrih
pan kêcapi ciri pratandha nawala

srikaya kang asung pêkah 
jêruk dadalaning bayi
warêsah kang nora tata
kêpêl pamuluking bukti
nanas rasaning gêni
dalima paroning puluh
maloa têgal bangka
jambu kang munggèng rêragi
dhuwêt ingkang jalma busana rikatan

gayam kang ingancam-ancam
kilayu rare nututi
pijêtan pada gininda
pêlêm wismaning priayi
malinjo anggung tilik
carême pêngantèn atut
galêmbak siti andhap
salak kang kêsusu aglis
mundhu ingkang tomboking jalma totohan

kêluwih punjul wilangan
sukun kang wus kaki-kaki
sêntul kang walêsan pikat
êlo ingkang pêndhok warni
maja jalma pêpênging
bulu ingkang sandhang manuk
kawista akèn luar
gowok êrong munggèng kitri
apan wuni panatabe ing gamêlan

pala kapêndhêm kasimpar 
samya pinatut ing gêndhing
pala kang rare ugungan
lawan tandha warêg bukti
pala minggah ing ardi
pala mênawa andulu
myang kang kêpala ngarsa
kang pala toyaning tangis
lawan pala agung dadya mungmusuhan

pala têlasing pêmangan
lawan pamudharing wèni
kêpala bojoning bapa
tuwin pala talang kêndhi
kanimpang aningali
miwah kang wiwinih padu
lawan pangêpe raga
kang pala kumudu amrik
miwah wohing pala nora bêbarêngan

lawan pala kêlumpukan
pala kang cêtha ing uni
kang kasuwèn ing memean
pala basa krama adi
myang kêsêmêkan wilis
pala gêring pipi lêmu
miwah pangudhal bênang
pala basa lagi-lagi
lawan pala parang jaja ing wanodya

jawabing pala kasimpar 
myang kapêndhêm kang ginêndhing
jagung kang rare ugungan
têbu tandha warêg bukti
sêmangka minggah ngardi
timun mênawa andulu
krai kêpala ngarsa
waluh kang toyaning tangis
wohing bêstru anggung dadya mumungsuhan

otèk têlasing pêmangan
pare pamudharing wèni
lombok kang bojoning bapa
terong ingkang talang kêndhi
cipir nimpang ningali
kara kang wiwinih padu
gudhe pangêpe raga
kumangi kumudu amrik
ranti ingkang praptane nora barêngan

kimpul ingkang kêlumpukan
kêtela cêtha ing uni
kênthang kêsuwèn memean
uwi basa krama adi
gadhung kêkêmbên wilis
gêmbili gring pipi lêmu
walur pangudhal bênang
suwêg basa lagi-lagi
pan bêsusu parang jaja ing wanodya

kacang pangugêr turangga 
kadhêle sindhêting tali
wijèn maju prang priangga
kangkung kang prêkutut muni
bayêm wus mari brangti
pête kang marga binuntu
jengkol sinjang kapêlag
kêmlandhingan kêmbar jurit
kang kaluak trênggalung kang tanpa baga

kêmiri pêngèmbèt karya
sumanggi sumêlang ati
pucung sêlaganing manggar
pace poyok ngisin-isin
pakis nora ngrêmbugi
gundha patrapaning luput
lumbu sutra rang-rangan
sambèng pangundang putrèstri
apan laos wiji èsèl wuwutuhan

sang mong kung praptèng Kauman 
saya kèh rerekan apik
kèndêl sakêdhap nèng lawang
korine Ki Basarodin
ingukir pinulas sri
sinungan bale ingayun
padasan keri kanan
jrambah pinalêstèr rêsik
pinarantèn parèrènan gon asalat

bakupon inggil atawang
darane sêdaya putih
anjêprah lagya pinakan
sang sèh tanya mring Nuripin
lah ta apa puniki
Ki Panurta dalêmipun
Nuripin aturira
dede punika kang kori
Basarodin pan pêngulu wismanira

mangke pan wetan punika
sampun cêlak saking riki
nulya laju lampahira
arêrasan turut margi
Nuripin mratelani
sêdaya patakènipun
wismane pra sêntana
kadang kulawangsa sami
myang sudagar kang sugih-sugih sêdaya

dene wismane pra kadang 
samya madu rêsa pinggir
kinarya pêngawat-awat
wêwaton prakosèng tamping
Suarja wismanèki
padon lèr kilèn jro dhusun
Wiradhustha lèr wetan
Ki Panukma pan wismèki
kidul kilèn Ki Panamar kidul wetan

wuragil Ki Kulawirya
wismane cêlak ing kori
korine jêng kyai ngarsa
nuntên salêbêting kori
wismane putra kêkalih
Jayèngwèsthi kilènipun
kang wetan Jayèngraga
dadya jêng-ajêngan kori
kilèn wetan lawang korine kinêmbar

nulya laju lampahira 
tumingal langêning margi
sajake padesan arja
kang warnane kang mêthuki
momotan jaran sapi
kang gegendhong amimikul
ayom margi tan panas
dening kitri pinggir margi
sêntul jêring pring wulung êso lan salam

kadhang kapapag jodhangan
sinamiran sêrbèt putih
asêlur rakit sasrahan
gumarudug jalu èstri
anandhang sarwa adi
kang anèm birai bêsus
lakune kêlècèran
ungkure kapêthuk malih
ing pêngantèn wus wayu wayah sêpasar

Nuripin akutawèlan
andêrmimil turut margi
jodhangan ingkang kêpapag
sasrahane Ki Mukidin
besane lan Nurngali
inggih sami sugihipun
dene pêngantèn luas
wetanipun Ki Mukidin
wisma ingkang kaliwat wau punika

wontên wong ngriki sêtunggal 
sugihipun anglangkungi
namanipun pak Rajiah
yèn jakat êmas sêkati
prandene lir wong miskin
panganggene kluwuk-kluwuk
sabuk walulang mêntah
udhêng luas ting saluwir
padinane pamère inggih mêngkana

ya ta mulat rare dolan
bengkat bikir cirak umbris
kang bênthik samya gendhongan
gumêdêr wênèh anangis
myat tanggapan salirning
ambêbarang gambang calung
topèng lènggèr barongan
wayang bèbèr myang karucil
trêbang mena miwah barang ura-ura

Nuripin lawan sang brangta
prapta nataring masigit
arêsik rata ajêmbar
kitri wuni lan waringin
pakèl kawak kawan wit
asêm tanjung langkung seub
joge margi prapatan
sayah kèh wong myang rarwelit
gêdrah ramya wênèh janma pêpanahan

ingkang têgar kikitêran 
nglarug bêlo ambakali
tinêgar ngiras dagangan
kang wus mèdêm ngangkat nyirig
myang kang lagya angradin
jojog congklange linajur
amrih rikat adhean
akèh warnaning turanggi
ingkang kore thokol Kêdhu lan Kaduang

Ki Wuragil Kulawirya
angêthingkrang anèng kursi
sarwi pinikul wong papat
ingiri santri rarywalit
panakawane ngampil
rokok lopak-lopakipun
panah endhong gandhewa
talêmpak lan payung alit
nèng luhuring kursi sarwi ngundha-undha

êmprit muluk akalangan 
ambêblês katon sabibis
pêngundhan pinonthang ing mas
sêlaka sinilih asih
anulya dèn ulungi
pangundhan êmprite mudhun
gambrêt mencok pêngundhan
kang têgar mudhun samya jrih
Kulawirya angling têtêgar tutugna

nulya êmprite ginusah
muluk nuntung ing waringin
binarungan rare kathah
kang ngundhamprit samya êmprit
glathik sami gulathik
pan sinambi andudulu
janma kang jêmparingan
Kulawirya langkung mukti
sasolahe kadya putra ing nêgara

nyampinge sarung pêlungan
sabuke pêlangi abrit
rasukan kuthungan pêthak
dhêsthar kumbaya kustabrit
cathokan amêlipit
pèncèngan sêmada gêndhung
gêndhung labêt ugungan
ingugung mring jêng kiai
sasolahe karsane nora kêpalang

sang monêng aris ngandika 
sintên puniku Nuripin
nunggang kursi ngundha-undha
êmprit kadya rare alit
Nuripin matur bisik
puniku wuragilipun
jêng kyai pan punika
ladak tan wontên dèn jrihi
yèn uninga mring kula lajêng sêmbranan

jenggot kula gung sinêbrak
gur-anggure jèwèr kuping
pan anyakitakên awak
mawi enggal nimpang riki
korine Ki Sêbagi
jumênêng lajêng nêrutus
lawang kori piambak
piambak awarni-warni
kir-ukiran pulasan areka-reka

mung undha-usuk kewala 
sajake kori pan sami
mawi bale parèrènan
sabên-sabên lawang kori
padasan nganan ngeri
bakupon inggil lir panggung
pêksine rupa-rupa
wontên rêmên dara gambir
wênèh topong têlampik cêlêp lan megan

swarane pêksi ingonan
dêrkuku putêr ngalap sih
bèthèt nori jaka tua
gêmak jago lan gulathik
jalak menco sulindhit
prêkutut manggung munya kung
cumêngklung nèng gantangan
sêmuning desa saya ari
sang mong wuyung sumêdhot kadaut ing tyas

karasèng sêsananira
duk mêksih muktyanèng nagri
tumingal arjaning desa
tan pae lawan nêgari
randhat lampahe sarwi
awaspa sinamur-samur
myarsa gamêlan raras
salendro myang Carabali
ingkang pelog panabuhe lilirihan

kang mungêl amung titiga 
gambang rêbab lawan suling
nora dhompo wilêtira
sarancak tangkêpe sami
unine gong ngagêngi
andule Bima gumuyu
ngalêp-alêp ngumandhang
saron imbal ukur jawil
bêming kêndhang sumèntêg irama lamba

sang monêng alon ngandika
marang sira Ki Nuripin
dene puniki kang desa
pamutihan gama suci
kêni gamêlan muni
lah punapa sababipun
Nuripin aturira
wontên dene ingkang mawi
inggih saking Jêng Kyai Bayipanurta

saking agêng maklumira 
kamuktèn tan dèn larangi
tuwin kasabing pajiwa
sakedahipun dumugi
ing sêdhusun puniki
sangkêp pênggaotanipun
mapan wontên sêdaya
dalah dhalang topèng ringgit
tlèdhèk badhut niaga sami gêgria

mila sangsaya agêmah
wus kacêluk ing atêbih
têbih kathah sami prapta
dhumpil mupangat Jêng Kyai
Bayipanurta nênggih
sabar mot among amêngku
mitulung ingapapa
pêparing mring pêkir miskin
sêdesa pan sami kinulawisudha

tan ana sinungan rêngat
pêradhah ing bojakrami
rahab abêtah mumulang
mring awon pênêd gêng alit
kang ngalap wulang sami
sinami talatènipun
tan ana kang bineda
mila wong sêdesa sami
ajrih asih anggêpe ambapa biang

marma wong wisma sangsaya 
kathah wit dhangan mèt melik
apan sarwa sarwi ana
lan malih cêlak pasisir
gampang pambuangnèki
lamun wong adol tinuku
mila tiang sêdesa
tan ana kang kirang bukti
sawawrate pan sami cêkap sêdaya

dene Ki Bayipanurta
pan wus saengga bupati
kêlangkung mukti wibawa
keringan ing kanan keri
tuwin sagung bupati
anggêpe ambapa tuhu
dhasar wus masuk sama
angalap ing lair batin
ing kawruhe Jêng Kyai Bayipanurta

botên songar samudana
watêke Jêng Kyai Bayi
sabên myat tiang mêlarat
kêcupêtan ing rijêki
jêng kyai mêrbês mili
awêlas nulya tinulung
paring sandhang bêlanja
anggêr tumingal wong miskin
majadipun punika kyai anggombal

prandene wêwah-mawêwah 
kirang pirsa ingkang mawi
sang among kung lon lingira
layak puniku kang mawi
wêlasan ingkang sami
mring wong nistha kinarya yu
Jamal Jamil anjawab
mring Nuripin anakèni
gih punapa botên wontên wong durjana

dene ronggèng anjêlanah
wong adol tike wêradin
pêkumpulaning wong ala
Nuripin nauri aris
wikana kang amawi
tan wontên jalma lampah dur
kathah tiang dursila
yèn sampun wisma ingriki
pan rahayu ilang dursilaning dria

pan mêkètên kang timbalan 
nênggih Jêng Kiai Bayi
sun dongakên maring Allah
sakèhe nak putu mami
muga sinunga eling
cukuling budi rahayu
aywa na doracara
dursila kang laku juti
malah mandar padha rahaba sêmbahyang

limang wêktu kang kêwasa
pirabara yèn nêtêpi
mung sêlamête kewala
atine kang maring bêcik
sêgawe-gawenèki
anggêre budi rahayu
iku jênêng ibadah
ia pênggawe kang bêcik
nanging kabèh karêpe kudu sêmbahyang

sabotênane sêmbahyang
jumuah salat ing masjid
mêkotên tiang sêdesa
nadyan têlèdhèk gih sami
datan maksiat budi
Jamal Jamil manthuk-manthuk
yèn mêkotên utama
mangunahe jêng kiai
Ki Nuripin ngling gih-inggihane uga

gih malih kula akandha 
randha Wanamarta ngriki
nuju sami apêpasar
mring Sobrah pasare Lêgi
wong Sobrah angrêmêni
sangêt kedanan anglamung
marang randha punika
ngantos ngêtutkên mariki
praptèng ngriki tyasipun mantun kedanan

nadyan wong durjana niat
mêmandung-mandung ingriki
yèn wus malêbêt ing dhadhah
manahe tan ika-iki
dumadakan tan apti
ilang niate mêmandung
banjur sanja kewala
mring wong sanakipun ngriki
wus mêngkana mawane ing Wanamarta

Jamal muwus inggih talah
golonganing desa wingit
tan kêna kambah ing corah
Jamal Jamil angling malih
dika kantun nèng riki
sakêdhap kularsa tuku
kêpengin sêga pindhang
nulya jajan wong kêkalih
srabi puthu jênang sêga ramês pindhang

athêkul patukon mirah 
wong roro wolulas dhuwit
mêngkana Sèh Amongraga
laju manêngah samargi
margi anggung ningali
kathah warnaning pandulu
wong lumampah sêluran
mandah yèn nujua Paing
saprandene asring nimpang ing pêgagan

Nuripin matur atêdah
punika lawange kori
Jêng Kyai Bayipanurta
korine pan tundha katri
tan wontên kang nyamèni
inggih pasang rakitipun
Amongraga tumingal
nulya laju manjing kori
kèndêl anèng wisma kampung pananggêlan

kampung dara gêpak pelag 
pinipil patra angrêmit
tumpangsari pamidhangan
dhadha pêksi sunduk kili
singub ingukir apik
pêngapit lis-lisan alus
sirap gêndhèng bêranang
wuwung cênthing ukêl pakis
èmpèr cangcut cukitan dhanyang rurupan

umpak cêcandhèn simbaran
bêbatur dèn palêstèri
arêsik kang pêlataran
kanan keri dèn tanêmi
tanjung kawan wit sisih
dèn pluk gêbyog kêliripun
gapit bulêd lis-lisan
kiwa têngên pantog kori-
nira wetan kilèn samya jêng-ajêngan

kori palêngkung rineka
kaluwung angêbêb warih
labur ingukir lunglungan
undhak-undhakan arisig
kinêmbar-kêmbar rakit
kêlir têpung kori ngayun
pisan kampung bêlaka
lis-lisan pinulas asri
sawêtara ingukir cêplok kêmbangan

samya sirap gêgêndhèngan 
anggêr sabên lawang kori
kiwa têngêne padasan
lawang paregolanèki
samya pinipil-pipil
pilar myang sêsakanipun
pipi kupu tarungan
talundhag tambêm ingukir
myang bêlandar pêngêrêt ukir-ukiran

kiwa têngên tinanêman
sawo jajar kawan sisih
gêbyog kêlir pantog lawang
kori têngah tan paèki
kêlir kang kilèn kori
sawiji lawang palêngkung
kêmbang labur pulasan
ginapura lit kang kori
masjid dhara gèn têrawèh pra sêntana

mung kadang warga kang ngambah 
sêmbahyang siang myang ratri
rêsik kinubêng balumbang
balumbang mili awêning
anjog angapit kori
turut pinggir gêbyog lajur
toya asêrewehan
tumumpang pasitèn gasik
para desa gêng-agêng tan mêngkanaa

dalême Bayipanurta
kang wau kang angyasani
kathah bupati utusan
paring wragad myang undhagi
kadhang mriksa pribadi
kang wus samya bapa tuhu
miwah para nakoda
ing pasisir samya prapti
myang priayi ngabèi lan putra-putra

dalêm pêndhapa pêcak
wolung dasa lambangsari
kang kinarya kayu sana
bêlandar takir ingukir
singub myang dhadha pêksi
sêsaka ingêlis alus
bêbatur palêstèran
ompak sela pik ingukir
jagasatru kampung panjang tinalangan

kinêkêt lawang panirat 
ing dalêm gêng tawon boni
ginandhok-gandhok limasan
ingarsa kori gêng lêmpit
janela krepyak ngapit
linis panil tangkêbipun
tritis talang srumbungan
wuwung labur lis ingukir
tirahira jêmbangan tutup kinêmbang

buntaring wuwung pinatra
trap anjênthir ngukêl pakis
pinulas atuturutan
pêpayon sinirap sami
gêndhèng sumringah abrit
sêdaya pagrianipun
gêng alit ginêndhèngan
latar tinanêman kitri
kang saparik pêlêm gandhik dodok krasak

sêngir santog madu bala
saparik jambu bang putih
kalapok arum drêsana
tumruna sawo saparik
soring janela kitri
pacar Cina sêkar marum
jêmbangan gêng ngingonan
wadêr kok jêlebrah abrit
sajêmbangan bêranang ngapit panirat

ya ta wau sang abrangta 
nèng pananggungan alinggih
Nuripin aris turira
dalêm kèndêl kula manjing
ngupaya santri Luci
badhe kula kèn sung wêruh
dhatêng Ki Jayèngraga
yèn botên mring Jayèngwèsthi
salah siji singa ingkang kêpanggiha

sang mong wingit angandika
sakêrsanta ngong umiring
Ki Nuripin sigra mentar
prapta ing jro angulati
dangu datan pinanggih
ya ta wau kang winuwus
Jayèngraga nèng wisma
wismane apik gumrining
nora gêdhe tan cilik apan sèbêtan

lumajang gandhok kampungan 
pêndhapa sami lan wingking
pêcak sèkêt sasur magak
singub pinatra arêmit
blandar serong ingukir
sunduk kili linis alus
saka patra patrapan
umpak candhèn sela langking
jrambah batur pinalêstèr jojobinan

èmpèr longkang tinêratag
ingarsa kewala asri
rinambat anggur ngrêmbaka
pinarate ginaribig
alus pinulas apik
pinêrada lung winêngku
kêtêb gêndhèng tinalang
cagaking talang ingukir
kori lêmpit têbêng patra papêradan

ing panirat bale pelag
bênèt papradan sêrakit
ingriku panêratan
kilènipun masjid alit
gumarining rekaning
rakitnya lir masjid agung
sakaguru giligan
dhinanyang kang sunduk kili
linis bulêt pangimanan mimbar endah

kiwa têngêning panirat 
kulah gêng kinêmbang adi
pinulas-pulas rineka
ingingonan wadêr abrit
jlebrah bêranang asri
gêbyog pagêr kêliripun
tinurut sêsêkaran
samya jinêmbangan bêling
latar kitri sawo lan jambu drêsana

wetan mêndhapa gêdhogan
pêngantèn kudanya kalih
sawiji kore dhawuk bang
lan daragêm Margawati
mêngkana Jayèngragi
kang raka rawuh mrêtamu
lênggah anèng pêndhapa
Jayèngraga ragi pinggir
ingkang êlèr lan kang garwa wurinira

sêlir titiga sor ngayap 
kabèh yu kuning gumrining
Jayèngraga ngure rema
rema têlês mêntas gunting
kalung pasatan putih
sarwi gêbêg tekonipun
mêncèrèt kilah-kilah
ginêbêg ing sêrbèt putih
apan sarwi udud kalukuk Bênggala

nyamping kawung latar pêthak
pêningsêt wungu walulin
dhuwung ingampil sêlirnya
dhêsthar prangrusak kêlithik
ebro mupuk inginggil
jrih ing raka kurmatipun
Jayèngwèsthi alênggah
kêlasa batu pribadi
nyamping sarung kêmbang Cina kakêlêngan

apêningsêt gêdhog jênar
rasukan jubah sêmbagi
biru corak kêmbang tiba
arangkêpan takwa putih
dhêsthar modang aputih
sêmada masêm asêmu
sarwi ngasta ukiran
dèrèng pinacak ing kêris
sarwa sêdhêng wangune ginêbêg gilap

saosan patean ngarsa 
myang tenongan isi manis
lan dhadharan jing-enjingan
juadah ledre surabi
gêmblong lèmpèng lan wajik
jênang carabikang puthu
wedang kopi lan puhan
nèng êkan rêjasa putih
ulam dhèndhèng bakaran kandêl gêpukan

ngayun kantor panuratan
myang rekal kitab tan têbih
têpsir jalalon kitab
sitin asmrakandhi pêkih
myang suluk bayanmani
suluk kadim kang tinurun
kang ngadhêp ngarsanira
santri wasta Jalalodin
sing Kalangbrèt warti pênêd swaranira

lawan wong masah gêndhewa
nyugu dêdêr nglar-êlari
jêmparing kinarya lesan
myang mranggi lagya nyawangi
kajêng timaha kêndhit
miwah wong akarya tulup
lawan kang masah gambang
dhalang niaga pênyuling
dèn encokên nêming gêndèr rarasira

kang raka aris ngandika 
mring kang rayi Jayèngragi
para iki nora jamak
akèh kang sira dhêmêni
tan mambu trah ngulami
lir wong nêgara angkuhmu
sabarang rinêmênan
gêgaman gamêlan muni
iku rada sêthithik cêgahing sarak

Jayèngraga aturira
inggih sawêg parêng ugi
sunat paèsing maksiat
kang raka mèsêm nauri
sun badhene sirèki
mau kaya nora subuh
pratandha rambutira
têlês tilase kêtawis
Jayèngraga sarwi gumujêng turira

nuwun ajrih ing duraka 
botên nêdya angêpoti
owêl pot wêktu palilah
kaula tos-atos yêkti
têlês kula puniki
inggih bakdanipun subuh
Jayèngwèsthi ngandika
marang Ni Kèn Rarasati
apa nyata bok ipe mêngkono uga

Rarasati aturira
sêmune wêdi awadi
duka sampean punika
datan sumêrêp ing latri
naming gajêg mêningi
dènya siram lingsir dalu
inggih subuh sakêdhap
byar enjing asiram malih
dugi kula angrapèhkên bêlo anyar

kang raka gumujêng sarya
ningali mring Jayèngragi
kang rayi gumujêng latah
Jayèngwèsthi angling malih
pintêr ipeku iki
micarèng pasêmon mungguh
sira sawêngi pisan
nora turu pijêr nitik
Rarasati èsmu ngoso pagujêngan

lah inggih botên kadosa 
paduka andangu yêkti
kaula matur pêsaja
wêkasan wong dèn poyoki
kang raka mèsêm angling
nora mêngkono sun ngungun
lèjêmira anyata
bêlone iku kang êndi
Rarasati matur ingkang jangjan jênar

cêcalung calon watangan
pada wêdana rêspati
kuciwa idêp ngusumba
pandugi kula tan kenging
kacênthok ing kêndhali
tan wande ngalênggak ambyuk
Jayèngwèsthi dènira
gumujêng sarwi nudingi
mring kang rayi Jayèngraga saya latah

sarwi matur mring kang raka 
paduka punika inggih
dhatêng bok cilik duk anyar
tinumpu ing siang ratri
yèn sira gutuk iji
sing kalingsir wêktunipun
kula ngantos awêlas
mring bok ayu agring kingkin
tan milalu maring bok cilik kewala

baya-baya ngur kaula
kang raka ngandika aris
lawan sira angur ingwang
gêr gumuyu sêdayèki
kang ngadhêp anèng ngarsi
ingampêt jrih guyunipun
Jayèngwèsthi ngandika
sarwi angunjuk wedang tih
saking êndi tekomu dene prayoga

kang rayi matur punika
saking sêdhèrèk pasisir
ki juragan pak Jumilah
ing Tandhês kang komuk sugih
gènipun mêlarangi
Cina prasanakanipun
Tik Yan Koan wastanya
kengingipun dèn lambangi
kapal kore lan lapak prabot sêlaka

dene wontêne ing kula 
saking pak Rajiah nguni
nuju mring Tandhês rêrasan
pak Jumilah arsa panggih
dhumatêng jêng kiai
agêmêt pitakènipun
milawang mring kaula
sumêrêp yèn kula asring
rêmên teko mila tekone punika

kinintunkên pak Rajiah
supados katur ing mami
sarêng kaula uninga
ing teko bungah tan sipi
kula dèrèng udani
kang darbe kadi puniku
teko kaliwat langka
lêkane kêbak anyuri
kalih dening raosing tèh mindhak eca

kang raka mèsêm ngandika
layak bênêr turmu yayi
mara cobanên sêdhela
gupuh kang rayi ngladosi
wedang panas miranti
tèh coan amung sêsuru
Rarasati anyandhak
cèrèt cinurkên aririh
apan munthuk mêthuthuk kukus angambar

wus sinuci cangkirira 
pêthak tutupan sêrakit
kang teko nulya ingasta
namung amot rong cangkir thil
gumujêng Jayèngwèsthi
dene sathithik motipun
majad pat cankir ana
teko dèn iling-ilingi
lêka nyandhi akêbak nyuri narancang

ingunjuk wedang tèh coan
sêtêngah cangkir ngling aris
ia bênêr tuturira
ngong durung pati paham tih
beda lawan sirèki
rasaning tèh tan kêliru
Jayèngraga turira
inggih kasinggihan ugi
lamun ical myang pêcah teko kaula

têmtu mêdhot tan wedangan 
kang raka gumujêng angling
iku thithik rada cêgah
ujaring wong ahli wirid
gêgêdhening rasèku
tan kaya rasaning ngèlmu
tokide mangkonoa
mutung matung marang ngèlmi
amal tama mrih mêtu mangunahira

ia wong iku yèn kaya
pama pêlêm dodol wangi
duk lagi kumaropokan
kêcute anyêmpaluki
mangsane wus matêng wit
nèng barongsongan adalu
rasane asor kilang
ia yèn mêngkono yayi
yèn lir pêlêm kêpodhang kêcut kewala

mêntahe matênge padha
tan pêcat kêcute mêksih
mêngkono upamaneka
ing wong aurip puniki
kudu angeling-eling
Jayèngraga matur nuwun
inggih mugi sagêda
wulang paduka ing ngèlmi
Jayèngwèsthi aris malih angandika

êndi santrimu kang anyar 
jare bêcik swaranèki
têrampil amaca kitab
kang rayi umatur inggih
pun Jalalodin saking
Kalangbrèt pinangkanipun
sawêg wau kewala
enjing gèn kula nimbali
lah ya mara coba konên maca kitab

nulya pinaringan kitab
kang sitin asmarakandhi
Jalalodin aturira
nuwun-nuwun nuhun ajrih
aywa sira jrih-ajrih
apan wong talabul ngèlmu
kudu kêrana Allah
pinêksa Ki Jalalodin
dangu-dangu Jalal ature sêndika

lêkas taawud pasekat 
kirate rada pêtitis
ulone sêmada sêrak
dharêdhêg mêrkutuk sêdhil
anggagro sêmu ajrih
nulya kinèn swara sêru
sinangêtkên swaranya
lêkas maca bismillahi
arahmannir rakimi alkamdu lillah

sun amiwiti amuja
muji anêbut namaning
ing Allahu ingkang murah
ing donya asih ingakir
sakèhing puji-puji
kaduwe Allah Kang Agung
rabialngalamina
Pangeran ingalam kabih
nulya walngakir batu lilmutakina

utawi mulyèng akerat
mulyaning amal kang salih
paedahe dalêm dunya
têrtamtu mring jêng pra nabi
lan aulia mukmin
wasalatu wasalamu
utawi rahmat Allah
ing tyas mukaranah ajrih
maring Allah kang cêngêng sumungkêmira

ngala sayidin Muhammad 
waalihi waskabihi
ingatase nabi kita
lan sakulawarganèki
mring sakabatirèki
kala saekul imamu
al ajalu jahada
ibênu Abinasari
ibênu Ibrahim asmarakandian

rahmat ullah ngaleisam
têgêse pangandikaning
wong tua kang dadi iman
kang aran Abulaèsi
kang anak Binasari
Ibrahim mas mrakandiu
pan ing sipat Muhammad
ingkang sinung rahmat dening
ing Allahu atasing Nabi Muhammad

masalatun ida kila
laka ing têgêse iki
lah tatkala tinakonan
ing sira maal imani
lan kaya pa sirèki
makul bihi paljawabu
mangka ing jawabira
lapal amantu bilahi
tangala ing têgêse ngandêl ing Allah

lire pêngandêl punika 
ing wamalaikatihi
wakulu bihi punika
kêlawan wa Rasulihi
wal yaomil akiri
wal kadri kèri wasaru
minallahi tangala
swarane Ki Jalalodin
ambêrabah erak-erak rada kial

yèn masalatun amapan
sabuke dipun kêndhoni
ambalêdhèh wêtêngira
ngangkat masalatun malih
swarane dèn kêncêngi
kêcilikên nora cukup
mati pangêlikira
lèrèn swara dèn gêdhèni
masalatun wus pakolih ing likira

yèn mudhun gêdhe tan nyandhak
anggalêrêk ngêlokori
ambèthêr gulu gondhokan
bêkuh ah êh golèk uni
kang sêdhêng gêdhe cilik
srua judhêl swaranipun
rengkodan sangga uang
ngiwa nêngên ngolah-ngalih
kèh solahe atimpah-timpuh sidua

angulèt sêmune wêgah 
kaprie mêngkene ugi
sêrête nora kêjamak
Jayèngraga ngandika ris
mara lêkasa ngêlik
lan antêpên suaramu
Jalalodhin anulya
pinêksa sangêt angêlik
masalatun sru anggêmbor wêdhus domba

otote aprêkênêngan
gulu mêdhok amucicil
bathuk irunge bêranang
kringêt kumyus mrêbês mili
angêdên wangsul wiwit
manthuk prèt kapêntut-pêntut
gêr ginuyu ing kathah
gumyuk gumyak hih hih hih hih
hah hah hah hah kêpingkêl-pingkêl barêngan

niaga guyu lèh babah 
nudingi pating têruding
Jayèngraga latah-latah
nora koyoa sirèki
kanti kaya wong jurit
jarene bêcik swaramu
dene aparongkolan
ting gêluthuk tan pakolih
saya sumyak kang gumuyu cukakakan

Ki Jalalodin abias
kêlangkung dènira isin
sarwi matur inggih talah
sabênipun tan kadyèki
dugi kula kang mawi
wontên ngarsanta tan mêtu
saya dadya paguywan
sêdaya kang nambut kardi
bok wus mupus ki santri dhasarmu ala

Ni Kèn Rarasati dènya 
gumujêng tan pati muni
ragi ewa kêsukêran
swarane ambalêdhêgi
sêlir tri ting cukikik
cat-catan samya jrih sêru
Jayèngwèsthi dènira
gumujêng ukur gêligik
sarwi alon angandika mring niaga

lah mara Widi lêkasana
encokna nême kang êndi
lèhira anglaras gambang
gêndèrmu grimingên thithik
ia jinêman jêngking
Si Cêrmasana kang suluk
sulinge Tunjangkara
matur sêndika anuli
lêkas ngêlik jinêman jêngking tunjung bang

swaraning dhalang alêbda
ngêntul-êntul wilêtnèki
gêndèr nyamlêng anyalupak
suling wratsari abêning
ginariming gumrining
Jayèngraga mèlu suluk
aruntut swara saplak
amêmbat wilête sami
kadya êmprit ingundha rêbut tungtungan

wus dumugi elayana 
mung sairama nuli wis
iramaning sarayuda
Jayèngwèsthi ngandika ris
seje rasaning ati
ngrungu singir lawan suluk
pan adoh sêbatira
sun datan pati nyurupi
marang gêndhing namung sêsêndhon kewala

nora pati kaya sira
dhasar karêp maring gêndhing
yèn aja wêdièng rama
dalah jogèd sira wasis
anopèng bêksa rangin
ia kêtara solahmu
Jayèngraga turira
inggih punika sayêkti
yèn sampuna jrih rama lawan paduka

kêlampahan dados dhalang
lurah cêngkung tukang ringgit
kang raka mèsêm ngandika
nulya Ni Kèn Rarasati
mring raka matur aris
sampun siang wancinipun
kularsa saos dhahar
Jayèngwèsthi ngandika ris
mêngko bae bok ipe sêdhela êngkas

Jayèngraga ngling mring garwa 
lorodên dhadharan sami
paringna kang nambut karya
dèn wêrata sêdayèki
nulya dipun cariki
pinaringkên sêdaya wus
kang samya anèng ngarsa
Jayèngwèsthi aningali
marang kang ginarap mring tukang sêdaya

nulya aningali kitab
Ibnu Kajar dèn têmbungi
pêpêthikan saking kitab
tutulisane kang rayi
tinumrap dhandhanggêndhis
lagya angsal tigang pupuh
linimbang rujukira
lan babon kitab Ibêni
Kajar datan nalimpang mungguh ing murad

mindhak dhangan raosing bab 
pan winastan suluk kadim
Jayèngwèsthi lon lingira
ya wus bênêr iki yayi
tan ana kang ngoncati
rasaning murad wus têpung
nukil ing kitab baka
koarani suluk kadim
tutugêna lan bayanmaote pisan

kang rayi nuwun turira
inggih paduka idini
kang mugi angsala sabda
paduka kaula pundhi
kang raka anganthuki
lorogan kantor dinudut
kathah ingkang jilidan
korasan kêrtas akodhi
wontên kanthong sawiji biludru abang

sinuntak isi dhèrèkan
ting galundhung tigang rakit
kêmiri pidak abênan
lêmpèd conthang lawan gambir
ambête dèn ukupi
kutug sêkar campur bawur
kang raka èsêmira
arêndhêt nora kêdugi
Jayèngraga tumungkul nyana kêdukan

kang raka alon ngandika 
gèsèh têmên sira iki
dudu tabiat sunatan
mêngangguran kang tanpa sil
mung siji iki yayi
karêpmu ngong nora rêmbug
lapal jale napsaka
jaenabil maksiati
dudu paès-paèsing kêrana Allah

lah iku paedah apa
kêmiri pinêtri kadi
jimat makutha Suleman
gawe kaslioning budi
tabiat maksiati
tanpa mupangat ingilmu
kang rayi anor raga
kêlangkung dènira ajrih
arsa matur tan wun dinukan ing raka

kang rayi ngaturkên kitab 
ing raka anuwun sih
supaya ingapuraa
kitab markum jilid alit
bayanmani maoti
baka tunggil jilidipun
kang raka rum lingira
iki prayoga binudi
sampurnane ing tekad maring kasidan

kaya ta sawiji ayat
iki al insanu siri
wa ana siruhu lirnya
walkayatu bila rokin
insaniun birakin
kulu saiin wadhahu
iku ingakên tunggal
nanging nora tunggal yayi
sabab dening akadim kêlawan anyar

kadim urip tanpa nyawa
anyar urip lan nyawèki
mungguh pangandikaning Hyang
sinêbut sawiji-wiji
wadhahu iku yayi
ia sênêt ing alêmbut
lêmbut-lêmbuting agal
agal-agaling arêmit
pahua ila hua heruhu lirnya

ia iku iki ika 
dudu iku ika iki
nanging ia nora lia
saking iku ia pêsthi
mêngkono iku yayi
manira durung guguru
duga-duga kewala
durung winulang Jêng Kyai
Jayèngraga lêga myat kang raka lêjar

ya ta wau sang abrangta
adangu dènira nganti
Ki Nuripin manjing mêdal
ngupaya mring santri Luci
masjid gêng tan pinanggih
kêpanggih nèng masjid mangu
anulya winartanan
lingira ki santri Luci
ing bêcike sira dhewe pêpanggiha

kêlawan Ki Jayèngraga
ia tut wurièng kami
Ki Nuripin saurira
sakêrsanta ngong umiring
lumampah wong kêkalih
Jayèngraga wismanipun
panuju akalihan
Jayèngwèsthi aningali
suluk kadim kagyat kalaning tumingal

santri Luci kalanira 
kêlawan santri Nuripin
sigra dènira anyapa
paran karya dene gati
apa ngutus sirèki
mring jêng kyai dene gupuh
santri Luci turira
wiosipun tur udani
pan ing jawi wontên wong arsa panggiha

inggih dhumatêng paduka
puniki adhi Nuripin
yêktosipun kang ambêkta
Jayèngraga muwus aris
marang santri Nuripin
santri têka ngêndi iku
dene wanuh lan sira
Nuripin umatur aris
inggih santri punika saking ing Karang

kados dede santri para
tingalipun santri murni
awasta Sèh Amongraga
duk wingi nèng wisma mami
kaula têtakèni
akumbi tan pati kudu
kêkalih rencangira
punika kula tan nyani
têksih ngêmu wêwadi botên pêsaja

Jayèngraga angandika 
mring kang garwa Rarasati
wong kabèh kang nambut karya
konên sumingkir kariyin
sadangdanane sami
aywana ingkang kêdulu
iku durung amangan
padha ingonana sami
anèng kampung wingking dèn rumat sêdaya

kang garwa matur sêndika
liningan kang nambut kardi
sigra bubar sami ngiwa
galêthêkan dèn usungi
jumênêng Jayèngwèsthi
kinèn nata lampitipun
Jayèngraga parentah
mring wong rencangira sami
angrêsiki kang pêndhapa sinaponan

Luci lan Nuripin gêpah 
tata palênggahan lampit
kasah alus ginêlaran
klasa batu wiar putih
Jayèngwèsthi ngling aris
lah bok ipe sira iku
mundura marang wisma
angêrtènana cêcawis
saanane sadhidhik ingkang prayoga

abênêr gonku sêmaya
kaya ana kang inganti
kang rayi matur sêndika
lumêbèng wisma sêsaji
raka ngling payo yayi
konên angundang dhayohmu
kowe kene linggiha
matur sêndika kang rayi
nulya nuduh mring Luci Nuripin agya

lah dèn aglis aturana
aywa kêsuwèn nèng jawi
kang liningan sigra mentar
Nuripin lan santri Luci
praptèng jawi wus panggih
santri Luci kagyat dulu
maring kang wau prapta
jatmika sêmune wingit
wus anêrka yèn dudu wong ala-ala

Luci matur dawêg enggal 
paduka dipun aturi
inggih dhatêng Jayèngraga
lan kang raka Jayèngwèsthi
gupuh kang sinungan ling
ya ta Jayèngwèsthi wau
Luci saungkurira
angandika mring kang rayi
kaya-kaya yayi dhayohmu prayoga

dene sadurunge prapta
tyas ingsun wus angrujuki
ki dhayoh santri ing Karang
badhe amagut ngèlmi
para dèn ngati-ati
dhayoh kang sêdya papangguh
mring jêng kiai bapa
kang rayi umatur inggih
lagya eca rêrasan Ki Luci prapta

matur mangke kêdhatêngan 
kerid kèndêl anèng jawi
lêrês Nuripin turira
awingit kang badhe prapti
cahya apindha sasi
jatmika antêng aruruh
kados anamur kula
solahbawane kêtawis
Jayèngraga Jayèngwèsthi sigra mapag

Jayèngwèsthi lon lingira
mring kang rayi Rarasati
ni ipe bok ayunira
Turida konên mariki
kêkuranganirèki
mundhuta mring bok ayumu
karo angladènana
sêndika Ni Rarasati
santri Luci mit mentar marang ngajêngan

Jayèngwèsthi Jayèngraga
dènya amêthuk wus panggih
Sang Monêng auluk salam
agupuh samya nauri
aris angacarani
ingaturan gupuh laju
nèng pêndhapa alênggah
wusnya jawat tangan sami
lênggah tata Jayèngwèsthi anêmbrama

kakang paduka katuran 
sarawuh tuan nèng riki
sintên kang sinudyèng basa
lawan pundi kang kawingking
nauri kang sinung ling
têmbungira manis arum
kaula saking Karang
dene kang sudi mêstani
duk nèng Karang wasta Ki Sèh Amongraga

nênggih ki agêng ing Karang
ingkang aparing kêkasih
Jayèngwèsthi aturira
paran karsanta mariki
Amongraga nauri
marma prapta yêktinipun
kaularsa panggiha
dhumatêng kangjêng kiai
lamun parêng yêkti arsa puruhita

ngrasèhkên kawruh kang nyata
kêpèncut kita miarsi
wartine saking ing Karang
ramanta sarwa winasis
marma tan etang mami
têbih-têbih kita ruruh
saking kasmaran mirsa
gumujêng Ki Jayèngwèsthi
sarya matur mangsa borong kang wêwarta

sayêkti pan botên dora 
anênggih rama kiai
apan sarwa sarwi ana
marma sagung pra dipati
bang wetan ngalap sami
mring jêng rama kawruhipun
tanapi santri têbah
kathah ingkang sami prapti
lajêng wisma awis kang purun mantuka

kaula sring darbe sabat
sutaning para dipati
sawêg samya mantuk enggal
tan susah dhatêng kiai
pan kaula pribadi
sayêkti ingkang mumuruk
wit pakèning jêng rama
gumujêng Sèh Amongragi
witning sukur yèn yayi sampun sampurna

inggih botên susah-susah
panggih lan ramanta nênggih
ya ta dangu arêrasan
Jayèngwèsthi ngandika ris
mring garwa lan kang rayi
bok ipe apa sira wus
yèn duwe sêsaosan
bubucu têka sabithi
ladèkêna sira mau jangan apa

Turida lon aturira 
mring raka awidhik-widhik
inggih kêlan sumapala
jangan dhusun tan prayogi
rayinta Rarasati
kang sêsaji dangunipun
kêlan jangan nêgara
Jayèngwèsthi mèsêm angling
ingkang êndi bedane desa nêgara

matur jangan padhamara
jangan dhusun inggih mênir
lah wis sira ladèkêna
agupuh kang rayi kalih
rampadan wus miranti
sinaosakên ingayun
sêdaya sêlirira
ingkang samya nglêladèni
sêkul bucu lan pulên pêthak las-lasan

nèng panjang giri myang ulam 
pêcêl pitik jangan mênir
jangan padhamara dhara
madhêp kang lagya mèmèti
kilêng-kilêng akinyih
opor bèbèk lan bêtutu
dhèngdhèng gorèng gêpukan
gorèngan kathik gulathik
êmpal abon dhèngdhèng panjèn lan sujènan

age rêmpah myang tum-tuman
kêrupuk basêngèk pitik
sambêl gorèng sambêl kacang
lombok kêncêng lawan pêtis
lalaban kacang cipir
kêcèmèh terong myang timun
bêrambang tempe mêntah
kêcambah gudhe kêmangi
kang rampadan sêdaya piring lancaran

wus tinata anèng ngarsa
Jayèngwèsthi ngandika ris
inggih suawi ki raka
paduka lêkas wêwanting
payo wisuha yayi
nulya samya atuturuh
Jayèngwèsthi lingira
mring garwa miwah kang rayi
lah Turida lan Rarasati majua

akêmbul buktia sisan 
ngalap barkahing sang tami
kêrana Allah kewala
ngarah apa wus tan sigi
ajang tuwungmu êndi
wisuha karo di maju
kang garwa jrih pinêksa
nulya samya majêng sami
pan punika rayinta kalihe pisan

mugi sampun taha-taha
ngakên rayintèstri kalih
Sang Monêng luntur tyasira
rinahab datan sinigi
kumênyut tyasira sih
mring Jayèngwèsthi suh rêmpu
osiking tyas kang muga
dadia jalaran ing sih
nastijaba sawabe ki agêng Karang

sakêdhik ragi cawêngah
akêmbulan dede mukrim
tinahan ngecani sarak
nulya lêkas kêmbul bukti
samya pikantuk bukti
sang tamu tan pati antuk
wêtara mung sêsalak
kalonge sêkul binukti
kêtuwukên dènya lênggah tan bisobah

dènya nadhah akêmbulan 
Jayèngwèsthi gung anglirik
mring tamu osiking nala
sun duga lawas wong iki
tan kambon ing rijêki
saking brangtining ing ngèlmu
Jayèngwèsthi lingira
kakang dèn nêmên abukti
sampun kathah-kathah ingkang pinikira

kaula kang madhangêna
ribêde pun kakang yêkti
ing mangke dalu kewala
kula ambabar sêjati
sasurasaning ngèlmi
kang tan tèdhèng gathak-gathuk
mèsêm Sèh Amongraga
angalêm sajroning ati
marang Jayèngwèsthi lawan Jayèngraga

wong iki ladak pêsaja 
sapolahe amantêsi
sathithik kakehan umbak
ngêgungkên yèn sugih ngèlmi
mêngkana ris nauri
inggih sampun sangêt tuwuk
lami kula tan kadya
punika gèn kula bukti
sakêlangkung pikantuk gèn kula nadhah

katêmbèn kula rahaban
sami akêmbul kêndhuri
langkung lan takêre saban
Jèngwèsthi nauri inggih
micarèng jroning ati
iku apa wus togipun
sêmono tadhahneka
apa samudana lamis
yèn katoga acicik lir kucing lara

lan aja kêmbul lan ingwang
tan sêmono kroaknèki
kalong mung sapongge bajang
prandene warêg kêpati
kumlêkarên abukti
batine tan pati kudu
saking brangtèng Pangeran
cahyane sumilak wêning
matur malih dhuh suawi kang pakangsal

tansah nyarakên sumangga 
Amongraga naur inggih
sampun dumugi katêdha
kurmatipun yayi kalih
tan sagêd amangsuli
ingkang sih prananing kalbu
Jayèngwèsthi norraga
alon muwus mring kang rayi
lah Turida Rarasati angloroda

ia banjurna kewala
carikên marang pawingking
mring sabate kakangira
wasisan lawan Nuripin
nulya sami wêwanting
linorod kang dhahar sampun
binagi wus wêrata
Turida lan Rarasati
wusnya têbah barêsih mundur mring wisma

arakit saji dhêdharan 
sinaosakên ingarsi
sêkul susu kêtan kolak
rujak kopyor pisang kuning
duryan kêlawan manggis
pêlêm lan dhuku kêpundhung
jambu sawo rambutan
salak sêmangka kuwèni
wus atata dhadharan andhèr nèng ngarsa

Jayèngwèsthi ngling sumangga
punika pangusap amis
Amongraga rum lingira
inggih kêlangkung ingkang sih
sangêt panrimèng mami
nulya mèt sawiji dhuku
Jèngwèsthi mundhut salak
sêtunggil dhinahar manis
Jayèngraga cekoh kokoh kêtan kolak

Jayèngwèsthi ris ngandika
sirèku rada mangani
mau bok warêgi pisan
dadi tan mindho gawèni
langkung tawêkalnèki
Jèngraga matur gumuyu
inggih kêlangkung kêmba
yèn mêntas kaula bukti
kêdah nêdha lêlêgi mung kêtan kolak

wusnya nutug adhêdharan 
Jayèngwèsthi ngandika ris
mring kang rayi Jayèngraga
masjid tatanên kang bêcik
sira adana dhingin
iki sêdhêng wêktu luhur
Jayèngraga turira
inggih sampun dèn rimati
ingaturan Sèh Amongraga asalat

wus kering mring masjid salat
myang Turida Rarasati
makmum lawan sêlirira
lan Jamal Jamil Nuripin
wulu wus dèn adani
asunat sêdayanipun
Jayèngwèsthi turira
paduka kakang ngimani
Mongraga ngling prayogi yayi kewala

botên prayogi pun kakang
kang sêpuh ingkang ngimani
nulya Ki Sèh Amongraga
kalihira anglêgani
sigra majêng ngimani
mêngkana usali pêrlu
lumawan tumaninah
nenelakakên kang têrtib
tutug dènya salat luhur bakda salam

pêragat puji-pujian 
wusnya dikir dunga luhri
nulya sêlawat salaman
lajêng kewala nèng masjid
Turida Rarasati
dêdharan kinèn sumusul
mring masjid sêdayanya
agêpah kang para sêlir
samya angusungi dhêdharan sêdaya

miwah mawantu nyamikan
lah-olahan ingkang adi
Rarasati lan Turida
tansah ngladèni nèng ngarsi
kantos wêktu ngasêri
mêngkana sabakdanipun
Jayèngwèsthi turira
mring Amongraga aririh
prayogine kakang lajêng mangilèna

inggih dhatêng wisma kula 
sakêdhap sewang miranti
yèn sampun kawêradinan
tamian paduka inggih
lajêng sami umanjing
saos mring rama wong têlu
Amongraga anabda
punapa sakêrsa yayi
kula dhèrèk kêrsane yayi kalihan

Jayèngwèsthi lon ngandika
mring garwa muliha dhingin
tatanên anèng panirat
lan adhimu Rarasati
dhêdharanane iki
gawanên ngulon sêdarum
kang kalong sulamana
lan apa ingkang prayogi
ia mangsa bodhoa sira kang rumat

kang garwa matur sêndika
nulya mantuk lan kang rayi
ingiring pra sêlirira
mangulon sigra arakit
papan dènira linggih
wus miranti sêdaya wus
ya ta tiga sang wirya
lumampah mêngilèn sami
nèng panirat tan pae paèsing wisma

reka-rekaning arêngga 
arakit tan nguciwani
mêngkana Sèh Amongraga
ngaturan lajêng ing panti
panirat dènya linggih
Mongraga raosing kalbu
kadi tan ngalih gyanya
èsmu gumun jroning galih
dene nora nana siwahe salingsa

wus tata dènira lênggah
sinambi dhêdharan adi
Ki Nuripin aturira
kaula anuwun pamit
mantuk mring wisma mami
mapan ing lampah wus katur
Jayèngwèsthi ngandika
sira ywa mulih kariyin
sèsuk yèn wus lumêbu sira muliha

kêrana iku mênawa
dinangu mring jêng kiai
anaa kang matur cêtha
kakang waune dun prapti
anèng wismanirèki
dadya titi paturamu
pan ora kêtanggungan
ngiras ladènana mami
Ki Nuripin sêndika ing aturira

tan winarna solahira 
sêmana pan sampun mahrib
ya ta nulya minggah salat
nèng masjide Jayèngwèsthi
kang adan Ki Nuripin
sêdaya ngambil hèr wulu
Rarasati Turida
miwah parèstri makmumi
Jamal Jamil Jalalodin samya sunat

wusnya sunat pupujian
astagpirulah halalim
min kuli danbin alima
walayag piru dunubi
ila rabil alamin
sang wirya tri sunat sampun
Amongraga pinêksa
wau kinèn angimami
santri Karang mokal lamun tan gambuha

Amongraga amuwus 
wajib kang darbe wisma puniku
angimami ngêmum kewala ngong yayi
Jayèngwèsthi turira rum
botên pun kakang kemawon

bênêr tan bênêr iku
wajib pun kakang titiang sêpuh
Amongraga mèsêm nauri aririh
mênawi kathah kang luput
galat têmah ginaguyon

Jayèngwèsthi umatur
inggih kang botên-botên winuwus
mangke dalu kaula ambabar ngèlmi
Ki Amongraga gumayu
sarwi majêng ngadêg alon

lajêng usali pêrlu
langkung pasekat ing têmbungipun
Jayèngwèsthi Jayèngraga wus usali
miwah kabèh ingkang makmum
nulya Amongraga gupoh

wus amaca alkamdu
awalira surat kulya ayu
nulya surat ida ja-a akirnèki
ulêming swara amêntul
kang makmum kabèh andongong

Jayèngwèsthi lan wau 
Ki Jayèngraga duk myarsa gêtun
osiking tyas wong iki baya pi-api
awade bae balilu
ngong duga wus putus kawroh

kacihna wacanipun
tumèmbêl bênêr ukaranipun
Amongraga tumaninahe atêrtib
tahyat akir iptitatun
nulya salam nêngên alon

asalamu ngalekum
warahmatulah wabarakatuh
as-aluka alpaoja biljanati
pataku nasrul islamu
nulya salam ngiwa alon

asalamu ngalekum
warahmatulah wabarakatuh
asaluka najata waminanari
wal apwa ngidal kisabu
bakda salat lênggah timpoh

gya pupujianipun 
langkung rahab sêdaya kang makmum
wusnya nutug pupujian lajêng dikir
wus dikir andonga rajuk
Jayèngraga nasib alon

ngêlik sêdhêng swara rum
bêning gumrining alêmpêng êmpuk
Allah huma sali wasalim ngalèhi
pagpir lana warkamnahu
waliman ya kulu rêko

tamat pêndonganipun
nulya salawat salaman wau
lajêng sunat bakda ngangkat sunat wabin
tigang salam atêpakur
pamawas ingkang waspaos

sampuning dikir suhul
amung Pangeran ingkang wus jumbuh
jumbuh ing dat sipat asma apngalnèki
pagut napi isbatipun
ing dalêm kak tan kêledhon

wusnya mêngkana wau 
wanci manjing wêktu ngisanipun
nulya Jamal Jamil kinèn angadani
wus adan sunat sêdarum
Amongraga mêksih kinon

angimami puniku
Amongraga mopo pinêksa wus
laju kewala ngimam nulya usali
agya patekah alkamdu
awal surat kang winaos

surat jumuah nêngguh
nulya surat munapèk akiru
tumaninah têrtibe sarwa utami
dumugi ing salamipun
bakda pupujian royom

dikirira asêngkud
wusnya donga ing aplalu
Jayèngraga tansah berag dènya nasib
kang amin rahab kêlangkung
sampuning salat kang wong

sarta sêsalaman wus 
dènira sunat bakda kang makmum
nulya mundur mudhun pra santri lit-alit
kantun sang wirya katêlu
sunat witir tasbèh ênggon

sampurna tangatipun
lajêng manggèn kewala nèng tajug
tata katri dènya lêlênggahan sami
para garwa anèng pungkur
acadhang yèn ana pakon

Jamal Jamil akumpul
lan Nuripin Jalalodin tan wun
lawan santri-santrine piambak sami
Jayèngwèsthi ngandika rum
marang ing garwanira lon

èh Turida sirèku
apa wis gawe sêkul sênanjung
matur dèrèng sawêg dipun rêratêngi
sakêdhap êngkas mèh sampun
dhêdharan kang wus mirantos

ia saosanamu 
saanane ladèkna kang mungguh
lan tekone rinta gawanên mariki
satenongane dèn gupuh
kang rayi matur wus saos

garwèng rayi agupuh
angladèkên patean nèng ngayun
sêlir kang samya nampa dhulang tup saji
kakarangan praptèng ngayun
Turida lan rayi gupoh

ingkang nata ingayun
pisang mas jambu kêlampok arum
salak pakèl kuwèni duryan lan manggis
pijêtan dhuku kêpundhung
srikaya lan pêlêm dodol

nanas kêrêtan têbu
sêmangka jingga kêtela gantung
miwah olah-olahan kang adi-adi
randhakèli raramêndud
pipis Tuban pipis kopyor

sêmpora lêmèt pasung 
gantal lêmpêr lan sêmar-tinandhu
plèrèd gêmpol apan kopyor rujak kawis
clorot jênang pathi sagu
juadah lan jênang dodol

wus sumaji sêdarum
munggwing piring lancaran kang Jêpun
Jayèngwèsthi alon dènya ngacarani
suawi kakang sang bagus
kêrana Allah kemawon

sang tamu lingnya arum
sangêt yayi ing panrimaningsun
botên sagêd amangsuli gênging kang sih
kang rayi kalih turipun
kang botên-botên rinaos

kaula pan wus saguh
amadhangkên kakang ribêtipun
sêlot-sêlotipun mangke sêdhêng wêngi
mugi sêsambèn karuhun
rayinta gyanipun sugoh

nulya samya amundhut 
dhahar dhêdharan sakêrsanipun
Amongraga mung pisang mas saulêr thil
dhinahar nugêl ping pitu
gutuk tugêl dènya atob

Jayèngwèsthi ngling kalbu
nora jamak cicike wong iku
layak mingkup ususe amung sêdami
mung gêdhang saulêr tuwuk
dèn onjot-onjot ingatob

Jayèngwèsthi tan antuk
dènya sêsambèn nyamikanipun
Jayèngraga dhahar bikut mêratani
tan winuwus dangunipun
Jayèngwèsthi lingira lon

marang ing garwanipun
èh yayi gonmu angliwêt mau
liwêt tambra gajihe ayam kêbiri
pariksanên lamun uwus
nuli ladèkêna kono

gya pinariksa sampun 
rimat sêdaya saosanipun
Ni Turida rêrasan lan Rarasati
anèng wisma ting kacêmut
samya ngungunira karo

Turida ris amuwus
ya talah dhayoh kae kêlangkung
jatmikane aruruh apik acicik
wong mêngkana kae patut
dadia pripean munggoh

lawan sêlaminipun
Ki Jayèngwèsthi tuwin bojomu
dhêdhayohan nora kaya dhayoh iki
rahabe rakêt sêdulur
nora mambu têmbe tumon

tana sisigènipun
kaya ana kalêthêking kalbu
bêbatangan bae besuk badhe dadi
ia paripeanamu
Rarasati matur alon

inggih kados puniku
lêrês pêmbatang paduka tuhu
dugi kula tiang punika angilmi
yèn mangke rêrasan ngèlmu
kula pêthèk sami kawon

pun tamu ingkang unggul 
kêtawis tajêm polatanipun
sinaguhan sêmunipun wus ngandhangi
Turida nauri wuwus
ayake ia mêngkono

lah payo wis mring ngayun
kasuwèn yèn kasêlak pinundhut
para sêlir ingirid majêng mring ngarsi
anampa rampadanipun
dhêdharan pinire maro

bubucu dinok ngayun
liwêt tambra angalênga kumyus
jangan pindhang sungsum kare cara kaji
brongkos sambêl gorèng mangut
basêngèk pitik lan opor

pès-pèsan tambra palung
bêsngèk angsaran kalalèn klalung
gogorèngan bontot burcèt kathik glathik
johan dêrkuku cuwiun
gangsir êmprit pêking bondhol

dhèngdhèng age bêtutu 
êndhog bêkamal pindhang cêrubuk
babad galêng sêrêgan lan kalak ati
sujènan kêrupuk têrung
srundèng êmpal ragi abon

sate pal êmpuk duduh
lalaban terong kêrai timun
sambêl lethok lombok kêncêng lawan pêtis
kêcèmèh lan pare wêlut
têmu poh kacang galeor

wus sumaos ingayun
kèndêl kang garwa sarwi akêbut
Jayèngwèsthi alon dènya ngacarani
sumangga kakang tuturuh
nulya wijik toyèng bokor

wusnya wêwanting wau 
kang garwa rayi tan kêna kantun
samya kêmbul kalima dènira bukti
Amongraga pulukipun
sawohing tanjung kang ijo

kinêpêl-kêpêl dangu
nganti atos bundêr lir binubut
tinakêra gutuk puluh lan kang rayi
ulam mung karupuk têrung
kang dhinahar lan têmu poh

dènira dhahar sêkul
liwêt tambra namung patang jumput
langkung tamban pamamahe nganti-anti
anganti salêmbutipun
tan akêcap ngêlêd alon

Jayèngwèsthi andulu
sasmitanira sinamun-samun
osiking tyas wong iki dhasare apik
cicike saking kêpatuh
maune kêrêp ngêlowong

nadhah saking kêbutuh
sunat bae datan pati kudu
ngur dhèk awan rada kèh kalonge kêdhik
kalonging sêga kur-ukur
mung saêndhog ayam cebol

Jayèngwèsthi arangu 
rangu dènya nadhah mung andulu
lamun kêraos eca dènira bukti
sêdhêng bumbune asêngkud
myat ing tamu milu kêndho

Jayèngraga asêngkud
dènya nadhah kokoh cekoh bikud
rab-uraban myang jangan salin-sumalin
winratan ulam sêdarum
kanti kêsundhulan atob

pan têksih kokohipun
pêtis rinêmêkan abon rêmus
Jayèngwèsthi alon muwus mring kang rayi
êntèkna aja kêsusu
mati pitikmu bêrondhol

Jayèngraga gumuyu 
ginuyu mring garwa kang bok ayu
pan sêdaya dènya nadhah angêntèni
sêmana wus samya nutug
Mongraga kinèn tuturoh

sarêng dènira wisuh
nulya linorod ambêng nèng ngayun
wus tinampan para sêlir anyariki
mring pamburi sêdaya wus
Jamal Jamil samya golong

dènya nadhah mathêkul
Jalalodin Nuripin athêkul
nora tau amangan lawuh kadyèki
samya angêndhoni sabuk
mènthèg-mènthèg lambung mêdhok

sampun pênglorodipun
dhêdharan malih tinata ngayun
Jèngwèsthi ngling sumangga panulak amis
Mongraga muwus kêlangkung
narimèng sih têkèng batos

Jayèngwèsthi amundhut
jêram kêprok binêlah kaujur
Amongraga mundhut rambutan satunggil
Jayèngraga sêga susu
kêtan kolak nora êpot

Jayèngwèsthi gumuyu 
dene jojodhangan sira iku
bisa mrênahakên ênggoning lêlêgi
kukuh ganjane kêrismu
kêncêng tan kêna binêthot

kang rayi sru gumuyu
sarwi matur langkung kêmbanipun
botên mangsêg yèn botên nêdha lêlêgi
lamun kang olah bok ayu
sadhengahipun kemawon

sagêd dudugi bumbu
kalêrêsan tan wontên kang kadung
dados kathah eca raosing abukti
Ki Jayèngwèsthi gumuyu
pintêr anggênah sirèko

Amongraga amuwus
inggih lêrês rayinta puniku
lamun sarwa sêdhêng bumbunipun ugi
raose sangêt anuntung
kaot piambak saajon

Jayèngraga gumuyu 
ambodhokên paduka puniku
dene lêrês ta ênggèn kula mêstani
raka ngling andêlna iku
olèh babah gêgêm gacon

Jayèngwèsthi amuwus
mring Amongraga wêcana arum
inggih talah tan nyana kakang winasis
tan kêna ngakên balilu
kacihna gène mêmaos

patitis kir'atipun
alêrês panjang lan cêndhakipun
Amongraga nauri arum amanis
tetelad kang wus linuhung
sayêktine botên enjoh

batining mung puniku
kewala tungkul pan ulah têmbung
Jèngwèsthi anauri dene akunci
angalingi kawruhipun
tan kenging angakên bodho

eca rêrasan dangu 
sinambi dhahar nyamikanipun
sapikantuk dènira angimbir-imbir
ngrasèhkên raosing ngèlmu
Mongraga kinarubut ro

Jayèngwèsthi lon muwus
Turida sira karo adhimu
wis tilarên nènga ing wismanirèki
nanging ywa sira aturu
manira lagya têtêlon

Nuripin bae tunggu
cèrèting anglo dimèn kinêbut
Kèn Turida mundur lan Kèn Rarasati
Mongraga lêga tyasipun
tyas lêjar mari arikoh

Jayèngraga umatur
mring Amongraga têmbungira rum
ngong nunuwun apitakèn kang sayêkti
kang pundi wujuding ngèlmu
tan papan tan tulis rêko

kula sêlaminipun 
dèrèng manggih mirad kang ginathuk
ngèlmu kothong tanpa papan tanpa tulis
mugi paduka sung tuduh
wujudipun kang samêngko

Mongraga mèsêm muwus
yayi de anèh têmên puniku
kang tinakokakên sawujuding ngèlmi
tanpa papan tulis iku
kang kothong ingkang tinakon

èwêd ngèlmu puniku
pan sumangga yayi ingkang sêpuh
Jayèngwèsthi nauri sumangga mugi
wontêna pituduhipun
pangudinipun patakon

inggih supayanipun
padhang nêrawang ing manahipun
pan puniku gêgambènipun kang ngèlmi
kula inggih dèrèng mangguh
wujuding ngèlmu kang kothong

Mongraga lingira rum
langkung utamaning ngèlmu wau
yèn tan gèsèh tanggaping kalbi
yèn kapêlantrang kapaung
lir kinjêng tanpa sotya non

dene sêjatinipun 
ngèlmu tanpa papan tulis wau
nênggih kur'an lan kitab-kitab sayêkti
sêmune tanpa sêdarum
puniku pinurih coplok

saking jilidanipun
yèn bisa coplok ngalih ing kalbu
saunining kur'an wus apil ing galih
myang kitab apil kacakup
caplêng coplok wus ngalih gon

kewala anèng kalbu
kalbu wus wujud ngèlmu kang agung
tan kêna sat tyas wus pangawak jêladri
mring papan tulis tan ngingus
tanpa gawe wus tan kanggo

yayi inggih puniku
ngèlmu tan papan tan tulisipun
dene ingkang wong salang-surup ing tampi
amangeran dhèwèkipun
dhèwèke awake bobrok

mung ngêngèl-êngèl wuwus 
wuwuse ngaku-aku amêngku
kang punika kapêlantrang kawruhnèki
mila kêdah mrih sumurup
yèn kêsosol dados gecol

Jayèngraga tumungkul
tyasira kêkandhangan ing kawruh
graitane punthês tan thukul sadêmi
yèn nêdya mawali kawruh
malah tyas mindhak cumêplong

panarimanya antuk
wêwatêsan ing kawruh kang luhung
Jayèngraga ngrêgèpèh umatur aris
datan anyana salugut
coploking ngèlmu ngalih gon

manggon anèng ing kalbu
inggih sangêt kasinggihanipun
dèrèng wontên para pandhita kang alim
ingkang nampurnakên kawruh
kang anjarwani mêngkono

ingkang sami têrtamtu 
tan kenging nalimpang saking riku
nênggih wontên tiang ahli raos angling
tunggil kang paduka wuwus
mêngku angaku Hyang Manon

sangêt kalêsikipun
sumangga kakang kala rumuhun
duk paduka tamian Ki Tatasjati
ing pêngraos kula sampun
ing mangke têmahan cebol

Jayèngwèsthi amuwus
mring kang rayi wus manira milu
ing kawruhe kakangira Amongragi
wus sira ywa ro ing kawruh
ciptanên nugraha rawoh

Jayèngwèsthi ausul
maring Amongraga sualipun
duk wang uwung durung ana bumi langit
Allah nèng êndi gènipun
myang duk karya jagad kono

langit lan malihipun
kang thukulan lan gumrêmêt iku
miwah gunung sêgara lan kali-kali
kang pundi sayêktosipun
waune lawan samêngko

Jayèngwèsthi asêngkud 
manthênthêng wadi pitakonipun
yèn wong tèmbèr-tèmbèr arang kang ngawruhi
nadyan para kaum-kaum
kêjaba olia yêktos

Amongraga duk ngrungu
têka gumuyu wardayanipun
patakone apa baya amung iki
kang binuntêl kang kinandhut
Mongraga nauri alon

mênggah basa puniku
duk wang uwang kabèh durung mujud
bumi langit saisine durung dadi
punika apan la takyun
kun ingkang ana ing kono

lagi ora puniku
lan lagi-lagi nanging-nanging kun
durung-durung nging nokat wilayat gaib
tri gaib gaibul guyub
gaib uluwiah rêko

gaib uwiahipun 
gaib tigang prêkawis puniku
pan kêlangkung ngèlmu punika arêmit
kang la takyun miradipun
kang pêsthi anane linyok

kunhi pan miradipun
lagi bae tan kêna binêstu
nokat wilayat gaib puniku wingit
wit tanpa kêrana iku
tan ajali abadi pon

gaibul guyub iku
pêsthi amor tan katon dinulu
gaib uluwiah puniku wus pêsthi
têtêp nèng sajroning limut
pêtênging pêtêng tan katon

gaib uwiah iku
pêsthi têtêp nèng pêpadhangipun
padhanging apadhang tanpa aling-aling
nêranthang tan lamuk-lamuk
sêmonoa pon tan katon

punika miradipun 
dene ingkang kak hakekatipun
sênyatane pun bumi kêlawan langit
langit budi jatinipun
bumi ngakal kang sêjatos

Mongraga duk wang-wungipun
sêdurunge bumi langitipun
inggih sadèrènge wontên akal budi
budi kita kang satuhu
tuhu ananing Hyang Manon

anane tan kadulu
tan kêna yèn dinalih dinulu
yèn ta dèrèng maujud akal lan budi
mênêng mung mênêng puniku
ênêng êning wus pana pon

punika jatinipun
nyataning nyata kawruh wus pupus
Jayèngwèsthi tustha manahe kajatin
kêlangkung dènira ngungun
sapandurat tan miraos

yêktine mung puniku 
kang kinarya gêm sêlaminipun
ing têngahe mangke wontên kang jawabi
kalihe osiking kalbu
wong iki tuhu kinaot

lawas gon ingsun ngandhut
durung ana kang bênêr salugut
panjawabe mung wong iki kang patitis
dêlênge kadya balilu
tan nyana yèn wus sumrowong

têka mêngkana wau
kalih osike jro nalanipun
Amongraga angling malih rum amanis
dalêm wêdalna sêdarum
kabèh ngèlmu kang kinaot

pintên banggi wak ingsun
mênawi sagêd ambatang ulun
Jayèngwèsthi Jayèngraga saurnya ris
êntèk wus tan wontên kantun
kang anèng gêgêdhoh ingong

sun dugi dèrèng putus
pun kakang dening pindha balilu
tan andipe kêlamun sampun linuwih
Ki Amongraga sumaur
langkung saking sukur ingong

yayi gonira gunggung 
narima saking sihing Hyang Agung
kang liningan kalihe suka sêmu jrih
angling kakang pan satuhu
botên anggunggung ragèngong

apan sayêktinipun
tan wontên lir pun kakang satuhu
pan wus datan karuhan kang praptèng riki
sawiji tan wontên wêruh
nênggih poncote kemawon

têbih lan kang puniku
saprandene sêdaya tan wêruh
Amongraga gumuyu nganthètkên malih
anglambangi ing pangawruh
puniku pan mêksih ngadoh

nênggih basa kang puniku 
sarak sarengating nabi
Muhammaddinilmustapa
wasalalahu ngalèhi
muktamad daliling kur'an
ing kadis lawan kudêsi

ijêmak kias lan kusus
paedah kurmat ing Widi
punika kêdah santosa
ling-aling gendholan dalil
kang mukarab ngèlmu sarak
aplalu ingkang utami

sarengat tarekatipun
hakekat makripat nênggih
amot ing dalêm sarengat
sarengat goning kêdadin
wong kang aral bangsa riah
mupangat sinung rijêki

ngèlmu kakekat puniku
yèn tilara sarak kasarik
karisik kasurang-surang
kasingkang-singkang kasicing
ewa punika jamanan
ing jaman kalih prêkawis

kang dhingin jaman ngam iku
lan jaman êkas puniki
lamun jaman mukmin êngam
kêdah ngapilakên dalil
sawirasane ing kitab
kêdah paham anglampahi

mangunah jalaranipun 
saking apil dalil kadis
ingkang sarta linampahan
satus pêrlune tan gingsir
asih ing wêktu palilah
rosa sêmbahyang angaji

puniku wahyuning jamhur
sarapdin ulama mupid
jaman ngam êngam utama
tumama ing wahyu suci
socane manusa êngam
tinage nugraha ngadil

dene dalil lan madêlul
mrih kandêlnya ing ling-aling
têpakurirèng Hyang Suksma
dadya tangating abêkti
wajibing rasul pan tiga
kang sidik amanat tablik

sidik bênêr têgêsipun
amanat kapracayèki
tablik ingandêl têgêsnya
mokaling rasul pan katri
kang gidib kianat kitman
gidib goroh têgêsnèki

kianat pala cidra dur 
kitman ngumpêt têgêsnèki
punika ingkang supaya
kawangwang ing siang ratri
kabiru mulki gaiban
agung kêratoning gaib

nênggih basa kang puniku
pan mêksih cêlak puniki
tan ngangge tèbèng sêtuma
galèthèke kang sayêkti
nyata-nyataning anyata
rayi kalih dèn bisiki

athuk gathuk adu bathuk
tumungkul kang rayi kalih
tyas samya cadhang andhangdhang
lir cintaka minta riris
ris rêrasan ngèlmu rasa
wus tan na rasaning ngèlmi

lire bibisik puniku
pamêdharing ngèlmu gaib
kang linarangan ing sarak
tan kêna kêwijil ing ling
kang wus pupus ngalih titah
lah puniki yayi kalih

yayi mung ênêng manêkung 
antara mung pitung sasi
mênêng budi mênêng solah
mênêng nendra mênêng bukti
mênêng ngucap mênêng ganda
mênêng myarsa mênêng mèksi

datan ika iki iku
blêg plêng gêmplung blêng uwus nir
lowung buntu tan pinangka
sajroning blêng amung siji
wiji wijiling kasidan
sida aku ia urip

wijining wiji puniku
tumanêm ing pitung sasi
wijining nukat wilayat
duryat mêrtabat san kamil
wijining ing kêdadean
asênêt nèng pitung sasi

sajroning pitung sasi wuk
kêmurahaning Hyang Widhi
pan ing dalêm satus dina
palaling Hyang mrêtandhani
thikil wijining olia
nubuah waliulahi

ywa kandhêg pratandhèng riku 
lajuning dadi ngadadi
ing dalêm wus pitung wulan
utami kang sangang sasi
jatining wisik tri kêcap
namung aku ia urip

aku tan loro têtêlu
ia prasèjèn dumadi
urip tan kêna ing pêjah
puniku yayi kang pêsthi
wêkas-wêkasan kasidan
sida-sidaning kêdadin

awang-uwung lan kang ngèlmu
tanpa papan tanpa tulis
wus pupus rampung sampurna
kang buntu ing pitung sasi
punika mulyaning tekad
tuwin kamulyaning Widi

pupus palêsthaning kawruh
wus sampurna thêl kinunci
tutup wus datan kabuka
kang mantêp dènya akunci
Jayèngwèsthi Jayèngraga
sarêng myarsa brêbês mili

ngraos tanpa bukti tuwuk
sêgêr tan anginum warih
rasa nikmat kanikmatan
wus padhang dulwèng sawiji
kalih sarêng ngrangkul pada
mring Mongraga awotsari

sarya ris ing aturipun 
dhuh kakang sêdulur mami
ing donya praptèng akerat
manjinga sêkabat mami
ing paduka dening tuan
asung padhang ing tyas mami

jêng rama kang ngukir mring sun
tan asung ngèlmu ginaib
tuan kang têmbene prapta
mring kaula anètèsi
ngèlmu kangge akir awal
marmamba guguru yêkti

tan kumêdhap ing pandulu
mung tuan guru ngong yêkti
gumujêng Sèh Amongraga
sarwi awêcana aris
muga Hyang anêksènana
saking kêrsanira kalih

darmi-darmi raganingsun
nuduhkên ngèlmu wit saking
bêgjaning yayi kalihnya
saking sih nugrahèng Widi
aparing ngèlmu sampurna
kewala kang dadi mêrgi

ya ta kalih matur nuwun 
tumungkul osiking galih
sun têtêdha ing Pangeran
aywa tanggung awak mami
gon ingsun angèstu pada
mugi pinarêngna benjing

panggiha lawan bok ayu
mugi Hyang gampangna benjing
wangkale bok ayuningwang
arsaa mring wong puniki
paran malih ingupaya
pungkasan mung kari iki

têka mêngkana jro kalbu
kacatur pan mèh sawêngi
gèn anggunêm ngèlmu rasa
ya ta sêdhênge samya rip
Jayèngwèsthi lon ngandika
marang ki santri Nuripin

sira timbalana gupuh
Ni Kèn Turida kèn mijil
kang liningan sigra mentar
tan dangu kang garwa prapti
sira mundhuta gêlaran
kajang sirah ingkang suci

kang garwa liningan mundur 
mundhut pasarean aglis
tan dangu prapta anampa
lajêng tinata miranti
lère cakêt pangimamam
klasa batu dèn gêmbèsi

ingukup pan marbuk arum
kajang sirah têlu alit
guguling roro kunthingan
singêb kampuh sêmèn putih
wus tata matur ing raka
Jayèngwèsthi turira ris

sumangga wus wanci bangun
paduka lêlêson arip
Amongraga rum lingira
inggih sakêlangkung yayi
ing mangke mênawi kêrsa
kaula tilêm yèn arip

yayi prayogi umangsuk
ing dalêm asare arip
Jayèngwèsthi aturira
kaula kêlilan gingsir
maklum paduka kewala
kaula mundur mring panti

nulya lèngsèr kalihipun 
mring wisma lan Jayèngragi
praptaning dalêm alênggah
ngandika marang kang rayi
yayi rasane tyas ingwang
sèjèn wingi lawan iki

kawruh ingkang rungkud-rungkud
lan kang bundhêt-bundhêt kêlit
marganing gèsèh rêrasan
simpangan ing dugi-dugi
ing saiki wus sinungan
dêling tan samar ing kapti

nora anyana sêrambut
palaling Hyang ingkang prapti
ginanjar ing kêmurahan
mring sira kêlawan mami
Jayèngraga aturira
inggih kasinggihan ugi

kaula sêmantênipun
sangêt prabedane yêkti
wau lawan sabên ika
wontên kaotipun ugi
kaula lawan paduka
kaot paduka wus sidik

kang raka alon amuwus 
ya wus padha uga yayi
mung kaot bangêt kewala
ing dalêm jati wus sami
payo seje winicara
mungguh Ki Sèh Amongragi

yèn wus jênêk ing tyasipun
nèng kene katur kiai
sukur yèn ana kêrsanya
jêng kyai mring Amongragi
yèn tan ana prayoganya
umatur dadia krami

ing jodhone lan bok ayu
sira dongakêna mugi
ilanga budine wangkal
sukur thukula pribadi
kang rayi matur norraga
inggih kadospundi malih

nulya ngling mring garwanipun
myang kang rayi Rarasati
karone padha sun wêkas
yèn sira sabên kêpanggih
lan bok ayumu dèn bisa
supaya lêjar ing kapti

kang garwa raywa wotsantun 
wus mêngkana Jayèngragi
pamit mundur kondur ngetan
kêlilan wus lèngsèr mijil
lan garwa myang sêlirira
Jayèngwèsthi munggah guling

Ki Jayèngraga kang kondur
rêrêp nèng panirat jawi
lindhuk kang rayi cinandhak
lungayanya kinapithing
pinidih ingaras-aras
adhuh bêgja têmên mami

anêmu kumalaningrum
campêd sadina sawêngi
kadya tan panggih sêpasar
dhuk mring sira masku ari
kang rayi ngêsah amiwal
mangke ta sampun pinidih

kêrsane lir wong dèrèng wruh
dene anyar têmên iki
puniku wontên pun Giah
Si Sikêm lawan Si Sati
dumèh-dumèh yèn pêtêngan
niku nyêngoh aningali

kang raka gumujêng nambut 
kang rayi pinondhong aglis
kang rayi nut karsèng raka
kondur mêngetan dèn iring
ing sêlirira titiga
Wagiah Saikêm Sati

kang rayi tansah rinungrum
kinuswa-kuswa samargi
wus prapta ing dalêmira
lajêng tumamèng jinêmrik
ing dalu tan winursita
mêngkana wus gagat enjing

tinabuh bêdhug dhêng subuh
Jamal Jamil Jalalodin
Nuripin atoya kadas
nulya adan ngalik-alik
sêdaya sami sunatan
myang santri lit maring masjid

araras pujianipun
Amongraga asusuci
sawusnya siram akadas
nêlaskên sunat têrêtib
Jayèngwèsthi prapta kadas
wusnya ngambil toyastuti

sunat kalih rêkangat wus 
anêthêk kinèn ngamati
Nuripin sigra akamat
Amongraga angimami
nulya ngangkat pêrlunira
takbirira amatitis

pasekat patekahipun
êmat kasar tan kalêmpit
myang sêkathahing patekah
pipitu dèn kinawruhi
sawuse maca patekah
surat sujada walnèki

surat kasar akiripun
bêrukut kêlawan têrtib
tumanêm kang tumaninah
suci ing tigang prêkawis
suci badan suci lesan
kaping tiga suci ati

kang suci badan liripun 
salate Sèh Amongragi
lamun ngadêg sukunira
bênggange kang sêdhêng kucing
adêge kêncêng tan obah
kang kadya adêge alip

ana rungon tan rinungu 
ana tingal tan ningali
ana swara tan dèn ucap
anèng ganda tan ngambêti
ana rasa tan rinasa
kang tumèmpèl angganèki

kang gumrêmêt kumalulur
kang agatêl cumalêkit
kabèh tan ana rinasa
ekraming badan tan osik
nuju ing lapal sujadah
sunating imam nujudi

wusing ngadêg nuli rukuk
tungkuling kang bathuk sami
sipat dhêngkul lêrêsira
palêngkuking rukuk nênggih
kadya êlam ingkang awal
iktidal adêgirèki

abênêr la-ulanipun
lan adêge lêngên kalih
tangan mêgar marêp keblat
nulya sujud sèlèh rai
tangan papak lawan sirah
kadi êlam ingkang akir

alungguh suku tumimpuh 
tangan tumumpang ing wêntis
kadya eke lungguhira
antaraning sujud kalih
adêging kunut abêngal
sucining lesan matitis

cêtha ing wêwacanipun
utama swarane bêcik
sucining ati kêlawan
mukaranahira êning
mêngkono salat nugraha
kawase Sèh Amongragi

dènira asalat subuh
andungkap tahyat kang akir
têrtib samya tumaninah
tan kasêlan-sêlan dening
tingkah sêjabaning salat
nulya salam nganan ngeri

bakda salat lajêngipun
pupujian langkung asri
adikir rêmpêg arahab
wus dikir andonga sukril
tinumpa-tumpa utama
mrih manpangat ingkang muslim

sawusnya pandonganipun 
sêlawat salaman sami
uyêl samya ngalap bêrkah
marang Ki Sèh Amongragi
santri sêdaya wus bubar
samya mudhun saking masjid

sang wirya kalih kang kantun
têpakur suhuling dikir
tanjèh ing panaulpana
tan kalingan wus kalingling
linglung pagut kêjumbuhan
loro-loroning atunggil

tan pae paèsanipun
kaula kêlawan Gusti
nèng sajroning kaênêngan
ênênge onêng kang êning
pawore tunggal kaanan
anèng anane pribadi

dènira suhul bakda wus 
pajar byar hyang arka mijil
lajêng wêktu tangat loka
akasud ing pangabêkti
loka ing rolas rêkangat
nêm salam sampun barêsih

mêngkana sabakdanipun
sêsalaman lan kang rayi
Jayèngwèsthi aturira
kados sêdalu tan guling
Amongraga lon lingira
inggih pikantuk sakêdhik

pan alayap ing alungguh
gumujêng Ki Jayèngwèsthi
sarya ngling Nuripin sira
timbalana Jayèngragi
kang liningan sigra mentar
nulya Ni Turida prapti

anampa dhêdharan ngayun
patean lan wedang kopi
lèmpèng bang juadah jênang
puthu mayang lan surabi
ledre isèn palèrèd sat
carabikang abang putih

lêmpêr lan sêmar-tinandhu 
bakaran pisang matêng wit
gêmblong ulam bêbakaran
dhèngdhèng gêpukan sinapit
ya ta Jayèngraga prapta
atur salam angabêkti

nulya kang rayi tumutur
angirid rampadan asri
kang raka ngling iku apa
bok ipe kang sira irid
Ni Kèn Rarasati turnya
saos dhahar mupung enjing

kang raka gumujêng muwus
lah mara ladèkna ngarsi
Ni Kèn Turida agêpah
sêkul ulame rinakit
sinarêng lêladènira
sêkul jajanan mawarni

sinaosakên ingayun
dhêdharan pinire marik
tinata kang sêkul ulam
liwêt angêt sêkul gurih
lêmbaran lan pindhang tambra
opor bèbèk bêsngèk pitik

myang pèspèsan tambra palung 
bothok jambal lawan masin
pal puk abon susujenan
dhèngdhèng age srundèng ragi
sambêl lethok lan lalaban
lombok kêncêng lawan pêtis

cêrubuk kêrupuk têrung
wus tata dènya sêsaji
matur sampun mring kang raka
Jèngwèsthi ngaturi wijik
timbul ngawirya titiga
wusira tuturuh wijik

wus lêkas nadhah katêlu
sami pakantuk ngabukti
Jayèngraga dhokoh nadhah
kang raka anggung anglirik
sinamun adhahar ulam
panadhahe Amongragi

asêngkud ragi pikantuk
lawan sabêne kèh iki
kêpêlipun sawidara
pinidih kangsi angintip
sarwi tamban dènya nadhah
pêmamahira aririh

kêrsa mêratani lawuh
nyapisan ukur sasuwir
yèn ulam tan mawi sêga
yèn sêkul tan mawi daging
sabên dhahar sêpulukan
gutuk pit atop kikinthil

kantun sakêpêl adangu 
kinêpêl kewala nganti
nganti mring rayi kalihnya
pakantuk dènira bukti
dhasar sêdaya tan nendra
Jèngwèsthi micarèng ati

iku drêmba-drêmbanipun
dene gêlêm mêratani
angambil kang ulam-ulam
nyajimpit lir wong cip-icip
krowaking sêkul sêmana
sabithining bocah bayi

atobe bae dhêrudhut
wit muluk atob ping kalih
tyasira kêraos lêpat
duk kêmbul kalih kang èstri
Ki Amongraga tan rêna
mêngkana osiking galih

wusana alon umatur 
sumangga ingkang dudugi
Mongraga nauri sabda
inggih yayi wus dumugi
anulya samya wijikan
ambêng linorod cinarik

sêkul lorodan wus dinum
wêrata jalu lan èstri
Jamal Jamil tinuwukan
pat Nuripin Jalalodin
dhêdharan tinata ngarsa
wêtah pan dèrèng dinimik

Jayèngwèsthi lon umatur
sumangga punika manis
Amongraga lon lingira
atobe dadya pangarsi
inggih sangêt ing panrima
mung wedang satêngah cangkir

Jayèngwèsthi mundhut timun
watang mung sairis tipis
lah ta payo Jayèngraga
mara sun badhe sirèki
badhe kang abot kewala
juadah jênang surabi

kang rayi suka gumuyu 
inggih pan amung surabi
kang raka ngling jarku apa
kêna têmên dèn arani
anutug dhahar nyamikan
ya ta ingkang rayi kalih

Jayèngwèsthi lon umatur
mring raka Sèh Amongragi
paran ing kêrsa paduka
punapa nuntên apanggih
inggih kêlawan jêng rama
Amongraga sojar aris

kewala dhatêng anurut
punapa kang kêrsa inggih
yèn èstu pinanggihêna
lan ramanta sun umiring
yèn kinèn kèndêl sumangga
ing rèhira sun turuti

Jayèngwèsthi lon umatur
inggih prayogi pinanggih
dhumatêng kiai bapa
mila kang wau tur mami
yèn tuan kasora mring wang
pêsthi pun andhêg nèng riki

lan jêng rama yêktinipun 
mangke têmah awak mami
kasor lan tuan satêmah
lajêng ganjar ngèlmu gaib
dadya mangke raganingwang
mring paduka wus ambalik

pan badhe kulangge sawung
mêngsah mring rama jêng kyai
gumuyu Sèh Amongraga
tan anêdya awak mami
mring jêng kyai amungsuha
nêdya guru yèn marêngi

kadarmanira kang wau
marma nis prapta ingriki
wus kasêdyèng puruhita
dhumatêng ramanta nênggih
ngrasèhkên ngèlmu kang nyata
gumujêng Ki Jayèngwèsthi

sarya ris dènira matur
kantuna ngong atur uning
inggih dhatêng kangjêng rama
yatènggal dènya lumaris
Jayèngwèsthi Jayèngraga
katiga santri Nuripin

Sèh Amongraga kang kantun 
nahên ta ingkang lumaris
kocapa kang anèng langgar
kang lagya mumulang santri
sira Ki Bayipanurta
duk lênggah nèng masjid alit

mumulang ing para putu
miwah kêponakan sami
tan wontên santri kang lian
dene santri agung sami
ngaji anèng masjid bêsar
ingkang mulang para kêtib

tuwin santri agung-agung
prasamya ngrasèhkên ngèlmi
nênggih lawan kancanira
nahên ta Kiai Bayi
lan kang garwa sami mulang
kur'an atanapi têpsir

marang para anak putu
tan wontên ingkang lyan santri
Tambangraras tumut mulang
sinjange cawêni putih
kêmbêne gadhung wêlaka
rasukan sêmbagi kuning

kalpikèng kalih umurub 
samya barlian nèng jênthik
asêngkang cêmêng kewala
barlian pênunggul sami
gumêbyar anèng wêdana
kadya mêthotêna galih

sêrawungan lan Kèn Raras cahyanipun
nèng wêdana lingsir siring
lan sorote netra barung
kuwung rêbut paran sami
buburon aliru ênggon

tangèh lamun rinêngga kusuma ayu
tuhu musthikaning bumi
jatmika antêng aruruh
grahitèng sêmu awingit
dhasar wus limpad ing kawroh

nanging têbih sang rêtna ningali kakung
nênggih wit dènira saking
subrangta karêm ing ngèlmu
ngupaya kakung prayogi
ingkang wus putus ing kawroh

lan nêngênkên sang dyah pirasating kakung 
ing rapli lawan maknawi
marma nguni akèh rawuh
satria para ngulami
sang dyah myat tan wontên condhong

saking dening tan kalbèng pirasatipun
kang kenging dipun gendholi
ing awal lan akiripun
sang dyah langkung apiknèki
nging gawat tan ana wêroh

gawatira sajroning tyas kêrsanipun
besuk ingsun arsa laki
mênawa wontên wong kakung
gung kang ngèlmu sih ing èstri
kang tan karêm mring wong wadon

ni kèn rara yèn ningali mring wong kakung
kadya ningali wong baring
wa-ewa sukêr andulu
pêngraose kadya najis
sêngit mring wong lanang dhayoh

lamun maring sêntana myang kang wus wawuh 
lir ningali rare bênthik
tan mantra-mantra salêmut
jroning sare nora ngipi
sajêge duk mêksih beong

kangsi mendro-mendro malah lungse sêpuh
tan ana birainèki
mung birai maring ngèlmu
bantase mring dalil kadis
paham ing kur'an kinaot

pan wus inggil sang rara pêngaosipun
ngungkuli kang rayi kalih
ngaji têpsir agung-agung
têpsir bahwi baelawi
jalalèn ing murad wus wroh

lawan kitab gêng-agêng sampun kêcakup
tan ana bab kang kalêmpit
ngungkuli kaum pêngulu
pêmbudining dalil kadis
lapal makna murad raos

sabobote èstri pan sampun linuhung
nanging tan kawêntar ahli
sabab tan watak dêdarus
mring kaum myang santri-santri
ukur mring kang rayi karo

asring kandhih kang rayi ing kawruhipun 
jomblahe madlud lan dalil
ijêmak kias wus putus
nanging raose kang galih
tyasnya kadho dèrèng manggon

mung cêcadhang mênawa na sih Hyang Agung
pinaring guru kang yêkti
ingumpêt datan kawuwus
sangêt dènira akunci
mung pasrah marang Hyang Manon

nadyan ibu rama datan wêruh
nênggih kang basa puniki
ing kêrsane sang dyah ayu
kêlangkung dènira wingit
gyan nutupi tan mêrojol

marma ingkang rama kêlangkung angugung
dhasar putrèstri sawiji
wasis sabarang ing kawruh
ya ta sêmana Ki Bayi
kagyat wau dèniranon

duk praptane kang putra kalih nèng ngayun 
Jayèngraga Jayèngwèsthi
anulya sinapa gupuh
ana karyanira kalih
gati praptèng ngêrsaningong

ingkang putra tur sêmbah alon umatur
kaula atur udani
ing jawi wontên têtamu
arsa marak tuan inggih
dalu sipêng wismaningong

santri têbih saking Karang wismanipun
taruna langkung apêkik
jatmika wingit asêmu
cahyanya amindha sasi
ing pandugi ulun kados

dede wijil ing alit kêtarèng sêmu
manis têmbunge matitis
kawistarèng tindak-tanduk
mèsêm sira Kyai Bayi
myarsa ture putra karo

yèn mêngkono timbalana ngarsaningsun
pan ingsun arsa udani
warnane kang sira gunggung
lan apa ing mau ratri
wus kabrengkal ingkang kawroh

kothonge lan anane ing isènipun 
kang putra matur wotsari
sampun kaculik ing dalu
lan amba têksih pradongdi
dèrèng wontên ingkang kawon

ulun lan ingrika têksih salang surup
Ki Bayi gumuyu bêlik
apa tan koculik iku
ia basa ingkang iki
pupungkasan kang saking ngong

ingkang putra nêmbah aris aturipun
pan kaula bèbèr nanging
ing rika pan botên ayun
ingaranan têksih têbih
winastan lambang kemawon

kang akarya puniku pundi gènipun
lan malekat kang nèng langit
inggih pintên cacahipun
amba pan dèrèng udani
tuan dèrèng mulang ringong

mila amba tinakenan minguk-minguk 
kang rama gumujêng malih
sarêng miarsa turipun
wusana ngandika aris
basakêna sira karo

têka kêgawokan basa kang puniku
sun duga dhayohirèki
gêgamane ia namung
kang binuntêl saking Kawis
kinarya mêdèni cebong

ingkang putra kalih aris aturipun
paduka dèn ngati-ati
mêmêdosi ingkang tamu
yèn kasor ngisin-isini
paduka pan sampun kalok

satêmahe kasor mring santri angunthul
mindhak nawarkên kang wingking
kang rama angling gumuyu
tuturmu dhayohirèki
sadurunge ingsun wêroh

êmbuh kasor ingong lawan unggulipun 
nanging tyas ingsun lêgawa sih
yèn unggul sun lila muruk
lamun kasor ngong minta sih
raosing tyas anêronthong

akèh tamu kang brêngga roa ing kawruh
tan nêdya ingsun praduli
sêmuning dhayoh rumujuk
payo timbalana aglis
manira pan arsa wêroh

Ni Kèn Rara Tambangraras nambung wuwus
ngandika marang kang rayi
thole dhayohira iku
têkane marene yayi
apa dhasar barang obrol

langar arsa ngayoni jêng rama iku
dumèh-dumèh santri Kawis
paran tan adol pêngrungu
yèn jêng rama kalok saking
ing tanah kang adoh-adoh

liwat saking kumaki kang prapta iku
kang rayi umatur aris
kakang bok sayêktosipun
botên anggunggung wak mami
sayêktènipun kakang bok

kula kang bok mring têtamu sampun kêthur 
tan kenging dipun êtohi
punika upaminipun
pun adhi kêlawan mami
sami ambênce kemawon

sayêktose iba ta ing kathahipun
ngulama kang praptèng riki
pungkas dening kula sampun
tan susah konjuk kiai
mung puniki raganingong

ngraos kasor marmenggal ngaturi wêruh
dhatêng ing rama jêng kyai
mèsêm kang raka sang ayu
ana kêrasa ing ati
myarsa ture yayi karo

sajroning tyas kaya ta agea wêruh
paran ta warnanirèki
ingkang ambêbarang ngèlmu
kang rama angatag malih
marang ingkang putra karo

payo enggal timbalana ngarsaningsun 
têngginas kang putra kalih
tan adangu nulya pangguh
Amongraga dèn dhawuhi
ingandikan rama gupoh

ya ta enggal Sèh Amongraga tut pungkur
wau ta Kiai Bayi
mêksih lênggah ngèmpèr tajug
anak putu ingkang ngaji
wus kinèn bubar gumuroh

ni kèn rara malbèng wisma lan kang ibu
ngrakit sêdhah woh lan malih
sêdhia sugatanipun
ya ta Amongraga prapti
ingirid kang putra karo

sarêng prapta Ki Bayi kurmat tumurun
ngurmati kang wau prapti
kasmaran mulat ing tamu
ing solah jatmika wingit
lan cahyanipun mancorong

Sèh Amongraga nulya glis
tur sêmbah angaras pada
Bayipanurta ge-age
dènira anyandhak asta
sigra binêkta lênggah
wus tata dènira lungguh
putra kalih jajarira

Ki Bayi rêsêp ing galih 
ningali têtamunira
jatmika wingit sêmune
pan ora angumbar tingal
tumungkul dènya lênggah
Ki Bayi awlas andulu
angartika jroning nala

wong iku sêmune lantip
nanging tan kêtarèng nitya
awadi ing pasêmone
sun wêtara ing duduga
dudu wong bandarakan
pantês wijiling amêngku
solahbawane kêtara

têka mêngkana ing galih
dangune dènya amawas
wusana ngandika alon
anak teja sulêksana
ujare santri Karang
apa ta Karang ing dhusun
apa Karang kaagêngan

tur sêmbah kang sinung angling 
yêktos Karang kaagêngan
nanging santri lit kemawon
marmamba marêk ing tuan
sumêdya puruhita
arsa angrasèhkên ngèlmu
saking ing ribêd kaula

tiang sêpuh anilari
ing ngèlmu kasêlak pêjah
dèrèng uninga surupe
duk nèng Karang pan kaula
takèn kang wus utama
tuwin dhatêng kyai guru
manah amba dèrèng padhang

marmamba anumpal kèli
soan dhatêng ing paduka
Ki Bayi guguk gujênge
sarêng miarsa turira
aris wijiling sabda
dene ing Karang ta kulup
ênggone wong kang utama

kewala malih wak mami
ia lamun kêdugia
kêjaba tungtunan bae
pirabara yèn pun bapa
bisa amadhangêna
ing ruwêde tyasirèku
langkung saking bêgjanira

nuwun ingkang sinungan ling 
Ki Bayi sigra angatag
mring santri Luci pan kinèn
amanggil ing rabinira
lan samêktaning gantyan
têngginas ingkang ingutus
malbèng wisma wus apanggya

lan garwa wus dèn dhawuhi
mring santri Luci têngginas
Luci ambêkta gantène
sapraptaning masjid lênggah
anèng kerining raka
gantyanira apan sampun
sinaosakên ingarsa

Ki Bayi wacanèng rabi
nyai sira bagèkêna
mring anakira ngong kie
sangêt arêsêp tumingal
marang atmajanira
mèh uga ingsun andulu
lawan karo anakira

kang garwa angacarani
anak andika katuran
pan inggih ing sarawuhe
Mongraga nuwun turira
langkung kalingga murda
saking sihing kang dhumawuh
anampar ing kawlas-arsa

lir pinêthot ingkang galih 
sira bok Bayipanurta
sarêng miarsa ature
manahira gogolongan
kêdadak trêsnanira
ya ta gèn rêrasan dangu
kocapa Kèn Tambangraras

adangu dènira ngintip
anèng gribig ing mandhapa
kang nèng langgar nglela bae
katon salir solahira
ya ta kusuma rara
ana kêrasa ing kalbu
baya wus kêrsaning Suksma

yèn badhe kang jatu krami
ya ta dyah osiking nala
dene amêncês wong kae
pasang sêmune pêsaja
bênêr riningsun samya
pêngalême mring wong iku
ki dalêm kang lagi prapta

angêntèk têmên wong iki 
pirasate tan agethang
ingong têtêdha ki dhayoh
nglêgakna galihe rama
mugi rama tulusa
asiha mring dalêm iku
ingkang sêmune jatmika

pirabarane ta ugi
ana sih ganjaraning Hyang
raganingong sêlawase
sakèhe kang sami prapta
angguguyu maringwang
tyas ingsun nora salugut
tan pisan niata krama

mung dulu ki dalêm iki
gêmpal raosing wêrdaya
upamane raganingong
tinari pinaringêna
marang ki dalêm ika
pirabarane katèngsun
yèn purun anglakonana

têka mêngkana jro ati
sang rara angêmu waspa
dadya rongèh sasolahe
sasmitane palaling Hyang
marang Kèn Tambangraras
jodho ngawal akiripun
ya ta kang eca pinarak

nèng langgar ya ta Ki Bayi 
angatag ing rabinira
nyai dene kangsi kasèp
apa nora kasugata
kang garwa aturira
inggih sêdangune sampun
ngantosi kang pangandika

Bayipanurta nganthuki
Ni Rubiah sigra mentar
maring wisma ngrakit age
sawêrnine kang sugata
sêkul ulam nyamikan
mawarna ulamanipun
tumrap nèng piring rampadan

dharanan awarni-warni
nèng piring Jêpun lancaran
samêkta nèng jodhang warèng
kang putra Kèn Tambangraras
wau tumut anata
wusnya winêdalkên gupuh
santri Luci kang ngrarampa

kêlawan santri Nuripin
sapraptane anèng langgar
pan lajêng sinaosake
sêkul pêthak las wêtahan
nèng panjang giri pradan
jangan kluwih sêptanipun
kinêla asêm pêdhêsan

bêtutu bêsêngèk pitik 
dhèngdhèng gêpukan gorengan
êmpal ragi dhèngdhèng age
dhèngdhèng panjèn lan sujenan
babad galêng sêrêgan
por bèbèk pès-pèsan palung
rêmpah sidhat bothok jambal

gorengan kathik gulathik
lidhah ati lawan limpa
barongkos lan sambêl gorèng
sambêl kêmiri lan kacang
tum gadhon cêplok dadar
abon lan kêrupuk têrung
lombok kêncêng pêtis banyar

lalaban kacang kêrai
terong kêcipir lan kara
kunci lêmpuyang têmu poh
wus samêkta anèng ngarsa
sira Bayipanurta
nulya nyarakên mring tamu
anuwun kang sinung ujar

nulya lêkas awêwanting 
dhahar akêmbul wong tiga
Ki Bayi saambêng dhewe
nadhah lawan ingkang garwa
nutug dènira dhahar
Mongraga kapêksa tuwuk
ngecani sarak mamèt tyas

akokoh jangan sakêdhik
imbuh sêkul sakaluak
adangu dèn onjot-onjot
tan dhahar ulam mung jangan
kewala lan lalaban
têmu poh sêdangunipun
angantu dènya luaran

angampêt atobe ririh
Ki Bayi micarèng nala
wong iki apa dhasare
apa gawe samudana
pasang sêmuning wanda
tan duwe watak kumlungkung
gajêg watake pêsaja

nora mangan kêlah-kêlih 
mung jangan kang kinokohan
kalonging sêga sapongge
kaya wus lantèh nastapa
ya ta dènira dhahar
wus nutug linorod guguh
pinaringkên panakawan

nulya dhêdharan mangarsi
pisang mas sêmangka jingga
jambu bang putih jruk kêprok
pêlêm salak lan rambutan
manggis kêlawan duryan
kang nangka kêpundhung dhuku
srikaya juadah jênang

kêtan kolak lawan pipis
Tuban bantalan sêmpora
randhakèli kèci lêmèt
lêmpêr pasung tape mayang
êbrêm cucur rêngginang
mêndut lan sêmar-tinandhu
cariping tumpêng walangan

wus tata kêbêk nèng ngarsi
Ki Bayi alon lingira
payo anggèr saanane
supaya dadya pangusap
aywa ataha-taha
kang liningan matur nuwun
kapundhi ingkang pasihan

Ki Bayi ngandika malih 
marang putra kalihira
sirèku dadak lir dhayoh
amiwitana daranan
têpa-têpa anèng wang
yèn lagya têmbene mêtu
mêksih wigih duga-duga

kang putra gupuh nyarani
sumangga punika kakang
sihipun ramanta mangke
sêdyaningsun kapasuka
lênggawèng tyas sih marma
Mongraga norragèng wuwus
pan inggih yayi sumangga

Ki Bayi gumujêng sarwi
amundhut sêtunggil jêram
pinêlkah dhinahar age
nulya sami sarêng ngalap
nyamikan sasênêngnya
Amongraga mundhut dhuku
sêtunggil thil pinalêkah

dhinahar kêlangkung ririh
anulya Ki Jayèngraga
mundhut kêtan kolak kokoh
Jayèngwèsthi mèsêm mulat
ingkang rayi alatah
kang rama gumujêng muwus
punapi kang sira sabda

umatur Ki Jayèngwèsthi 
putra padhuka Jèngraga
pan kenging kaula pêthèk
dènya nadhah kêtan kolak
kang rama angandika
pan cilik mula adhimu
doyanane kêtan kolak

tan wun dènya mêmanuhi
nutug sêsambèn nyamikan
ya ta wus manjing wêktune
lohor pan samya asalat
Ki Bayi dadya iman
sêdayanya samya makmum
Malarsih lan putranira

Tambangraras lawan cèthi
Cênthini Sumbaling miwah
ingkang makmum sêdayane
wus antara dènya salat
paragat bakdanira
sêsalaman sêdaya wus
kang makmum mudhun mêngandhap

sang wirya wangsul gyan malih 
anèng surambining langgar
dharan mêksih pêpak andhèr
kang kalong wus sinulaman
anyatur batal karam
myang riba sunat lan pêrlu
cêgah pakon kang rinasan

mêngkana sêdangunèki
sinambi dhahar nyamikan
andungkap wêktu ngasare
nulya samya asêmbahyang
tan owah makmumira
ing wêktu ngasar bakda wus
sira Ki Bayipanurta

mudhun saking langgar aris
sarwi alon angandika
dèn padha tanak lungguhe
sun arsa siram sadhela
putra matur norraga
nulya kondur mring wisma gung
Ki Bayi sawusnya siram

nimbali garwanirèki
pinarak anèng jêrambah
sarta putranira Ni Kèn
Tambangraras anèng ngarsa
Ki Bayi lon lingira
kae santri kang mêrtamu
dhayohmu Ki Amongraga

sêdangune sun timbali 
pasang sêmune jatmika
awênês wêning sênêne
sêlaminingong tamian
santri kang wus utama
tan kadyèki lêgawèng sun
cipta lir gyan ngong ayoga

sukur yèn sayêkti inggil
ngèlmune wus surup ing kak
lir tuture nakmu karo
nadyan ora mêngkonoa
sun caloni ngulama
Ni Malarsih lon umatur
inggih dhatêng kêsinggihan

ing sêmu samya maguti
kang putra ibu lan rama
mapan tunggil kalêthêke
kewala tyas tan kawêdhar
andhêdhêr pan anêdha
dhaupe dhêdhayohipun
sadhidhik dadya dhadhakan

têka mêngkana ciptèki 
Ki Bayi malih ngandika
mêngko olaha kang adèn
ulam lawan pêpanganan
nora dumèh yèn kathah
sêthithik yèn sarwa luhung
dhayohmu iki utama

kaya wijining amukti
ati-atinên kang sarwa
prayoga pasugatane
Malarsih matur sêndika
mêngkana wayahira
kang surya wus tunggang gunung
Ki Bayi wangsul mring langgar

wanci manjing wêktu magrib
lajêng sami minggah salat
Nuripin Jamal Jamile
Jalalodin Luci samya
amêndhêt toya kadas
santri Luci kang adan wus
sêdaya samya asunat

Ni Rubiah makmum sami
lan kang putra Tambangraras
ana ing gandhok masjide
lêt wrana kajang jêjêtan
kang lèr pawèstrènira
cèthi Cênthini tan kantun
Sumbaling myang pra wadonan

Cênthini tan kêna têbih 
langkung karêm ing agama
marma dyah langkung gêng sihe
mring bok Cênthini wit nunggal
ing budi pêkarêman
tan kêna sah siang dalu
wusnya kang sami asunat

manjing kinèn angamati
Ki Bayi kang dadya iman
ngangkat pêrlu usaline
tibaning takbir asantak
wus usali sêdaya
pan ilhar pêmaosipun
patekah sajak Bintara

groal-graul angunani
sawuse patekah maca
pan surat kulya ayune
kang akir wusing patekah
pan surat ida ja-a
dumugi ing bakdanipun
iptitah lajêng pujian

wus pupuji lajêng dikir
wus dikir donga rajukna
anumpa donga sukure
anasib Ki Jayèngraga
swara landhung angêmbat
buntas lêga pan anglangut
kang amin-amin ya Allah

wus bakda pêrluning mahrib 
samya sunat bakdiatan
Ki Bayi Amongragane
Jayèngwèsthi Jayèngraga
nanjèhkên sunatira
wabin nêm rêkangatipun
tri salam tapakur ing Hyang

asujud takrub ing Widi
poting mahrib manjing isa
kinèn angadani mangke
nulya adan yat-ayatan
Nuripin Jamil Jamal
Jalalodin Luci pan wus
wong lilima sarêng adan

wusnya sunat sêdayèki
Ki Bayi alon lingira
marang Amongraga kinèn
angimani pêrlu ngisa
èh anak Amongraga
majua ngimami pêrlu
gênti sun makmum kewala

Amongraga nuwun ajrih 
ngling aris aywa sumêlang
sun kalilani dhèwèke
wusana matur sêndika
lajèng Sèh Amongraga
ngimani angangkat pêrlu
usalinira pasekat

usali parlan ngisai
arbanga rakangatina
adaän imaman kable
yatan lilahi tangala
Allahu akbar nulya
tasbih sarta wajahipun
patitis maca patekah

êmad kasare têrampil
sêkathahe kinawruhan
myang sastra kandêl tipise
tetela tan musabiat
jais wajib lajimnya
swaranira amlas-ayun
ngalêp-alêp angêmandhang

nuju kalimah walalin
tumèmbêl kandêl êladnya
ngandhêlong landhung ulone
sêdhêng traping mukaranah
prênah gênah ing talak
sajak yaman nganyut-anyut
ayat sawuse patekah

surat jumngah awalnèki 
akire wusing patekah
surat munapèk ayate
têrtib sarta tumaninah
karênan kang makmuman
sêdaya tyase tawajuh
sukur nikmat dènya salat

wus antara tahyat akir
asalami bakdanira
asarèh pupujiane
nulya dikir napi isbat
arahab mrih sapangat
ing dikirira wus suhul
bakda dikir maca donga

Jayèngraga kang nasibi
dhasar bêsus ahli swara
angêntut-êntut sajake
sawusnya donga sêlawat
samya asêsalaman
kumarubut sêdaya wus
samya sunat bakda ngisa

nulya bubar kang makmumi
kantun sang para ngawirya
ngasudkên sunat witire
bakda sunat trap wiridnya
isbandi satariah
tanjèh ing suhul wus junun
sira Ki Sèh Amongraga

dènira kasud ngantuni 
dhèrèng pot têpakurira
pana ing dalêm layape
liyêp marang kanyênyêtan
tanpa dharat wus komplang
pagut ing tingal panaul
pantoging tyat kêjumbuhan

tan pinangka minangkani
ing napi kêlawan isbat
cêngêng linuar ikrame
rasa-rasa yèn luara
saking sru kawimbuhan
ing rahmat nikmating kalbu
sabakdaning wiridira

nulya sujud tanasari
sujud takrub anêlangsa
minta apura dosane
angirigakên bidêngah
giwar saking maksiat
nimpang ing tyas kang têkabur
kibir angas mring Pangeran

tobat nasoka sru tokid 
waspanya drês marawayan
kalingling kaluputane
mêngkana ikraling nala
mupit maring Pangeran
linairkên jroning takrub
kang muga Gusti Pangeran

kang kêwasa anjumbuhi
kang latip ing kaelokan
dinohêna amba mangke
ing cipta ria sumêngah
kiparat ing sêsama
ywa kasêlan ing pêndulu
pêmandêng amba ing tuan

mêngkana Sèh Amongragi
wus purna dènira kawas
lon anjunjung wêdanane
wus mulyèng jaman mungayan
ya jaman kalumrahan
lumrah sêjabaning wêktu
ia jaman saban-saban

wus bakda Sèh Amongragi
nulya marêk anèng ngarsa
mingsêr kang rayi kalihe
wus tata dènira lênggah
Ki Bayi angandika
mring Luci sira dèn gupuh
manira pundhutna sêga

mring nyaimu Ni Malarsih 
kang liningan sigra mentar
pan sampun dhinawuhake
Ni Kèn Malarsih agêpah
anudhing cèthinira
Sumbaling Cênthini gupuh
samya anampa rampadan

Ni Malarsih anèng ngarsi
sapraptanira ing langgar
kang bucu sinaosake
nèng panjang giri pêradan
rampadan piring lancaran
langking samya pradan luhung
ulamnya tan pati kathah

pès-pèsan tambra têngiri
bothok jambal mangut utak
bakaran angsalan klalèn
basêngèk opor kambangan
masin ayêm mênjangan
ragi ponjèn êmpal duduh
dhèngdhèng gêpukan gorengan

prit gangsir kathik gulathik 
dhèngdhèng age ati lidhah
srêgan limpa rêmpah gadhon
lombok kêncêng pêtis banyar
cokak kêlawan kecap
lalaban sêmangka timun
têmu poh terong lan kacang

sêsambêlan amêpêki
Ki Bayi alon ngandika
lah payo wêwanting anggèr
nulya samya wiwijikan
Jèngwèsthi Jayèngraga
katri Sèh Amongragèku
Ki Bayi ambêng piambak

dyan lêkas samya abukti
pikantuk dènira nadhah
Jèngraga dhokoh akokoh
barongkos anglênga
nêmên lir buka siam
winaratan ulamipun
Sèh Mongraga dènya nadhah

kêpêl sawidara bungkik
mung pikantuk nêm pulukan
pan gutuk kêpêl atobe
kantun sakêpêl angantak-
antak nganti luarnya
Ki Bayi wruh ciptèng kalbu
gya awijik aluaran

Jayèngraga mêksih bukti 
dènya kokoh katanggungan
kasêsa luaran mangke
Jèngwèsthi mèsêm lingira
bok kang alon kewala
ngêngantèni ywa kêsusu
kang rayi gumujêng nabda

paduka ngling angêntosi
ngêntosi kèndêl kewala
namung botên wijik bae
kang raka ngling jêr karosan
madhani têlung buka
Ki Bayi gumujêng muwus
dhimu iku cilik mula

brongkos duduh dèn doyani
dhèk cilik bêbêde ilang
dèn urupkên ramês brongkos
pan sarêng gumujêngira
mèsêm Ki Amongraga
nulya sami atuturuh
ambêngira cinarikan

pinaringakên pawingking 
Jamal Jamil tinuwukan
Nuripin Jalalodine
Sumbaling Cênthini sigra
anglorodakên dhahar
wong kêkalih sarêng mundur
wangsul anampa dhêdharan

tinata Ni Kèn Malarsih
ingkang kalong wus sinulam
pêpak sarwa adèn-adèn
wusnya anata dhêdharan
Ni Malarsih liningan
kinèn mundur ing wisma gung
nulya kondur maring wisma

wusana wangsul aningid
lan kang putra Tambangraras
ya ta kang samya alunggoh
sira Ki Bayipanurta
lon wijiling wêcana
murwani patakènipun
marang Ki Sèh Amongraga

sêdhênge rêrasan ngèlmi
ing wanci mèh sirêp jalma
anak Mongraga yêktine
ingkang dadi prêlunira
pêpanggih lan pun bapa
lah mara wêdalna gupuh
kang dadi sumêlangira

babing basa kang piningid 
dununge ana lan ora
apan sayêkti anane
curiga manjing wêrangka
wêrangka manjing marang
ing curiga balikipun
suksma manjing maring badan

badan manjing ing suksmèki
lan cahya ing malaikat
nabi wali ing cacahe
apa iku anak ingwang
kang dadi rubêdira
pirabarane nak ingsun
yèn bisa amadhangêna

yèngsun marang ing sirèki
Amongraga aturira
kaula nuwun pan dede
paduka wuwus punika
pan têksih basa swara
kewala pan dèrèng jumbuh
mêksih kabar yakin sarak

sarengat kabiru yakin
nganasir mungguh ing Allah
mêksih rambatan dalile
madêlul ijêmak kias
kathah jujulukira
masuci mulya Hyang Agung
Hyang Aluhur Hyang Wisesa

punika pan mêksih ngèlmi 
dèrèng abadan sajuga
kajêng kaula yêktine
icala nama kaula
wus roron-roron tunggal
kewala lawan Hyang Agung
punika ulun upaya

kêlamun ngêmungna singgih
puniku kang tuan ucap
têksih kathah ling-alinge
dèrèng kumpul lan Pangeran
dadya manah maksih was
ing Kawis sampun angumbuk
sabên wong anom mêngkana

