ngandika sang aprabu
Tasangsulngalam sarwi gumuyu
dèn mariki Bapak Raja Baubadrin
sira pan arsa sun utus
lan karsane yayi katong

inggih ing mangke dalu
Bapak anulak cidraning mungsuh
padha arsa amèt môngsa mangke bêngi
kang saparo mungsuh iku
kabèh padha doyan uwong

jaganana ing dalu
jabaning baris yèn ana rawuh
dhinginana wong kudu cidra ing jurit
singa-singa kang kadulu
padha sambêrên pêputhon

narendra papat iku
kang padha duwe puthon nyapuluh
matur nêmbah sira Raja Baubadrin
sandika yèn sampun lampus
paran parentah sang katong

ngandika malih prabu
hèh yayiAji Maliyat Kustur
saosêna kajinêmanira sami
kang bisa nguncalkên sênuk
wong turu mèh dadi layon

mandine sirêpipun
agawe turu ing kalih dalu
bisa anglumpati kutha saking èsthi
umatur Maliyat Kustur
inggih kalih sami katong

gya tinimbalan rawuh
Raja Badakir Raja Kalkuwur
ratu andêl balane Natèng Kubarsi
alon wau dènnya muwus
ing Burudangin Sang Katong

karone ingsun utus
iya lan yayi Maliyat Kustur
kakang Prabu Kalkuwur kakang Badakir
saosa ing mangke dalu
bok ana luhuring lakon

yèn maling mungsuh lampus
dening ratu kang papat ing Kulup
lah gawanên manjing kitha Makwah sami
pênthangên wong patang puluh
ing panangkilan sang katong

lawan sirêpirèku
Raja Badakir Raja Kalkuwur
ya ungkrêdên karia amung sawêngi
yèn kongsia kalih dalu
gawe nisthaning pra katong

sandika aturipun
Raja Badakir Raja Kalkuwur
bubar sampun dadi kabèh kang pinikir
ya ta warnanên ing dalu
miranti jaban pakuwon

wuwusên malih mungsuh
Ki Patih Thalthal pukul sapuluh
gawa mantri patang puluh nora luwih
para prajurit Srumayu
andêling Balbal Sang Katong

tampar gêgamanipun
tampar babakaning warsa wuru
anyiluman wrêksa goning kêmatnèki
singa kang kagêpok rubuh
alêsu têka galoso

punika tingkahipun
mangkana Patih Thalthal prapta wus
jaban baris apan sampun dèn pasangi
wong sapuluh padha rubuh
ngadhêp gêni marong-marong

nèng kiwa têngênipun
sadaya wau prajurit Kulup
lan Kubarsi prayoga dènnya ningali
Kya Patih Thalthal sru muwus
dene adhakan ponang wong

wong bewak baya iku
pijêr gêgêni padha arubung
paranana wong papat bae dèn aglis
lagi mara munyuk-munyuk
gapluk sinambêr pêputhon

pilingan ana ngirung
ana dhadha miwah ing bêbathuk
wong sakawan sami pêjah ting gulinting
Patih Thalthal asru muwus
pagene batur têturon

kêna ing apa iku
lah tilikana wong papat nusul
lagi mara prapta gone rowangnèki
sinambêr puthon kumêpruk
satibane wus macothot

Patih Thathal amuwus
ika simaning nusul aturu
gêgêmblungan nglakoni parentah iki
dèn padha lan gawenipun
dhewe pijêr agêguyon

wong sapuluh ingutus
gupuh marani ing baturipun
lagi prapta sapuluh sinambêr kêni
ana jêlih ana kagum
kabèh mati anggaloso

patih graitèng kalbu
mung kari rong puluh rowangipun
julalatan mongah-mangih nganan ngering
pêthuthon prapta kumrutug
pating kalêpruk anêmpoh

ki patih wus katêmpuh
ing puthon Thalthal thêl sikutipun
ingkang kiwa anjumbul Rêkyana Patih
Thalthal thêl dhêdhêngkulipun
wus niba patih galoso

bature kabèh lampus
sigra amara Raja Kalkuwur
Baubadrin Badakir prasamya prapti
giwar ingkang dèrèng lampus
kabèh cinandhak pêputhon

kumrutug ngalor ngidul
kang nêdya giwar sampun kacakup
wolung puluh wus tan ana kari siji
kya patih wau dinulu
kunarpane siji kaot

kinira yèn wong agung
miwah busananira pinunjul
gêgamane bajone kacèk pribadi
wus sami wruh yèn wong agung
Patih Thalthal thêl pinothol

amung kantun kang gêmbung
sami ingusung manjing kitha wus
apan sami malumpat anyangking jisim
balane Raja Kalkuwur
lan bala Badakir Katong

prapta sor sitiluhur
gènnya amênthang sadayanipun
sor taratag sêsakane dèn ugêri
amung ki patih puniku
kang kari gêmbung kemawon

sirahe pan sinunduk
pinanjêr jabaning alun-alun
mawi kitir hèh Irman apa sirèki
kang duwe pakon srayamu
kang padharsa mamôngsa wong

pagene laku tambuh
apa ta sira nora angrungu
yèn gêgêdhug ing prang Raja Burudangin
kang ngêmbani Raja Urmus
senapati ing palugon

jamak prajurit punjul
iya prang rame yèn wis aunggul
sasukane dèn badhoga rina wêngi
tan rêkasa mungsuh iku
durung prang alaku cêlor

arsa amèta lawuh
sapa kang lila wong duwe batur
mêsum têmên Irman panggawenirèki
ratu anom sira iku
têka sae mulat ing wong

Baktiyar pêpatihmu
Sang Ratu Irman iku sun pundhut
arsa ingsun jêjuwing ingsun sêsuwir
lambene Baktiyar iku
dosane ngajak maleyot

lawan atimu iku
iya Sang Ratu Irman Mêdayun
arêp ingsun juput arsa sun salini
iya senapatiningsun
akon nyalini tyas kêbo

dene kêna tinuntun
marang Baktiyar ngajak silulup
ing pawuhan mangkono Irman sirèki
bungah têmên sira iku
srayamu kang badhog uwong

manawa wong Mêdayun
kêna binadhog padha wong iku
wong Kuparman yèn misih wong Burudangin
tan kêna binadhog iku
malah kang badhog macothot

wusnya pamênthangipun
Raja Badakir Raja Kalkuwur
Raja Koncrat Kalmèt Badras Baubadrin
sami marak ing sang prabu
sadaya marang pakuwon

katur sasolahipun
suka sadaya kang para ratu
kunêng dalu ya ta kawuwusa enjing
ingkang ana jro kithèku
pamucunge para katong

samya mêtu marang panangkilanipun
enjing ika opyak
mila ge dipun wiyosi
praptèng jawi mulat kathah pêpênthangan

sami ngungun kang kêmit sami dinangu
tan ana wruh purwa
katon gêmbunge ki patih
Patih Thalthal dhewe ilang sirahira

Balbal gêtun èstu kang kinèngkèn dalu
mantri kang ajaga
ngaturkên sirahing patih
Patih Thalthal pêpatihe Raja Balbal

ingkang sirah kinitiran sêratipun
katur para nata
sami dèn iling-ilingi
kitir muni Sang Prabu Tasangsulngalam

nyêkêl pandung wolung puluh maling mungsuh
punggawa satunggal
Patih Thalthal thêl dhasnèki
ngolok-olok marang sira Ratu Irman

kinèn sêru kang amaca suratipun
Balbal satus merang
ulate asawang mayit
Raja Irman netyane sawang kunarpa

Raja Unuk Marjaban alon amuwus
yayi Raja Balbal
nora kêna dèn gêgampil
mêmungsuhan lawan prajurit Kuparman

lah puniku tingkah bênyanyak-bênyunyuk
anêmu wêwirang
luwih saking wirang isin
prajurite ginawe pangewan-ewan

wolung puluh siji nora antuk kiwul
Ratu Makwah mojar
sira Sang Raja Kusilkin
Ki Baktiyar puniki kirang wêweka

nora pemut marang Raja Balbal tuhu
mêngsah wong Kuparman
putrèstri dadya prajurit
nata dèwi ratuning jin ing Ngajêrak

yèn amungsuh ratu cakuthak-cakuthuk
môngsa anggawêra
tuwas angakèhkên kardi
anggêgawa rusake marang wong kathah

ratu iku kaliwat ing sêdhihipun
kabrokan gêgaman
sira Sang Raja Kusilkin
muring-muring dhatêng Ki Patih Baktiyar

Raja Unuk Marjaban ing sêdhihipun
sagung para nata
pangandikanira aris
aja ana sungkawa yèn misih ingwang

iya ingsun kang mulihkên susahipun
besuk yèn mêtu prang
sun tumpêse aja kari
wong Kuparman wiyahèn tan tinêmênan

tan kawuwus ing dalu Rajèng Mêdayun
nimbali Baktiyar
Baktiyar kaya pa iki
nêniwasi yaiku sarayanira

gawe usul malah cunthêl nora jêbul
iku Raja Balbal
pijêr paringas-paringis
durung pira iku atine wus gêmpal

patih matur paduka kèndêl rumuhun
pun Unuk Marjaban
punika kang luwih sêkti
kadi tumpês yèn apranga wong Kuparman

aku ngrungu Raja Kusilkin wèh wêruh
wonge wingi ilang
salawe iya dèn ambil
talapakan sikil katitik binuwang

maring mungsuh amêmôngsa ora enjuh
amung padha rowang
katon edane si baring
gêdhèn angkuh nora enjuh yèn apêrang

tan kawuwus ing dalu wuwusên esuk
sigra atêngara
sira Prabu Burudangin
animbangi têngara kang para raja

Raja Urmus ngirabakên barisipun
akapang kalangan
munggèng singangsana manik
dènnya lênggah sinandhing Tasangsulngalam

Raja Ngungsur sira Sang Raja Dukyanus
lan Rajèng Kalkiyah
sira Sang Raja Dukyadis
banjêng lawan sakathahe para raja

ya ta wau kang anèng jro kitha mêtu
Sang Unuk Marjaban
sabalanira umijil
munggèng ngarsa tan kondur wong nunggang macan

andalêdêg baris mijil saking kitha
prajurit Ngambarkawit
miwah Raja Balbal
Baktiyar lawan Irman
tuwin Sang Raja Kusilkin
ratu ing Makwah
samya têpung ing baris

Prabu Irman lênggah lan Unuk Marjaban
Balbal sarta Kusilkin
jajarira lênggah
lawan Patih Baktiyar
Rajèng Kulup matur aris
sarwi manêmbah
mring Natèng Burudangin

kakang prabu sêmune mêngsah punika
kang nitih macan sami
andêling ayuda
lêng tuwan undhangana
bala paduka kang sami
anitih macan
buntute sadayèki

sami dipun jêmbulana laring banyak
sampun kaliru mangkin
lawan macan mêngsah
saksana ingundhangan
pating balêbêr angambil
êlaring banyak
wus sami dèn jêmbuli

Raja Unuk Marjaban angatag bala
patang atus prajurit
kang anunggang macan
aglar sami sêsumbar
sigra Natèng Burudangin
angatag bala
Wiswèl kinèn mêtoni

bêkta patang atus ingkang nitih macan
surak gumuruh atri
Wiswèl angsahira
Kalbujèr sigra ngatag
ratu kang sami darbèni
pêputhon waja
Sang Raja Baubadrin

Raja Badras Kalmèd Koncrat sami mangsah
amor balanirèki
Wiswèl nitih macan
ingkang ratu sakawan
gumuruh gurnang thongthonggrit
bèri wurahan
mungsuh rowang barêngi

sarêng têmpuh arame caruk ibêkan
parêng gro angajrihi
suka kang tumingal
uyêl kèh liru papan
ratu sakawan gêtaki
pêputhon waja
sumêbut sami mijil

dadya kawan atus pating kalêprukan
sirahe macan sami
pêcah samya niba
kang nunggang galadrahan
pating kalêpruk babarji
kang jêjêmbulan
sadaya dèn liwati

ingkang datanpa jêmbul buntute samya
kumrutug nganan ngèri
wus kathah kang pêjah
tuwin ingkang tan nunggang
bingung mungsuh tan udani
sangkaning niba
amor lesus mulêsi

Raja Wiswèl mobat-mabit gadanira
kang katênggêl wor siti
dangu dènira prang
tumpês ingkang umangsah
wong patang atus kang kari
anandhang brana
miwah macane sami

Raja Wiswèl macane kalong nêmbêlas
wonge sapuluh mati
mungsuh têtumpêsan
patang atus kang macan
lêlima amung kang kari
lumayu nginthar
kang nunggang samya kanin

wong pêpitu kang lumayu kêkadhalan
pisah macan wus mati
dadya mung sawêlas
wonge kang ora pêjah
macan mung lima kang urip
eram kang mulat
sinurak wanti-wanti

sami sirêp wong kapir ngungun miyarsa
rakite kang ajurit
mungsuh maksih wêtah
bature têtumpêsan
gèdhèg-gèdhèg aningali
Unuk Marjaban
solahe ing ajurit

tinêtêgan kasaput mundur kalihnya
lajêng bojana sami
Sang Unuk Marjaban
lawan Sang Raja Balbal
mundur manjing kitha malih
datan bojana
ngênês dènnya sor jurit

Raja Irman ngandika marang Baktiyar
sida Baktiyar iki
kasore Marjaban
Baktiyar matur nêmbah
dèrèng tumandang pribadi
Unuk Marjaban
kadi ing benjing enjing

ya ta jêtung markungkung Sang Raja Irman
ing dalu tan kawarni
enjing atêngara
Raja Unuk Marjaban
balane sadaya mijil
Balbal lan Irman
Baktiyar lan Kusilkin

mijil barising wadya sampun atata
têpung kapang ngubêngi
dening para nata
miwah senapatinya
tan owah kadya duk wingi
Sang Raja Kemar
lan Natèng Burudangin

ngapit-apit amparan gathuk kalawan
wijoan palowani
Urmus angadhangrang
ingkang saos ing ngarsa
Raja Kulup lan Kubarsi
Ngusur Kalkiyah
kang sami caos jurit

angandika Sang Prabu Tasangsulngalam
kakang Prabu Kuwari
kularsa maguta
supayane kang mêngsah
sampun mêdal kadi wingi
mindêng arêsah
Kalbujèr matur aris

kula ingkang miyosi sampun paduka
mangkya lamun kalindhih
tuwan têtulunga
kularsa ngicipana
jurite wong badhog janmi
mèsêm ngandika
Sang Natèng Burudangin

inggih yayi prabu nging dipun prayitna
Raja Urmus sru angling
kakang dèn prayitna
sigra nitih dipôngga
kawot sakaprabon jurit
munggèng dipôngga
praptèng payudan aglis

sumbar-sumbar gajah midêr amêndhapan
makutha murub asri
kasongan ing surya
hèr laut karo bêlah
gêbyar-gêbyar narawungi
payo mêtua
mungsuh sok badhog janmi

atêtanya Sang Prabu Unuk Marjaban
Baktiyar sapa iki
alon aturira
Rajèng Kulup punika
Kalbujèr ratu prajurit
isèn wijoan
ing Prabu Parangakik

Sultan Anom Jayusman Samsumurijal
punika kang ngêmongi
manggalaning aprang
binêktakkên kang paman
Raja Urmus senapati
ratu dandanan
mila agung pinijig

angandika Sang Raja Unuk Marjaban
puniki ngajak tandhing
apik wong Kuparman
sukêr aprang agêbyah
Raja Balbal èsmu runtik
kula kang mapag
yudane ratu iki

ngawe titihane macan saturôngga
gêngpanjang anglangkungi
ngajrihi katingal
binarong lar manyura
têdhak Balbal sigra nitih
surak gumêrah
mungsuh rewang barêngi

wus apanggih kang aprang ayun-ayunan
sapa ranmu prajurit
ingsun Raja Balbal
arine Raja Salsal
anaking Daldal Narpati
nguni jêng rama
sinêmbah ing para ji

sru gumujêng Kalbujèr ragane sira
bèbèt wong badhog janmi
patihmu Si Thalthal
thêl pêdhot dhase gigal
cungkrah lan badane wingi
sarwi anggêtak
sumêbut puthon mijil

eca sapocapan gumapluk sirahnya
macane ingkang pinrih
tan wruh purwanira
pêcah sirahing macan
pêputhon kancana bali
tan ana wikan
macan anglosod siti

sru angakak Kalbujèr pamuwusira
pagene sira iki
macane karipan
tiba ginawe aprang
lah iku ngisin-isini
turu nèng papan
mimisên mêtu gêtih

Raja Balbal kajungkelang tibanira
tangi pêdhang tinarik
marêpêki arsa
mêdhang sukuning gajah
sumêbut pêputhon mijil
Sang Raja Balbal
gumapluk jaja kêni

pan kalênggak niba ngarsaning dipôngga
surak gumuruh atri
prajurite Balbal
kang sami nitih macan
santana lan pra dipati
rong atus mangsah
angrêbat ambêk pati

duk tumingal Sang Raja Tasangsulngalam
sigra anitih èsthi
mangsah ngawe marang
Kulup ratu sakawan
Kalmèd Badras Baubadrin
Koncrat umangsah
dharat sami gêtaki

pêputhone waja kumrutug umangsah
Sang Natèng Burudangin
pan parentahira
marang ratu sakawan
nadyan sayaha sirèki
aja nênunggang
pakolih dharat bêcik

rumêksa ing gustinira tur sandika
ratu sakawan sami
wau pamukira
prajurit Balbal samya
ting karêpluk simanèki
kagèt kang nunggang
mati kang dèn titihi

singa mangsah marêpêki tan karasa
Sang Natèng Burudangin
ngadêg nèng palana
ngulur palu rante mas
mêta dipangganirèki
panyabêtira
ngiwa nêngên ngênèni

pan sapuluh rong puluh lêbur kang sima
luluh awor lan siti
ajur kang kaarsa
miwah pêputhon waja
gêlasah prajurit kêni
tajêm gajahnya
Sang Natèng Burudangin

wus rinucat kang palu rante gènira
munggèng palana malih
kang mêngsah wus padhang
rong atus anggêlasah
mung têtiga ingkang urip
lan macanira
lumayu mor ing wuri

prajurite Raja Balbal
kang gosongi mring ratunira sami
mung puniku kang karuhun
wong sakawan kang gêsang
ingkang kantun amung têtiga kang lampus
gèdhèg Sang Unuk Marjaban
eram ingsun nêningali

yudanebala Kuparman
mungsuh kathah pinapag ing wong kêdhik
kang akêdhik iku wutuh
kang akèh têtumpêsan
nguculakên kêmat sira Raja Unuk
andaka satus kang prapta
amarani mungsuh aglis

Sang Raja Tasangsulngalam
lan Kalbujèr tan obah saking èsthi
prajurit papat puniku
nèng ngandhaping dipôngga
Koncrat Kalmèd Badras Baubadrin sampun
kumrutug pêputhonira
mapag andaka kang prapti

pêpathake sami kêna
anggaloso tan bisa polah malih
wau Sang Maliyat Kustur
ngatag prajuritira
ingkang bisa nyiluman Raja Kalkuwur
Badakir sarêng umangsah
andaka kang dèn gadani

Sang Prabu Tasangsulngalam
aja padha ana ingkang angusir
kang cêlak lawan gènipun
iku bae sirnakna
singa cêlak banthèng kêna goplak-gapluk
lajêng anjêrung kewala
tan ana jènggèl sawiji

ingkang mara mara pêjah
anggêlasah andaka satus ênting
ngungun kang sami andulu
Mraja Unuk Marjaban
sasirnane andaka pangabar satus
lan Raja Balbal kantaka
asangêt datan anglilir

arsa têdhak ngawaki prang
katanggêlan surya wus nitih wukir
tinêtêgan unduripun
samya nimbangi bubar
para ratu bala Kuparman wus mundur
Sang Prabu Tasangsulngalam
lawan Kalbujèr ngunduri

upama linajêngêna
sirna mungsuh sadina iki nanging
sayêkti nistha kalangkung
tan arsa nglakonana
ing madyane anganti ingsun ingmungsuh
utamane kirim tômba
lamun mungsuh nandhang kanin

Sang Prabu Tasangsulngalam
nganggo madya mungsuh susah dèn anti
anut sasukaning mungsuh
wijiling rananggana
nora amrih mungsuh sirna tanpa usul
sanadyan mungsuh rusaka
lawan prayoga ing jurit

mangkana lajêng bojana
Rajèng Urmus lan Prabu Burudangin
kumpul sagung para ratu
lajêng sami drawina
kunêng Unuk Marjaban saunduripun
mring pakuwon Raja Balbal
ningali dènira kanin

Irman Baktiyar tut wuntat
Raja Unuk Marjaban prapta linggih
Raja Balbal maksih kantu
gosong ing jajanira
amathuthuk samaja abuh macucu
gosong sangêt angêmu rah
Unuk Marjaban lingnya ris

hèh Kyana Patih Baktiyar
gaman apa tatu mangkene iki
wong Kuparman adatipun
matur Patih Baktiyar
puthon êmas sanjatane Rajèng Kulup
dene jampine punika
uyuh kidang kang nusoni

lingira Unuk Marjaban
mandah wruha kadange sri bupati
Raja Salsal dukanipun
ratu gêng môndraguna
Raja Irman Sang Raja Salsal puniku
atmajane Raja Daldal
têrahing ratu sinêkti

ing mangke Sang Raja Salsal
anuruni kadi kang rama swargi
kuwasa ambêdhol gunung
ambuwang gajah tiba
saonjotan dipanggane tiba ajur
miwah bêdhol gora rupa
rinangkêp ing kanan kering

mila datan wontên nôngga
para ratu wawrate ing ajurit
mèh nimbangi kuwatipun
mring raka dika Ngrokam
lawan inggih sêmbada gêng luhuripun
wau ta duk ingusadan
Sang Raja Balbal anglilir

nanging dèrèng bisa lênggah
sami lêga tyase narendra kalih
mangkana sami amuwus
pamit amasanggrahan
Raja Balbal arsa dhahar pindhang gênjur
bêbayi umur sawarsa
Kusilkin kang dèn pundhuti

pinaringan satus dinar
Rajèng Makwah susah kapati-pati
lawan kathah wadyanipun
kang sami tur uninga
sabên dalu kathah ical rencangipun
dèn môngsa balane Balbal
dadya dalu atur tulis

ing Prabu Tasangsulngalam
nuju sami bojana lan para ji
surate caraka katur
kula raja ing Makwah
pun Kusilkin pan kabawah ing Mêdayun
mangke kawula kabrokan
inggih Sang Rajèng Mêdayin

sarayane môngsa janma
rencang amba kèh ical sabên latri
putra Mêdayin puniku
ingkang paduka êmban
punapa ta kenging kawula pukulun
ngungsia manut agama
saking sangêt tan kuwawi

sabên dalu kathah ical
ratunipun asring mundhut bêbayi
dhaharipun pindhang gênjur
bayi umur sawarsa
samya gumyak kang miyarsa para ratu
Raja Tasangsul ngandika
tinggalên kuthanira glis

pasthi lamun kinukuhan
mring gustine Sang Raja Urmus mangkin
pan wong cilik kang rinêbut
duta age nulaka
ana pira inggate wonge ratumu
inggih amung gangsal lêksa
lamun wontêna ing jawi

sayêkti punika wêwah
inganthukan mring Natèng Burudangin
duta mit anulak wangsul
praptanirèng jro kitha
sira Raja Kusilkin wus dandan dangu
praptane utusanira
budhal Sang Raja Kusilkin

mêdal sagung balanira
sarayate sadaya datan kari
rêrepot kinèn rumuhun
saking sakèthèng mêdal
wusnya têlas rêrepot pawèstrinipun
budhale surak gumêrah
wontên pakuwon kapêncil

balanira Raja Balbal
sapunggawa puniku dèn ampiri
ingamukan gêmpur-gêmpur
tumpêsan sapunggawa
bala Makwah sakit manah nêmu kuwuk
sapraptane jawi kitha
suka manggih mulya sami

pakuwonira pinarnah
tan atêbih lawan gustinirèki
kinathik ing Raja Urmus
jro kitha awurahan
yèn ratune tinupiksa Makwah iku
lolos lan sabalanira
sarayate datan kari

lungane sarwi angiras
angampiri pondhok bupati siji
ingamuk anêmu kuwuk
tilar kitir suratnya
ora bêtah dèn colongi sabên dalu
wonge kesah mila susah
nêdya bêk anêmu jurit

Sang Raja Unuk Marjaban
langkung èmêng bala wus dèn gêntèni
kang jaga sakèthèngipun
dinum parentahira
Prabu Irman sakori bubuhanipun
sakorine Raja Balbal
Unuk Marjaban rong kori

Irman lan Patih Baktiyar
ingandikan mring Raja Unuk prapti
pangandikanira asru
lan prajurit pinêpak
hèh Sang Prabu Mêdayin punapa tuhu
andika nyuruhi aprang
punapa gêguyon mangkin

milane sun iki prapta
dene layangira iya kang prapti
katur marang ratuningsun
yèn sira nuwun bala
angancika ing Makwah panuwunipun
punapa gawe loropan
minggate si ratu bumi

ala tarung wong Kuparman
aya iki mungsuh ingkang sayêkti
Irman apa ta sêdyamu
payo kene kewala
mêndhak-mêndhak alingan katon sirèku
Raja Irman guragapan
dharodhog saurirèki

sarwi nolih mring Baktiyar
hèh Baktiyar paran dadine iki
Unuk Marjaban sigra wus
ngêjèpi prajuritnya
Kyana Patih Baktiyar sampun tinubruk
binônda wus cinangkalak
dene Sang Rajèng Mêdayin

siniwêr pan nora kêna
nganggo pêdhang kaprabon laki-laki
kadi wong wadon barundhul
patihe cinangkalak
nora kèndêl drêmèmèl sêsambatipun
Unuk Marjaban parentah
pêpatih lan ratu iki

aja pisah lawan ingwang
yèn pisaha yêkti minggat ngalani
aparêp sira dol ingsun
mangkono tingkahira
minta sraya angloropakên sirèku
Raja Irman paringisan
tan bisa sumaur kingkin

wau kalane miyarsi
neng pakuwon Radèn Wahas
lamun patih lan ratune
binilaèn kêna trêka
dening Unuk Marjaban
Radèn Wahas sigra nusul
lan surate Ratu Makwah

kêkitir inggate nênggih
layange sampun cinandhak
bala Srumayu kang olèh
prajurite Raja Balbal
layang jinaluk kêna
sigra ginawa malêbu
prapta ing pakuwonira

Unuk Marjaban kapanggih
Baktiyar wus cinangkalak
Irman barundhulan bae
Radèn Wahas aturira
marang Unuk Marjaban
ature kaworan nêpsu
puniki dosa punapa

lah dawêg layang kêkitir
puniki milane minggat
Raja Makwah sabane
angkuhe kônca andika
nora kaprah ing jagad
mamôngsa padha wong batur
nora wani maring mêngsah

pijêr batur dèn colongi
pira bêtahan manusa
marang mungsuh nora enjoh
Sang Raja Unuk Marjaban
miyarsa langkung merang
ngêjèpi prajuritipun
arsa nubruk Radèn Wahas

wong papat mèh nyêkêl wani
tangane cikêr sadaya
sarta tiba ting balèsèd
ana prapta narik pêdhang
tibane kajungkelang
Rahadèn Wahas puniku
têgêse sampun pandhita

nora kêna dèn cidrani
ing batin mèlu wong Menak
pan wus nunggil agamane
amung laire kewala
sabab dene kabawah
titik mêlik wong Mêdayun
mila ta bisa suminggah

Marjaban sirêp kang runtik
bênêr ture Radèn Wahas
iya yèn kaya mêngkono
prajuritku warasêna
kang papa saking sira
Radèn Sèh Wahas lon muwus
yèn padha aris kewala

pikira ayuning bumi
aran salamêt kewala
muliha kaya sabêne
sakala pan sami waras
angadêg sarwi nêmbah
mring Radèn Sèh Wahas wau
Unuk Marjaban ngandika

sira iki wong abêcik
pan Betaljêmur pêputra
pagene têka mêngkono
pratingkahe ratunira
duk alame Nusirwan
iya anggung nora urus
dene ana wonge tuwa

Radèn Wahas anauri
paran ta sadasa-dasa
kêdah makatên sêdyane
ing nguni saking pun paman
Bêstak kang gawe tingkah
pun Patih Bêstak rumuhun
arine ibu kawula

sami anak Aklaswajir
ibu kawula kang tuwa
Baktiyar puniku mangke
nak-sanak lawan kawula
nanging pikire nasar
ngajak apês ratunipun
ratune tan darbe manah

singa kang madêg Mêdayin
sampun bêgjane nagara
kadi bêbayi ratune
anutan pikir anasar
sabab patihe nakal
setan katon nunggal asu
agung agawe tan arja

lah punika ingkang rayi
kangbotên anut ing kadang
sami luhur karatone
Urmus Sêmakun punika
madêg ratu kèringan
Unuk Marjaban anjêtung
mudhun jog dènira lênggah

sarwi anyandhak gêgitik
Baktiyar kang jinêmalan
andêngkèng angulat-ngulèt
iki patih dajal lanat
nênulari wong liya
ngêmu rah saliranipun
bêngêp gosong kang wadana

nanging ta panggawe iki
wêruha lamun sopakan
supayane ratuningong
gêlêma kongkon maringwang
ing mêngko wus kaliwat
môngsa balènana wuwus
ilang sipate narendra

ajura mêsthi nglakoni
nanging sira Raja Irman
têmêne panggawe kiye
lamun sang ratu ing madyan
Irman yèn gêguyona
mênang sida kalah wurung
yèn mangkono dudu akal

lamun pikir kang sayêkti
mênang tômpa kalah sirna
môngsa ngitunga awake
lamun tan mangkono iya
yêkti mungsuh lan ingwang
saiki dadi prang pupuh
nora mungsuh wong Kuparman

jêr ratuku wus nyaguhi
atêtulung marang sira
môngsa oncata wuwuse
asor unggula tinêmah
yèn padha têtêmênan
dadia dhêk amun-amun
mangkono ratu prawira

Raja Irman anauri
kabutuh ing saurira
nora nganggo pikir manèh
inggih kawula tan oncat
ing sakarsa paduka
nadyan katura ing besuk
Rajèng Rokam Kalakodrat

botên anêdyagumingsir
Irman sampun tinarima
akathah ing prasêtyane
nimbali punggawanira
Raja Balbal sakawan
wus prapta ing ngarsanipun
Unuk Marjaban ngandika

aja na kang môngsa janmi
undhangana kancanira
amôngsa padha bature
bok dèn padha wirang mana
prang kalah môngsa rowang
yèn arsa môngsa wong iku
jamak amèt batur mêngsah

ngêpluk ora idhêp isin
kabèh balane Si Balbal
padha rai wong têmbêlèk
jamak kang wus dadi rowang
nora ana dimôngsa
iya nora kurang mungsuh
dèn badhoga kongsi mutah

punggawa sakawan ajrih
tumungkul sami tur sêmbah
inggih sandika ature
mulane Kusilkin minggat
saking pratingkahira
apa uwong apa dudu
ratunira Raja Balbal

sampun pungkas kang pinikir
kalilan Sang Raja Irman
mantuk marang pakuwone
Baktiyar wus linuwaran
ginotong antukira
sarirane sangêt rêmpu
ingiringkên Radèn Wahas

kunêng kang lagya prihatin
wuwusên baris ing jaba
kêkirab ulat prang bae
ngubêngi kitha kelawa
para ratu sadaya
lawan sagêgamanipun
saupacara lêlampah

wong kang anèng jro kithèki
sami ningali sadaya
eram anon gêgamane
sagung kang para narendra
sami munggèng dipôngga
pangayap kaprabonipun
pangarsa Sang Raja Makwah

mèh surêm baskara tistis
deninggêbyaring busana
Irman Baktiyar amencos
mulat kaluhuranira
miwah kang kabêsaran
solahira Prabu Urmus
lan gunge pangayapira

sasat Sang Surayèng Bumi
solah lakune kang bala
miwah ta upacarane
lan anggêpnya para nata
ngungun Sang Raja Irman
Radèn Wahas asru muwus
hèh Ratu Mêdayin tuwan

paran kang tuwan ulati
ing aurip ngalam donya
tan lyan ing kaluhurane
puniku rayi paduka
botên ngangge kangelan
parandene manggih luhur
karatone gêng punika

hèh Baktiyar sira iki
kangelan kaliwat-liwat
atombok rusak balane
tur dadi guyoning kathah
punapa kang dèn arah
balundhus atombok umur
wus sasat pangewan-ewan

tumungkul tanpa ningali
sira Ki Patih Baktiyar
Sang Raja Irman darodos
tumungkul arawat waspa
merang mulat ing bala-
nira wau Raja Urmus
wibawa myang luruhira

ginusti-gusti para ji
kang para Ratu Kuparman
balane Jayèngpalugon
tan pae pangidhêpira
lawan Sang Kakungingrat
panêmbahe mring Mêdayun
lan maring Urmus punika

dènnya ngubêngi kithèki
wau sagung para nata
sadaya angungak ing jro
balane Balbal Marjaban
lawan balane Irman
tanpa galih nanging Unuk
Marjaban tyase tan owah

wau RajèngNgambarkawit
enjang anêmbang têngara
maksih wutah kuwanène
gong bèrinira wurahan
nimbangi atêngara
Tasangsulngalam lan Urmus
miwah sagung para nata

gumuntur gurnang thothonggrit
mêdal baris para nata
têpung kalangan mirantos
wus mijil anèng ing papan
senapatining yuda
sira Sang Narendra Urmus
lan Prabu Tasangsulngalam

mijil Natèng Ngambarkawit
barise sampun malatar
munggèng amparan sang katong
aglar munggèng ngarsanira
miwah wongira Balbal
samya ngiring Raja Unuk
Marjaban prajuritira

sang natèng ing Burudangin
angatag prajuritira
Raja Bandar Ngali rane
narendra ing Madiskaran
ratu gagah prakosa
mangsah nitih dipôngga gung
rêspati angundha gada

surake gumuruh atri
prapta gajahe mandhapan
sêsumbar nguwuh mungsuhe
sapa kang arsa palastra
mapaga tandang ingwang
iki andêle Sang Prabu
Brudangin Tasangsulngalam

ingsun Raja Bandar Ngali
narendra ing Madiskaran
ing aprang pilih bobote
Sang Raja Unuk Marjaban
ngatag ratu punggawa
nama Sang Raja Buaktur
nagaranira ing Polah

nitih andaka sang aji
kang paman Unuk Marjaban
ayun-ayunan yudane
para ratu ingkang prapta
ingsun Sang Rajèng Polah
bisikan Raja Buaktur
kang paman Unuk Marjaban

lah ta payo kene ajurit
Buaktur apa nèng sira
nuli lêkasna dèn age
tatane bala Kuparman
nora dhingini aprang
ngundha gada Sang Buaktur
aja angunduri rana

Raja Bandar Ngali saksana ginada
tangkis parise wêsi
gadane tinulak
rame surak wurahan
sira Prabu Bandar Ngali
malês anggada
jumêbrèt tibèng tangkis

dadya rame prangira gada-ginada
Sang Raja Bandar Ngali
numpêr pamupuhnya
tan mawi inganggopan
pinêndir tinitir-titir
wus karepotan
kèthèr dènira tangkis

kapalêsat parisane tiba kontal
andakane kagitik
pêcah sirahira
Buaktur kajungkelang
sangêt tibane kabanting
Sang Rajèng Polah
kantaka dèn gosongi

surak umung kadya curnèng antariksa
wontên narendra prapti
Sang Raja Pijaljal
kuthane ing Busirdan
ngundha gada munggèng èsthi
ayun-ayunan
saparanmu prajurit

ingsun Ratu Busirdan Raja Pijaljal
lah sapa sira iki
Ratu Madiskaran
Bandar Ngali ran ingwang
andêl Natèng Burudangin
sèn-isèn ingwang
wijoan palowani

hèh ta Raja Pijaljal payo gadaa
sigra amutêr bindi
asru panggadanya
sira Raja Pijaljal
katulak rosaning tangkis
angangkat gada
Sang Raja Bandar Ngali

dyan pinupuh sira Sang Raja Pijaljal
kuwat dènira tangkis
rosaning panggada
nglumba dipangganira
tangkêping prang Bandar Ngali
yèn wus anggada
lajêng anitir-nitir

datan anggop gadane kadya kitiran
bingung kang anadhahi
dadya karepotan
prange Raja Pijaljal
kabèh Ratu Burudangin
prajuritira
padha anèh ing jurit

kang angucap kapanane duk angangkat
kapanane anggitik
Natèng Madiskaran
pan wus ginulang-gulang
tan ana bedaning bindi
kang wus utama
pangajaring ajurit

gada siji amadhani gada papat
tibane tan ngobêri
Sang Raja Pijaljal
kèthèr panangkisira
parisane tibèng siti
sirahing gajah
katênggêl ing panggitik

mêngsah rêbah malopor polo wus pêjah
kasingsal kang anitih
kantêb tibanira
Pijaljal sru kantaka
rinêbut wus dèn gosongi
Raja Pijaljal
datan amôngga pulih

mubêng nèng papan dipôngga amêndhapan
Sang Raja Bandar Ngali
nguwuh sumbar-sumbar
payo Unuk Marjaban
mêtua tandhing lan mami
isèn wijoan
Rajèng Rum Burudangin

sun kalêbu ratu pêthing wolung dasa
ratu kang wus linuwih
angrèh ratu samya
amolung puluh sowang
kang padha ratu prajurit
balaning nata
Jêng Gusti Burudangin

ratu apik Sang Prabu Tasangsulngalam
Narendra Burudangin
nora mêtokkên prang
ratu durung dèn ajar
kaluwihaning ajurit
akèh anjêprah
punggawa pra dipati

ratu ipe kang pasthi kadang-kinadang
Risang Surayèng Bumi
arine ingalap
dhasar putri prawira
prandene binasan adhi
mring Kakungingrat
pantês kinulit daging

dadi ingsun Unuk Marjaban sêmbada
pranga lawan sirèki
sira iku iya
mantune Rajèng Ngrokam
ratumu lan gusti mami
sira lan ingwang
nora kuciwa tandhing

duk miyarsa Sang Raja Unuk Marjaban
têdhak anênga langit
tumungkul pratala
prapta ingkang cinipta
sira Natèng Ngambarkawit
dipôngga awak
macan irêng ngajrihi

sungu kadi wadung sakawan nèng sirah
buntut lar manyura di
sigra dènnya têdhak
saking palôngka rêtna
Raja Kalbujèr udani
kathêkêrira
Unuk Marjaban kèksi

lamun mijilakên kêmat ing pangabar
Kablujèr matur aris
mring Tasangsulngalam
kakang prabu punika
mêdal kêkêmat pun kapir
Unuk Marjaban
kula mangke nimbangi

lan asayah pun Bandar Ngali punika
paduka nuduh malih
kang sami ungaran
sigra Tasangsulngalam
ngatag prajurit para ji
tur sêmbah mangsah
Raja Badingukabir

Natèng Krustal mangsah wahana dipôngga
nanging lar kadi pêksi
asirah maesa
kuning sukune panjang
praptèng papan angajrihi
busana mubyar
sotya satus hèrgêni

kadya prau kunthing malipir samodra
mancur kang dèn layari
eram kang tumingal
tandange Natèng Krustal
gêng aluhur godhèg wok bris
netrane gilar
Raja Badingukabir



nguwuh-uwuh lah adhi sira mundura
ingsun ingkang gêntèni
apan kang timbalan
Gusti Tasangsulngalam
mundur Prabu Bandar Ngali
Unuk Marjaban
asru dènira angling

sapa ranmu ratu kang giliri aprang
ingsun Badingukabir
narpati ing Krustal
andêl isèn wijoan
para Ratu Burudangin
iki gêgala
sumbaga ing ajurit

payo Unuk Marjaban sira gadaa
iya Badingukabir
dèn padha sudira
masanga paris waja
Sang Raja Badingukabir
tangkise cawang
dudu paris kinardi

pan sadhêpa rong asta panjanging cawang
sawêntis gêngirèki
Sang Unuk Marjaban
sigra wau kinêtab
kang wahana sang suratil
angangkat gada
ginada sri bupati

duk lumarap awas tibane sinôngga
ing cawang datan osik
pinulêd dèn ikal
rapêt manjing cêcawang
asênggak Badingukabir
ngêtab dipôngga
andhosok mungsuhnèki

tinahênan kuwat Sang Unuk Marjaban
udrêg andêdêl sami
gapyuking dipôngga
surak mungsuh lan rowang
yayah manêngkêr wiyati
ingkang ayuda
sami prawira kalih

kadya sunduk ing wukir siwi cangkrama
midêr mèt papan sami
dêdêl jêjorogan
gantya kontal tan têbah
cawang kang tan kêni têbih
Sang Rajèng Krustal
midêr pandhosoknèki

kadya masuh baruti sajroning jodhang
suka kang aningali
sang prabu ing Krustal
tan anggop pangoyoknya
andruwêng gajah nglawani
ngabruk angêbyak
Sang Natèng Ngambarkawit

karepotan tinanggên merang mundura
kinabruk wanti-wanti
malu pukul cawang
kèthèr sayah kalingkab
kasaliring kajumpalik
Unuk Marjaban
kasingsal saking èsthi

tiba siti wungu èngêt narik pêdhang
Raja Badingukabir
pan arsa dèn rangsang
kêbat anangkis cawang
pêdhang tikêl tibèng siti
mèh abêbada
Sang Prabu Ngambarkawit

pan kasaru saputing kang bagaskara
pur mundur kang ajurit
têtêge ngapinjal
kang mundurakên ing prang
Sang Prabu Badingukabir
ngatepang wêdhar
undure ingkang èsthi

sami mèsêm umiyat Sang Natèng Krustal
sagung ingkang para ji
muji sêktinira
wagêde ing ayuda
sinambrama ing branduwin
mring gustinira
Natèng Rum Burudangin

bubar sagung para ratu masanggrahan
lajêng bojana sami
dalu andrawina
Urmus Tasangsulngalam
kumpul sagunging para ji
nahan wau ta
undure ngusap wèni

Sang Raja Unuk Marjaban
siniwi wadya prajurit
Irman Baktiyar nèng ngarsa
Raja Unuk ngandika ris
hèh Sang Rajèng Mêdayin
prang puniki tanpa kiwul
dhèwèk manggung kasoran
kula tan môngga nadhahi
ing yudane para prajurit Kuparman

lan iki Sang Raja Balbal
durung waras dènnya kanin
manawa mungsuh anggêcak
bangêt kerone tyas mami
pan arsa sun unduri
marang Kalakodrat ingsun
angungsi Raja Salsal
ngaturkên kadange kanin
yèn nusula wong Kuparman masthi sirna

dènira Sang Raja Salsal
runtike kadange kanin
ingsun budhal benjang enjang
lah dawêg Natèng Mêdayin
sampun pisah lan mami
sabiyantu lara lampus
Irman matur sandika
èwêde manah prihatin
Ki Baktiyar ngêncêngi atur anuta

sampun ngundhangi siyaga
Balbal pan winot ing joli
ing dalu tan winursita
enjang budhal bangun enjing
gêrus sagunging baris
ing lampahira kasusu
manawa tinututan
dening wadya Burudangin
langkung giras Sang Prabu Unuk Marjaban

enjing sang raja ing Makwah
tur priksa Raja Kusilkin
Sang Prabu Tasangsulngalam
yèn ingkang mêngsah ngoncati
budhal ing wau latri
sawadyanira akêbut
Mraja Unuk Marjaban
lan Raja Irman tut wuri
sabalane anut Ki Patih Baktiyar

Sang Prabu Tasangsulngalam
lawan punggawanirèki
tuwin sagung para nata
senapati dèn aturi
yèn mêngsah sampun gusis
pinanjingan kithanipun
baris jawining kitha
kêbut sadintên angalih
samya manjing ing Makwah sawadyanira

Raja Urmus ingaturan
ngêbroki sajroning puri
Sang Prabu Tasangsulngalam
kang makuwon ing sitinggil
Raja Kemar Kuwari
bangsal pangapit gènipun
sagung kang para raja
anambungi kanan kering
wusnya tata pikir ngaturi uninga

maring nagari Kuparman
ing Ngusur Sri Narapati
Dukyanus kinèn nênurat
kang badhe katur ing gusti
ratu tyase undhagi
ing Ngusur Raja Dukyanus
dadya kang punang surat
nuduh bupati kêkalih
lêlancaran ambêkta nyèwu turôngga

mêsat kang ngêmbani surat
ing wuri amarentahi
Sang Prabu Tasangsulngalam
Rajèng Kulup lan Kubarsi
sang prabu ing Kuwari
Kemar pangiriding laku
ngodhol Unuk Marjaban
lan Prabu Irman Mêdayin
Raja Wiswèl kinanthèkkên cucuk ngarsa

bêkta ratu wolung dasa
panêkarira tan kari
budhal saking nagri Makwah
pangarsa Natèng Kanardis
Raja Wiswèl prajurit
kang andêl titihanipun
sami macan sadaya
Raja Kalbujèr nambungi
Sang Maliyat Kustur andhadhani lampah

ing wuri Sang Rajèng Kemar
langkung agêng tyasirèki
angajap mungsuh mandhêga
wus lêpas lampahirèki
lêt kêdhik dèn tututi
agênti pakuwonipun
pinaksa datan kêna
kaparèng doh tan ngandhêgi
pan kasusu susah atine kang mêngsah

wuwusên kang ngêmban surat
nagri Kuparman wus prapti
katur ing Sang Kakungingrat
tinampan sinukmèng galih
suka duk miyarsèki
kang raka ngandikan rawuh
inguncalan kang surat
punika kakang dèn aglis
angsulana surat saking pabarisan

yayi Urmus lilanana
lan yayi Rum Burudangin
jujul maring Kalakodrat
ngong iya nusul ing benjing
Dipati Guritwêsi
Arya Maktal lan Sêmakun
wus praptèng jroning pura
angadhêp kang karya tulis
Menak Abas tan adangu sampun dadya

alon dènira ngandika
Wong Agung Surayèng Bumi
yayi mas ing Parangteja
kang Dipati Guritwêsi
bêdhahe Makwah iki
yayi prabu arsa jujul
ngungsi ing Kalakodrat
yayi prabu ing Mêdayin
binantonan dhingin kang anèng barisan

nagri gêng ing Kalakodrat
bok dadi kuciwa yayi
yayi prabu ing Yujana
iku kon dandan ngajurit
ing Dêmis lan Biraji
Kunawar mèlua bantu
ing yayi Kewusnendar
ngandikan wus praptèng wuri
angandika yayi prabu ing Yujana

busanaa ing ayuda
Kunawar Dêmis Biraji
kang padha mèlu ing sira
bêbantu kang lunga jurit
yayi Ngrum Burudangin
lawan yayi Prabu Urmus
banjur mring Kalakodrat
tyas ingsun yayi kuwatir
ratu agung pandhega prang Raja Salsal

lan parêk nagara Ngrokam
miwah Sorangan tan têbih
kutha Gajimôndalika
Uktur ta ing ngriku yayi
dadi kaparèng atis
yèn nora sinungan bantu
Kewusnendar ngandika
sakawan wus sami mijil
praptèng jawi kang tumut wus dhinawuhan

ing dalu tan kawursita
enjang budhale sang aji
ing Yujana Kewusnendar
Kunawar Dêmis Biraji
kang sami atut wuri
lampahe baris gumuruh
gêgaman warna-warna
kadya yangyang wukir agni
ingkang munggèng ing ngarsa Rajèng Kunawar

Rajèng Biraji wurinya
ing lampah kang andhadhani
Narapati Kewusnendar
prajurit panata baris
wuri Sang Natèng Dêmis
lêpas ingkang baris agung
kunêng ingkang winarna
nyai agêng pramèswari
ingaturan warta saking pabarisan

yèn kang putra Raja Irman
lajêng dènnya ngungsi-ungsi
mring nagari Kalakodrat
kang rayi maksih angungsir
ngêsuk saparannèki
sira Sang Aprabu Urmus
sawadya para nata
anggung samarga don jurit
rusak wonge Sang Irman kaponthal-ponthal

wus mari pamupusira
nyai agêng pramèswari
sapuluh-sapuluh baya
môngsa kênaa dèn pikir
lara kalawan pati
pan karsane Hyang Kang Agung
wus takdire Si Irman
tan kêna ginawe bêcik
mati nyandhang iman pati siya-siya

tan kêna mèlu-mèlua
jênênge kawula iki
pamuwusira santosa
kunêng malih kang winarni
carakanira prapti
saking Kuparman sul-angsul
linilan anjujula
mêngsah saparanirèki
lan miyarsa binantonan Kewusnendar

Sang Raja Urmus têngara
miwah Natèng Burudangin
samêkta kang balakuswa
saking ing Makwah nagari
sira Raja Kusilkin
sabalanira pianjur
narapati ing Makwah
ginêlak lampahing baris
andhak ana ratu kang sampun lumampah

kunêng ingkang kawuwusa
Unuk Marjaban wus prapti
ing nagari kalakodrat
lawan prabu ing Mêdayin
katur sri narapati
yèn kasoran yudanipun
risak bala kèh pêjah
Raja Balbal nandhang kanin
mêngsahipun anglut samya atut wuntat

mangke ngancik ing tampingan
pun Raja Kemar prajurit
Raja Salsal duk miyarsa
angakak angêntrog wêntis
enak wong Pusêr Bumi
sira tur nyawa maringsun
iya antinên padha
sira nora mulat maning
kang sumorot ing donya samsi lan kamar

Raja Irman ingaturan
makuwon sajro kithèki
lan Raja Unuk Marjaban
ngêbroki wismèng dipati
sacukupe wadyèki
punggawa ingkang tinundhung
rêrêm ing pêndhak dina
ingaturan ing sitinggil
ambojana sang prabu ing Kalakodrat

langkung saking cinangkrama
sira prabu ing Mêdayin
ginathuk palangkanira
Unuk Marjaban ing kèri
Patih Baktiyar nunggil
lan Patih Kalkal puniku
ngandika Raja Salsal
hèh sangprabu ing Mêdayin
sampun maras praptane bala Kuparman

ingkang bêbujung ing sira
nadyan Si Surayèng Bumi
yèn praptaa asrah nyawa
sajêge wong Pusêr Bumi
kaliwat nglêlanangi
datanpa tandhing kumlungkung
jêr durung andon aprang
marang praja ngong ing ngriki
lawan durung bêbarang prang marang Ngrokam

kula kang amulihêna
kasusahanira pasthi
angakak tuhu sêmbada
gêngira sri narapati
apan satus gas nênggih
kalawan punjul sapuluh
godhèg wok simbar jaja
netranira angajrihi
lirap-lirap kadya netraning danawa

mangkana Sang Raja Salsal
bojana midêr kang larih
Unuk Marjaban tinanya
tingkahe wong Arab jurit
matur yèn sami luwih
sagung ingkang para ratu
awrat-awrat wong Arab
tan wontên apês satunggil
punggawane satriyane sami uga

ri paduka Raja Balbal
Kalbujèr rowange jurit
samantên ingkang picondhang
sawulan tan kêna mari
bala kang lunga wêngi
amamôngsa sami lampus
datan antuk mamôngsa
pintên-pintên sami mati
sabên dalu pêjah balanipun Balbal

lagya sakeca ngandika
dumrojog ing ngarsa prapti
bupati jaga tampingan
matur sarwi mêmpis-mêmpis
pukulun mêngsah prapti
kalangkung ing rêsahipun
tan kêna wong katingal
sipat lanang dèn patèni
nadyan lare sipat jalu pinêjahan

pawèstrine binoyongan
gusis dhusun kanan kèri
dèn êsuk kang ngungsi arga
mila wadya kèh kang ngungsi
inggih dhatêng nagari
kang mêngsah lajêng bêbujêng
botên kèndêl punika
wontên dhusun kang paminggir
mêngsah lajêng tantaha prajurit Arab

Raja Salsal angandika
sapa pangiriding baris
punggawa tampingan nêmbah
ratu saking ing Kuwari
dene ingkang nindhihi
pun Raja Maliyat Kustur
balane para raja
ratu saking ing Kubarsi
lawan Raja Kalbujèr Kulup kithanya

ratu kêkalih punika
lêt tigang dintên duk prapti
ing mangke panggenanira
inggih amung lêt saari
dêdamêl agêng wingking
gène senapatinipun
Raja Urmus punika
lan Natèng Rum Burudangin
langkung agung balane Tasangsulngalam

nênggih ratu wolung dasa
tinumutkên cucuknèki
balane Tasangsulngalam
Sang Raja Wiswèl Kanardis
rêsah angalangkungi
baris punika pukulun
maksih eca ngandika
Patih Kalkal tur udani
wontên duta saking ta pun Sangsul Ngalam

ambêkta tunggul panantang
Rajèng Rum ing Burudangin
wontên sèwu nitih macan
macan sèwu dèn jêmbuli
buntutipun aputih
mung kêkalih mantrinipun
punika ingkang sêrat
pênêd mantrine kêkalih
timbalana inggih ing ngarsa paduka

iya kang loro kewala
sigra tinimbalan prapti
nèng wurine Patih Kalkal
surate winaca aglis
pèngêt puniki tulis
nênggih saking sang aprabu
iya Tasangsulngalam
raja ing Rum Burudangin
wruhanira Raja Salsal Kalakodrat

praptèng ngong ngirid gêgaman
ing nagaranira iki
ambêbujung buron ingwang
roro ngungsi ing sirèki
ratu ing Ngambarkawit
Si Unuk Marjaban iku
kalawan Ratu Irman
iku raja ing Mêdayin
aturêna bêbandan ing ngarsaningwang

lamun nora mangkonoa
hèh Raja Salsal dèn eling
sun rusak nagaranira
sun gêmpur kuthanirèki
yèn sira angukuhi
dèn enggal payo prang pupuh
titi nata ngandika
matura ratumu aglis
sun kukuhi ngong wani gambuh ing aprang

sakarêpe ratumu
pan nora sudi ngladèni ingsun
lamun dudu Wong Agung Surayèng Bumi
ngrawati bangkong anglindur
iya dudu tandhing ingong

apranga lan ratumu
ika pêdhotan pan ingsun wutuh
apa gawe prang lan wong pating saluwir
sakarêpe amrih mungsuh
uwis matura mêngkono

caraka amit mundur
mêsat narendra lajêng tumundhuk
prapta aglar pra dipati anglêladèni
warna-warna ulamipun
kang adi-adi iwak wong

êtim sirah kadulu
mêngèngèh mêksih untune wutuh
mung rambute kinêrik kongsi balindhis
kuping irung sami wutuh
lan pindhang antêb bêbokong

siji pindhange gênjur
lare kang lagi umur sataun
èpèk-èpèk dalamakan sami maksih
lan panggang tangan ing sikut
watêse ingkang kinêthok

tur maksih kulitipun
jariji kabèh pan sami wutuh
iku lalab cinuwil kang sangêt ênyir
Sang Ratu Irman andulu
mungur-mungur mumêt panon

Sang Salsal sumarikut
panggang dariji sinisil gupuh
êtim sirah pinêcah polone pinrih
kinokop sarwi ginilut
Irman pijêr ênêk dongong

atine mungkag-mungkug
kèlingan jênang Bêstak rumuhun
pan kagagas sangsaya ênêk kapati
Unuk Marjaban sru muwus
dawêg dhahara sang katong

awon bilih kadulu
dika anurut amèt tyasipun
pan puniki sirangkas-angkas ing jurit
sasukanira tinurut
lah bêtahêna sang katong

nanging Irman kadulu
polahe wong dhahar têka ngêlu
Raja Salsal wruh Irman pan nora bukti
dènnya muluk-muluk wurung
linirik dening sang katong

ngandika sang aprabu
hèh Ratu Irman nora amuluk
durung wêruh rasane iwak wong iki
yêkti tuman kang wus wêruh
rasane bêkacêm uwong

lah dawêg yayi prabu
puniki eca gorengan usus
lan jaringan puniki dika icipi
lawan iki rêmpah susu
lah dawêg bêkacêm polo

ajrih nampik sang prabu
sigra dhinahar sawêg kalêbu
pan sumêntug wêtênge ênêk tan sipi
nuntak-nuntak sang aprabu
sangêt mumêt anggaloso

Raja Salsal arêngu
ratu tan pantês Si Irman iku
undurêna yèn awèt nèng ngarsa mami
sun tibani gada luluh
Unuk Marjaban nulya kon

Baktiyar gawa mundur
praptèng pakuwon grah nêk sang prabu
ênêk sangêt mutah ilat siyang latri
awatara pitung dalu
warase Irman Sang Katong

wau ta sang aprabu
Salsal pan maksih ing rêngunipun
angandika ing putra lawan pêpatih
pondhok Mêdayin puniku
tan pantês dèn goni katong

Si Irman sabên dalu
bakacêmana balane iku
lêmêngana pan enak padha sirèki
uwong bala ing Mêdayun
iku kang wajib binadhog

aja badhog sirèku
wong wani aprang sira kapikut
ingkang nora wani prang mung wong Mêdayin
mamangsanên sabên dalu
ya ta wau ing cariyos

kathah kalong ing dalu
miwah raina tan ana luput
wong Mêdayin singa kapêncil tan mulih
atintrim pakuwonipun
ngênês kathah gring ponang wong

kunêng ta praptanipun
baris kang wuri sampun akumpul
Kewusnendar lan Natèng Rum Burudangin
yèn suwawi kakang prabu
lamun wontên wong manjing jro

bupati miwah ratu
saking amônca kawula gêmpur
botên kula sukani manjing kithèki
Raja Salsal dimèn mêtu
nuntên mijila palugon


mèsêm dènira muwus
natèng ing Rum Burudangin Prabu
Kewusnendar miwah kakang ing Kuwari
kang sami wong agung sêpuh
ratu kalih matur alon

inggih ta yayi prabu
dhèwèk puniki nêdya prang pupuh
kang pinêrêp puniku sanès agami
tan arsa mêdal prang pupuh
marma ta yèn para katong

kang prapta yun abantu
saking ing Bumi amônca masuk
saking kitha ginêpuk saking ing jawi
lamun bupati ngêngintun
bèbèk kambing miwah uwos

puniku botên patut
yêkti nistha kalamun ginêpuk
lamun ratu praptane bantu ngajurit
puniku pantês ginêpuk
lamun tan puruna awor

marang gêgamanipun
lamun kawula ta yayi prabu
langkung saking prayoga sagung para ji
sadaya rêmpêg kang rêmbug
kadya Kewusnendar Katong

nulya Prabu Tasangsul-
ngalam lawan Sira Prabu Urmus
ngêlar-êlar jajahan môncanagari
tinumpêsan yèn tan mantun
dènnya sami ambadhog wong

Rajèng Makwah tinuduh
lawan ta sira Raja Kalkuwur
lawan para Ratu Kulup lan Kubarsi
tinumpês wong buminipun
yèn nora mari mangan wong

wadyane para ratu
samya mêpêti baris marga gung
yèn ana wong liwat prasami tiniti
kowe uwis apa durung
ping pira dènnya badhog wong

lamun ngaku ping têlu
nuli pinatèn yèn nora ngaku
inguripan kinèn asalin agami
yèn datan purun linampus
gègèr busêkan ponang wong

kathah angungsi gunung
sami ingêsuk marang ing pucuk
cinêkêlan tinitik tiniti-titi
tutura sapangrungumu
sapa tabêri badhog wong

ing Drêngès wastanipun
sadhusun wontên isi wong sèwu
botên kêni dèn sanjani dèn ampiri
dhatêng ing môncapatipun
nuntên anyêpêng binadhog

bêkêle Abujêmut
lawan kadange pun Banisablu
wong kêkalih punika ingkang ngajani
dhatêng anak putunipun
suwung môncapat lor kulon

miwah kang wetan kidul
suwêng môncapat môncamanipun
nadyan inggih kang môncasapuluh gusis
ajrih dhatêng Sablu Jêmut
sangêt doyanipun uwong

sigra mantri tinuduh
sakawan ambêkta kalih atus
balanipun Raja Wiswèl ing Kanardis
prapta ing dhusun kinêpung
tinumpês pan lanang wadon

têkan bocah linampus
sadesa pisan tumpês ginêmpur
lare cilik datan ana luput siji
wonge lanang kang asêpuh
sadaya sami kinêthok

pinanjêr sirahipun
jawining dhadhah mubêng akêmput
tan ana kang maluwa panjêrannèki
lanang wadone kang sêpuh
sami pinanjêr jêjodhon

giris kang samya ngrungu
yèn desa Drêngès tumpês ginêmpur
parentahe Sang Natèng Rum Burudangin
kêkês awingwrin kalangkung
kacandhak angungsi adoh

dhusun Drêngès puniku
tumut ing lurah gamêl sang prabu
enggal kapiarsa saking jroning puri
kalamun balane mungsuh
angubrês kang badhog uwong

saênggone dèn êsuk
ginêcak-gêcak êndhas ing watu
pan misuwur Raja Irman pan miyarsi
asangêt prihatinipun
balane wus kalong ewon

dadya nantun angutus
mring Radèn Wahas paman sirèku
katêmua kakang Prabu Burudangin
matur atur tabik ingsun
mring kakang prabu pikapok

Radèn Wahas wus mêtu
ing dalu wadya tan ana wêruh
praptèng kuwunira Natèng Burudangin
matur atur tabikipun
lan Burudangin Sang Katong

Radèn Wahas turipun
amba ingutus mring yayi prabu
Irman minta pitulung wadyane mangkin
kathah longe sabên dalu
wadya Mêdayin cinolong

mangke nalangsanipun
rayi paduka Rajèng Mêdayun
angandika Sang Natèng Rum Burudangin
ngong pikir lawan sang prabu
Urmus senapatiningong

ingaturan wus rawuh
tata alênggah Sang Rajèng Urmus
hèh ta paman Wahas pakênira prapti
punapa ta kayunipun
Radèn Wahas matur alon

inggih anggèr ingutus
sakathahipun atur wus katur
raka tuwan Sang Natèng Rum Burudangin
nauri mila puniku
ngaturan manising raos

raka dika karsanipun mangkin
analôngsa ingkang kaluputan
ing mangke ngraos lupute
saking ing bêgjanipun
kataliwêng langkung tan sipi
Raja Urmus ngandika
lamun kakang prabu
Tasangsulngalam nanggunga
pan katanggung yèn kula dèrèng kuwawi
ajrih lamun nanggunga

kakang Yujana kakang Kuwari
wartanana ing raos punika
Tasangsulngalam nulya ge
ngaturi para ratu
dhêdhêmitan pating kalêsik
Sang Prabu Kewusnendar
lan Maliyat Kustur
Kemar Kalbujèr wus prapta
miwah Prabu Dukyanis lawan Dukyadis
praptane tanpa wadya

sami agunêm pating kalêsik
para ratu bagèkkên sadaya
ing Radèn Wahas praptane
sami suka gumuyu
eyang-eyung panggawe iki
karyane Radèn Wahas
ingkang eyang-eyung
poyang-paying apuyêngan
mangke ngiyêng balane ing sabên wêngi
cinolong agung ilang

kudu ngungsi nagaraning eblis
adol umbag dika Radèn Wahas
ajêng ngêrobi lakune
têka karoban agung
kurang awas dika puniki
sangsaya gujêngira
sagung para ratu
anyablèki Radèn Wahas
angandika Sang Natèng Rum Burudangin
kakang prabu sadaya

miwah yayi-yayi prabu sami
rewangana ananggung kawula
ing Prabu Irman lakune
lagi sapisan kuntung
mêsakakên nênggih puniki
botên tinulungana
wadyanipun gêmpur
sabên dalu binadhogan
kalong ewon Rajèng Kulup matur aris
suwawi ginêndhinga

yèn wus rayi Paduka Mêdayin
sampun tuwan tarima tabiknya
inggih nuntên bidhalake
saking kitha pukulun
abdi tuwan pun Baubadrin
Kalmèt Badras lan Koncrat
Badakir Kalkuwur
sami manjinga ing kitha
anjagani anampêg cidranirèki
dadosa ing prakara

sasat mêthuk rayi paduka ji
nadyan inggih tuwan andikakna
sandika ngawaki dhewe
alon dènira muwus
sira Prabu Rum Burudangin
iya yayi prayoga
rumêksa wongipun
yayi Mêdayin kalongnya
tinêmua kiwule karsanirèki
riyêp para narendra

wanci pukul sadasa rinakit
wus samakta sagunging prang kêmat
ingkang môngka têtindhihe
Kalbujèr Rajèng Kulup
wontên kawan atus prajurit
wong Ngusur wong Kalkiyah
Kubarsi lan Kulup
wong Burudangin akathah
Raja Wiswèl ingkang jagani ing rêmpit
Kalbujèr undhangira

Radèn Wahas pan sarêng umijil
lampah nilib manjing ing jro pura
datan kawruhan ing ngakèh
praptane kang jinujug
pakuwone Rajèng Mêdayin
ing kêbon pêpungkuran
patamanan kidul
Radèn Wahas panggih lawan
Prabu Irman lampahe katur bêbisik
yèn karsane kang raka

sang aprabu ing Rum Burudangin
amrih kiwule wadya paduka
ingkang minôngka icale
anilib Rajèng Kulup
tuwan wingi puniki sami
samêktaa sadhiya
barang rèh wus katur
binisikan rêrêmpitan
wus mangkana nimbali Rêkyana Patih
Baktiyar praptèng ngarsa

angandika Sang Rajèng Mêdayin
paran iki hèh Patih Baktiyar
wong Mêdayin kèh kalonge
ginayêm sabên dalu
matur nêmbah rêkyana patih
tuwan antos sakêdhap
wau sang aprabu
duka Sri Bupati Salsal
miyarsa yèn balane dipun tumpêsi
dhatêng Tasangsulngalam

tiyang dhusun miwah wukir-wukir
Raja Irman alon angandika
pangrunguningsun mangkene
mila lêluwangipun
iya ingkang padha mèt janmi
tinitik saênggonnya
katêmu ginêmpur
balane Tasangsulngalam
prajurite prabu ing Rum Burudangin
ngosak-asik padesan

nora kaya tuturira iki
patih matur sok inggih tiyanga
Sang Nata Salsal milane
ing wingi punika wus
nglampahakên sèwu prajurit
milih kang doyan mêntah
manjing baris agung
yèn wus gègèr binadhogan
Kyana Patih Baktiyar pan sampun mijil
marang pakuwonira

kawarnaa dutaning narpati
kang nglampahkên duta amêmôngsa
nêkakkên ing bramantyane
Raja Salsal puniku
kang dinuta pikiring margi
pangarêpe sakawan
enake ing laku
padhane sèmèk ing dalan
nadyan manjingana baris agêng nênggih
wus asêgêr bok aprang

padha mampir pondhokan Mêdayin
asêsarap wus rêmbag sadaya
mampir bêbadhog karsane
wuwusên Natèng Kulup
sakancane sampun miranti
lor kidul kiri kanan
sagêgamanipun
kêmate sampun samêkta
duk tumingal ana wong sèwu mrêpêki
anêdya mampir sarap

dupi parêk samya anggêtaki
kumrutug ingkang pêputhon waja
pating garapluk sirahe
bindi gada tumanduk
kêmatira bala Kubarsi
pitu pat sarêng mangsah
ana têlung puluh
busêkan ing ngarsa ngrampas
anggêlasah pan kadi babadan pacing
ing wuri marang ngarsa

tan anyana yèn bôndakalani
dene datan ana rupanira
amung wruh swarane bae
kang rubuh kabarubuh
ana ingkang dipun cêkêli
wong sèwu sampun sirna
rong jam sirnanipun
kang kacêkêl kinêthokan
wus mangkana Baktiyar kang dèn sirêpi
sabalane anendra

budhal dalu Sang Rajèng Mêdayin
ingkang arepot sami tinilar
kasusu sangêt lampahe
sakèthèng kang atugur
bupatine wus dèn patèni
tumpês sarowangira
dening Rajèng Kulup
lawange sampun binuka
pan gumrêdêg wêdale bala Mêdayin
têlung jam dèrèng têlas

ingkang repot sami dèn antosi
Raja Wiswèl tinuduh ngantia
tunggu lawange sakèthèng
Irman rawuhe sampun
praptèng kuwu ing Burudangin
êmèh byar têlasira
wau kang winuwus
Raja Salsal dutanira
animbali enjing mring Natèng Mêdayin
pan arsa ôndrawina

mulat lamun pasanggrahan sêpi
mulat prajurit ing Kalakodrat
wong sèwu pan tumpês kabèh
sami andêling pandung
duta marang Rêkyana Patih
Baktiyar maksih nendra
lan sabalanipun
ginugah aguragapan
marang duta ratumu ana ing ngêndi
sabalane tan ana

ana bangke wong sèwu puniki
padha jurune sri naranata
kang wignya môngsa wong kabèh
Baktiyar mara gupuh
mring pakuwon èstu yèn sêpi
Baktiyar dharodhogan
pagene sang prabu
atinggal ingsun lolosnya
ingsun andhêg duk ing wingi sore nari
iki pasthi dèn gawa

mring malane Natèng Burudangin
kang nimbali Irman asru ngucap
alah mayo sira bae
apan ratumu suwung
payo marêk sri narapati
Baktiyar thol-êtholan
pucêt netranipun
ulate sawang kunarpa
arsa mopo ajrih saksana lumaris
praptane panangkilan

katur lamun minggat wong Mêdayin
sami gusis sawêngi punika
amung kantun pêpatihe
eram sagung kang dulu
Raja Unuk Marjaban angling
umatur mring sang nata
punika pukulun
senapati pabarisan
pandamêle Sang Natèng Rum Burudangin
dutane aprang kêmat

Sri Marjaban angling mring kya patih
apa nora atarèn mring sira
Sang Irman ika lolose
Baktiyar nêmbah matur
inggih wingi sontên nênari
prakawis ingkang wadya
karisakanipun
sabên dalu dipun môngsa
kalong ewon agiris arsa ngoncati
kawula sangêt malang

prapta wadya kang ajaga kori
tur uninga yèn punggawa pêjah
kang têngga kori sakèthèng
tumpês sawadyanipun
goyang sirah sri narapati
Baktiyar pinanjara
wêsi tinarungku
lawan samantri kewala
sigra kondur marang panangkilan malih
wau Sang Raja Salsal

aturipun prajurit para ji
luwung tuwan miyosi ngayuda
wong Arab lêga manahe
yèn tuwan nampik mungsuh
yêkti nora angêngobêri
wong Arab prange kêmat
upami pukulun
miyosana ing ayuda
mêngsah sampun alêga raosing galih
kèndêl akarya kêmat

Patih Kalkal saosa sirèki
pasanggrahan tarubana rambat
ing jaban kitha dèn age
prajurit para ratu
akaryaa pakuwon jawi
sun arsa mêtu ing prang
sandika turipun
kunêng ingkang kawuwusa
Prabu Irman pinanggihan ing para ji
nalôngsa tingkahira

ingkang nasar sakêdhap pan maksih
Patih Baktiyar kari jro pura
turu tinilar angkate
wau Sang Raja Urmus
ingkang dèrèng arsa manggihi
akêdah dèn anyarna
sadate puniku
yèn dèrèng nganyarkên sadat
nèng ngarsane kakang Prabu Burudangin
nadyan kadang jêr murtat

tinurutan Irman sadat malih
nèng ngarsane kang para narendra
sadat pacuh wor têgêse
wusnya kang raka katur
yèn kang raka nurut karsèki
kasêksèn para nata
Prabu Urmus rawuh
nanging tan arsa tur sêmbah
linairkên mring Natèng Rum Burudangin
parentah kang wus dhawah

pinartiga nagari Mêdayin
rayi andika Urmus saduman
rong duman inggih têtêpe
maksih sira puniku
para ratu lan pra dipati
mantri lan ulubalang
pinartiga sampun
wus eca kang para nata
andumira Urmus Irman sampun kêni
tarima-tinarima

wus miyarsa Natèng Burudangin
lamun Salsal akarya wangunan
tinarub rambat badhene
suka kang para ratu
dene nêdya miyosi jurit
Patih Kalkal andina
karya tarub agung
prajurit kang para raja
wus apajêg barise kang anèng jawi
balabar kuwunira

kunêng ingkang kawuwusa malih
ing Kuparman Sang Surayèng Jagad
sampun atampi wangsite
saking Sèh Betaljêmur
pangluruge ing wêktu iki
sok si wus ambêdhaha
Jaminambar besuk
ing kono panglanturira
lajêng napis lor kulon pinggiring langit
amrangi brêkasakan

angundhangi wadya pinara tri
kang saduman têngga ing Kuparman
rong duman binêkta kabèh
nanging sadumanipun
kalong kang wus samya nglurugi
amukul Kalakodrat
mangkana wong agung
ngundhangi bala sanega
para ratu samakta kaprabon jurit
budhal Sang Kakungingrat

wusnya ngabêkti ing ibu sori
para garwa pan kantun sadaya
miwah para ratu kabèh
ingkang badhe pinukul
liwat nora kaprah ing bumi
ratu mêmôngsa jalma
lan sabalanipun
lan badhe lajêng lampahnya
marang kutha Jaldahas lan kutha Jamsit
jujura pèrèng parang

tan winarna gênge lampahnèki
lawan warna-warna kèhing bala
miwah ing marga lamine
nênggih panganjuripun
wontên longkang kawan dasa ri
Rajèng Kohkarib lawan
kadang patang puluh
lan putra Rajèng Talsiyah
Banuarli lêpas ingkang anyundhuli
sang aprabu ing Selan

lan kang putra Prabu Samasrawi
nulya Prabu Sêmakun Gumiwang
sawadya para ratune
wuri Prabu Tamtanus
lawan sagung para narpati
lawan kang para putra
nulya wurinipun
Adipati Tasikwaja
ingkang wuri Wong Agung Surayèng Bumi
satriya Parangteja

Pangran Kelan Prabu Parangakik
Rustamaji lan Rajèng Karsinah
sami ing wuri lampahe
putra kêkalihipun
ing Kuwari Hasim Katamsi
sami awor ing wuntat
amêkasi pungkur
Sang Raja Kuwari Usman
lan putrangkat Rahadèn Amir Anjilin
bala kadya hèr nawa

sampun lêpas lampahe kang baris
ngambah wana agêng agêrotan
apan tinut salasahe
ingkang mangkat rumuhun
dèrèng ical labête maksih
Sang Prabu Kewusnendar
lan sabalanipun
salasahe lusah-lusah
aparigis sagung kêkayon wanadri
kang tinut bala ngarsa

tan winuwus lamine ing margi
prapta jajahan ing Kalakodrat
wus kambah têpis-wiringe
mangkana miyarsa wus
sri bupati ing Burudangin
ngundhangi maring wadya
karya tarub agung
tuwin karya pasanggrahan
praptanira Wong Agung Surayèng Bumi
kurang samadya côndra

wau Raja Salsal sampun mijil
sadadose ingkang pasanggrahan
kasukan saprajurite
agung ing sabên dalu
Kyana Patih Baktiyar nênggih
lamine pinanjara
wêsi tinarungku
sampun kawan dasa dina
linuwaran kang badhe dèn pitakèni
yèn mêtu bala Ngarab

araning ratu sawiji-wiji
Patih Baktiyar kinèn nunggila
Raja Unuk Marjabane
mangkana Sang Aprabu
Salsal arsa ngabên prajurit
lawan bala Kuparman
ingkang para ratu
enjing anêmbang têngara
mijil ing prang bala Kuparman nimbangi
Mraja Tasangsulngalam

atêngara sagung kang para ji
mijil barise sampun akapang
têpung akapang barise
sagunge para ratu
samya munggèng ing palowani
ingkang isèn wijoan
kang apalowanu
Urmus anèng wijoan mas
Raja Salsal ingayap sagung prajurit
kang tan mundur ing lawan

_________