enjang Kartimaya wus
asiyaga lan pra rowangipun
arsa sowan mring ngarsanira kya patih
dènnya anglakoni dhawuh
timbalanira sang katong

nulya bidhal sadarum
Kartimaya lumaksa ing ngayun
rowangira ngiring kuda catur dèsi
ing samarga gumarudug
kagyat pra janma kang anon

datan kawarnèng ênu
Kartimaya nulya prapta sampun
kapatihan panggya lan rêkyana patih
Kartimaya lon umatur
sadaya dhawuh sang katong

kuda nata sadarum
catur dasa kula irid sampun
wontên jawi cinancang ngandhaping uwit
kyana patih sukèng kalbu
anulya sabdanira lon

paran ing purwanipun
kakang bangkit angambil sadarum
kanang kuda kagungan sri narapati
kathahe kalangkung-langkung
wah rinêksèng wadya katong

samya prawirèng pupuh
Kartimaya aturira arum
purwa madya wasana sadaya titi
kyana patya dahad ngungun
prakara kang wus kalakon

nyipta sajroning kalbu
yèn mangkono Kartimaya iku
kajabanya wasis kawignyan sakalir
nalar sarta ngèlmu-ngèlmu
pambudidayanya kaot

nulya siyaga sampun
kyana patya sarêng lampahipun
lawan Kartimaya kadangira wêrdi
myang kuda nata sadarum
dèn iring sowan sang katong

datan dangu prapta wus
kyana patih tumamèng kadhatun
Kartimaya ngêntosi wontên ing jawi
kudandhèr nèng ngalun-alun
kathah pra janma kang nonton

patih lampahnya laju
sowan munggwing ngarsa sang sri mulku
sri narendra nulya angandika aris
paran paman pisowanmu
anèng ngabyantaraningong

kya patih nêmbah matur
dhuh pukulun gusti jêng sri mulku
sowan amba ngarsa paduka jêng gusti
angirid ing lampahipun
Kartimaya janma kaot

yun sowan ngarsa prabu
ing samangkya kandhêg lampahipun
wontên jawi nganti timbalan sang aji
sang nata ngandika arum
timbalana ngarsaningong

kya patih nêmbah sampun
lèngsèr saking ngarsa sang aprabu
praptèng jawi lan Kartimaya wus panggih
dhawuhkên timbalan prabu
gya sarêng malbèng kadhaton

wus praptèng ngarsa prabu
Kartimaya gya nêmbah mabukuh
sri narendra pangandikanira aris
hèh Kartimaya sirèku
nglakoni timbalan ingong

angambil kudaningsun
catur dasa sakandhang sadarum
duk ing ratri mau apa sira bangkit
Kartimaya nêmbah matur
pangèstu dalêm sang katong

kuda dalêm sadarum
dalêm pêndhêt duk ing ratri wau
de samangke kuda sampun dalêm irid
andhèr wontên ngalun-alun
sang nata malih nabda lon

dhumatêng mantri ngayun
paman patih kabèh kudaningsun
dhawuhana kinèn manjingna tumuli
mring kandhangira sadarum
ingkang liningan wotsinom

nêmbah lèngsèr sing ngayun
praptèng jawi dhinawuhkên sampun
dhatêng para wadyabala ingkang kêmit
pra wadyabala umatur
sandika dhawuh sang katong

kuda tinuntun gupuh
linêbêtkên mring kandhang sadarum
kyana patya wangsul malbèng dalêm puri
sowan ngabyantara prabu
sri narendra ngandika lon

Kartimaya sirèku
paran bangkit ngambil kudaningsun
datan ngantya kapikut wadya kang jagi
kadiparan purwanipun
Kartimaya nêmbah alon

umatur ngarsa prabu
purwa madya myang wasana putus
sri narendra ngungun sajroning panggalih
mring Kartimaya puniku
angungkuli sasamèng wong

dangu kèndêl sang prabu
sakalangkung kawêkèn ing kalbu
angupaya ing pambudya dènira mrih
angèl kalampahanipun
rinekadaya dening wong

datan antara dangu
sampun antuk pambudya sang prabu
sri narendra nulya angandika aris
hèh Kartimaya sirèku
wus nglakoni dhawuh ingong

sayêkti yèn pinunjul
nalar-nalar myang rekadayamu
dene lamun mangkono pratikêlnèki
iku sing panêmuningsun
gampang linakonan ing wong

samêngko maksa ingsun
durung marêm saksènira iku
Kartimaya nêmbah aturira aris
pukulun jêng sang sri mulku
kasinggihan sabda katong

amba klilana matur
wontên ngarsa dalêm jêng sang prabu
tan lyan amba nyuwun gunging kang aksami
dene dahad kamipurun
dhatêng pukulun sang katong

sang nata ngandika rum
iya Kartimaya dèn agupuh
umatura yêkti tan na ika-iki
de karsa manira amung
ngrêmbug arjaning lêlakon

aywa sandeyèng kalbu
Kartimaya nêmbah lon umatur
wontênipun pukulun ngandika gampil
ing rekadayamba wau
wit dene sampun kalakon

de nguni jêng sri mulku
ngantya dhawuh makatên puniku
pan punika sayêkti sampun ginalih
angèl rekadayanipun
linampahan sagunging wong

sang prabu ngandika rum
bênêr Kartimaya ing aturmu
mêne ingsun mundhut saksi siji maning
kinarya saksinta tuhu
nguni turira maring ngong

mêngko ratri sirèku
kaki nujum dhusthanên dèn gupuh
nanging dèn ta ngambil ki nujum ywa nganti
angrodapaksa lir kècu
myang pratikêlira nyolong

ywa anglimpe lir pandung
dènnya bangkit ngambil bandhanipun
amung lamun kang darbe turu kêpati
myang aywa dora sirèku
awat ingutus maring ngong

kaki nujum puniku
saban ratri datan turu-turu
mung manêkung anungku puja sêmadi
nyênyuwun mring bathara gung
mrih ayu sampurnèng layon

apa ta sira saguh
dhustha maring abdèngsun ki nujum
patrapira ywa kadya kècu myang juti
Kartimaya nêmbah matur
ing ngarsa sri nata alon

pukulun sri naranata
timbalan dalêm jêng gusti
yêkti sangêt anglêngkara
janma bangkit anglampahi
dhawuh jêng sri bupati
punika sungil kalangkung
tuhu lamun dupara
nanging amba jêng dewa ji
awit saking timbalan dalêm sang nata

nadyan sungil myang nglêngkara
tan lênggana dhawuh aji
yèn wontên parmaning dewa
wah pangèstu dalêm gusti
amba manawi bangkit
nglampahi dhawuh sang prabu
nging panyuwun kawula
mugi-mugi sri bupati
maringana inah sapta ri kewala

ayun ngulati pambudya
kadya dhawuh jêng dewa ji
lamun tan rinekadaya
wah dèn nalar kang sayêkti
anglêngkara yèn tan bangkit
nglampahi timbalan prabu
nadyan janma kang pana
kawignyan myang ngèlmi-ngèlmi
ugi datan bangkit nglampahi punika

sri narendra angandika
kabèh iku lwih prayogi
sun turut panyuwunira
inah sapta dina bêcik
nanging lamun sirèki
tan bisa ngambil ki nujum
ywa sira takon dosa
sira sun cêkêl tumuli
turut marga kinarya pangewan-ewan

ingiring ing wadyabala
urut marganing nagari
de lamun dèn ta lumaksa
angambil ki nujum nganti
pêpikut janma jagi
utawa marang ki nujum
yêkti sira binônda
dinakwa alaku juti
pasthi sira linêbêtakên kunjara

pramulane dèn prayitna
anglakoni dhawuh mami
Kartimaya ngèstupada
nulya aturira aris
pukulun sri bupati
timbalan dalêm sadarum
amba matur sandika
andhèrèk dhawuh jêng gusti
tan lyan amung pangèstu dalêm sang nata

sang nata malih ngandika
rèhning sira wus nyaguhi
kabèh ing timbalan ingwang
sira sarta paman patih
ingsun lilani mulih
mundur sing ngarsamaningsun
samana Kartimaya
nulya pinaringan picis
sampunira gya nêmbah mentar sing ngarsa

mêdal saking dalêm pura
Kartimaya lan kya patih
wus panggya mring para siswa
wolu ingkang samya ngirid
kudanira sang aji
nulya budhalan sadarum
andhèrèk mring ki patya
datan dangu sampun prapti
kapatihan Kartimaya nulya nabda

maring para siswanira
hèh pra kônca-kônca sami
samêngko bêcik muliha
ngantia nèng wisma mami
siji karia bêcik
Nitilukita puniku
dadia kanthiningwang
nèng kene sowan kya patih
sapta siswa gya budhal sing ngarsèng patya

kawarnaa Kartimaya
dangu nèng ngarsa kya patih
wawan rêmbag kathah-kathah
mênggah timbalan sang aji
tuhu kalamun sungil
tinimbang kang wus kapungkur
samana Kartimaya
myang Nitilukita amit
wus linilan gya mulih mring wismanira

datan dangu sampun prapta
ing wismanira pinanggih
mring pra siswa kang angantya
anulya satata linggih
rêmbagan sawatawis
tumulya nêdha akêmbul
nèng madyaning pandhapa
wusira rampung tumuli
Kartimaya nabda mring pra siswanira

hèh pra kônca-kancaningwang
rèhning wus rampung ing kardi
lan padha nêmu raharja
mêne dak lilani mulih
mring wismanta pribadi
mung Nitilukita iku
kari kene kewala
dimène angrêrewangi
ing pirêmbag kang prayoga linakonan

pra siswa nulya bidhalan
asowang-sowangan mulih
kawarnaa Kartimaya
sru kawêkèn jroning ati
dènira angupadi
pambudya mrih gampilipun
nglampahi dhawuh nata
aywa wontên kawis-kawis
lêbdèng karya umanggya ayu raharja

nityasa ruwêding driya
Kartimaya nulya angling
alon mring Nitilukita
hèh Nitilukita mangkin
paran dèn ta ngupadi
pambudya ingkang linuhung
prayoga linakonan
timbalan sri narapati
yèn ginagas datan tinêmu ing nalar

Nitilukita lingira
lêrês sabdanta puniki
kula nalar-nalar dahad
amupugakên pamikir
sanityasa nalisir
wit saking duparanipun
timbalan sri narendra
janma dhinawuhan ngambil
môngka saban ratri ki nujum tan nendra

tan kenging rinoda paksa
sanadyan nendraa ugi
dhawuhnya jêng sri pamasa
dhinustha nglimpe tan kenging
ewuh-aya puniki
paran rekadayanipun
Kartimaya manabda
payo mêngko ratri iki
pan cinoba samya inginte kewala

apa têmên datan nendra
ki nujum ing saban ratri
dèn nyatakakên prayoga
Nitilukita mangsuli
inggih langkung prayogi
kula tan lêngganèng kalbu
sabarang rèh paduka
tan nêdya malang ing kapti
mung andhèrèk sakarsa-karsa paduka

gantya ingkang winursita
Ki Jalena eca linggih
rinubung pra sutanira
anèng ngajêng wismanèki
rabinya munggwing wuri
tansah rêrasan ki nujum
samana Ki Jalena
manabda mring para siwi
dèn apadha nênuwuna mring jawata

ayu raharjaning angga
myang sampurnèng layon benjing
bapakmu iki wis tuwa
yèn pinundhut siyang ratri
sutanira mangsuli
sayêkti kula biyantu
nênuwun mring jawata
supadya ayuning dhiri
lamun bapak pinundhut maring jawata

sarta sutanta priyôngga
nênuwun mring dewa luwih
wit kathah ugi tyang mudha
pinundhut sawanci-wanci
tan kenging dèn singkiri
yèn wus praptèng mangsanipun
samana Ki Jalena
dahad suka jroning ati
de sutanya tumanggap mring wuwusira

dangu dènnya wawan sabda
samana wanci wus ratri
ki nujum lan rabinira
myang pra sutanira sami
umanjing wismanèki
anulya samya aturu
amung Kyai Jalena
saban ratri datan guling
mung anungku puja sêmadi mring dewa

nèng sênthong linggih priyôngga
samana ingkang winarni
Kartimaya wus siyaga
myang Nitilukita nuli
mêdal saking jro panti
lumaksa mring wismanipun
ki nujum arsa wikan
yèn saban ratri tan guling
myang arsa wrin sênthong gyannya nungku puja

kawarna ratri punika
pêtêng limêngan tan sipi
dadya gampil lampahira
datan wrin janma kang jagi
urut tirahing margi
dene kalamun kapranggul
lampahnya ngewas marga
ambrangkang tiyang kêkalih
nulya prapta wismanira Ki Jalena

nanging sru pakèwêdira
mlêbêt plataraning panti
wit têpung pinagêr bata
ing ngajêng pinancak suji
myang jinagi ing janmi
nulya Kartimaya muwus
bêbisik mring rowangnya
hèh Nitilukita mangkin
paran bisa mlêbu plataraning wisma

wit mubêng pinagêr bata
ngarêp jinaga ing janmi
luwih manèh yèn dhusthaa
mlêbu bae wus tan bangkit
paran karêpmu iki
bisane jupuk ki nujum
Nitilukita nabda
yêkti lamun datan gampil
dahad èwêd timbalan sri naranata

myang awrat sêsangganira
pinikir-pikir tan kêni
rineka judhêg kewala
wit sing anduparanèki
Kartimaya ngling malih
ywa mikir iku rumuhun
mêngko ngupaya reka
bisane lumêbu maring
jroning plataraning wismèku kewala

dangu dènnya rêraosan
kawarna janma kang jagi
mirêng swaraning kukila
bênce myang têkêk nambêri
nyana yèn wontên juti
andhêdhêpi sandhingipun
tyang jagi gya lumaksa
rundha sauruting margi
angubêngi wismane Kyai Jalena

Kartimaya sarêng mulat
mring janma jaga lumaris
nulya mire sing gènira
Nitilukita tut wuri
lampahira ajinjit
amping-ampingan wit jambu
sawusira mangkana
tyang jagi anulya bali
linggih anèng wisma lit pajaganira

Kartimaya gya tumingal
têpi jro pagêr capuri
wontên wit klapa sajuga
Kartimaya amrêpêki
ing pagêr prênahnèki
wrêksa kalapa puniku
nulya alon wuwusnya
mring Nitilukita ririh
iku ana wrêksa pêrak pagêr bata

sun prayoga unjukêna
mring pagêr bata puniki
dene kalamun manira
wus nèng ruhur pagêr iki
sira munggaha aglis
ngong tulungi saking dhuwur
sarana sabukira
satagèn racutên nuli
gya rinacut sabuknya Nitilukita

Nitilukita anulya
ngunjukkên Kartimaya glis
saruhuring pagêr bata
satagèn cinancang uwit
Nitilukita aglis
mènèk ing satagènipun
wusnya samya tumêdhak
prapta sajroning capuri
gya lumaksa mring prênahe sênthongira

Ki Jalena nungku puja
sêmadi mring dewa luwih
samana pangintenira
Kartimaya wus patitis
wancinira mèh enjing
tabuh tri nulya ki nujum
mêdal saking jro wisma
yun ninis wontên ing jawi
Kartimaya lan Nitilukita sigra

mêdal sing lataring wisma
gancangan dènnya lumaris
datan kawarna ing marga
wus prapta ing wismanèki
Kartimaya alinggih
Nitilukita nèng ngayun
dangu datanpa nabda
lêgêg tyasira tan sipi
dhêlêg-dhêlêg Kartimaya wus nir deya

samana nulya wus enjang
rabinya mêdal sing panti
kagyat mulat lakinira
ing sêmu rudah tyasnèki
yun têtanya sru ajrih
dadya akèndêl tan muwus
anggarjitèng wardaya
nyana lamun manggih runtik
sing sang nata dènnya nglampahi timbalan

tantara dangu saksana
umanggya pambudyèng ati
mangkana ciptaning driya
lamun sun kèndêl tan bêcik
mèlu duhkitèng ati
tan wontên wasananipun
wit tan wrin darunanya
dadya jalaraning sêdhih
yêkti mangkya datan ana gunanira

prayogèngsun atêtanya
dene kalamun wus uning
kang dadya karananira
sanadyan susah ing ati
bangkit angulir budi
manawa bisa umangguh
jalaraning tyas lêjar
mangkana nulya mrêpêki
mring lakinya nèng ngayun linggih asila

tumungkul gya nilakrama
kula dahad kumawani
nilakrama mring paduka
tan lyan mung nyuwun aksami
sakathahing kang sisip
tinêbihna sarusiku
Kartimaya anulya
manabda marang kang rabi
iya paran gonira yun atêtanya

apa kakuranganira
age wêdharna mring mami
myang apa sisip manira
blakakna bae prayogi
jamake lakirabi
angrêmbug prayoganipun
mungguhing paribasan
wong wadon upama patih
lakinira iku ratu upamanya

ngratoni sajroning wisma
lamun ratu karya sisip
patih wajip ngemutêna
supadya ywa anjalari
sakukuban umanggih
kabèh lêlakon kang dudu
myang lamun ratunira
manggya turidèng panggalih
pêpatihnya yêkti nut susahing driya

marma ywa pakewuh sira
atêtanya maring mami
kabèh apa kang rinasa
sajroning tyasira nuli
wêdharna dipun aglis
supaya kêna rinêmbug
kang bêcik lan prayoga
aywa ana ika-iki
rabinira anulya alon manabda

de kula ngantya mangkana
wit tan eca jroning ati
sing pamawang kula mangkya
paduka sêmu prihatin
lamun datan nalisir
sayêkti kula mung anut
susah jroning wardaya
nanging datan sagêd uning
ingkang dadya karananing tyas duhkita

yêkti yèn tanpa wacana
tanbuh kang binudyèng ati
ngupadya lêjaring driya
tangèh lamun sagêd manggih
Kartimaya ngling malih
bêcik karêpmu puniku
Kartimaya anulya
wacana maring kang rabi
purwa madya angantya praptèng wasana

wus tinuturkên sadaya
Kartimaya nabda malih
sukur lamun sira bisa
ngrêrewangi marang mami
angupaya pambudi
mrih gampang ngambil ki nujum
wit yèn sun datan bisa
yêkti bakal antuk runtik
sing sang nata kinarya pangewan-ewan

mamèngsun dahat duhkita
wit timbalan sri bupati
dahat angèl linakonan
datan kêna ginagampil
de mangkya karsa mami
wisata sapurug-purug
manawa anèng marga
manggya pambudi kang wêning
marma sira padha karia raharja

kathah-kathah wêlingira
rabinya dahat prihatin
karônta-rônta ing driya
myang waspanira drês mijil
nulya wuwusnya aris
karsanta makatên iku
yêkti lamun prayoga
nging kula minta udani
dhatêng pundi prênahe purug paduka

supadya kalamun kula
yun nusul paduka gampil
dadya ing samôngsa-môngsa
kula sarta para siwi
lamun samya amanggih
roga myang rubeda agung
tan sru turidèng driya
wit kula sampun udani
mring unggyannya dèn ta samya lumaksana

sumawana lamun kula
bokmanawi sagêd manggih
ambudi kang rekadaya
sanadyan kula pawèstri
yêkti angrêrewangi
anggayuh sagadugipun
Kartimaya manabda
bêcik panêmumu iki
marma padha rinêmbug prayoganira

mangkene bae prayoga
rèhning sang prabu maringi
inah sapta ri maringwang
wus kalakon juga ari
kurang nêm dina mangkin
sun wisata anèng purug
catur dina kewala
lamun wus antuk pambudi
nulya mulih maring wisma sigra-sigra

mangkana sampun sarêmbag
Kartimaya sigra amit
sampun mêdal saking wisma
Nitilukita tut wuri
nulya samya lumaris
ngalèr ngetan purugipun
samana kacarita
wus têbih saking nagari
turut marga wong roro tansah rêrasan

angulir budayanira
ngupaya reka mrih bangkit
nglampahi dhawuh narendra
nging tansah judhêg tan sipi
sirna ingkang pamikir
Kartimaya nulya muwus
dhatêng Nitilukita
kadiparan polah mami
lamun datan antuk reka kang prayoga

lah mara Nitilukita
kalamun sira wus manggih
pratikêl myang rekadaya
aywa pakewuh ing ati
nulya wêdharna aglis
apa kang kaciptèng kalbu
nadyan panêmunira
ing mêngko datan prayogi
yèn wus kathah kêna kinarya limbangan

dèn êjum saking samatra
bokmanawa dadi bêcik
Nitilukita manabda
lêrês sabdanta puniki
mangke kula sung uning
ciptamba sajroning kalbu
rèhning sru èwêdira
angambil ki nujum mangkin
yèn sambada akaryaa pasamuan

ki nujum dèn suruhana
rewa-rewa aprayogi
dintên taunan paduka
de kang samya dèn suruhi
ngamungna para murid
kinèn manggihi ki nujum
sampuning andrawina
samya cinêpêng prayogi
gya linêbêtakên ing bagor kewala

Kartimaya aris nabda
panêmumu iku bêcik
nanging uga tan prayoga
wit dening dahat nalisir
lan dhawuhnya sang aji
pratikêlira kadyèku
karanan ngrodapaksa
nging uga kalamun mami
datan antuk pambudi kang lwih prayoga

bêcik mangkono kewala
nanging yèn bangkit ngulati
rekadaya liyanira
kang luwih dening prayogi
mayo samya binudi
sinambi wisatèng ênu
mangkana Kartimaya
kalangkung dènnya prihatin
turidyèng tyas lir êmas timbul ing tirta

kawarnaa dènira samya lumaris
wus antuk tri dina
lamun dalu rêrêp sami
angupaya pasipêngan

dhatêng dhusun ingkang cêlak lawan margi
kalamun nèng wana
kasaput ing ratri nuli
wong roro mènèk ing wrêksa

nulya samya nendra saruhuring uwit
wit jrih sato wana
ingkang sêsaba ing ratri
angruruh mêmangsanira

lamun enjang nulya lumaksana malih
ing saurut marga
tansah ngulati pambudi
gantya-gantya awacana

nging nityasa pupug sajroning pamikir
sru rêncêm tyasira
wimbuh duhkitaning ati
sirna larut kang budaya

Kartimaya puwara manabda aris
mring Nitilukita
paran ing karêpmu mangkin
rèh wus tan antuk pambudya

rekadaya kang prayoga dèn lakoni
timbalan sri nata
datan kêna ginagampil
myang abot sêsangganira

amung mangkya kari milih salah siji
paukumanira
kadya dhawuhnya sang aji
lamun ingsun datan bisa

ngambil marang ki nujum jroning sapta ri
sayêkti binônda
cinêpêng wadya sang aji
kinarya pangewan-ewan

dipun iring urut marganing nagari
kalamun manira
cinêpêng gon sun lumaris
angambil Kyai Jalena

kapatrapan paukuman mring sang aji
anèng pakunjaran
dinakwa alaku juti
de kalamun awak ingwang

mentar saking Karangwidara nagari
mendah ucapira
pra janma jroning nagari
apa ta tan aran nistha

nulya Nitilukita sabdanira ris
sing pamanggih amba
lamun paduka arsa nis
sing nagri Karangwidara

pan punika sayêkti datan prayogi
punapa tan merang
dhatêng samining dumadi
sumawana sri narendra

yêkti mangkya asangêt dènira runtik
tartamtu utusan
mring wadya kinèn ngulati
yèn kapangguh kadiparan

masthi wêwahbêbêndunirèng sang aji
marma yèn sambada
ing karsa paduka mangkin
ywa nis ing Karangwidara

ing sasagêd-sagêd sae dèn lampahi
dhawuh sri narendra
sru sukur kalamun bangkit
tan wontên sakara-kara

pinanggihing rekadaya kang binudi
pênêde cinoba
lamun maksa tan ngudhili
sayêkti wus datan ina

bangkit botên dene sampun dèn lampahi
nadyan nglampahana
ing reka kang lwih prayogi
yêkti amung dwi prakara

kang sapisan paduka labda ing kardi
kaping kalihira
paduka tan antuk kardi
dèn ta dhustha Ki Jalena

mung pasraha maring Hyang Sukma Di Luwih
yèn kaparêng bêgja
yêkti padukantuk kardi
nging kêdah dipun prayitna

Kartimaya sarêng mirêng sabdanèki
pun Nitilukita
kalangkung suka ing galih
anulya alon lingira

yèn mangkono iku pan luwih prayogi
bênêr wuwusira
mêne mulih bae bêcik
wus têlung dina lumaksa

duk samana dènira wisata prapti
satirahing arga
Moria anulya bali
yun mantuk mring wismanira

wancinira sampun mèh sêrap Hyang Rawi
dènnya awisata
praptèng madyaning wanadri
nulya sipêng anèng wana

tan kawarna ing dalu pan sampun enjing
dwi janma gya mêdhak
sing wrêksa gènira guling
nulya samya lumaksana

sigra-sigra dènira samya lumaris
gantya winursita
kang samya kari nèng panti
saungkure Kartimaya

sakalangkung duhkita jroning panggalih
tanbuh kang cinipta
têmahan mung amêmuji
nênuwun mring Sukmanasa

ingkang samya lumaksana angupadi
prayoganing lampah
antukaarja basuki
myang wêning budayanira

lamun dalu saratri tan bisa guling
kalamun raina
kasupèn dènira bukti
mung nyipta kang samya mentar

nanging asru dènira mêsu kang budi
ngruruh rekadaya
amrih raharjaning laki
dènira yun nglampahana

ing timbalanira sang sri narapati
dhustha Ki Jalena
ywa ngantya tan antuk kardi
myang ywa ana kara-kara

kawarnaa sawusira catur ari
dènnya mêsu budya
tantara nulya umanggih
nalar kang langkung prayoga

rekadaya myang lampahira angambil
nujum Ki Jalena
kabèh pinanggyèng pambudi
puwara birat duhkita

ginantyan ing tyas suka marwata siwi
de panyiptanira
yêkti bakal antuk kardi
sing pambudidayanira

ing samêngko mung kari nganti kang laki
de wus catur dina
linggih nèng ngajêng pandhapi
dahat dènnya ngarsa-arsa

praptanira Kartimaya ingkang laki
sing dènnya wisata
dangu datan ana mulih
nganti mèh sêrap Hyang Arka

wali-wali mênyat sing gènira linggih
mring têpining marga
nolih nganan lawan ngeri
nanging tan ana katingal

dadya dahat kuwatos sajroning galih
kumêpyur tyasira
bêbayu lir dèn lolosi
ngalumpruk wus tanpa daya

wus kanyana lamun lakinira manggih
sangsaya nèng marga
pramila dahat prihatin
mangkana ciptaning driya

lamun benjang-enjang datan ana mulih
sayêkti yèn ana
rubeda gêdhe nêkani
maring kang samya lumaksa

prayogane ingsun sumusul lumaris
bokmanawa bisa
pinanggya ana ing margi
nadyan wus dadya kuwônda

anèng ngêndi-êndi panggonane ugi
yêkti sun upaya
sun kukup ginawa mulih
nging aywa ngantya mangkana

sun têtêdha marang Hyang Kang Maha Luwih
ayu myang raharja
ywa ana kurang sawiji
enggala wangsul mring wisma

sumawana manggiha pambudi wêning
dhuh hyang dewa nata
tingalana awak mami
wêlasa mring dasihira

kathah-kathah sêsambatira mlasasih
duk kala samana
wancinira sampun ratri
anulya malbèng jro wisma

kunêng gantya ingkang winursitèng rawi
kang samya lumaksa
ginêlak dènnya lumaris
sasuruping bagaskara

sampun prapta têpis iringing nagari
tan dangu anulya
Kartimaya nabda aris
hèh Nitilukita mangkya

gon sun samya lumaksana rèhning uwis
pêrak lan nagara
ngaso rumuhun prayogi
nèng ngisoring pucung wrêksa

ya ta wau Kartimaya malih muwus
hèh Nitilukita
wus pira lawase iki
gon sun samya awisata anèng paran

nulya muwus Nitilukita lingipun
sampun catur dina
pônca ari enjing-enjing
dene inahira sang sri naranata

mapan sampun sapta ri ing êmbèn dalu
pramila samangkya
ywa ngantya dangu nèng ngriki
prayogane ngaso nèng wisma kewala

awit sampun cêlak lawan wismanipun
ngiras rêrêmbagan
nalar pinanggihing budi
myang siyaga ingkang badhe linampahan

samana wus dwi janma sagolong rêmbug
gya samya umentar
andumugèkkên lumaris
tan kawarna ing marga nulya wus prapta

wismanipun nulya thothok-thothok gupuh
korining pandhapa
kagyat ingkang nèng jro panti
atêtanya sapa kang anothok lawang

age muwus Kartimaya sauripun
ingsun Kartimaya
lan Nitilukita prapti
ge wêngakna aja sira wancakdriya

rabinipun sarêng mirêng wuwusipun
Kartimaya nulya
mênyat saking dènnya linggih
dahat suka ing driya marwata suta

gupuh-gupuh marani ing korinipun
sigra winênganan
Kartimaya nulya manjing
sarta Nitilukita malbèng jro wisma

wancinipun samana wus têngah dalu
nulya tata lênggah
wontên madyaning pandhapi
Kartimaya ing sêmu maksih duhkita

rabinipun gya angatag para batur
kinèn ngratêngana
dhaharan lir sabannèki
nulya marêk ing ngarsane lakinira

lajêng muwus asung pambagya rahayu
makatên lingira
praptanta samya basuki
sarta dèn ta wisata napa raharja

malihipun ing lampah paduka wau
napa antuk karya
dèn ta ngulati pambudi
rekadaya kang prayoga linampahan

tandya muwus Kartimaya sabdanipun
ya padha raharja
tan ana sangsayèng margi
sing parmaning Hyang Kang Amurbèng Buwana

sarta antuk pambudi ing rekanipun
ngambil Ki Jalena
nging sasat tan antuk kardi
awit iku gèsèh lan dhawuh sri nata

rabinipun mangsuli sarèh kang wuwus
duk ing wau kula
dahat ing pangarsi-arsi
sukur lamun tan wontên sangsayèng marga

mangkya ulun tanya pambudyanta wau
wit sabda paduka
sasat datan antuk kardi
kadiparan dene makatên punika

ya ta wau Kartimaya nulya sung wruh
maring rabinira
purwa myang wasana titi
wus tinuturkên mring rabinya sadaya

rabinipun anulya mangsuli wuwus
sing pamanggih kula
puniku yêkti nalisir
sarta kula sayêktine tan pitaya

inggih lamun lêga ing tyase ki nujum
dèn suruhi nulya
purun dhatêng wontên ngriki
lamun botên purun dhatêng kadiparan

tamtu ewuh ngruruh reka sanèsipun
de inah sang nata
sampun prapta ing prajangji
yèn makatên sampun datan sagêd polah

dèn ta ngruruh ing reka yêkti tan mangguh
myang wus datan bisa
oncat sing ukuman aji
Kartimaya mirêng wuwusing rabinya

saya wimbuh katon orêming jro kalbu
puwara manabda
bênêr ing ujarmu iki
pupuh-puluh wus bêgjane awak ingwang

mung nênuwun mring Hyang Kang Murbèng Tumuwuh
muga maringana
piwêlas mring awak mami
kyai nujum kênaa ing astaningwang

pan mung iku pamujiku siyang dalu
nora ana liya
dene lamun sira uwis
manggya budidaya nulya ge wêdharna

yêkti manut ingsun ing rekadayamu
yèn luwih prayoga
rèhning sun wus datan bangkit
angupaya budidaya liyanira

rabinipun anulya mêdharkên gupuh
pinanggyèng pambudya
purwa wusana wus titi
Kartimaya dahat suka ing wardaya

mèsêm muwus bêcik panêmumu iku
myang luwih prayoga
tinimbang panêmu mami
mapan uwis tumanggap kabèh manira

sukèng kalbu rabinya sarêng andulu
marang lakinira
sampun ical kang prihatin
miwah Nitilukita suka ing driya

sarêng sampun makatên rabinya gupuh
ngatag baturira
kinèn nulya angladèni
dhêdhaharan anèng madyaning pandhapa

tandya kêmbul nêdha kanthi sukèng kalbu
sampunira nêdha
saratri tan bisa guling
mung rêrasan ingkang arsa linampahan

wus kapungkur ing dalu enjang winuwus
Kartimaya ngatag
Nitilukita tinuding
kinèn tumbas sarana kanggo ing karya

sutra wungu biru abrit ijêm sêpuh
lawan gônda wida
lisah kang anggônda wangi
gya lumaksa Nitilukita mring pasar

wusing antuk Nitilukita gya wangsul
dhatêng wismanira
lan Kartimaya wus panggih
têtumbasanira sadaya tinampan

sigra mundhut Kartimaya bagoripun
linapis ing sutra
biru wungu abrit kuning
myang jinait bagor wus tan kawistara

têpinipun mubêng kinoloran tangsul
binlêbêt ing sutra
panjangnya tangsul watawis
sangang dhêpa kabèh binlêbêt ing sutra

tan adangu pirantos sadaya rampung
Kartimaya dahat
suka sajroning panggalih
nyana lamun kyai nujum masthi kêna

enggalipun carita mangkana sampun
gênêp sapta dina
samana nulya wus ratri
Kartimaya kalawan Nitilukita

wau sampun angrasuk busananipun
Kartimaya memba
pangagêmaning dewa di
myang siyaga kabèh sapirantosira

dwi janmèku duk ing tabuh juga dalu
mêdal saking wisma
lumaksa mring wismanèki
kaki nujum yun nglampahi dhawuh nata

lampahipun ing marga datan winuwus
nulya sampun prapta
dwi janma samya umanjing
plataraning wismanya Kyai Jalena

ya ta wau wusira samya lumêbu
plataraning wisma
ing wiyat mêndhung kaèksi
tan adangu riris wor lan pôncawora

angin lesus goraya gêrah galudhug
gêlap ngampar-ampar
dwi janma nulya mrêpêki
sênthongira ki nujum akanthèn asta

Kartimaya nulya muwus
mring Nitilukita ririh
lah Nitilukita sira
ngantia nèng kene bêcik
nanging kudu dèn prayitna
ywa nganti kawruhan janmi

Nitilukita lingnya rum
sampun kuwatos ing galih
myang aywa wancak ing driya
yêktyamba sabaya pati
kalawan paduka mangkya
mila dèn eca ing galih

nulya Kartimaya gupuh
mènèk ing payoning panti
sirapira gya piniyak
Kartimaya nulya manjing
jroning plangitaning wisma
lêrês gyannya nujum linggih

kalêrês longkanganipun
plangitan kinarya margi
kalamun wisma punika
ewah payon sirapnèki
miwah usuk êrèngira
nulya kenging dèn tingali

mila Kartimaya wau
pramana paningalnèki
sapolahe Ki Jalena
manungku puja sêmadi
maring Hyang Jagad Pratingkah
amrih raharjaning dhiri

nulya Kartimaya gupuh
jubahira dèn konyohi
ing lênga wangi warata
gandanira amrik wangi
ngèbêki sajroning wisma
ki nujum kagyat tan sipi

mulat kanan keringipun
julalatan angulati
kang gônda wangi punika
sakêdhap nolih ing wuri
myang mubêng jro sênthongira
miwah tumênga manginggil

antara dangu ki nujum
kalangkung dènira ajrih
kawistarèng sêmu biyas
pucat githoknya mangkirig
tyasira sru tarataban
kumyus kang riwe drês mijil

samana angin myang lesus
pôncawara miwah riris
galudhug wimbuh goraya
anèng wiyat manêngkêri
kaki nujum wimbuh dahat
katrêsan maras sru miris

puwara nglocitèng kalbu
salaminya sun sêmadi
nungku puja mring bathara
tan kadya sapisan iki
katêkan riris prahara
goraya gêrah tan sipi

nulya ana gônda arum
ngèbêki sajroning panti
gônda apa iki baya
dene wangine kêpati
apa Hyang Jagag Pratingkah
anêdhaki marang mami

de kalamun bathara gung
tumêdhak wontên ing ngriki
yêkti bêgja kamayangan
tuhu kang sun arsi-arsi
siyang ratri tanpa kêndhat
mangkana sêdyèng tyas mami

kathah-kathah ciptanipun
dangu-dangu wimbuh ajrih
wêkasan anulya nabda
mring kang dèn nyana dewa di
dhêku-dhêku linggihira
ngapurancang astanèki

makatên dènira muwus
hèh sapa kang gônda wangi
apa jim pri parayangan
myang setan ratuning dhêmit
apa iblis laknat sira
anêkani marang mami

apa ta jawata agung
karsa tumêdhak ing ngriki
lah age mara ngatona
ingsun kapengin udani
Kartimaya amiyarsa
langkung suka jroning galih

Kartimaya nulya gupuh
jubahnya kinonyoh malih
lisah wangi langkung kathah
gandanira amrik minging
datan dangu nulya nabda
maring kyai nujum ririh

hèh sira Jalena nujum
ywa dadi kagyating ati
miwah aywa wêdi sira
sun tumêdhak anèng ngriki
satuhune ingsun dewa
ingutus mring Hyang Pramèsthi

kinèn aparinga wêruh
maring sira ratri iki
gonira manungku puja
sêmadi mring dewa luwih
kabèh uwis tinarima
dening Hyang Sukma Di Luwih

dupi ki nujum angrungu
sabdane kang laku sandi
wimbuh sangêt ajrihira
kumêsar maras tyasnèki
ngalênggêr datanpa nabda
tumênga miyat manginggil

tan adangu nulya muwus
pukulun têdhak ing ngriki
ulun dahat suka bingah
ingkang datanpa upami
dene panyuwun kawula
sampun tinrimèng dewa di

kapundhi wontên ing êmbun
cinancang pucuking wèni
ulun karya jêjimatan
ngantya benjang têkèng lalis
nanging mangkya ulun dahat
kapengin arsa udani

lamun satuhu pukulun
jawata ing swarga luwih
pukulun gya ngatingala
wontên ngarsamba samangkin
kang supadya ulun datan
sumêlang sajroning ati

kang memba dewa gya muwus
hèh nujum sira yun uning
mring sun yêkti datan kêna
cilaka bakal pinanggih
sira maksih badan wadhag
myang durung sampurna jati

yêkti tan kenging pinangguh
lan dewa ing swarga luwih
yèn sira wus anèng swarga
satuhu bakal udani
mring sun lan Hyang Dewanata
sarta maring widadari

dupi sampun dènnya muwus
guntur goraya dhatêngi
munya saruhuring wisma
ki nujum kagyat tan sipi
wimbuh dahat mirisira
nyana lamun antuk runtik

tumungkul dhêku ki nujum
tri pandurat datan angling
tan dangu nulya manêmbah
marang ingkang laku sandi
kathah-kathah sabdanira
kalangkung dènira ajrih

dhuh dewa dhuh bathara gung
paringa wêlas mring dasih
ingkang dahad papa nistha
myang lumuntura ingkang sih
pangaksama mring kawula
dasih tuwan asru sisip

kang memba dewa gya muwus
hèh nujum tan dadya kawis
luputmu ingsun apura
de mêne kajaba iki
ingsun nêdhaki mring sira
dinuta mring Hyang Pramèsthi

rèhning sira kaki nujum
dènira nungku sêmadi
wus katrima ing jawata
mangkya sira dèn timbali
sumêngka mring swargaloka
barênga kalawan mami

ki nujum mangsuli wuwus
sangêt sêmbah nuwun mami
ulun andhèrèk kewala
sakarsa-karsa Hyang Widi
nanging mangkya kadiparan
ulun tan bangkit umiring

wit amba tan sagêd mabur
dhatêng pukulun tut wuri
dhèrèk dhatêng swargaloka
kang memba dewa nabda ris
iku nora dadi ngapa
prakara mangkono gampil

mangkya hèh sira ki nujum
mlêbua ing kene aglis
samangkya wus bangun enjang
ywa kamanungsan ing janmi
nalika nabda mangkana
myang ngulungkên bagornèki

kang linapis sutra wungu
biru abrit sarta kuning
ki nujum dupi umiyat
tan lênggana nulya manjing
sajroning bagor punika
nulya tinarik manginggil

Kartimaya malih muwus
aywa sumêlang ing ati
pasthi sira mangkya bakal
tumêka ing swarga luwih
ngarsane Hyang Dewanata
netranta rêmêna aglis

rapêt thipêt ywa nganti wruh
mubarang kang nèng wiyati
kalamun datan mangkana
sayêkti manggya bilai
anèng samadyaning marga
tan bisa praptèng swarga di

karana sing lêpasipun
sun mabur mring swarga luwih
kadya calèrèting kilat
marmane sing ngati-ati
myang lamine anèng marga
sapta dina sapta wêngi

nanging lamun sira nujum
dhipêt netranta nulya glis
praptèng ngarsa sri bathara
nadyan lama anèng margi
yêkti sing panyiptanira
sakêdhap nuli wus prapti

ki nujum mangsuli wuwus
ulun mung darmi nglampahi
sadaya dhawuh paduka
myang timbalan Hyang Pramèsthi
kawula datan lênggana
malah sru suka tan sipi

yêkti makatên pukulun
ingkang ulun èsthi-èsthi
salami gêsang kawula
nèng marcapada puniki
kang memba dewa gya nyêntak
nujum sira ywa cariwis

aywa kakehan pamuwus
mênênga kewala bêcik
netranta aglis rêmêna
mêne uwis gagat enjing
bok mêngko yèn kamanungsan
tan bisa praptèng swarga di

samana tabuh catur wus
kang pôncawara myang riris
sirêp tan ana sabawa
Kartimaya nulya aglis
aningsêti bagorira
gya miyat siraping panti

mêdal sing plangitanipun
sung tôndha mring rowangnèki
bagor ingulungkên sigra
Nitilukita nampani
Kartimaya sigra mêdhak
anulya samya lumaris

mêdal sing plataranipun
tan dangu wus praptèng jawi
lampahira sigra-sigra
datan kawarna ing margi
wus prapta ing wismanira
sampun malbèng jroning panti

Kartimaya nulya muwus
mring Nitilukita ririh
bagor kinèn ningsêtana
kang singsêt kukuh ywa nganti
udhar yèn kinarya polah
myang kinèn gantungkên nuli

cinancang pangêrêtipun
pandhapa ywa kambah siti
dimèn gumandhul kewala
Nitilukita nglampahi
kabèh ing sapakonira
wusira gya tata linggih

dènnya samya wawan wuwus
sadaya mung bisik-bisik
rabinya dupi uninga
kalamun wus antuk kardi
sirna kang tyas duka cipta
ginantyan suka tan sipi

saratri tan bisa turu
angantya tumêkèng enjing
mangkana ingkang winarna
ki nujum ciptaning ati
yèn sun wus nèng swargaloka
pinaringan widadari

sayêkti lamun pinunjul
tan ana kang amadhani
sapa salêmahing jagad
ingkang kadya ingsun iki
pinundhut marang jawata
sukma myang raga tan kari

wasitanira janma gung
janma anèng swarga luwih
kabèh apa kang sinêdya
myang ingkang kinarsan dadi
yêkti lamun kalaksanan
kang cinipta jroning ati

mendah bungahe tyas ingsun
yèn wus praptèng swarga luwih
sun kaul anunggang kreta
kang pinatik ing rêtna di
midêr-midêr nèng akasa
ningali kyèhning dumadi

daru kartika kêkuwung
lintang-lintang agêng alit
kabèh sun karya dolanan
tan ana kang ngrêregoni
tanapi amalangana
ing sakarsa-karsa mami

kathah-kathah ciptanipun
dadya sukèng tyas tan sipi
nyana lamun datan lama
nèng marga anulya prapti
kang sinêdya jroning driya
ngarsèng Hyang Sukma Di Luwih

kunêng gantya kang winuwus
kawarnaa sampun enjing
Kartimaya asiyaga
anulya bidhal lumaris
Nitilukita tut wuntat
yun sowan ngarsèng narpati

bagor isi kyai nujum
binêkta sowan sang aji
anjujug mring kapatihan
kawarnaa wontên margi
kagyat pra janma tumingal
maring kang samya lumaris

sawênèh janma nabda sru
maring rowang-rowangnèki
apa baya iki kônca
winadhahan sutra kuning
biru wungu abrit pêthak
yun winawa marang ngêndi

rowangnya mangsuli wuwus
sun duwe pangira iki
mubarang kang endah-endah
saking ratu liyan nagri
yun ingaturkên sang nata
yèku karya bulubêkti

kang sajuga malih muwus
hèh kônca sing kira mami
sayêkti kalamun beda
sing pangiranta puniki
lamun iku barang endah
bulubêkti liyan nagri

dèn irid para tumênggung
bupati utawa mantri
nging iku datan mangkana
sun sawang janma kang ngirid
dudu mantri myang bupatya
myang tan ingiring prajurit

de saking ciptèng tyas ingsun
iku mubarang kang adi
pinanggyèng janma padesan
marma dèn unjukkên nuli
marang jêng sri narapatya
lir kang wus kalakon nguni

lamun ana janma dhusun
myang janma jroning nagari
nêmu barang kang lwih endah
êncèh atanapi rukmi
kathahing pangaosira
nèng pomahan myang nèng sabin

iku konjuk mring sang prabu
dadya kagungan narpati
mangkono anggêring praja
kunêng kang samya ningali
kawarnaa Ki Jalena
duk mirêng swaraning janmi

asru kagyat jroning kalbu
tumratab anglês tyasnèki
gumêtêr êdhat-êdhatan
kang riwe kumyus drês mijil
nyana kalêbèng wisaya
janma ingkang laku sandi

yun ambuka netranipun
asangêt dènira ajrih
makatên ciptaning driya
iya kalamun puniki
janma laku sandi paya
yun anyidra marang mami

de lamun dewa satuhu
môngka ingsun tan nglakoni
kabèhing wêwangsitira
sun ambuka netra mami
sayêkti nêmu bêbaya
tan bangkit praptèng swarga di

sayêkti manggyèng bêbêndu
saking Hyang Sukma Di Luwih
apa baya ingkang swara
kang karungyèng karna iki
nyênyiwo mring lakuningwang
pinurih ywa bangkit prapti

ing ngarsa Hyang Bathara Gung
mangkya ingsun aywa nganti
kênèng panggodhaning swara
samarga-marga dumêling
makatên panyiptanira
ki nujum samargi-margi

wau gantya kang winuwus
lampahira janma kalih
sampun praptèng kapatihan
lan ki patya sampun panggih
mangkana rêkyana patya
brôngta mring kang lagya prapti

sawusira tata linggih
kyana patya angandika
mring Kartimaya kadange
kakang samya karaharjan
lamine tan pinanggya
myang punapa sampun antuk
lir timbalan sri narendra

kula dahat amêmuji
miwah dahat ngarsa-arsa
pun kakang lêbdèng karyane
mangkya kadiparan kakang
nglampahi dhawuh nata
Kartimaya nulya matur
saking pangèstu paduka

samya amanggih basuki
datan wontên kara-kara
miwah amba ing samangke
mapan sampun angsal karya
kadya timbalan nata
de mangkya ki nujum sampun
binêkta sarêng lan kula

ki patya dupi miyarsi
mring ature Kartimaya
dahat suka wardayane
mèsêm nulya angandika
paran ta mulanira
dènta ngambil mring ki nujum
kakang kula arsa wikan

Kartimaya asung warti
purwa madya myang wasana
wus katur ki patih kabèh
kyana patih dahat suka
ngungun jroning wardaya
kyana patya malih muwus
mêne pundi Ki Jalena

Kartimaya matur malih
lamun nujum wus nèng ngarsa
sing paminta amba mangke
ywa ngandika sora-sora
bisik-bisik kewala
bok kapyarsa mring ki nujum
têmah wikan yèn cinidra

mangkya lamun sampun munggwing
byantara sri narapatya
ngandikan ing sakarsane
awit sampun kauningan
mring sang nata pribadya
Kartimaya nulya mêtu
ngawe mring Nitilukita

Nitilukita marani
gya sarêng malbèng pandhapa
mring ngarsa kya patih age
dupi kyana patih mulat
mèsêm datanpa nabda
lêga ing tyas manthuk-manthuk
ki patih nulya siyaga

wusira dandos tumuli
ki patih lan Kartimaya
lampahira age-age
Nitilukita nèng wuntat
ambêkta Ki Jalena
yun sowan ngarsa sang prabu
tan kawarna anèng marga

wus praptèng regol sitinggil
Kartimaya kandhêg marga
anganti ing timbalane
kya patih laju lampahnya
tumamèng dalêm pura
sowan ngarsa sang aprabu
sri narendra angandika

paman dèn kaparèng ngarsi
sun sawang pisowanira
anèng ngarsaningsun mangke
ana karya ka wigatya
mara matura paman
kyana patih nêmbah matur
amba ngirid Kartimaya

nguni jêng sri narapati
kinèn ngambil Ki Jalena
mangkya nganti timbalane
sri narendra angandika
lah mara timbalana
praptaa ing ngarsaningsun
kya patih nêmbah gya mentar

tan dangu wus praptèng jawi
panggih lawan Kartimaya
andhawuhkên timbalane
Kartimaya gya aminta
bagor pinanggul sigra
sarêng tumamèng kadhatun
tan dangu wus praptèng ngarsa

sarêng nêmbah janma kalih
sri narendra dupi mulat
kalangkung ngungun galihe
tri pandurat tan ngandika
gawok jroning wardaya
anulya ngandika arum
Kartimaya kadiparan

pramulane sira bangkit
ngambil marang Ki Jalena
mara matura dèn age
aywa sira wancakdriya
Kartimaya tur sêmbah
dènira nglakoni dhawuh
purwa madya myang wasana

wus katur sri narapati
dupi sang nata miyarsa
kalangkung bêndu galihe
nging sinamun pasmonira
tuhune sri narendra
kukuh kasugihanipun
ngasorkên kèhing kawignyan

mangkya ki nujum winarni
têtela pamirêngira
asru kagyat jro driyane
gêtêr anglês jiwangganya
ngalumpruk tanpa daya
wus sirna budayanipun
tan mobah-musik lir pêjah

asangêt dènira ajrih
myang merang jroning wardaya
wit wus kondhang saindênge
jro praja Karangwidara
kalamun Ki Jalena
prastawa paningalipun
wikan sabarang prakara

kang durung lawan kang uwis
ngantya kagêm sri narendra
marma sangêt kuwatire
bok tampi bênduning nata
nulya nglocitèng driya
prayogane sun umatur
sarta nyuwun sih narendra

lubèra ingkang aksami
wit natambêk paramarta
gung asih mring pra dasihe
ngapura wong kaluputan
kathah ciptaning driya
puwara nulya umatur
mring sang nata angrarêpa

dhuh-dhuh adhuh jêng dewa ji
nata ambêk paramarta
binathara karatone
tuhu asih mring kawula
ingkang kawêlas-arsa
angganjar mring dasihipun
kang mituhu padukendra

abdi dalêm langkung sisip
ing ngarsa paduka nata
mung pasrah pêjah gêsange
jêng dewa ji wus tan samar
abdi dalêm kawula
kajawi karsa sang prabu
nyênyadhang sih padukendra

nglubèrakên kang aksami
mring ulun kang kawlasarsa
paringa parimarmane
abdi dalêm nyuwun gêsang
sang nata angandika
patih uculana gupuh
dimèn kaki nujum mêdal

patih nêmbah gya nguculi
talining kang bagor sutra
kyai nujum mêdal age
marêk ngarsa sri narendra
angraup padèng nata
angrarêpa aturipun
kathah-kathah aturira

sang nata ngandika aris
kaki ora dadi apa
iku kabèh kalakone
saka karsèngsun priyôngga
kinarya saksinira
ingkang rekadaya iku
marmane hèh kaki sira

ywa dadi duhkitèng ati
myang ywa runtik jro tyasira
dèn kadya saban-sabane
kaki aywa wancakdriya
ngabdi ing ngarsaningwang
kabèh kaluputanamu
sayêkti ingsun apura

ki nujum wus dèn lilani
mulih maring wismanira
kyai nujum nêmbah lèngsèr
saking ngarsa sri narendra
mêdal sing dalêm pura
kawarnaa sang aprabu
alon dènnya angandika

hèh Kartimaya sirèki
wus nglakoni dhawuh ingwang
datan ana kuciwane
mêngko ingsun wus pracaya
mring rekadayanira
myang nalar-nalarirèku
nanging mangkya ingsun maksa

durung pitaya sayêkti
marang rekadayanira
sarta nalarira kuwe
lamun durung wruh priyôngga
sarana netraningwang
marma mangkya ingsun mundhut
saksinta manèh sapisan

Kartimaya angênjali
umatur mring sri narendra
abdi dalêm mung andhèrèk
ing timbalan padukendra
ulun datan lênggana
sri narendra ngandika rum
yèn mangkono karsaningwang

sira ratri mêngko iki
mlêbua mring dalêm pura
singsim ingsun iki mangke
jupukên sing astaningwang
nging ywa ngantya konangan
wadya kang jagèng kadhatun
dèn ta malbèng dalêm pura

myang sira dèn ngati-ati
gonira ngambil kalpika
yêkti ingsun datan sare
ing saratri mêngko uga
ingsun mandhi sanjata
marma dèn prayitnèng kewuh
kalamun ingsun uninga

mring sira yêkti sun bêdhil
de yèn cinêpêng ing wadya
ywa sira tanya dosane
anuli sira binônda
pinagas jangganira
de jênêngira kalamun
tan nglakoni dhawuh ingwang

ingsun utusan prajurit
anjujul mring wismanira
sira gya cinêkêl age
anulya sira binônda
maring pra wadyabala
lamun sira maksa purun
rinodapaksa kewala

ginawa ing ngarsamami
sun karya pangewan-ewan
ingiring mring janma akèh
urut marganing nagara
kalamun wus mangkana
pinagas jangganirèku
anèng madyaning bacira

tinon sagunging pra janmi
Kartimaya kadiparan
sira matura dèn age
anèng ngarsa jênêng ingwang
samana Kartimaya
kalangkung rudah ing kalbu
sing awrating dhawuh nata

asangêt dènira ajrih
anggarjita jroning nala
sang nata sangêt bêndune
ing sêmu wus kawistara
myang awrat sangganira
timbalan jêng sang sri mulku
langkung anduparanira

rèhning sampun anyagahi
yun dhèrèk dhawuh sang nata
puwara gya nêmbah age
umatur mring sri narendra
dhuh pêpundhèn kawula
dêduka dalêm sadarum
ulun pundhi ing mastaka

sadaya dhawuh jêng gusti
ing sakarsa padukendra
amba sadrêmi andhèrèk
tan purun amalangana
mung pangèstu paduka
ingkang abdi dalêm suwun
amba bangkit nglampahana

pukulun sri narapati
kajawi karsa paduka
amba nyuwun inah mangke
tri ari kewala cêkap
yun ngulati pambudya
benjang ari Buda dalu
amba malbèng dalêm pura

sang nata ngandika malih
karêpirèku prayoga
myang sun paring pangèstune
nanging sira dèn prayitna
Kartimaya tur sêmbah
pukulun sri mahaprabu
kawula nyuwun aksama

kalilana jêng dewa ji
abdi dalêm arsa wikan
jro pura prênah-prênahe
pasarean padukendra
myang marga-marganira
de yèn tan makatên ulun
sayêkti datan uninga

anglêngkara ulun bangkit
ngambil singsim padukendra
wit datan wikan unggwane
myang prênahing marga-marga
sajroning dalêm pura
sri narendra ngandika rum
mayo sun irid mring pura

lawan sira paman patih
milua malbèng jro pura
dwi janma nêmbah gya dhèrèk
nèng pêngkêran sri narendra
mangkana kang winarna
Kartimaya sinungan wruh
kamar pasarean nata

sang nata ngandika aris
marang Patih Dayayuda
rèhning Kartimaya mangke
wus wrin jroning dalêm pura
myang pasarean ingwang
nulya iridên dèn gupuh
urut marganing kadhatyan

de kalamun wus udani
sira wong roro kalilan
mulih mring wismanta dhewe
sang nata maringi sigra
brana tanapi arta
dhatêng Kartimaya wau
dwi janma anulya nêmbah

mentar sing ngarsa sang aji
kya patih lan Kartimaya
lumaksa urut margane
kabèh sajroning kadhatyan
tan ana kaliwatan
wusira anulya mêtu
kya patih lan Kartimaya

lan Nitilukita panggih
tri janma gya lumaksana
tan kawarna ing margane
sampun praptèng kapatihan
tumamèng jro pandhapa
nulya samya tata lungguh
angginêm timbalan nata

samana rêkyana patih
kawistarèng sêmunira
dahat duhkitèng driyane
wit timbalan sri narendra
awrat sêsanggènira
nyana lamun jêng sang prabu
asangêt ing dukanira

kyana patih nulya angling
lah ta kakang kadiparan
langkung awrat sêsanggane
timbalannya sri narendra
dhatêng pun kakang mangkya
myang andupara satuhu
tangèh bangkit kalampahan

yèn makatên kadipundi
yêkti datan sagêd polah
Kartimaya lon ature
ywa paduka wancakdriya
amba wus manggih reka
nglampahi dhawuh sang prabu
bokmanawi antuk karya

sing pamanggih amba mangkin
timbalan sri naranata
samangkya langkung gampile
tinimbang kang wus kawuntat
mung awrat sangganira
amba pasrah mring dewa gung
mugi-mugi antuk karya

kyana patya nabda aris
sukur kakang sampun manggya
pambudi rekadayane
kula amung urun puja
supadya antuk karya
nglampahi dhawuh sang prabu
aywa wontên kara-kara

Kartimaya matur malih
amung pangèstu paduka
ingkang amba suwun mangke
de mangkya rèhning wus lama
wontên ngarsa paduka
kula kalilana mantuk
kyana patya malih nabda

kakang samya dum basuki
mung kula darbe panêdha
lamun wontên para gawe
myang yèn wontên kakirangan
kula sungana wikan
ing sasagêd-sagêdipun
kula ngrewangi pun kakang

ywa pakèwêd ing panggalih
Kartimaya nulya mentar
sing ngarsa kya patih age
Nitilukita tut wuntat
lampahe tan winarna
wus prapta ing wismanipun
gantya ingkang winursita

ki nujum ingkang winarni
lampahira sigra-sigra
tan dangu praptèng wismane
ananging Nyai Jalena
myang pra atmajanira
tan ana juga kang wêruh
nyana kadya sabanira

Ki Jalena lamun enjing
sadurunge para suta
tangi sing patilêmane
mêdal saking wismanira
lumaksa urut marga
mrih ayêming angganipun
lamun surya wus katingal

ki nujum mulih mring panti
dadya rikala samana
nyi nujum myang pra sutane
datan ana juga wikan
lamun Kyai Jalena
dhinustha duk wau dalu
lajêng katur sri narendra

dadya eca jroning ati
tan ana kang nilakrama
pra suta mring sudarmane
kawarnaa Ki Jalena
sru duhkitaning driya
myang merang jroning tyasipun
de ngantya kenging wisaya

marma langkung dènnya runtik
ngulati pambudyèng driya
dera mrih cipta dhusthane
tanduking sandi upaya
pan amung Kartimaya
sumêdya winalês ukum
ciptanira Ki Jalena

nahên gantya kang winarni
Kartimaya sru turida
tanapi sru sumêlange
wimbuh marasing wardaya
nadyan wus antuk reka
myang cinipta lamun tamtu
bangkit ngambil singsim nata

mung awrat sêsanggannèki
timbalan sri naradipa
pratôndha dahat bêndune
tan dadya karsa narendra
wit kasor pamanggihnya
puwara micarèng kalbu
nadyan sun tumêkèng lena

wit sing gyan ingsun nglakoni
laku kang bênêr prayoga
tan ana kaluputane
têtêp ujaring sujana
ajrih kalamun lêpat
nging nadyan tumêkèng lampus
tan mungkur mring kabênêran

