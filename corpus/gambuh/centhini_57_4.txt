Wanci Asar prapta wus
anèng Wajak-watuurip dhusun
pan kapapag ana wong mijil sawiji
ngancarani pinrih maju
katuran malêbèng dhukoh

Wus samya tata lungguh
anèng salu jawi kering pintu
anambrama wau ingkang darbe panti
kapênêdan lampahipun
paduka praptaning ngêndon

Ing pundi kang kapungkur
miwah karsa kang sinêdyèng kayun
myang pinuji paduka prapta ing ngriki
baya têbih sangkanipun
kalarat ingkang pasêmon

Paran sinêdyèng kayun
baya karsa tirakat ing gunung
gih kawula mangka kuncining kang ardi
pangiriding lampahipun
sagung kang arsa tumonton

Jèngrêsmi lingira rum
rika paman tatanya maring sun
santri papa angumbara turut ardi
tirakat mung pamrihipun
karya ihtikating batos

Lamun rika panuju
ngatêr lampah sumêngka ing gunung
Kyai Kunci graita sêmune sandi
lamun ngawirya nanamur
dadya amung matur alon

Yèn kaparêng sang bagus
pan pun bapa arsa asusugun
sawontêne kadaripun tiyang ardi
Jèngrêsmi ngandika arum
tan susah paman susugoh

Sun-arsa munggah laju
yèn kasêlak Hyang Arka asurup
gih sumangga kawula ngatêring laris
mangkana sarêng manuntung
wong lima sarêng abodhol

Babondhot kayu taun
warna-warna wulusan arungkut
tan antara anon bêbêganing warih
malêmbung toya kumucur
sumrèwèh mili malorot

Watuurip jumujug
sêndhang Wajak iku wastanipun
sawabipun dadya patimbulan yêkti
Gra Kasih Jumuwahipun
muruh anglênga mancorong

Kang ngalap sami nginum
yèn katrima ana tandhanipun
sirah buthak malinthas rambut barindhil
prapta nyêng-unyênganipun
dadya têguh kadya paldhot

Anulya sami wulu
salat Ngasar praptèng bakdanipun
waktu rada kakirên ing salatnèki
Ki Kunci nulya mit wangsul
aris lampahe malorot

Wau ta kang nèng gunung
ngawirya tri lawan santrinipun
wanci surup anulya mèt toyastuti
salat sunat Mahrib laju
Ngisa bakda samya golong

Dhikir palilahipun
pan sadalu tawakup ing ngriku
enjingira anjajah pucuking wukir
pakarêmaning cêmpurung
garumbul kayu angayom

Katon pucak anjêmbul
kayu taun marnani arunggud
winastanan watu Dalêm pan awingit
êtuking tirta kumucur
kang mring Watuurip anjog

Sadalu anèng ngriku
dènnya nimpar asuhul tawakup
eningira anètèr mandhap sing wukir
manjing guwa Menak laju
alêrêm anèng ing kono

Kongsi dalu tawakup
ngawirya tri lawan santrinipun
guwa Menak dadya patimbulan ugi
yèn katrima tandhanipun
tèngèng sirahe anggèlo

Praptèng jang bakda Subuh
pra ngawirya nèng jro guwanipun
Kulawirya ngandika ris mring Nuripin
lagi samêngko sun-wêruh
ilang unine si Daplok

Apa baya sirèku
kajudhêgan ing nala alimut
antènana yèn nginêp sawêngi maning
panyaure duk ing dangu
nèng Lêmbuasta ambadhog

Nuripin mèsêm matur
pangandika sampeyan puniku
sangêt lêbêtipun karirih karakih
kuru dalah swaranipun
sabênne kothot abèndhot

Ngawirya ro gumuyu
Ki Kulawirya mojar ambêkus
ih wong edan dadak wani mêmoyoki
rikih pisan wong tan saur
têlung dina angêlowong

Dubilah ta sirèku
warêg banyu ngombe lir kaluwung
wêwadhukmu nyêmpli kaya impês isi
Jayèngrêsmi Jèngragèku
suka myat ingkang guguyon

Nuripin mentar mundur
wêlas mulat ing bandaranipun
nulya gita karya nyanyamikan bukti
asêm-kawak dènnya tuku
ingulêt lan apu gupoh

Dangu pangulêtipun
asêm-kawak cinampuran apu
pan wus piniliyan kalungsunirèki
ingêmplêng limang plêng sampun
binuntêling godhong wowo

Gya tinindhiyan watu
linêrêmakên Nuripin gupuh
angupaya kêmbang tulupan gya ulih
sangune bras kêtan wau
pinususan ingkang uwos

Dèn-isèkakên wau
ring kêmbange tulupan tinangsul
Ki Nuripin gupuh dènnya dadèk gêni
lêmêng kêtan kêmbang tulus
binênêm ing mawa marong

Antaranira uwus
matêng binênêm lêmênganipun
nulya angupaya kêmbang tapak-èsthi
pinèt sarine binubuk
lan kêmbang mênyawun winor

Myang kêmbang têmpuh-wuyung
lan kêmbang rara-wunan puniku
cinaruban asêm-kawak winêtawis
winungkus ing godhong têmu
pinè sak-aluming godhong

Rampung sadayanipun
yata kang samya kalêson lungguh
Ki Wirya ngling êndi mau si Nuripin
asuwe nora kadulu
tan adangu nulya katon

Mèsêm prapta ing ngayun
Jayèngraga angandika arum
iku apa kang sira-gawa Nuripin
kang tinanya lon umatur
inggih won-nganggur sasaos

Cara rare karyèku
duga-dalêm eca botênipun
akalipun raryyangon sadaya sami
nyanyamikan awon-nganggur
namung lothung tambêl-butoh

Sinaoskên ing ngayun
Ki Kulawirya latah gumuyu
si Dicêplok mêtu akale pratoin
anulya samya amundhut
lêmêngan kêtan rinaos

Samya mèsêm gumuyu
Ki Wirya ngling bilah de cumêthul
angluwihi lêmêngan kêtan bumbung pring
plèng-plèng-asêm-jêd ya-enul
cumêthul lir jênang dodol

Lah iki kang dèn-wungkus
wis blêgtape rasane amadu
kêna sibat bisa lah-olah si Padhil
kang putra samya gumuyu
angalêmbana ing raos

Dènnira bukti tuwuk
sisa sinungkên mring santrinipun
wus mangkana nutug ing sawêngi malih
ing sadalu enjingipun
Ki Kunci prapta ngarsèng don

Jèngrêsmi lingira rum
paman Kunci sirèku anusul
matur inggih yèn sampun luwaring kardi
kula turi raryyan dhukuh
kawula sampun sasaos

Jèngrêsmi ngandika rum
ênggèh sun-tarima sihirèku
manirarsa kewala laju alaris
êndi margane kang mungguh
gwan kang wus kambah maring wong

Saenake lumaku
tirakat satibane ing ngayun
lon umatur Ki Kunci mring Jayèngrêsmi
lamun paduka kadyèku
kula sumangga kemawon

Jèngrêsmi ngandika rum
paman Kunci samya dum rahayu
nulya sasalaman sadayanirèki
sawusira gya tumurun
angraras driya maring sor

Mijil margèng ngidul-ngetan ardi
lulungur jurang jro
dadya randhat mangu-pangundhune
aluk-lukan lulukik kang têmbing
pèrèng lêsah miring
parang-rong aparung

Apan lêpas dènnira lumaris
adulure rondhon
praptèng ngampar sing panètèrane
ngambah wana tipisan tan wêrit
dhèng-èdhènging ardi
tarataban grumbul

Nampak tatêrusan ingkang margi
kang kaambah ing wong
tan kepêthuk janma sasikine
wanci surya tumawang manasi
sira ngawirya tri
laju lampahipun

Ngalèr-ngetan narutut dèsèki
padhadhahan ayom
anon ing sêndhang pinggir margane
pan kauban ing wrêksa gayamprit
rau baga bibis
karoya ngrêguyung

Samya raryyan nèng sêndhang we wêning
padesane Bopong
eca siram labêt grahuyange
wusnya angum ngambil hèr-astuti
mimilih gyan suci
samya wêktu Luhur

Kajênêkan gyan bêkti Hyang Widdhi
rêrêm amohansoh
sabakdanira salat Luhure
samya mucang poh ingaring-aring
Nuripin tinuding
atukuwa bucu

Gupuh lampahira Ki Nuripin
mring dhukuhan Bopong
panggya amitêmbung lan lêbene
kang liningan gupuh anaosi
woh-tiris tan kari
wus samakta gupuh

Ki Lêbe nutwuri mring Nuripin
praptèng ngarsa alon
tur pambagya mring kang lagya rèrèn
sarwi naoskên sugatanèki
tinarima ing ling
Jèngrêsmi tanya rum

Rika iku punapi patinggi
apa ta pamogok
kang tinanya alon ing ature
awon-awon kula lêbe-puri
Ki Kulawirya ngling
sarwa sru gumuyu

Lah kapriye ya basanirèki
lêbe-puri mono
matur nglêbe muni kêndhu bae
rika bisa parikan Ki Modin
Jèngraga Jèngrêsmi
amèsêm gumuyu

Nulya samya awawanting bukti
kakêmbulan royom
apikantuk lapake kalantèh
pan kapasuk panrimaning bukti
antaranira wis
cinarikan mundur

Ki Nuripin srigak dènnya bukti
nora nganti wisoh
wus nêngahi têtanya mring lêbe
wawang kang lêbe sami abukti
puluk tan ngèndhani
mathêngkul tumungkul

Ki Kulawirya angling abêkik
Nuripin dudu wong
ambakna wong gajêlag bacote
tawa mangan nora dêlêng rai
gawe-gawe angling
nyambat ukur-ukur

Ing batine sokur ora apti
tutugga ambadhog
sisan dhulange untalên age
yèn ngalontor wus dèn-tohi pati
kapanjingan eblis
murka ngulu-ulu

Tan angetung pangidhêping isin
sok anggêra nocor
Ki Nuripin macucu lambene
nuli wisuh êntèk kang binukti
sêga lawuhnèki
tan ana kang kantun

Aluwaran kang anadhah sami
nyamikan rinaos
wus antara nutug parèrène
Jayèngrêsmi angandika aris
wus tarima-mami
paman sunggatamu

Lan maninge sun-tanyèng sirèki
marga ingkang anjog
maring Wirasaba ing bênêre
kang tinanya anauri aris
pan inggih puniki
margine pinagung

Ngalèr-ngetan kewala kang margi
prayogi tan watos
palabuhan kang nginggil sabrange
dhusun Wunut wana ing Wrat-sari
ngalèr nabrang kali
mêdal ing wod rajut

Anjog ing Sarengat ingkang margi
lajêngipun ngalor
ardi Pêgat wana ing truntume
pangêndhênge ardi alit-alit
Bagêndhul mantêsi
lan wana Salêmbur

Wana Panguncang pangalèrneki
ing Kantha dêmomol
tarutuning desa wawanane
tatasing wana ing Jêramwangi
mung kantun sa-ari
Wirasabanipun

Malah tan kongsi suruping rawi
lancaring lêlakon
wus tan ngambah wana grêng wêrite
namung tarataban wana nipis
pangrèyan desèki
sapêngaloripun

Jayèngrêsmi alon lingira ris
paman yèn mangkono
manira mit andum basukine
wus abangêt panarima-mami
rika awèh uning
marga kang saèstu

Muga samya basukiyèng wuri
sasalaman gupoh
Kae Lêbe nuwun-nuwun ture
nulya asung salam sadayèki
dan umangkat aris
anarimèng tuduh

Kang ingèngêt-èngêt ing samargi
tuding kang tinuhon
tan mirungga nimpang ing lampahe
datan arsa kampira dèsèki
milalu lumaris
tansah ing wana gung

Asru pangrêksanirèng abakti
ing waktu tan towong
sampun lêpas wau ing lampahe
tan cinatur solahirèng margi
gantya kang winarni
ing Wanamartèku

Jêng Kiyai Bayi Panurtèki
gring tyasira giyoh
dening putra karo lan arine
nis tan pracayèng sudarmi
têmah dadya woding
driyaning ramèbu

Duk samana Bayi Panurtèki
kalanira lunggoh
nèng surambi sakulawargane
miwah para lurah-lurah santri
sakbakdanirèki
jumungahan kondur

Jêng Kiyai Bayi Panurtèki
èmêng tyasnya kepon
tanpatyantuk nadhah lawan sare
kang kaetang pangungunirèki
kang samya tan pamit
ri putra lan mantu

Jêng Kiyai Bayi Panurtèki
kucêming pasêmon
tan na sojar lêlahan lamine
nadyan mulang tan lir sabênnèki
tyasira lagya gring
onêng maring sunu

Jêng Kiyai Bayi Panurtèki
angandika alon
mring pra ari wis pira lawase
sutanira ro lan rinirèki
Swarja matur aris
wus tridasa dalu

Jêng Kiyai Bayi Panurtèki
lingira ngêmu loh
ya ta lah de tan ana tuture
mung bojone kang padha diwangsit
ujare nis sami
tirakat sadalu

Nora pajar kang dèn-paparani
êmbuh ngetan ngulon
mung mangkono tuture bojone
kang liningan samya anor-ragi
lan malih manawi
sira antuk tutur

Sutanira lan arinirèki
mring ngêndi linakon
paran nusul ngupaya ipene
apa dhasar tirakat pribadi
dene kongsi lami
sasasi tan mantuk

Pêndhak tanggal kaping pitu iki
dènnya lunga bolos
priye karêpira ing bêcike
têka bangêt dhêdhêle tyas-mami
têmah amuwuhi
kasusahan iku

Pra ri Swarja lan Wiradhusthèki
Panukma Panamor
samya matur tadhah dudukane
sring pitakèn-takèn bokmanawi
wontên ingkang uning
gyanning-kang jinujug

Sami datan wontên kang udani
dènnya lalana don
Kae Bayi gèdhèg-gèdhèg linge
ya wus padha dodonga ing Widi
kang padha lumaris
salamêting laku

Sadaya tumungkul matur inggih
maksih ngandika lon
payo padha abubaran mulèh
sarwi ngadêg geyongan têkên cis
sigra santri Luci
nyandhak slêpènipun

Samya bubaran sadayanèki
jalwèstri tuwa nom
samya ngiring marang Jêng Kyaine
praptèng paregolan kandhêg sami
nulak laju mulih
mring pawismanipun

Sowang-sowang simpangan ing margi
sakèhe para wong
para ari miwah pangulune
Jêng Kiyai Bayi Panurtèki
uluk-salam nuli
sinauran umyung

Praptèng wisma Jêng Kiyai Bayi
sawusira Lohor
gya mangetan myang garwa karsane
maring wismanira ingkang siwi
Tambangraras nênggih
kang lagya monging kung

Salaminya tinilar ing laki
anandhang wirangrong
Nikèn tan arsa lungsur wastrane
nunggèng sinjang kakêmbênanèki
rukuh tan asalin
ing salaminipun

Sarwa seta sauyun tar lyaning
rupa kang inganggo
busananira duk pangantyane
citraning jalêngut pinrêmasi
buncanging praja-di
nglalamat alimut

Kasaban ing lêbu anglungsêti
martistang giniyon
ring mastatur sawat pangrêmite
rêngga pangun dayaning panuli
sabaking ngawasis
labête mangun-kung

Duk amulat maring yayah wibi
praptane kaloron
angurmati Nikèn ing lênggahe
wus satata nèng paningrat wingking
mangkana Ki Bayi
angandika arum

Adhuh-adhuh sutaningsun Nini
nyawaningsun yêktos
dèn-tawêkal Nini ing-cobane
ing Hyang Suksma sadaya puniki
baya ta ing wuri
pan ayu pinangguh

Nikèn Tambangraras datan angling
waspanggung drês miyos
kadadaut karasa driyane
ketang ingkang wus anis ing ratri
Malarsih nambungi
kang mangka pangrapu

Adhuh Nini ywa daya kinapti
pasrahna Hyang Manon
gung lalakon iki sakabèhe
nglaksanani karsaning Hyang Widdhi
tan bisa sumingkir
papasthèn Hyang Agung

Ingkang putra tan pisan nauri
ginêgêt ing batos
mung tumungkul lan sêgu lênggahe
dadya linggar wau Jêng Kiyai
wangsul maring panti
sa-rubiyahipun

Gantya ingkang cinaturing kawi
kang gung lalana don
Jayèngrêsmi lan Jayèngragane
Kulawirya kalawan Nuripin
samana wus manjing
Wanamarta dhusun

Wanci Asar jumujug ing panti
wau katri manggon
wus prasabên ing bakda Isane
dènnya arsa umarêg Jêng Kyai
wus gilig kang jangji
Nuripin tan kantun

Nahan wanci bakda Isa
wau Jêng Panurta Kyai Bayi
mangetan lan nyainipun
Ni Malarsih tut-wuntat
Ni Sumbaling Ni Daya tansèng ing pungkur
sapraptaning wisma wetan
mulat Tambangraras lagi

Anata ambênganira
dènnya kajad arsa mumule maring
nênggih Kangjêng Nabi Rasul
sadasa kang ambêngan
dhudhulange isi ingkang sêkul wuduk
ayam sadasa lêmbaran
ing ingkung sadaya sami

Anèng ngêncèh dinuduhan
aglar mungging pandhapa ambanjêngi
Kyai Bayi duk andulu
sumambrana wuwusnya
lah bêgjane ingsun tutuwi panuju
pamumalèn sukaningwang
baya amungkasi kardi

Dhuh êbèng paraning karsa
de mumule makêndhung angêbêki
sumêmbah putra turipun
angsung dhahar kawula
mring Jêng Nabi Mustapa ingkang linuhung
minta basuking samya
kang anggung lalana anis

Ki Bayi malih ngandika
apa sira wus nuduh nyunyuruhi
pamanira lan pangulu
kula-wangsa sadaya
aturira Ni Tambangraras gih sampun
tan antara sami prapta
pra kadangira Ki Bayi

Paparêngan praptanira
Jayèngrêsmi Jayèngraga sarimbit
Kulawirya parêngipun
Nuripin anèng wuntat
Basarodin ingiring santrinipun
samya angsung salamira
wau ingkang lagya prapti

Suka mulat asmu waspa
Kae Bayi Panurta sarwi angling
lah bageya satêkamu
huwalahu-tangala
dene laku karya sumêlanging kalbu
ingkang sinungan pambagya
mung andhêku tanpa angling

Aris malih andikannya
Kae Bayi Panurta lah ta aglis
donganana Ki Pangulu
kajatipun Ni Rara
angsung dhahar Mustapa panutanipun
pininta ing barkahira
rahayune kang samya nis

Basarodin tanggap sigra
kang winaca tilapat minta amin
sawusing tangawutipun
salam Jêng Nabi duta
nulya maca donga swara rum anggalur
aiyêg kang aminira
kadya guyub anahidi

Anêmênakên kang donga
kèh paminta dadya nunggal panggusthi
wus sampat donga tinutup
lan Salamêt kabula
gya ngidêran ambêng lan wawantingipun
ngancaran samya lêkas-a
dan nadhah sarêng abukti

Basarodin kokohira
anèng dhuwok pinggan putih ngêbêki
mêmblêg ingkang sêkul wuduk
pinukang ingkungira
saparo bêt rinucah daging angumbruk
nèng godhong lalambarira
Kulawirya mèsêm angling

Nêmu bêgja raganingwang
lagi prapta amarêngi kêndhuri
parandene nora kaul
beda kang Basar ika
tandangira sabên ari ngaji pupung
kêthaha wit cilik mula
wimbuh tuwa angêpêngi

Kinayang-kayang puluknya
kacombaran kokohira umili
puluke datanpa kantun
tan kêna kinêpêla
têmah buyar dening akakehan duduh
kadya ingoning kambangan
kuciwa kang Basarondin

Tan wasis nocor lir banyak
bok-wis nuli dèn-uyub bae gêlis
apa kakang minta bantu
ingsun arsa ngilinga
Basarrodin malerok sih nyamuk-nyamuk
jenggode tètès drèwèsan
lubèring duduh naritis

Sadaya kang sami mulat
angèsêmi solahira Ki Rodin
rada kanggêg asmu gigu
tètèsaning tumiba
wênèh jaja wênèh pangkon miwah tuwung
tinututan pulukira
lir gogo ucêng kang kêsit

Tanduk imbuh ingêbyakan
sêkul wuduk silêm duduh kang kanil
nulya astanya angêbur
nèng tuwung kacopakan
saya sêngkut tandangira Ki Pangulu
sadaya wus tutug samya
rahab dènnya sami bukti

Kukucur cuwo wantingan
ambêngannya cinarikan mring wuri
linorod pra-santri pungkur
gya maju nyanyamikan
pisang raja sadasa tangkêp susuluh
pilihan kang tadhah udan
sadaya wus ngalap sami

Wau ta Ki Bayi nulya
atatanya mring putra Jayèngrêsmi
dhuh babo ta sutaningsun
paran pawartanira
sira lunga atêlu anis ngalangut
tan mawa angsung pawarta
maring raganingsun nguni

Karya wimbuhing sungkawa
dènnira nis kewala tanpa pamit
bêgja praptanta rahayu
lah kulup popojara
kadiparan entarira angaluru
marang ipenira ingkang
lalana andon ngasêpi

Tidhêm sadaya pra kadang
kang nèng ngarsa bela arsa miyarsi
wartane kang angêlangut
mangkana kang tinanya
Jayèngrêsmi manêmbah sarwi tumungkul
aris mangkana turira
ngalim paduka Jêng Kyai

Tuhu kawula kalepyan
datan pamit maring paduka nguni
saking kadêrênging kalbu
ketang wêlasing kadang
mung sajuga wanudya kataman wuyung
nêdhêngira papasihan
nulya kapisah ing laki

Samana nuju rarasan
tiyang katri gya kênthêl kang panggusthi
denira arsa angluru
maring Ki Amongraga
mung dinadak sadalu agya lumaku
angampiri mring Pagutan
Nuripin ingkang kinanthi

Lampah kawula ing dangu
tan ana tinujwèng kapti
amung osiking wardaya
nglalana aturut sêpi
wana arga sinalasah
tan etang pringganing margi

Kalamun nuju kapranggul
padhepokaning pra ngalim
kampir amrih tatanya
manawi bangkit anuding
ingkang linuru ing lampah
putranta kang nis ing wêngi

Sinambi mèt warah wuruk
saparan-paran inaling
nanging ta lampah kawula
kadya kinuncang ing Widdhi
ngaladuk tan antuk warta
unggyane kang dèn-ulari

Mangidul pasisir jêdhug
mangilèn prapta nagari
ing Trênggalèk wangsulira
kathah mitranta kapanggih
ingkang anèng Lêmbuasta
Wiracapa Ki Ngabèi

Miwah ingkang anèng gunung
purwa aran Tekawêrdi
karantan maring andika
ketang kumpul duk samya lit
kathah ing wawarahira
dhatêng ing kawula sami

Sangsaraning lampah ulun
titiga sami mêpêki
nanging bêgjane sadaya
dene rahayu pinanggih
kongsi bangkit praptèng wisma
umarêg paduka Kyai

Kongsi sacandra ing laku
mêksa datan antuk warti
dununge nênggih putranta
kang anis Sèh Amongragi
kalangkung sungkawa-amba
ketang kadang yayah wibi

Marmanta anulya wangsul
ngrasa jêdhuging panggusthi
bok-manawa dèrèng mangsa
karsane Sang Amongbrangti
maksih sinamar unggyannya
marmanira tan pinanggih

Mangkana Ki Bayi ngrungu
aturing putra tanapi
garwa miwah kadang samya
tarlèn sagung para santri
kalangkung pangungunira
kang waspa sami umijil

Tambangraras duk angrungu
aturing ri Jayèngrêsmi
kararantaning wardaya
karasa locitèng galih
kadya mangkata priyangga
nêmpuh ngulari mring laki

Osiking driya ngalangut
kararantan jroning ati
mangkana locitanira
katuwoning raga-mami
tinitah dadya wanodya
datan sinarjon ing laki

Saking gêng cedaning kalbu
tan layak ngong angabêkti
maring priya kang utama
kuciwa angaku luwih
kumudu-kudu ngakênna
rabining janma ngulami

Dhuh kakang pupujaningsun
apa ta tan tulus ing sih
maring cèthinta kasmala
apapa gung nandhang kingkin
paran mendra tanpa warta
rabine tinilar anis

Baya tan sarju maring-sun
luhung pulungên wak-mami
kadadawa larasmara
adangu manggung wiyadi
dhuh gustiningsun priyangga
lunasên ragèng puniki

Tambangraras marêbêl luh
tan kêna dipun-sayuti
angêbêsi jajanira
awlas kang samya umèksi
Ki Bayi sagarwanira
angrês mulat marang siwi

Dadya ris andikanipun
dhuh nini aywa kalantih
anggugu limuting driya
mangsa ta têmbe tan panggih
kalawan ing lakinira
manawa sampun pinasthi

Saking karsaning Hyang Agung
lagya cinoba sirèki
tiniti kasêtyanira
tan wurung bakal mangsuli
lakinta tuhu utama
mangsa niaya ing rabi

Anging wataking aluhung
tan kèrêm wibawa mukti
sêngsêm anèng kahênêngan
kulina sabèng asêpi
lamun wus jumbuh ing karsa
yêkti sira dèn-balèni

Mangkana sang Mangonêng-kung
Nikèn Tambangraras myarsi
pangrapuning ramanira
wontên lêjaring panggalih
katon bingaring kang naya
sumèndhè karsaning Widdhi

Mangkana wus têngah dalu
Ki Bayi dènnya nuguri
nèng wismanira Ni Rara
anèng lêrêm sawatawis
anulya sami bubaran
Ki Bayi kondur lan swami

Para kadang miwah sunu
miwah sagung para santri
sadaya bubaran samya
sewang-sewang maring panti
nahên ta ing Wanamarta
gantya kang andon pasisir

Wau Ki Sèh Amongluhung
anèng Mataram nagari
Ardi-kidul kang jinajah
angungkang urut pasisir
dadya pangèdhêpanira
sagung janma ing pasisir

Anèng Kanigara dhusun
dadya gununganing janmi
gêng luhur ing masjidira
kêbak ingkang para santri
nanging tan tulus santrinya
sarengate bosah-basih

Tanpa tata salatipun
saking kayungyun ningali
kaelokan sukanira
pakartine Jamal-Jamil
akarya pangeram-eram
dadya pangunguning janmi

Atilar salating waktu
sagunging wong tanpa budi
kadya ginêndam ing kêmat
bilulungan sabên-ari
jalu kalawan wanita
tanpa tata laki-rabi

Lir sato pipindhanipun
mangkana Ki Jamal-Jamil
inguja sasolahira
dene ri sang Amongragi
langkung manungku ing puja
tawakup marang Hyang Widdhi

Amapan anèng ing tajug
tan êsah ing siyang ratri
cêgah nadhah lawan nendra
ingkang ginusthi ing galih
amung purnaning sarira
sarana manjing utadi

Kèsthi sêrikirèng kalbu
bêdhahing Giri ing nguni
kasoring sudarmanira
Sunan Giri ing ajurit
binêdhah saking Mataram
Pangran Pêkik kang nindhihi

Dadya tyasira kalamun
jinurung marang ing Widdhi
arsa tandhing amalêsna
mèranging rama ing nguni
nênggih maring Kangjêng Sultan
Agung ing nagri Mantawis

Mangkana Sang Among Luhung
kadya wus rucating dhiri
alingga sarira Suksma
anjajah panimparaning
Jêng Sultan nagri Mataram
datan kasamaran yêkti

Guwa Langse kang tinuju
Song-pati têpining tasik
miwah kawahing aldaka
nênggih pucaking Mêrapi
saparan wus kadhinginan
dening Sultan ing Mantawis

Atilar tatabêtipun
dudubang nêmbe kawijil
asru mèranging wardaya
wau risang Amongraga
dadya gung manungku puja
anèng jro tajug tarêtib

Tan liyan ingkang sinungku
bangkita dènnya ngungkuli
wahyunira Kangjêng Sultan
nênggih nagari Mantawis
kawuwusa duk samana
wus mangsa dèn-asmarani

Kadya pamêkaring sari
gandanya mêrbuk rum ngambar
kasilir samiranane
mangkana wahyuning janma
ingkang wus tinarbuka
kuncaranira manguntur
kaswarèng sajagad raya

Wau risang Amongragi
nurbuwahira kabuka
jinurung ing sakarsane
ginugu saujarira
saciptanira têka
ana sagung kang kinayun
mangkana kaswarèng praja

Gumyahing kanang pawarti
lidhah sinambung ing karna
ujaring wong pasarane
tumêka pangulu praja
ingkang ngrêksa agama
sarak andikaning Rasul
winênang dening sang nata

Wus tetela kang kapyarsa
pangimpunira kang warta
pangulu umarêg age
atur wikan Sri Narendra
Sultan Nyakrakusuma
ing Mataram sang aprabu
mangkana ing aturira

Pukulun jêng Narapati
patikbra atur uninga
kalamun ing wêktu mangke
Ardi-kidul anèng janma
ngaku santri utama
mung kalih sasabatipun
Jamal Jamil wastanira

Saking wetan dènnya prapti
sang wiku paparahira
Amongraga wau Ki Sèh
inguyun-uyun pra janma
urut pasisir samya
sirna kamanungsanipun
tilar sarak Jêng Mustapa

Ambuka kijab ri-ratri
ilmu sikir kang binabar
rinêngkuh kanyatan kabèh
salah-tonne sakèh janma
kaelokaning Suksma
tan ana kang singgun-singgun
ngrasa praptèng kang sunyata

Maèwu-èwu kang janmi
wus katungkul pangidhêpnya
tan mawi wirang isine
jalu kalawan wanita
lare miwah kang wrêddha
lir sato upamanipun
tan ana kang tatakrama

Lumuh ing pakaryan nagri
wus tilar kang bale-griya
tan ngrasa marang ragane
busana sakèh momohan
rinobyong gêgêdhongan
pangrasane sarwa luhung
wus dunung sunyatanira

Duk myarsa wau sang aji
maring sakèh aturira
pangulu lan ngulamane
sigra nimbali sang pata
tumênggung Wiraguna
ingkang tinuju lumaku
lan Ngabèi Wirajamba

Kalih wus sumiwèng ngarsi
aris pangandika nata
wruhanta sira karone
ingsun nampani turira
iki para ngulama
yèn mangke pasisir Kidul
ana santri saka wetan

Sèh Amongraga wêwangi
sabate mung kalih samya
karênan nguja sikire
dadya sinungsung ing janma
maèwu samya prapta
murang-tata solahipun
lali kamanungsanira

Sira karo ingsun-tuding
mulat ing kaananira
kang nèng pasisir dununge
kalamun nyata mangkana
panggiha Amongraga
karana pa kamipurun
mangrurah tataning sarak

Lamun datan angukiri
nglênggana ing dosanira
aywa tanggung sira age
rampungana ing kukumnya
linarung ing samodra
nèng bronjong ywa bisa mêtu
paripurnaning pidana

Lakunira sun-kanthèni
ngulama ing sawatara
manawa ana ujare
angrasa pamurung sarak
adunên wuwusira
lan ngulama ingkang mèlu
lakunira anèng paran

Têlas wijiling sabda ji
Ki Tumênggung Wiraguna
nêmbah sandika ature
kalilan mijil sadaya
lèngsèr saking ing ngarsa
Ki Tumênggung lan pangulu
sadaya sakanthinira

Sapraptanira ing jawi
nulya sanega ing lampah
samapta lan panêkare
mantrinira kawandasa
samya sikêp ing yuda
sadasa ngulamanipun
pinilih ngèntasi karya

Dupi wus samapta sami
Ki Tumênggung Wiraguna
anulya wau lampahe
mangidul sabalanira
datan winarnèng marga
samana dènnira rawuh
ing masjid agung rineka

Anuju suruping rawi
kapyarsa bêdhug tinatap
kadi têngara mahribe
dadya kèndêl lampahira
anèng jawi wiwara
pra ngulama ingkang laju
anglugas busananira

Mawor sakèhing kang janmi
salat anèng masjidira
sasêlingan ing lungguhe
lan sakèhe santri desa
mung ana sawatara
kang sami salat awaktu
anèng jroning masjidira

Watara mung kawandèsi
kang akèh nèng ara-ara
miwah masjid ing natare
jalu lawan wanita
tan ana subasita
samya undhung ganti tanduk
lir raryya lit suka-suka

Busana datan pinikir
satêngah wuda kang kathah
sarwa gêgombal jarike
Ki Tumênggung Wiraguna
lawan pra santrinira
kalangkung pangungunipun
mulat solahe kèh janma

Kadi tan katon pra-mantri
sakèh janma dulurira
tan siwah patraping sato
mangkana sabubarira
ing wanci bakda Isa
Jamal Jamil kang kadulu
pra ngulama mijil samya

Ngumpul lawan para mantri
singit tan mulad sing jaba
mamrih waspada dulune
sasolah sagung janma
ingkang anèng jro sura
pandhapaning masjid agung
Jamal Jamil gya angatak

Kinèn mijilna kêndhuri
kumrubut janma lampahnya
malbèng jro masjid agunge
bali wus ngusung ambêngan
gotongan pira-pira
tumpêng janganan supênuh
wak-iwakan rupa-rupa

Kinêpung sagunging janmi
warata sami anadhah
jalu èstri apa dene
pikun miwah kang sih raryya
dinuman wus warata
nutug dènnira akêmbul
kadya pinasthi tèkira

Wawadhah binuwang sami
marang latar tanpa tata
anulya surut arame
Ki Tumênggung Wiraguna
miwah sakancanira
kalangkung ngunguning kalbu
umulat sasolahira

Tandya gumarubyug manjing
maring masjid uluk-salam
Jamal Jamil wangsulane
kang salam pandulunira
dahat ngunguning nala
anduga yèn ingkang rawuh
carakane Sri Narendra

Dadya lumayu umanjing
atur uninga bandara
marang Sèh Amongragane
kang anggung mupit kewala
samana ingaturan
kalamun ana priyagung
kang rawuh saka ing praja

Saksana dènnira mijil
marang surambi atata
ngancaran lênggah kabèhe
nor-raga ing patrapira
saryya tur manêmbrama
wong praja dupi andulu
wadananing Amongraga

Ing netya lir naraputi
mèh tan kawawa micara
Ki Tumênggung ing driyane
èngêt lamun ta dinuta
dening Jêng Sri Narendra
sanalika srênging kalbu
amêdharkên pangandika

Gya umênyat anèng ngarsi
arum manis wuwusira
hèh rêngên ta sira mangke
sabdane Sri Naranata
dhumawuh pêkênira
mangkana sang Amongluhung
andhodhok lan ngapurancang

Sarwi aturira aris
lah nêdha mugi dhawuhna
Jêng Pamase ing sabdane
gya Tumênggung Wiraguna
andhawuhakên sabda
yèku andikaning prabu
salam mring sira tampa-a

Tur-nuwun Sèh Amongragi
kalingga murda kang salam
saking sabda Jêng Pamase
anambung Ki Wiraguna
dhawuhakên sabda nata
mangkana dhawuhing prabu
maring pakênira nyata

Andangu paraning kapti
pakênira kumawawa
mangrurah tata-sarake
miwah kurang tatapraja
datan atur uninga
anèng ngriki adudunung
ngadêgakên masjidira

Karya pêsantrèn baribin
pangeram-eraming jana
kayuyun kabèh limute
kawasesa sikirira
tan ngrasa lamun janma
winêngku dening sang prabu
ilang rurukuning desa

Sang Nata arsa udani
paran èsthining tyasira
karya gêndra nagarane
apa baya datan wikan
jumênêngira Nata
Sultan Kalipatullahu
tuhu wakiling Pangeran

Amêngku kukuming bumi
warata jajahanira
wijang-wijang ing kukume
lah ta mara umatura
kang kêna sun-piyarsa
Wiraguna wangsul lungguh
mangkana Sèh Amongraga

Satata sila nèng ngarsi
ngapurancang lênggahira
sarwi tumungkul ature
dhuh Kyai atur kawula
datan adawa-dawa
sadaya sampun kadulu
andika pirsa priyangga

Labêting kawula alit
langkung cubluk balilunya
tan wikan anggêr-anggêre
tumanduk wus dadya dosa
marang ing angga-amba
ingkang atumpuk angundhung
awrate among wong kathah

Parandene ing samangkin
Kiyai badan-kawula
amung sumarah karsane
anglampahi kukum praja
tan mingsêt ing sarema
jumurung karsa sang Prabu
tumadhah ingkang pidana

Nulya angandika malih
Ki Tumênggung Wiraguna
punapa andika mangke
wus tan lênggana parentah
dhawuhira Narendra
kang manira êmban tuhu
nindaki kukuming praja

Mongraga aturira ris
tuhu tan ana kawawa
mring Nata malang karsane
aprasasat ambalak-a
dhawuhirèng Pangeran
sintên ta ingkang sumaguh
suminggah anggêring praja

Wiraguna nolih wuri
tanggap para mantrinira
ngajokake baronjonge
samana wus praptèng ngarsa
Tumênggung Wiraguna
lah ta andika lumêbu
dhawuh kukume Narendra

Tan sêgu sang Amongragi
nulya umanjing bronjongnya
mangkana pra santri kabèh
dupi umulat mangkana
gurune pinidana
bubar sadaya lumayu
salang-tunjang padha rowang

Jamal Jamil ingkang kari
arsa wikan wêkasannya
sru sêtya maring gurune
mangkana Ki Wiraguna
wus prentah mêpêtana
beronjongira tinutup
nulya ginotong saksana

Mangidul lampahe sami
maring pasisir samudra
ing Tunjungbang tinujune
lalampah dalu duk prapta
anèng têpi samudra
ing wancine gagad bangun
kang surya tinawêng ima

Tis-tis diwangkara kingkin
tidhêm sagunging dumadya
sirêp tan ana bawane
samodra lêrêp tan molah
kang tirta anglir-gêdhah
ngantariksa angêndhanu
sirêm-sirêming Hyang Arka

Ramyang-ramyang anyênêni
kadya jumurung sungkawa
kang arsa linarung mangke
sèlèh wau bronjongira
nèng gigisik asigra
asru muwus Ki Tumênggung
lah ing mêngko wêkasannya

Pidananing Narapati
tumanduk mring pêkênira
sandhangên lêgawèng tyase
bokmanawa pêkênira
bisa munggah suwarga
saking pambantuning Prabu
amunah druhakanira

Amongraga amangsuli
dhuh Kyai sampun sandeya
sampun kadhadha ing mangke
kathahing dosa-manira
anandhang kang pidana
kawêngku adiling ratu
dadya kamulyaning Suksma

Tan antara andhatêngi
robing alun sing samudra
kadya prabata inggile
manaut ing gisikira
bronjong katarik sigra
manêngah samudra silum
wus musna tan kawistara

Langkung gawok kang ningali
Ki Tumênggung Wiraguna
dadya ririh pangucape
lah sun-sêngguh iku baya
wus uliya sanyata
de lêgawa nandhang kukum
lir Pangran Panggung ing kuna

Lêgawa alêbu gêni
nanging tan bisa tumama
rahayu jro pawaka-ne
sinambi angarang sêt
Suluk Malang-sumirang
dene Mongraga puniku
mina katubing samudra

Tan antara kapiyarsi
uluk salam ngantariksa
dhuh salam-malaekume
Ki Tumênggung Wiraguna
gugup mangsuli sigra
wasalamu alaekum
mangkana ujaring swara

Dhuh Wiraguna Kiyai
aturna bêkti-kawula
maring Jêng Sultan ing mangke
karsane Nata sadaya
wus sami kalaksanan
kasambadan karsaningsun
waluwa saking ing dunya

Eram sagung kang miyarsi
èsmu atis ing wardaya
dadya wangsul age-age
katungka ing tibanira
bronjong kothong binuwang
maring kisma dening alun
tuhu wus gambuhing janma

Mangkana kang cinatur
Jamal Jamil dènnira tutpungkur
sisingitan lampahira praptèng gisik
wikan sakèh kang tinutur
dupi mêsat ingkang bronjong

Kumêlap manahipun
ingkang bronjong mangidul ngalangut
nèng têlênging samudra datan kaèksi
gidhuh ing tyas tanpa sêgu
wong ro anggung dhêlog-dhêlog

Dupi caraka mungkur
pagisikan asêpi asamun
mung swaraning tirta samudra kumrisik
miwah ngin-angin krumusuk
tan ana sabawaning wong

Jamal Jamil ing kalbu
jrih wangsula mring masjiding dangu
ciptanira arsa sung wikan Ki Bayi
Panurta lan garwanipun
Ni Tambangraras sang sinom

Sigra dènnya lumaku
nasak wana mangaler wus laju
sisiliban anut palunguran ardi
datan anurut marga gung
wus anjog desa Badhoyo

Mangetan lampahipun
anaratas Kidang-layang gunung
tanpa lèrèh ing siyang ratri lumaris
datan kawarna ing ngênu
Wanamarta krajan anjog

Sapasar lampahipun
dupi panggih Jêng Kiyainipun
Kyai Bayi Panurta anuju linggih
kalawan rubiyahipun
anèng paningrat amanggon

Ing wanci bakda Luhur
praptanira Jamal Jamil gupuh
santri Luci ingkang angirit mring wuri
kagyat Jêng Kiyai dangu
sumêdhot raosing batos

Jamal Jamil agupuh
asadhêpêg lênggahirèng ngayun
parêmbèyan umatur pan sarwi tangis
magêp-magêp wuwusipun
tan cêtha tansah galolo

Ki Bayi aris muwus
lah sarèhna kariyin ywa tutur
tan tetela mundhak angrêrantan ati
nangisa dèn-kongsi tutug
tutura dipun-cumêplong

Ki Bayi sigra nuduh
animbali para kadangipun
putra jalu kalawan ingkang pawèstri
sadaya wus prapta gupuh
nèng ngarsa sarwi cumadhong

Jêng Kyai ngandika rum
lah ta kabèh rêngênta ing tutur
lamun iki Jamal Jamil lagya prapti
dènnira nis atut pungkur
marang Ki Sèh angaloyong

Durung kongsi atutur
ing pawarta sadaya maring-sun
de-kasaru tangisira andarwili
tan cêtha ing wuwusipun
sun-atag dimèn akatog

Ing mêngko baya uwus
tangisira tutura sirèku
Jamal Jamil anêmbah anuli angling
dhuh Ki Bayi amba matur
kawula umiring manggon

Nèng Mataram jinujug
Ardi-kidul ing Sêmanu dhusun
putrandika dadya panguyuning janmi
angadêgên masjid agung
gangsal plênèng dènnya mandhok

Anulya tampi bêndu
ing Jêng Gusti anduta tinuduh
anyêpênga putrandika wus lumirig
winot baronjong linarung
nèng Tunjungbang samudra rob

Wus sirna anèng ranu
putrandika tan wangsul kadulu
wangsulira kang duta maring nagari
kawula kalih alaju
mariki arsa tur wartos

Samana kang rumungu
ing pawartos wau sirnanipun
Seh Mongraga linarung têlênging tasik
sadaya mawêtu êluh
Tambangraras andarodos

Sadaya tanpa muwus
lêg ing driya rinasa kadaut
sru sungkawa ing nala anggung matistis
lir sinambêr gêlap luput
tinêbak tuna dening mong

Antara dangunipun
Kyai Bayi nulya ngandika rum
lah ta uwis datan kadawa pinikir
ing wuri bae rinêmbug
sumarah karsaning Manon

Mungguh ing titah tuhu
datan bisa suminggah ing tamtu
papasthèning Hyang ingkang kinanthèkna nguni
tinulis ing Lohkil-makpul
mung sadarma solahing wong

Pra kadang miwah sunu
tan ana ngling sadaya tumungkul
datan bisa ing wuwus yèn angluwihi
nanging sru wêlasing kalbu
maring putra kadang wadon

Kadaut rasanipun
têpa-têpa rasanirèng kalbu
mungguh èstri ingkang nêdhênge papasih
lan lakine dadya guru
kang wus sinêtyaning batos

Ing mêngko dadak pugud
kang sinêtyan tan ana kadulu
dadya wau sagung ingkang amiyarsi
mung Nikèn paraning kalbu
sru wêlas rasaning batos

Lir murcatma satuhu
Tambangraras tan kêna amuwus
pêt kasaput kapêtêking nala atis
anggêblag dènnira lungguh
tan èngêt maring kang katon

Sakala dadya kantu
Ni Malarsih ingkang cakêt lungguh
langkung gugup sadaya gita nyakêti
sinotyan wadananipun
dangu datan bisa anon

Pinêtik karnanipun
ingkang kering dening ingkang ibu
dangu-dangu èngêt nulya angalilir
aririh ngucap tangawut
angudubilah saeton

Wus kinèn ngunjuk ranu
radi lêrêm ing panggalihipun
gya ingatêr kondur ring rama ring panti
mangetan ing wismanipun
para tuwa gung ngaroyom

Ni Daya Sumbaling ku
kang wawarah sakèhing pangrapu
winursita Kae Bayi lan pra ari
miwah kalih ingkang sunu
kang anggung mangun wiraos

Mring putranira wadu
dènnya mamrih utamaning laku
para ari tansah anglipur panggalih
dhuh Kiyai kang saèstu
mênggah ingkang putra wadon

Tan ceda warnanipun
lan utama ngalim maring ngèlmu
datan kurang ing wuri kang angajêngi
anganti lêrêming kalbu
putrandika kang sayêktos

Jamal Jamil sumambung
dhuh Kiyai kalilana ulun
arsa pamit wangsul maring Karang nagri
ing ngriki datan sakantuk
sanès asal-amba yêktos

Kiyai ngandika rum
lamun kêna rika ywa kasusu
mentar saking Wanamarta dipun aring
nging Jamal Jamil andarung
kumêdah anuli bodhol

Ki Bayi dadya asung
sarananing lampah mangka sangu
kalihdasa sêmat kang salaka putih
wus tinampan kalihipun
gya pamit anuli bodhol

Datan kawarnèng ngênu
Jamal Jamil mangkya lampahipun
Wanamarta ingkang gung nahên rudatin
nahên ta ingkang winuwus
ingkang amucung lalakon

Kang cinatur carakanira sang Prabu
ing nagri Mataram
pinrih mariksa ngukumi
solahira kang aran Sèh Amongraga

Ardi-kidul
kukuwu desa Sêmanu
dadya pangulunan
sakèh wong urut pasisir
mulang-sarak ilang pranataning janma

Ki Tumênggung
Wiraguna kang tinuduh
lawan Wirajamba
mangka kondhanging tinuding
sapanêkar mantrinira kawandasa

Kanthinipun
ngulama sadasa sampun
prapta ing dunungnya
Amongraga lan pra santri
nèng Sêmanu masjide gung Kanigara

Wus kapikut
Amongraga dadya anut
binronjong saksana
binêkta marang ing gisik
nèng Tunjungbang linarung marang samodra

Wus sinaut
ing alun sagara kidul
sirna nèng samodra
kari bronjong nulya bali
tibèng gisik undure sagunging duta

Lampahipun
samarga-marga cinatur
pangunguning driya
sirnane Sèh Amongragi
nèng sagara nyabawa datanpa rupa

Baya iku
tetela wus mulya tuhu
manjing waliolah
sarira Suksma tan kèksi
wus tinêkan gagayuhaning ngulama

Para kaum
ngulama kang samyandulu
kaanan mangkana
ketang lamlaming kang ati
mung Tumênggung Wiraguna tanpa ngrasa

Sigra laju lampahira tan cinatur
praptaning Mataram
marêngi suruping rawi
samya mulih sadaya asosowangan

Enjingipun
wangsul angumpul sadarum
anèng pagêlaran
marêngi Nata tinangkil
tinimbalan sadaya mring ngarsa Nata

Praptèng ngayun
sang Nata nulya andangu
paripurnanira
dènnira samya tinuding
Ki Tumênggung Wiraguna awot-sêkar

Dadya matur
sasolahira tinuduh
wiwitan wêkasan
sadaya katur sang Aji
langkung ngungun sadaya ingkang miyarsa

Mung sang Prabu
ingkang mèsêm jroning kalbu
aris andikanya
marang kang samya sumiwi
wruhanira yèn ingsun tan ngukumana

Kang kadyèku
awit ana aturipun
gugating ngulama
ngrasa cinamah ing janmi
murang sarak agama ingkang minulya

Jatinipun
Amongraga kang satuhu
marma nèng Mataram
ngubalakên ngèlmu sikir
mèt dhadhakan sampurnaning raganira

Amung ratu
kang wênang nampurna iku
tutuging kasêdya
ingsun amung anuruti
pamintane kang wus dadi lakunira

Iya iku
laku kang manggon satuhu
wêkasaning janma
ingkang wus gayuh utami
nora dosa dudu kukuming nagara

Marmanipun
Amongraga duking dangu
sasirnaning raga
kabuncang sajroning warih
angalela sarira-Sukma nyabawa

Darbe atur
marang panjênênganingsun
ngaturakên salam
tanapi narima yêkti
de sanyata kasêmbadaning parasdya

Kang rumungu dhawuhira sang Aprabu
wimbuh sukarêna
pangungunira tan sipi
wus kalilan undure para caraka

Tan adangu jêngkarira sang Aprabu
kang niwa bubaran
gung alit samya umulih
sowang-sowang maring wismane priyangga

Tan winuwus
malih nagri ing Matarum
jênêngira Nata
Jêng Sultan Nyakramartani
tata têntrêm kanthi sêmbadaning karsa

