purwaning sêkar gambuh
kojah saking kang para mukminun
sarupaning kôndha sinawung ing gêndhing
dhangkal siguge ing têmbung
tumanggah suka winaos

saking tyas mudha punggung
gagap-gugup panggagaping kalbu
bunêk ingkang wardaya tan anyingkabi
binanjur-banjur anglantur
tan wruh yèn dadya gêguyon

yêkti sakarsanipun
parotama sujana linuhung
asrah jiwa raga kang amurwèng tulis
asung wulang asung guyu
apa sakarsane kono

kinênan nora luput
puputêna tan kiranging tutur
sarta sêrik rêksanên cupêting krami
wêwahana kirangipun
ing karsa ywa walangatos

tatkala murwèng kidung
Sêtu Êpon tanggal ping nêmipun
wuku Bala Rabingulakir Jhe warsa
sirna bayu pandhitèku
windu Kunthara ing mangko

mangkana kang tinutur
dadya dongènging para linuhung
amardyèng tyas sarasa rasaning nguni
nênelakkên milanipun
ya ta na buron sawiyos

si kancil wastanipun
yèn ing sato kuncara sinêbut
luwih akal sarekal kabayan kancil
culikane amasêmu
ubêding basa ginugon

lèrèh wêwatêkipun
nora tanggung barang pikiripun
têgêg dora dorane anêmbadani
datan kewuhan ing wuwus
wasis saliring pakewoh

kabisan sadayèku
gama drigama gêmêt kinêlun
pêpunggêlaning dadi tan kêna lali
linalêmês amrih patut
tinamakakên ing kewoh

mangkana kang winuwus
kalanira si kancil puniku
anèng wana si kancil eca alinggih
tan adangu nulya ngrungu
swarane si macan gembong

anggro gêrêng gumludhug
macan ika angombang ambarung
gumalêgêr kadi ngoyagna pratiwi
kumêsar gêgithokipun
si kancil kagyat dharodhog

sigra anyandhak gupuh
roning bêndha kuleyang sinambut
kêbat-kêbut si kancil angêngêbuti
talethonging kêbo dhanu
si kancil linggih margogok

tansah akêbat-kêbut
kopat-kapit solahe sumrikut
tan antara macan gembong prapta nuli
asru ing pangucapipun
hèh kancil ingsun atakon

apa sira dhêp iku
kinêbutan tan anduga ingsun
solahira rêkasa ingsun tingali
lenggak-lenggok pacak gulu
cilik mênthik leyad-leyod

tiru kang agêng luhung
nora prênah yèn agawe lagu
mung gunamu bênêre lumaku ngiplik
èndhèk cilik apa iku
kinêbutan lenggok-lenggok

kancil sru sauripun
bênêr macan tan wêruh ing rêmbug
mung wêruhmu gumrubyug amburu gênjik
adoh ing prentah sirèku
kudu-kudu arêp wêroh

mênênga bae busuk
basa iki iya kang sun tunggu
ngong kêbuti jênang arane puniki
mulane prêlu sun tunggu
jêr prentahe nabi katong

apitaya maring sun
Nabi Suleman parentahipun
ingsun kinon atunggua jênang adi
dadak kang kaya rupamu
anyêlaring derang-derong

lorèk têkan êndhasmu
môngsa bisaa sira atiru
kaya kancil cilik-cilik misesani
kinathik dhêkêt ing ratu
tur pinitayan wêwados

si macan malih muwus
kaya apa rasane puniku
kang sira dhêp pan sarwi sira kêbuti
bok iya lilanirèku
ngong ngicip kêdhik kemawon

kancil sumaur bêkus
jêrku apa si macan ambêrung
nora bodho dhapurmu pating cêlaring
cocote tan bisa nyêrung
rarêksan kudu binadhog

dhuh dene enak-enuk
ngong kang ngadhêp tan kuwasa dumuk
sajêg-jêgku durung mangan jênang iki
sira ingkang lagi wêruh
ujug-ujug kudu nyaplok

yêkti ajrih katèngsun
marang kang kongkon tur ratuningsun
Jêng Suleman ratuning sarwa kumêlip
tan wêdi kaya raimu
macan êndhasmu didhêplok

ing alu sangalikur
kumur-kumur ajur dadi bubuk
bok jajalên badhogên jênang puniki
tan wurung mêngko cocotmu
gubras ngong dulang talethong

macan gembong duk angrungu
krodha wêngis buka kukunipun
siyung mingis sarya sru dènira angling
lah kancil mêngko tan wurung
êndhasmu ngong caplok-caplok

apa kokira ingsun
wêdi marang sira pangrasamu
wong tinêmbung ing aris sangkaning bêcik
têka kakehan cêlathu
angajak rukêt prang popor

apa ing sagêndhingmu
payo kene ngadu tosing balung
lah dèn age aja kakehan kucimik
kancil alon sauripun
dhuh gembong aja salah ton

yèn sira kudu-kudu
arêp wêruh iya rasanipun
jênang adi pan ana sarate ugi
amrih tutug sakarêpmu
mêngko ing sapungkur ingong

mêngko ingsun ngalualah
ingsun lunga saking panggonan ngriki
yèn wus lunga raganingsun
adoh saking gon jênang
iya nuli badhogên rarêksaningsun
êntèkêna iya uga
dèn gêmêt aja na kari

aja nganggo taha-taha
miwah aja nganggo nolih ing mami
ya ingsun ingkang tumangguh
yèn dadia dêduka
nanging iya aja wêruh mataningsun
yèn sira amangan jênang
tulah sarike ngong indhit

kancil sigra dènya kesah
kawarnaa wau kang anèng wuri
macan gembong gupuh-gupuh
sigra angokop jênang
tan sarônta tan kinêcap lajêng kolu
talethong kang mindha jênang
praptèng gulu dèrèng kongsi

praptèng wadhuke si macan
datan eca kinêcapakên pait
si macan mutah rêmpêlu
rontog sining jaringan
giro-giro si macan angamun-amun
hèh kancil bilai sira
ngêndi gonira kapanggih

kancil bisa ngapus krama
têka gawe-gawe guna mamengin
tinjaning kêbo andhanu
pinêtha-pêtha jênang
jênang adi ujare kagungan ratu
macan gembong sigrah kesah
angulari maring kancil

kunêng kang lagya lêlampah
macan gembong samarga muring-muring
si kancil pan sampun rawuh
satêngah wana wasa
awas mulat ana ula sawa turu
anglêkêr sawêr punika
adhining pucang gêngnèki

si kancil langkung sayahnya
sigra lèrèn anata ambêkannèki
lan anganam driyanipun
manawa tinututan
mring si gembong aja kongsi dadi nêpsu
si kancil sigra alênggah
ula turu dèn adhêpi

lênguk-lênguk sôngga uwang
pan anyingkruk kadya anênunggoni
pantês parentah ing ratu
kancil kang linakonan
kunêng kancil ya ta kang bangêt angruruh
si gembong anulya prapta
jumujug ênggoning kancil

kang atunggu sarpa sawah
macan gembong asru dènira angling
lah si kancil anèng ngriku
bilai mêngko sira
ngong kalêthak jêr sira sok ngapus-apus
pasang-pasang tan pasaja
gawe busuking sêsami

tan ana pintêr mung sira
sapa rêna iya pinakan tai
si kancil ika angrungu
alon ing saurira
lah ya gembong apa ta cacad ingsun
mau ingsun wus wêwarah
talethong marang sirèki

jêr sira pijêr angkara
nora pintêr nitèni ala bêcik
cêlathu nora dèn rungu
kupingmu kuping tiwas
nadyan matamu jêr mata busuk
mau pandêlêngmu apa
apa tan sira kawruhi

yèn ika tinja maesa
sira iku tan wruh ing bênêr malih
ingsun iki lagya ewuh
pan lagi tinanggênah
atêtunggu iya kagunganing ratu
gustiku Nabi Suleman
punika aparing kardi

ana ingkang sabuk sarpa
kinon tunggu punika maring mami
apa matamu tan wêruh
yèn ana lêlêngkêran
yèn marene sira aja sêru-sêru
lawan aja cêdhak-cêdhak
puniki uga malati

lan aja cangkêm bêrabah
yèn rêkasa bok sira kênèng sarik
rêksanên awakirèku
sira anaking macan
kakèkira ninèkira macan tuhu
tan pantês saba nagara
pantês sabamu wanadri

dadak kudu arêp sira
tiru kancil kang moncol ing budi
manawa ana karyamu
lah ing kono mandhêga
lah dèn adoh aja cêdhak lawan ingsun
manawa kêna ing walat
datan kêna dèn tambani

dadya macan tyas sandea
dadya kèndêl macan panabdanya ris
lah iya kancil sun turut
nanging ngong wêcanana
kang satuhu apa arane puniku
lêkêre upama ula
saking doh ingsun tingali

kancil ika malih mojar
mau tutur ingsun marang sirèki
puniki kagungan ratu
Kangjêng Nabi Suleman
sabuk sarpa namane têtunggon ingsun
macan gembong sigra mojar
hèh kancil sun jaluk ugi

suka lêgane tyasira
ingsun arsa wruh rasane mangkin
anganggo sabuk puniku
ngong jajale sadhela
sira kancil anyêntak pamuwusipun
andarung sirèku macan
arêp agawe bilai

rarêksan rêp sira rusak
sira macan têmbunge ngasih-asih
ora-orane puniku
yèn ingsun angrusaka
saking arsa wêruha rasane iku
nganggo panganggoning raja
dene anèh ngong tingali

lèrèk lurike mararas
sira kancil alon dènya nauri
lah iya ing sakarêpmu
yèn ingsun madonana
bok kapindho kaya ingkang mau-mau
salah tômpa atinira
nanging ta wawêkas mami

dèn bisa rêksa-rumêksa
wajib sira rumêksa maring mami
ingsun angrêksa sirèku
yèn sira kudu jajal
arêp nganggo barang kagunganing ratu
aja suwe-suwe macan
yèn suwe ambilaèni

angkêr kagunganing nata
wus dilalah têka salah panggalih
ana wastra katon gênuk
gênuk katon kêmlaka
pan kêmlaka dilalahe katon alu
miwah alu katon ula
iku erang-erang mami

môngsa bodhoa sira macan
ing pangangkah-angkah anèng sirèki
sabarang karsamu iku
yèn mantêp sarta tekad
kaya-kaya kadadèn ing karsanipun
lah uwis ngong pamit lunga
macan karia basuki

kancil sigra dènya kesah
kapiandhêm ya ta kang anèng wuri
si macan gembong agupuh
marêpêk mêndhak-mêndhak
mindhik-mindhik dingkik-dingkik lampahipun
ririh tan pati rêkasa
amarani sarpa guling

duk praptanirèng prênah
sarpa nendra ngalêkêr dèn tingali
macan gembong mangu-mangu
mangun ardayèng driya
kang kaetung amung kancil wêkasipun
dene iki katon ula
ngalêkêr ingsun tingali

kang sarpa sigra cinandhak
pan ingubêdakên lambungirèki
wêtênging macan puniku
kagyat sarpa kang nendra
duk sinêndhal pan dadya pêluk-pinêluk
udrêg pan sêndhal-sinêndhal
dadya satêmah ajurit

sarpa lan si gembong macan
cinarita rame awawan jurit
wasana uwal lumayu
si macan nêbas-nêbas
èstu sarpa panyanane sabuk tuhu
panggalihira si macan
saking wingit malih warni

agundham saparanira
giro-giro gora rèh gêgêtêri
macan gembong kagum-kagum
garumbul sinusupan
êmbês-êmbês jurang-jurang singub-singub
kunêng palayune macan
ya ta kang cinatur malih

si kancil dènya lumampah
têngah wana lami dènya lumaris
ya ta aningali kayu
agung kaliwat-liwat
amrabatang dèrèng lami rêbahipun
nglêgarang têngah papringan
rungkading kayu nibani

satêngah-têngah dhapuran
lir piniyak kiwa têngêne nisih
saking gêng dhapuripun
pring ika agêritan
angaubi marang prabatang puniku
si kancil bungah tyasira
sigra dènya ucal margi

saking oyod randhu wana
sigra minggah kancil wus prapta nginggil
wod-wodan sadangunipun
urut kayu prabatang
culat-culat si kancil kêsêl angaub
sarwi nganthuk acêklukan
gembong kang cinatur malih

mring kancil angônta-ônta
duk samana lampahing macan prapti
panggenaning kancil ngaub
anggro kagyat anjola
lah nèng kene si kancil katêmu nganthuk
bilai antakanira
sajêgmu ngapus-apusi

kancil gupuh saurira
iya macan lami ngong tan kapanggih
lawan sira mitraningsun
macan padha raharja
salamine sira pisah lawan ingsun
sun puji lah sira macan
sokar kapanggih basuki

kinalulutan ing wôngsa
sanak-sanak sato wanadri
dinulura sakarêpmu
suka nadhah-nadhaha
mangan nendra ing siyang pantara dalu
lêmua sariranira
aywa sangsaya ing galih

lah ing mangke sun wêwarta
marang sira rèhning wôngsa sayêkti
lami pisah mangkya pangguh
ingsun kalawan sira
pan ing mangke ingsun iki wuwuh-wuwuh
sih pracaya ing narendra
Jêng Suleman nabi mami

ratu-ratuning sajagad
ingsun kinon tunggu tan kêna mulih
saking ngriki praptèng besuk
sabanjurewak ingwang
pinasrahan salomprèt kang muni barung
sumêrit kadya gamêlan
piniyarsa milangoni

macan gembong dhêsêk mojar
hèh ya kancil kapriye rakitnèki
gêgadhuhanira iku
salomprèt Jêng Suleman
yèn atutur sirèku gawe kilayu
akarya nunut ing driya
bisa gèndèng-gèndèng ati

apa iku lambenira
lambe gêndam matamu mata dhêsthi
dene ingsun lagi ngrungu
iya ing tuturira
raosing tyas lir cêngsêming wanodya yu
si kancil acukakakan
gumuyu abêlik-bêlik

nora si kaya mangkana
tutur yêkti marang sira puniki
macan ika malih wuwus
dhuh kancil sanak ingwang
bok iyaa ingsun wènèhana ngrungu
swarane salomprètira
kagungane kangjêng nabi

kang anèng ori gadhuhan
sira kancil nauri panabda ris
hèh macan gembong puniku
sayêkti nganggo beya
lamun sira parikudu arsa ngrungu
marang saloprèt gadhuhan
macan gembong ngasih-asih

dadya silih mangkonoa
sun lakoni apa beyane kancil
si kancil alon sumaur
iya dèn rèrèh macan
iki lingsir durung kalamangsanipun
mêngko yèn wis baskara
rada wayah ngandhap kêdhik

nuli ilatmu dèn dawa
mele-mele èlèdêna ing ngriki
tèmpèlêna dipun gupuh
ing pring kang agung panjang
kang lêlakèn anggêrit salaminipun
tèmpèlna ing lowah-lowah
lêlowahing bambu laki

macan anurut kewala
tan antara Ywang Baruna gumingsir
wus ing ngandhap wayahipun
si kancil sigra ngucap
lah ta nuli lêkasana dèn agupuh
aja sira lunga-lunga
ingsun arsa adus dhingin

marang bèji pinggir jurang
anglakoni macan sarèhing kancil
wus dèn ulur ilatipun
tinèmpèlakên sigra
tan wiweka amung kupinge puniku
kang ginita mrih miyarsa
si kancil sigra malêncing

lumayu marang lêlêbak
mring pêpundhung kancil ngungak-ungaki
sarta matak ajinipun
singsot samarga-marga
klanthang-klanthung si kancil amangu-mangu
ngêntèni praptaning barat
tan antara nulya prapti

angin mêsês bayu bajra
lir pinusus anrajang pring anggêrit
sumêrit sora karungu
tugêl ilate macan
sru kapipit pinarêngan ilatipun
sakit panggundaming macan
anjola ilate sêbit

lir pinêthèt pangot waja
ajur amoh sarirane kênèng êri
babak bunyak kagum-kagum
asru panangisira
macan gembong palayune numbuk-numbuk
jurang-jurang tan kaetang
kali-kali dèn gêbyuri

garombol bobol tinunjang
macan gembong nanêdha mring Hyang Widi
ya Allah kang Maha Agung
mugi angadilana
botên pisan botên pindho damêl busuk
atombok sakiting badan
kancil agawe bilai

buh-imbuh susah king jagad
raosing tyas lara kapati
tan ana tambanipun
puniki wuwuh bunyak
ajur amoh sarira tan ana kantun
têkan ilat iki pêgat
si kancil kang umôngka wit

walêsên sakiting badan
dèn karasa susah sakiting galih
lah dèn kadya badan ingsun
sun têdha ing Hyang Suksma
luwihêna ing wêwalês susah ulun
si kancil culika dahat
pucungên satêngah mati

kunêng wau macan langkung kawlas-ayun
ya ta kawuwusa
si kancil kang luwih julig
lampahira nêdya anjog ing padesan

tan cinatur ing marga lampahe rawuh
têgal patimunan
sami pan ing wana asri
ing têgêse pinggir wana tarataban

punang dhusun ragi têbih prênahipun
manggih patimunan
nuju nêdhêng wohnyandadi
duk sumêrit wayahe timun punika

kancil langkung sukane ing manahipun
manggih patimunan
dhasar sayahe wus lami
sabên dina bêdhah pagêr patimunan

kancil wau mêmilih sasukanipun
suka amêmangan
dhasar timun wohnya dadi
sira kancil nutugkên sukaning driya

mangan timun mung kêdhik ingkang ginugut
tur kinêpah-kêpah
cinêcêp duduhe kêdhik
wus pinêthik cinokot kêdhik binuwang

timunipun kang binuwang ngumbuk-umbuk
nora ngeman-eman
mampang-mumpung akèh iki
pêpanganan mung mêthik nora kangelan

ora nandur nora bubut sukêtipun
timun ambuwang pah
ciptaning kancil mung mêthik
kangelane mung bubrah pagêr kewala

ya ta wau kang duwèni têgal rawuh
marang patimunan
timun rusak dèn tingali
ingidêran kabèh têgal patimunan

timunipun mratani kèh pating galundhung
angumbuk-angambak
ing têngah tanapi pinggir
siya-siya pangamèke tan sumanak

ya ing besuk antinên kancil sirèku
nora wurung kêna
ing pulut ingsun pasangi
nulya mulih manungsa kang duwe têgal

tan adangu praptèng wisma ngundang gupuh
anake wanodya
kinèn mêndhêt pulut aglis
pulut bêndha kang cumanthèl kulon lawang

wusnya katur ing rama tinampan sampun
dènya reka-reka
kadya manungsa mêmêdi
kang kinarya si manungsa wangunira

dados sampun binalonyo pulutipun
anulya pinasang
marang patêgalan aglis
anjênggêrêng rupane kadi manungsa

wus pinungkur mêmêdi pasangan pulut
anèng patêgalan
manungsa wus dangu mulih
kunêng malih si kancil kang kawuwusa

wanci eyub baskara lingsir puniku
kancil sigra mêdal
saking garumbul kuliling
midêr-midêr marang têgal patimunan

kagyat dulu si kancil pangraosipun
yèn ana manungsa
saking doh mata kapèni
lamat-lamat kaya dudu kaya iya

mandhêg-mangu si kancil ing lampahipun
sakêdhap angungak
sigra dènira andhêlik
ngulap-ulap si kancil sadangunira

mangu-mangu si kancil kèndêl adangu
ngudikèng wardaya
yèn nyata manungsa yêkti
pêsthi obah lunga saking ing panggonan

iku dudu sun tingali nora maju
eca malangkadhak
nulya ana angin midid
mayug-mayug mêmêdi lir jumangkaha

kancil gugup andhêlik maras kalangkung
dangu ingantosan
moyag-mayug tan lumaris
angin aris angirid gandaning sêkar

marbuk arum nanduki grana wèh rum-rum
rumêsêp wardaya
mangkana kancil kang dhêlik
nir ing kingkin wêkasan suka ing driya

pan kapanduk gandaning sêkar rum-arum
kadi manggih rêtna
sawukir kancana rukmi
manggut-manggut si kancil sigra marêpak

mring gonipun mêmêdi pasangan pulut
kang mindha manungsa
marêk dèn iling-ilingi
èstu lamun mêmêdi dudu manungsa

kancil muwus kaya manungsa rupamu
mêmêdèni bocah
têka mêmarasi kancil
dene ingsun parêki nora ngapaa

yèn dinulu saking doh lir wong satuhu
anjêjêr kewala
mayug-mayug mêmêdèni
malangkadhak dhèk èri kaya gupala

lah dèn gupuh anyêkêla nubruka bruk
sun rewangi jegang
mara nyêkêla cuwit
dumèh kancil jêr iki kancil kabayan

lêbih baud sarekaling kasap lêmbut
budi akal wadhag
godhag-gadhug dhasar wani
wani kandhas ing pakewuh wuwuh apa

rêraimu ngajak apa sira iku
apa palajêngan
kêbat êndi lawan mami
singa kalah ing kene lah dèn bèrèka

suka langkung si kancil tambuh gènipun
sukaning wardaya
culat-culat nyênyumbari
têtêgaran saking wuri praptèng ngarsa

mèh kadumuk si kancil akêmpus-kêmpus
pulut dinamonan
sarya sru dènirambithi
lah ta mara gupala gupuh malêsa

pan kumênul wêtênge kêna akukuh
datan bisa uwal
si kancil angucap bêngis
lah uculna wong rupamu kaya rêca

rêca budhur blêgadhur wêtêngmu jêmblung
anggujêngi tangan
tur mêngko sun jagur malih
iya iki wêtêngmu kang ambalêndhang

tanganipun si kancil tan kêna ucul
kêmuritên ing tyas
kang kiwa ambithi malih
pan kinayang wêtêngipun ingkang kêna

kênèng pulut tangane karo akukuh
datan kêna uwal
kapulut tangane sami
krodha ngiwung si kancil sigra andhupak

sikilipun karo sru pamancalipun
dadya kapulutan
gut-gutên tandanging kancil
sarya kukuh ngranuhi si pulut bêndha

sangkin glaprut sangsaya ing kukuhipun
si kancil garonjal
mucicil tan kêna kokih
kêthip-kêthip si kancil matane kêna

têmah lêsu si kancil nir krodhanipun
pasrah ing Pangeran
rumasa kèh dosanèki
anêlôngsa nangis sajroning wardaya

sênggruk-sênggruk si kancil adrês wêtu luh
saking matanira
tarocosan sru anangis
langkung susah sêsambate mêlas-arsa

ya Allahu culêna saking ing pulut
luwih saking lara
sariramba kabèh iki
kapulutan tan bisa osik satuma

têmah lamun kawruhana uga ulun
marang pun manungsa
ingkang aduwe piranti
datan wande wêkasan badan pinurak

dhuh Hyang Agung rêksanên amba pukulun
tobat botên nêdya
amriha kula ming kalih
kalêpatan kadi kang wus kalampahan

anglêlantur ing pikir kang saru-saru
rusak ing têmahan
yèn nêmahi ala gusti
tan ngrêmpêlu kawula ming kalihana

nêrak numbuk ing sukêr sirik nalutuh
tan pedah nèng donya
nyanyah-nyunyah nyulikani
kênèng siksa siniasat ngalam donya

nyonyo agung marang samining tumuwuh
wuwuh tan prayoga
yogya tuwan anglunasi
rinarunga pun kancil cêla candhala

inggih langkung karsa siyang lawan dalu
datan nêdya bôngga
ing karsa sang murbèng bumi
suka lila kinarya lèmèk naraka

aywa megung saking jahnam sèwu taun
ulun yèn nêdyaa
aniaya ing sêsami
samining kang tumitah ing bumi pala

anênuhun aksamanira Allahu
ingkang sipat rahman
manira anuwun ing sih
susah ulun sampêlah gya luwarana

lah dèn gupuh pêcatêna saking pulut
kang mulêt ing ôngga
inggih ingkang anggubrasi
sariramba kalumut dalasan mata

cangkêm irung sikil tangan kalihipun
puniki sadaya
badan sakôjur tan kari
rinakêtan inggih dening pulut bêndha

dhuh Gustiku ya Allah kang Maha Luhur
ingkang sipat murah
kawulane nuwun ing sih
langkung sakit pun kancil lah êndhanana

lara ulun saking lêlêbêting pulut
tan kawawa nandhang
dhuh Gusti kang sipat rakim
dasihira kancil dèn parêkêna

ing bêgja gung jabudên saking ing pulut
luwih laraningwang
kawula botên kuwawi
uwalêna saking piranti manungsa

sakêlangkung sèwu sêdhih susah ulun
lah lah tulungana
ya Allah kang Maha Suci
cêlakêna pun kancil ing kanugrahan

dhuh ta ulun dohna bilai sing pulut
lêtana sagara
dhuh Gusti kang Maha Asih
sih muliha mring pun kancil dasihira

inggih ulun rêksanên bilai agung
iya Gusti Allah
nuli luwarana mami
minulyakna pun dasih gya luputêna

sing baya gung kang bêbayani pukulun
linêkêt sinunga
kanugrahaning Hyang Widi
duhkitèngtyas tuntasên gya bebasêna

nutuh-nutuh si kancil ing awakipun
kathah kang karasa
kunêng kang langkung prihatin
sira kancil kang kêna ing pulut bêndha

gantya wau cinatur manungsanipun
kang aduwe têgal
wayahira rare giring
sigra kesah arsa tilik patêgalan

prapta gupuh ningali pasanganipun
ingkang pulut bêndha
èstu lamun angsal kancil
langkung suka manungsane mêmêndhapan

lampahipun sarwi gamêlan punika
ing cangkêmnya sora
unining gamêlan lathi
têtayungan nyêlaki pasanganira

bêndha pulut wus praptèng gon kancil gupuh
dènya ngênul êndhas
êndhas kancil dèn kênuli
kênal-kênul êndhase dadi gamêlan

êgongipun êndhasing kancil nal-ênul
kalih kupingira
sinalênthik kanan kering
nang ning nang nong môngka riciking gamêlan

nang ning nang gur nong ning ning nul nang nil nol nul
kênang kênèng kênong
si kancil matane dhêlik
kênal kênil si kancil matane mlerok

sarwi muwus lah rasakna besuk esuk
enak baya enak
rasaning timun sumêrit
jinalajah sirna timun satêgalan

kinalêthus mendah dene ayêmipun
jêr tan nandur sira
rasakna ing benjing-enjing
sun pêpurak êndhasmu sun gêcak-gêcak

apan nuju êmbène barêsih dhusun
yèn aja wêngia
kasêlak sidhêm Hyang Rawi
pan saiki sun purak tan nganti rina

saking iku lêga-lêgane tyas ingsun
luwih saking panas
aningali sira kancil
nyênyuwani anglêburi têtanduran

kancil sampun pinêcat saking gon pulut
ginawa mring wisma
sapraptaning wisma nuli
nguwuh-uwuh marang anake wanodya

age kulup marenea rara gupuh
ingsun olèh bêgja
wus bêgjaning sira gusti
olèh kancil pasangane pulut bêndha

lah dèn gupuh ing kene kurungan susug
dimèn benjang-enjang
iya sinambêlèh iki
lah tutura nini marang êmbokira

dimèn iku angrakita bumbu-bumbu
amarud kalapa
nanging wènèhana kunir
dimèn kuning ngilangkên amising gônda

duk andulu putrèstri suka kalangkung
marang ingkang rama
pasangane olèh kancil
kancil lanang sigra kinurungan

wus barukut kancil kinurungan susug
rapêt tan arênggang
kancil sadalu tan guling
mêrêm mêlik umure kari sadhela

nèng jro susug ing pawon panggonanipun
gantya kang kocapa
ingoning manungsa lami
asu lanang ulêse bêlang wayungyang

lingsir dalu si asu arêp aturu
mring panggonanira
sabên-sabên yèn aguling
marang pawon iku panggonane lama

kagyat wau ana gumrêmêng kadulu
sigra pinarpêkan
si asu nyapa aris
dene iku si kancil kang kinurungan

anèng ngriku nulya si kancil sumaur
lah ta asu bêlang
tan angrasakkên sirèki
apa sira nora ngrungu pisan-pisan

lamun ingsun iya arsa pinèt mantu
mring kang duwe omah
ya anake wadon iki
ingkang kuning jêkining maksih parawan

lah puniku kang amipis marud-marud
saji-saji kathah
sesuk arsa narimane
ingsun lawan anake ingkang wanodya

pan puniku kunir kèh jagane lulur
luluring sarira
dimèn wuwuh ayu malih
dhêlêg-dhêlêg asu bêlang duk miyarsa

malih muwus si kancil abêkus-bêkus
mandah tan miyarsa
si asu ngaku tan uning
dora bae yèn sira datan miyarsa

asu muwus hèh kancil ingsun tan ngrungu
lamun sira arsa
tinariman mring kiyai
dene ingsun iki lawas angawula

kala timur anake wadon puniku
malah maksih wuda
ing mangke wus bêbêd tapih
datan ana gunêm cature maring wang

bênêripun kancil ingsun iki patut
tampia tariman
wus lawas gon ingsun ngabdi
sira iku bêgjamu kaliwat-liwat

lagi rawuh bakal tinariman ayu
tur maksih parawan
apa ta japamu kancil
ngumbuk-umbuk sira iku bêgjanira

kancil muwus nora nganggo japa-japu
iya wus dilalah
kurungan iki kang mawi
sapa ingkang malêbu pan tinariman

lah ta iku apan ana tulisipun
iya sapa-sapa
kongkulan ing susug iki
nadyan sato liyane janma manungsa

yêkti iku dadi jodhone wong ayu
sanadyan manungsa
lamun ora dèn ungkuli
maring susug tan dadi jodhone uga

asu muwus dene ingsun nora wêruh
yèn susug punika
ana tulis jatukrami
dadi jodho pacangane bok parawan

kancil muwus hèh asu bêlang sirèku
datan amiyarsa
pitutur kang muni tulis
tulise kang ana ing susug punika

nadyan iku duwe kuping kuping busuk
jampêng tan miyarsa
tan ngrungu rêrungon bêcik
bosak-basik kupingmu asulewengan

tan kadyèngsun kancil jêr cêcalon patut
tau puruhita
sarêgêp ataki-taki
takon-takon amrih prawira ngaguna

amrih punjul tan keguh ing kasap lêmbut
sumêngkaning badan
lah iki mêngko pinanggih
sato wana bakal arabi manungsa

saking susug anarik panggawe luhur
nora kaya sira
tan bisa niti nitèni
wong wus duwe kudu gêlêm anglêmpara

wong wus gadhuh têka kudu luru-luru
marang ing pawuhan
kang ana dèn pitambuhi
kang tan ana kapati-pati ngulatan

tanpa tutur layak pangidhêping asu
nora takon warta
pawarta nguni kang bêcik
sulewengan pangidhêpe asu bêlang

asu iku angungsêd patakonipun
lah kancil kayapa
ingong warahana ugi
sokur-sokur lamun sira gêlêm ngalah

bok sirèku mêtua saking jro susug
susug mawa sawab
yèn lêga ingsun gêntèni
têlungane sira ingkang sugih bêgja

kancil muwus lah iya apa karêpmu
nanging êngakêna
aja cidra saking mami
nadyan mênga susug lamun saking sira

dadi ingsun nora nana cacadipun
mungguh kabatinan
aja katon ingsun nampik
marang iku anake bêndaranira

malihipun lah iya ing janjiningsun
tulusa wong sanak
sira asu lawan mami
aja jugug yèn katêmu kana-kana

dilalah wus kudu lêgaa atiningsun
sira asu baya
kang katiban bêgja ugi
êmbuh baya tinêmu ing awakira

pasrah ingsun kabêgjan marang sirèku
sukur sèwu uga
manggiha binayangkari
asu bêlang saure bangêt tarima

susuge wus dèn ungkal garobyag mêtu
kancil sigra-sigra
saking susug gènnya mijil
asu bêlang gumantya anèng kurungan

kancil muwus aja sira mêtu-mêtu
saking pasêngkêran
lilanana ingsun pamit
marang wana sira karia raharja

asu muwus aja sira wancak kalbu
ngong anjurung donga
si kancil sigra malêncing
gurawalan age-age praptèng wana

kunêng kang wus atêbih ing lampahipun
kancil kawarnaa
enjing wanci mudhun pitik
nulya mêdal bok rara asigra-sigra

dènyanjugug ing pawon ningali susug
kagyat duk umiyat
kurungan ngiling-ilingi
ebat dènya tumingal kang kinurungan

bok rarèku abungah-bungah kalangkung
nguwuh bapakira
bapa luwih bêgja malih
wingi cilik kancile kang kinurungan

ciptèng kalbu bok rara lah baya iku
bisa malih warna
kancil wingi gêdhe iki
wus bêgjaku kancil mundhak agêngira

gupuh-gupuh bok rara panguwuhipun
kagyat bapakira
anulya garegah tangi
marang pawon amarani putranira

sukèng kalbu si asu dene ginunggung
mundhak agêngira
ngrasa angungkuli kancil
nyata bênêr si kancil ing tuturira

manungsèku praptèng pawon gupuh-gupuh
wus byar enjing pisan
nulya susug dèn tingali
kancil ilang asu bêlang nèng kurungan

asru bêndu si manungsa nyandhak gupuh
alu palêsungan
ingundha tininggil-tinggil
dyan pinupuh asu bêlang kêlengkengan

pining têlu pining lima gènnya mupuh
asu gulangsaran
kêlengkengan sigra lari
binabujung sarya ngucap taruna

si manungsa nguman-uman
asune kang dèn pisuhi
nora mambu ingon lawas
satêmah anêniwasi
asu anaking anjing
kakèk ninèkamu asu
asu tan wruh ing tata
tan angrasa dèn bêciki
luwih ala yèn mêngkono polahira

nguculakên sasêngkêran
arsa sun sêmbêlèh enjing
bakal jaga bêrsih desa
wasana sira gêntèni
apa êndhasirèki
kinarya barêsih dhusun
sapa kang sudi mangan
asu bêlang jêjêmbêri
anak anjing pantês pakanamu tinja

saparane tinututan
yèn kacandhak dèn gêbugi
langkung saking kawlas-arsa
si asu bêlang tan ngimpi
lamun manggih bilai
pinala maring kang ngingu
sêsambat kaniaya
si kancil ngapus-apusi
nora nana kang tinêmu basanira

amung lara sèwu lara
kang katêmu ngawak mami
tan ana bêcik salingsa
pituture sun lakoni
loropan kang pinanggih
kancil tan pantês ginugu
wong bakal dipêpurak
kinêletan kulitnèki
têka dadak ngaku bakal tinariman

nanging yèn sun rasa-rasa
bênêr saking sira kancil
ingsun kang kurang wiweka
mokale datan kalingling
duk jaman apa ugi
sato wana rabi ayu
antuk jalma manungsa
ngong dhewe kang kurang titi
bênêr iku bakal tinariman gobang

kunêng ing alama-lama
kancil kang cinatur malih
mangidul dènya lêlampah
kesahe datanpa kanthi
si cèlèng nyapa aris
lah maring ngêndi sirèku
kancil dene asigra
lakunira sun tingali
kancil ngucap arsa nawu ngambil mina

marang jurang kidul kana
waraha manabda aris
ingong milu ngambil mina
si kancil sumaur bêkis
cocotmu kaya linggis
lambemu jêbir tan patut
matamu tan sêmbada
aja milwanjajarohi
cèlèng ngucap apa sira bagus mana

cilik mênthik ati ala
lumuh kalah kudu olih
jalukan nora wewehan
ngong dhodhosi sira ugi
nora wurung bilai
yèn micara clula-clulu
èpèh nora sêmanak
apa kalimu pribadi
dadak cukêng padha-padha ngambil mina

mung bêbarêngan kewala
lah iku bênêre kêni
iwak duwèking akathah
dadak kakehan ciriwis
kancil alon nauri
lah aja dadi atimu
cèlèng payo dèn enggal
gawanên tanggok puniki
bakal tawu tut wuria lakuningwang

sumrinthil sigra lumampah
cèlèng iku atut wuri
datan adangu kapapag
si macan anyapa aris
lah kancil marang ngêndi
lan si cèlèng gawa tumbu
kancil sumaur sugal
arêp nawu iwak mami
marang kali-kali sakiduling jurang

macan gembong malih mojar
ingsun milu nawu kancil
si kancil sigra anyêntak
lah aja milu sirèki
rupamu mêmêdèni
corèng-corèng dhiwut-dhiwut
matamu mata gila
cangkêmu anggêgirisi
aja milu hèh macan iwake gila

gila mulat rupanira
satêmah anjêjaruhi
macan gembong ngucap sugal
si kancil mêmanas ati
yèn wong tinêmbung bêcik
jamak alus basanipun
tur sun kalêthak pisan
môngsa dadia salilit
kancil ngucap hèh macan milua sira

nanging sira anggawaa
iya tawu sênik iki
lan aja mêdèni iwak
tutên saparentah mami
macan ika tut wuri
sumrinthil abangun turut
lampah sato têtiga
cèlèng macan ngiring-iring
tan adangu si gajah kapapag marga

gajah ika alon mojar
lah iki padha maring di
lampahira sigra-sigra
macan gembong miwah kancil
kancil sumaur bêngis
ingsun pan arsa anawu
mring kali kidul kana
gajah ika nabda malih
ingong milu iya kancil ngambil mina

si kancil sumaur nyêntak
aja milu sira ugi
gêdhemu nêsêki papan
rupamu nora prayogi
gêdhemu nglêliwati
atêlale sikil bumbung
kupingmu kuping iyan
mata laron kêlip-kêlip
lah karia manawa mêdèni iwak

si gajah asru angucap
aja kakehan cariwis
awèha nora awèha
tan kêna sira padoni
yèn sira kudu nyirik
ngong pidak êndhasmu ajur
kancil alon angucap
iya milua sirèki
nanging sira nuruta barang rèh ingwang

lamun milu nawu sira
gajah iya sun bubuhi
ambabêndunga kewala
kang rosa angambil siti
dene kang nawu sami
si cèlèng lan macan iku
ingsun dadi pandega
ananggênah ngundhagèni
aja ana nalimpang barang rèh ingwang

cèlèng lan si gajah macan
katiga anut ing kancil
tan ana ingkang mêmalang
wus matêng janjine sami
sigra kancil lumaris
katiga samya tut pungkur
si cèlèng gajah macan
tan cinatur duk ing margi
lampahira prapta pinggiring narmada

kancil sigra pêparentah
si gajah kinèn bêndungi
sumêngkud ing tandangira
kayu-kayu dèn sêmpali
binêdhol wus kinardi
êram tambak sètu-sètu
watu-watu dèn dhungkar
padhas siti dèn usungi
wusnya mampêt ingkang sètubandat buta

cèlèng macan gya ingatag
kalih kinèn nawu sami
si kancil ajaga-jaga
dalêjigan anjênêngi
wusnya sat punang warih
ulam pinêndhêtan sampun
kathah yèn cinatura
tinumpuk rong tumpuk dadi
kancil ngucap cèlèng gajah miwah macan

lah payo sapisan êngkas
payo padha nawu malih
iki lagi rong panduman
pan kurang binagi malih
ngisor kana dèn aglis
gajah macan lawan ingsun
si gajah babêndunga
si cèlèng karia ugi
atunggua iwak nèng kene kewala

aja sira lunga-lunga
cèlèng tunggu iwak iki
olèha rong tumpuk êngkas
nora ewuh dènyambagi
wus rêmbag mangkat sami
mung si cèlèng kari tunggu
sapraptanirèng prênah
si gajah sigra bêndungi
wus tinawu toyanya marang si macan

kunêng kang nawu mangandhap
kocapa ana rasêksi
nênggih kang ditya alasan
wus dangu dènira ngintip
sigra dènya marani
giro-giro tandangipun
kapanggih lan waraha
si ditya angucap bêngis
hèh ta sapa cèlèng kang aduwe iwak

waraha nauri sabda
ingsun ingkang anduwèni
danawa ika anyêntak
pagene ta wani-wani
angambil iwak mami
ya iki larangan ingsun
waraha malih ngucap
ingsun darma anunggoni
pan si kancil yêktine kang duwe iwak

ditya asru wuwusira
tan wêruh êndhas têrasi
akokêna sapa-sapa
sayêktine duwèk mami
pasthi iki sun ambil
yèn kurdaa ingsun purun
iwak nulya pinangan
têlas datan ana kari
wus binadhog iwak kang rong tumpuk bebas

si cèlèng sigra lumajar
dhêrodhog ajrih kapati
manawa mangke kinarya
imbuh-imbuh kurang bukti
si cèlèng kêmpis-kêmpis
prapta gèning kancil nawu
cèlèng amêgap-mêgap
tutur iwak sirna ênting
datan gawêr rong tumpuk binadhog buta

si kancil macicil ngucap
apa ta nora kopênging
cèlèng ika saurira
kaliwat gonku gendholi
ditya amêksa wani
malah ngong arsa sinaut
kinarya imbuh kirang
aja kêbata malêncing
ingsun pasthi katut kolu dadi tinja

si kancil mengo sru mojar
si cèlèng èstu niwasi
jêr dhêdhapuramu kiwa
bênêr mau gonku nampik
rupamu nora bêcik
cèlèng nyêlulu nêrwèlu
tan wani mungsuh buta
wus nawua bae mangkin
dimèn mêngko si macan kang tunggu iwak

wusnya nawu ingambilan
iwake tinumpuk nuli
dadi rong tumpuk sêmana
kancil sigra ngucap malih
payo gajah lan mami
si cèlèng bae diêlud
kinèn anawu toya
macan tunggu iwaknèki
sigra kesah kancil cèlèng lawan gajah

mangisor wus tinambakan
si cèlèng kang anawoni
ya ta kari si macan
kang tunggu iwakirèki
cinatur ditya malih
giro-giro praptanipun
lajêng amangan iwak
nora dèn aruh-aruhi
amalayu si macan langkung jrihira

ya ta lampahe wus prapta
kapanggih lawan si kancil
si macan tutur satingkah
iwak pinèt ditya malih
si kancil ngucap bêngis
macan raimu ditutu
tan bisa tunggu iwak
dhapurmu mêmêdèni
nora patut sira kalah lawan buta

sanadyan ika siyunga
sira uga siyung malih
untu rangah tan paedah
untu patut dèn pupaki
kang kaya sira iki
macan gembong buh gawemu
mara padha nawua
lan si cèlèng kono sami
gajah bae ya mêngko kang tunggu iwak

macan cèlèng akabyukan
kalih samya anawoni
sawusnya iwak ingêntas
kinalumpukakên sami
kancil ingkang jênêngi
tinumpuk dadi rong tumpuk
sigra gajah tinilar
kinèn tunggu iwaknèki
kancil cèlèng mangisor lawan si macan

sapraptanira ing prênah
cèlèng macan anambaki
banjur kinèn nawu pisan
si kancil ingkang jênêngi
kawarnaa kang kari
gajah tunggu iwakipun
wus rinêbut ing ditya
nora dèn aruh-aruhi
kapalayu si gajah anunjang-nunjang

sapraptanira ing prênah
si gajah tutur mring kancil
yèn rêksane iwak ilang
pinangan ing ditya malih
si kancil nyêntak bêngis
gêdhe dhuwur tanpa kusur
pira bêtahan iwak
pinakakakên rasêksi
lah ta uwis ing mêngko padha nawua

ingsun dhewe tunggu iwak
aja milu-milu sami
ngong ayonane si ditya
buta gêgêdhêging bumi
mêngko dêlêngên sami
ngong bandane dityanipun
lamun uwis kabônda
padha gêbugana sami
buta edan anyuwani wong mêmangan

pantês danawa alasan
mêngkono tingkahe ugi
beda lan dityèng nagara
ana tingkahe mriyayi
bênêr-bênêre nênggih
wong doyan mangan puniku
yêkti gêlêm kangelan
bok iya nawu pribadi
sungkan kêsêl enak ambadhog kewala

lah nuli padha mangkata
aja na sumêlang galih
enak anawua iwak
amrih enggal nuli mulih
katri umangkat aglis
gajah macan cèlèngipun
mangandhap sampun prapta
gajah sigra anambaki
cèlèng macan samya nawu ngêsat toya

kunêng ingkang tunggu iwak
si kancil sadhepok linggih
êmbês-êmbêsing rêrawan
sarwi bêthoti walingi
sarya sinuwir-suwir
walingi sinambung-sambung
tinalèkkên ing bangkekan
wêtêng kancil dèn talèni
pan cinancang kalawan oyod-oyodan

sadangunira mangkana
polahanira si kancil
sarwi ngadhêp tunggu iwak
kocapa dênawa nguni
giro-giro gya prapti
ngarsaning kancil puniku
kancil tambuh kewala
eca nyuwiri walingi
nyambung-nyambung tinalèkakên bangkekan

sumêngkud ing solahira
riwêd dèn kèhi têtali
wêkênge cinancang-cancang
kinêncang anganan ngering
sang ditya aningali
dadya atêtanya arum
hèh kancil iku apa
wêtêngmu sira talèni
nyuwir-nyuwir kang sinuwir iku apa

si kancil sumaur nyêntak
hèh buta aranirèki
pantêse buta alasan
jampêng tan miyarsa warti
parentahe Jêng Nabi
Suleman ratuning ratu
êjin lawan manungsa
rêksasa sato sakalir
pan angratu mring Kangjêng Nabi Suleman

paran yèn tan angèstokna
lamun ing dina puniki
iya ana banjir bandhang
toya mijil saking langit
nadyan ditya rasêksi
sira iku bisa mabur
yêkti kèli sadaya
ujêr toya saking nginggil
lah ta ika gumandhul anèng akasa

ditya ika malih mojar
lah kancil kayapa mami
si kancil sumaur sugal
buta raimu disêbit
êmbuh ngong tan ngawruhi
ujar sira buta dhusun
kupingmu kuping têmpak
matamu mata panyakit
nora niti nitèni polah kang nyata

apa ora dêlêng sira
maring iki solah mami
sanadyan wêruh ing tingkah
kapriye banjure mangkin
ditya angasih-asih
dhuh kancil bok aja tanggung
sira anuduhêna
sarèhira sun lakoni
kancil mojar nora ngandêl ujar buta

ditya ambêke angkara
nora kêna dèn ugêmi
lan tan kêna binêcikan
anumbras mangkono sami
binêcikana uga
ya ala pamalêsipun
nukangi kadrigaman
pamaidone andadi
tutur yêkti pêsthi digalih loropan

dhêmên sira angrêrusak
mêmatèni ngrêrusuhi
tan asih samèng tumitah
ditya gêgêdhêging bumi
butarêpane dadi
salah nyanane andarum
rêngkêd nora pasaja
jawal ngakale ngragoni
nora têpa sarira wus duwèkira

ngrêrakit ujar kang ala
nglalu lucu nyulikani
kaniayane andadra
dadawa pikir kang sirik
sêrikan manastèni
tan etang sanak sadulur
ladak angidak-idak
kumêthak tanpa kêkering
tan wruh solah tingkahing luhur kandhapan

pan wus pakartining ditya
tan arsa ayuning bumi
mêmanas samining kang
samining tumitah bumi
agahan tan wruh ngisin
sinêlan ati calimut
duwèkmu duwèk ingwang
duwèk ngong aja nanêmpil
pan wus mathok ditya budine kêthaa

aja na wong kang mêmadha
dhèwèke bae pinuji
jinêjêla kaluwihan
ngluwihana ing sêsami
sêsamaning sêsami
aywa na ingkang tiru
rinênggèng ing buwana
nora kêna dèn ungkuli
tanpa gawe yèn ingsun tulunga buta

rêksasa malih ngrarêpa
dhuh ora-orane kancil
lah ta sira dèn pitaya
iya marang awak mami
apa nêmu basuki
yèn ora nuruta ingsun
rèh saparentah sira
ala bêcik sun lakoni
tuduhêna kadhuwête atinira

kancil ika malih mojar
yèn nyata têmên sirèki
lah turutên tingkah ingwang
iya dipun kaya mami
mara dêlêngên iki
sigra kancil jumbul-jumbul
apikrodha kewala
jumpalikan molak-malik
culat-culat kêkèjèk anèng rêrawan

lir tuhu ngêtog karosan
walingine nora rêmpid
si kancil alumba-lumba
ditya dangu aningali
sarwi angasih-asih
apa ngong tiru puniku
sukêt walingi ingkang
karya tali wêtêng mami
asru nyêntak si kancil apundêlikan

 lah ta iya jêrku apa
salang-surupe andadi
dênawa matamu ômba
parandene tanpa kardi
tan bisa dugi-dugi
agêng lan alit cinarub
lah têtandhingên uga
ingsun lawan sira iki
gêdhe êndi mata mamak ati têmpak

ngong iki alit tur andhap
môngsa nugêlna walingi
sirèki agêng tur panjang
dhasar wus sinèrèn sêkti
prakosa angluwihi
lah ta sapa kaya diyu
lah ing mangke jinajal
oyod pilihana sami
ingkang wulêd-wulêd padha pilihana

wulêding panjalin tingal
lan panjalin kokrok ugi
kabèh ingkang dawa-dawa
wulêd-wulêdan dèn aglis
anggonên ngêrud sami
ing badanira sakojur
sikil lan tanganira
têkan gulunira sami
talènana lan ing kono witing gurda

dèn kapara akèh iya
aja kongsi nêniwasi
kiranên gêdhening toya
aja kongsi pêdhot ugi
mêngko yèn wis ginodhi
bêrayutane akukuh
nuli sira budia
êntèkna karosanèki
dimèn gambuh manawa katrajang toya

ya ta wau cinatur
dênawa ika têka anurut
sarèhira si kancil pan dèn lakoni
sigra dênawa agupuh
ngambil sagung oyod-oyod

lan panjalin wêlatung
panjalin kokrok satingalipun
ingkang agêng apanjang pinilih-pilih
tinumpuk angunjung-unjung
ing pêpundhung soring kayon

wusnya kèh oyod tangsul
kancil ngucap lah nuli dèn gupuh
lêkasana êndhasmu cancangên dhingin
lan êpang gorda puniku
mènèka paragak kono

karungên lor lan kidul
yèn wus kukuh iya panancangmu
nuli sira mudhuna prapta ing siti
nuli nalènana gulu
banjur sikilira karo

ugêrên lan wit bulu
iya kinêncang kinarung-karung
wêtêngira êrutên lan wit waringin
yèn wus badanmu sakojur
nuli tanganira karo

godhinên aja ucul
dênawa ika têka anurut
wus rinakit sakèhe kang tali-tali
sawusnya rakit agupuh
dênawa mènèk mêlangkrong

sawusnya mènèk mudhun
dyan ginodhi awaknya sadarum
miwah sikil kinêncang-kêncang têtali
tangan kalih gulu sampun
tinalenan binaroyod

wusnya kukuh sadarum
kancil ngucap lah mara dèn gupuh
abudia mara êntèkna kang budi
aja budi ukur-ukur
krodhaa kaya prang popor

dênawa mangkat gupuh
mangkrak krodha ngêntèk rosanipun
mobat-mabit lumba-lumba nibèng siti
gurda gêng oyag lir pêcut
têtaline nora pêdhot

malah sangsaya kukuh
kang angloko aningsêti gulu
mêgap-mêgap dênawa mata mundêlik
mele-mele ilatipun
bayu sirna anggêloso

rêbah ing kisma sampun
buta ika nèng siti gumulung
awas mulat si kancil sigra malêncing
angundang kang samya nawu
gajah cèlèng macan gembong

lah marenea gupuh
iki dityane wus sun talikung
gêbugana dênawane dimèn modir
ditya lêlêthêk tan patut
pantês êndhase dèn dhêplok

sigra prapta gumrubyug
gajah cèlèng sukane kalangkung
miwah macan amarani dingkik-dingkik
raining ditya tinapuk
ginarut lambene gêmbor

gajah ngantêbi watu
êndhasing ditya sigra binêntur
biyang-biyung pining kalih tan anglisik
wêraha praptane gupuh
sigra dènya nisil konthol

tugêl thêl konthol pruthul
rinêbut tri dênawa wus lampus
gilang-gilang kunarpane nèng wanadri
cèlèng gajah macan kumpul
kancil tan ana padudon

wusnyandum ulamipun
kapat mulih cèlèng kancilipun
macan gajah satêkane sami panggih
ing garwa tanapi sunu
samya sukane duk anon

kunêng lami cinatur
sira kancil kalanira mêtu
saking gène si kancil arsa kuliling
kalunta lami tan mantuk
kasêngsêm mulat kalangon

pinggiring sètu-sètu
sunglon kaline bêngawan têmpur
arsa mulih kalangan bêngawan banjir
kancil kewuhan ing laku
arsa nabrang saking kulon

mangetan badhenipun
toya pèrès ngebati dinulu
bêbanyakan santêre kapati
wêgah tan bisa lumaku
dene bêngawan duk umob

kasusu sêlak dalu
lingsir tuwa srêngenge mèh surup
nunggang cala toya tan kêna dèn anti
nulya kancil cêluk-cêluk
baya ngisor sapangisor

kang dhuwur sapandhuwur
kabèh padha anglumpuka gupuh
ingsun iki iya kabayaning kancil
saèstu ngêmbani wuwus
parentahe nabi katong

Jêng Nabi Sulemanu
ratuning kang kumêlip sadarum
praptaningsun iya kinongkon puniki
amilang sakèhing bajul
kang anèng bêngawan kono

saksana gumarubyug
agêbyuran swarane kumrusuk
saking ngandhap saking nginggil bajul mili
angambang sadayanipun
jêjêl pipit rêbut ênggon

si kancil sigra muwus
lah dèn tata aja ting salundup
anjujura bêngawan dèn rampak sami
ajèjèra sipat buntut
saking wetan praptèng kulon

dadine nora ewuh
gonku milang angancik gigirmu
ting kacubak jajul sigra tata sami
tanpa sêla susun timbul
pêpêt pipit kurang ênggon

maksih kathah kang nusul
sigra kancil tumricik agupuh
ngancik gigiring bajul sarwi milangi
culat-culat lampahipun
si kancil kang saking kulon

ji ro lu pat ma nêm pitu
wolu sanga sapuluh nêmlikur
rolas tlulas patlikur kalawan malih
pitu likurtêlung puluh
satus nêmatus ji loro

wus praptèng pinggiripun
tandhês ing wetan sigra angênul-ênul
êndhas bajul sawiji kang anèng pinggir
kumêthuk thinuthuk watu
si kancil sigra mancolot

munggah dharatan sampun
sarwi ngucap bajul kênèng apus
sun apusi ingong nora mêmilangi
nyilih bae mung lilamu
gigirmu sun karya uwot

ingsun kalangan banyu
nora bisa anyabrang katèngsun
milaningsun iki iya nyilih gigir
saking tan bisa lumaku
nyabrang bêngawan jêro

mila têmahan ingsun
iya bajul anyilih gigirmu
mung sadhela nguwoti bêngawan banjir
satêmêne raganingsun
ing ngriki nora kinongkon

karêpku dhewe bajul
mulane iya padha lilamu
bajul ingkang thinuthuk angucap bêngis
hèh kancil tan suka ingsun
dene sira karya linyok

alanira kalangkung
wong wis goroh dadak jaluk imbuh
nuthuk êndhas apa ta êndhas têrasi
nora nana ajinipun
sapa kang gêlêm thinothok

lan gawe susahipun
kônca-kônca bajul ngisor dhuwur
ing praptane kusung-kusung tanpa kardi
sira ingkang ambalithuk
ngapus-apus anggêgoroh

bilai sira besuk
pêsthi sira sun walês tan wurung
môngsa dadak sira bisa amatèni
tan ngambah bêngawan adus
besuk ing pamalês ingong

si kancil sauripun
bok sun sirik tan adus ing ngriku
ing bêngawan môngsa kuranga kali mili
kali cilik bae cukup
pira gêdhene wak ingong

pae kaya sirèku
dadak milih kali ingkang agung
yèn tan jêmbar pakewuh gonmu andhêlik
malah olèha kang kêdhung
kêdhung-kêdhunge kang jêro

dadi sukanirèku
amrih kasilêm êndhasmu iku
ing saiki yèn wani mêntasa aglis
si bajul krodha ambêkus
ngungak êndhase dêngongok

kancil wruh gya lumayu
maring wana kêbat lampahipun
kapiandhêm kapati-pati bêntusi
kunêng krodhanira bajul
kancil malih winiraos

wus praptèng wismanipun
panggih lawan putra garwanipun
lami-lami si kancil pinuju lali
têrang jawah mangsanipun
kancil kêkaring marono

maring bêngawan adus
cilam-cilum si kancil adangu
tan wiweka dene pasabane lami
nora kelingan ing kalbu
si kancil lamun sêsatron

ubaya lawan bajul
dadya si kancil ika katungkul
kawarnaa bajul kang thinuthuk nuli
uninga yèn kancil adus
sigra dènya nyaplok konthol

kagyat si kancil jumbul
kelingan marang ubayanipun
alon mojar lah mêngko dèn ririh
hèh bajul aja koêmut
lêpèhna aja kocaplok

iku kagungan ratu
drêma bae kagadhuhan ingsun
Kajêng Nabi Suleman ratuning bumi
ingkang gadhuhi maringsun
iku aran pao-pao

mulane aja sêru
manawa suwèk tan wande katur
mring kang duwe sira anêmu bilai
lêbur saanakputumu
yèn mêcahna pao-pao

ginêcak-gêcak ajur
êndhasmu lan balungmu ginêpuk
kinalonyom walulangmu dèn kêlèti
cinuplak-cuplak matamu
yèn mêcahna pao-pao

saking gêng walatipun
lamun sira nyakot sêru-sêru
amalati tan wurung sira bilai
iya bangêt angkêripun
jêng kyai gêng pao-pao

rupaning walat iku
akèh lire yèn sira tan wêruh
waras-wiris kadadak alara mising
ana kang busung malêmbung
ana ingkang sakit encok

ana kang banjur lampus
tanpa lara sakarate dangu
ana ingkang ora nguyuh ora ngising
dumadakan patinipun
nora nganti sanak wadon

ana kang lara ngêlu
êndhas mumêt lir dèn kêpruk-kêpruk
palirikan nora suwe nuli modir
adat luwang sabênipun
wêwalating pao-pao

yèn tan ngandêl sirèku
lah jajalên kalêthakên gupuh
pao-pao yèn arêp wêruh sirèki
rasane wong arêp lampus
nanging umurmu sawiyos

tan kêna bali iku
jajal-jajal lan ajal kabanjur
kajaba ta yèn duwe umur kêkalih
utawa jangkêp têtêlu
lah ta lusurna sawiyos

karia pamèripun
iku andhêgên dipun akukuh
kukuhana aja awèh lunga ugi
dene yèn mung siji iku
iya ambanjur kemawon

tobat gêlêma kantun
umur siji yêkti dhêmên bacut
duk miyarsa si bajul asênig-sênig
langkung maras ing tyasipun
kêndho dènya ngêmut konthol

kontholing kancil ucul
wus linêpèh si kancil agupuh
sigra-sigra mêntas mring dharatan prapti
sarya sru dènira muwus
bajul dudu pao-pao

iki pan konthol ingsun
sira caplok paringsilan ingsun
mèh bilai aja busuka sirèki
kontholku kang gandhul-gandhul
ngong ngawadkên pao-pao

si bajul duk angrungu
langkung krodha sigra mêntas gupuh
anututi si kancil nulya malêncing
lumayu anumbuk-numbuk
tan wruh kidul lawan kulon

kunêng lami cinatur
si kancil malih ingkang winuwus
kalanira amidêr-midêr kuliling
pinggiring bêngawan adus
ya ta aningali keyong

pinggir kali gènipun
keyong gondhang angambak angumbuk
samya ngigêl arèntèp pinggiring kali
si kancil sigra amuwus
nora kaya sira keyong

tan ana bosênipun
pijêr jêjogedan migat-migut
lir lêr-ilêr nora mingkêd lakunèki
garêmêt anurut banyu
gendhong omahe si keyong

kèthèr rubêt tandangmu
nora gagas pijêr adol bagus
mandah dene bagusa rupamu iku
têlung mono polahipun
sapa ingkang dhêmên keyong

rupamu nora patut
tanbuh ngisor tanbuh dhuwur
amblêkênêk angênêk-ênêki ati
ewuh sêsawangipun
wangunan kaya si keyong

tan ana kang tinêmu
alaning ala kabèh anglumpuk
dadi siji bok iya na kang rêspati
saking salingsa puniku
ala kabèh sira keyong

apa pêthikanipun
lumrah-lumrahing akèh puniku
ana ingkang pinêthik salah sawiji
sanadyan ala puniku
prak-ati tan kadi keyong

ana kang gêdhe wagu
ana gunane kêbat lumayu
ana dhuwur-dhuwure kanggo ing kardi
nora kaya sira iku
anumbras alamu keyong

kapati-pati langkung
dene têka alane anglantur
ala kabèh badanmu sakojur iki
apa ta pilihanipun
gunane mung anggêgendhong

rubêd ewuh lakumu
gumalundhung tan bisa lumayu
sira keyong sugal saure abêngis
lah môngsa karia ingsun
lawan sira pêpalayon

yèn anèng pinggir banyu
ingong isin karia lumayu
kêkêbatan iya lawan sira kancil
karia lawan dhapurmu
angur aja aran keyong

kagyat dènya angrungu
sira kancil anjêngèk sumaur
dhuh dhuh dene si keyong arsa ngayoni
ngajak palayon lan ingsun
ngong ngêndhat kari lan keyong

payo sapa rumuhun
apa sira iya apa ingsun
kang nututi lah payo nuli dèn aglis
si keyong sigra sumaur
yèn sira ngajak palayon

kancil yèn sira tuhu
dina êmbèn balia dèn gupuh
sira kancil nauri lah iya bêcik
samangsane iya purun
kêbatan lan sira keyong

kancil gya pamit mantuk
kunêng kang kari agunêm rêmbug
langkung susah keyong gondhang tyasirèki
dene ta ubayanipun
lan si kancil pêpalayon

marasira kalangkung
pinikir-pikir nora katêmu
luwih buntu buntêting tyas nora mingis
ya ta keyong gondhang gupuh
ngundangi sakèhing keyong

sanakira sadarum
para keyong tinari rèhipun
dangu-dangu dènya wawan rêmbug pikir
mangkana sampun katêmu
rêmbuge kang para keyong

pinarênca gènipun
sapangisor iya sapandhuwur
turut pinggiring bêngawan gènnya baris
lêt sapambalang puniku
pisah-pisahe si keyong

aja mor ênggènipun
ing sêsaur nanging dèn akumpul
ywa sulaya lamun sira dèn takoni
mangkana mèh mangsanipun
ubayaning kancil keyong

enjing si kancil rawuh
sapinggiring bêngawan anguwuh
payo keyong nutugkên jangji ing wingi
akêkêbatan lumayu
ingong lawan sira keyong

keyong ika sumaur
iya payo barêngan lumayu
padha turut bêngawan pinggiring warih
sigra si kancil lumayu
sadêdêlan lèrèn aso

sarwi acêluk-cêluk
anèng ngêndi keyong sira iku
keyong ngarêp sigra dènya anauri
sapambalang têbihipun
iya anèng kene ingong

kagyat si kancil ngungun
dene kari samono dohipun
sapambalang keyong ika anauri
kang cêlak lan kancil iku
eca adhêdhêp kemawon

si kancil sigra muwus
iya keyong pan wus kalah ingsun
nanging payo lah keyong sapisan malih
padha barêngan lumayu
sigra nauri si keyong

ya apa sakarêpmu
nulya si kancil sigra lumayu
sadêdêlan anulya kèndêl si kancil
asru dènya cêluk-cêluk
anèng ngêndi sira keyong

keyong ngarêp sumaur
sapambalang dohira puniku
ingkang parêk si kancil nora nauri
si kancil langkung gêgêtun
rumôngsa kari lan keyong

dhêlêg-dhêlêg adangu
si kancil ika malih amuwus
nyata kalah ingsun kalawan sirèki
nanging ta sun gawe durung
sabarang prakara keyong

yèn wis jangkêp ping têlu
sapisan êngkas payo lumayu
sira keyong asru dènira nauri
apa ta ing sakarêpmu
iya ngong turut kemawon

ngajaka kaping pitu
kaping sanga myang kaping sapuluh
ngong turuti apa sakarsanirèki
nadyan ngajak kaping rongpuluh
iya nora selak ingong

nanging yèn mungguh ingsun
dadi kancil angajak lumayu
kêkêbatan kongsia kalah kaping tri
yèn nora ngêndhat katèngsun
nora wurung midak konthol

yèn tan mangkono iku
yêkti ingsun awirang katêmu
sigra kancil lumayu sadêdêl malih
sinêngka palayunipun
satêngah dêdêlan aso

kancil sigra anguwuh
anèng ngêndi keyong sira iku
karo têngah dêdêlan gonku lumaris
lumayu pêsthi sirèku
kari tan nyandhak maring ngong

keyong ika sumaur
anèng kene lah kancil ênggonku
karo têngah dêdêlan kang anauri
si kancil sangsaya ngungun
rumasa yèn kari adoh

sangêt ing wirangipun
lawan datan kaduga amungsuh
kêkêbatan palayon lan keyong mangkin
dadya si kancil lumayu
palayune lonjong êndhog

si kancil nusup-nusup
datan ketang badane sakojur
ajur amoh kasangsang kabêrut ing ri
saking wirange andulu
iya marang sira keyong

dene sajêg-jêg ingsun
dèrèng kasor yèn awawan wuwus
ngadu guna ing kagunan wus undhagi
tan keguh ing kasap lêmbut
datan kewuhan ing mungsoh

mungsuh kang agung luhur
ingkanggalak iya nora keguh
ingkang gagah agagah tan dèn singgahi
amung mangke anyalulu
si kancil amungsuh keyong

kawalahên kalangkung
kudu kalah barang akalipun
lan si keyong mila si kancil kacêlik
culat-culat tan kaetung
raga mêmanisping raos

kunêng keyong kang suka ing galih
suka-suka langkung parisuka
dene bisa ngasorake
marang kancil puniku
ya ta kancil cinatur malih
tan ana kèndêlira
dènira lumayu
yèn ana toyèng kêdhokan
kapiandhêm kancil wirang tan sipi
anggilap sru lumajar

miwah lamun ana kali mili
nadyan alit iline kang toya
kadadak dadya wirange
bok ana keyongipun
nora wande dèn isin-isin
pangrasane mangkana
mila tan aetung
siyang dalu palajêngan
sira kancil kacêmplung ing sumur nênggih
langkung kawêlas-arsa

siyang dalu si kancil anangis
nutuh-nutuh ing sariranira
kancil asru nalangsane
maring Hyang Maha Luhur
baya ta wus kancil pinêsthi
apês ingkang sarira
môngsakalanipun
dene ta kabuya-buya
kabêbuyak ing keyong asru kajodhi
dènya prang adu akal

ênggon akal kêna dèn akali
ênggon padu kêna pinadonan
ênggon guna kagunane
kêna ginunan iku
ênggon pintêr prandene kêni
pinintêran punika
imbuh-imbuh sumur
langkung susahe tyasira
sira kancil yèn mêntasa nora bakit
saking sumur punika

mila langkung dènya lara nangis
sira kancil tan bisa ngaroncal
ngungkêb anèng sumur bae
anggung awayang-wuyung
awuyungan raina wêngi
katujune punika
ana êsongipun
sajroning sumur sapala
nora ômba namung sadhumpiling kancil
kêna dadi panggonan

tan cinatur lamine si kancil
anèng sumur gantya kang kocapa
si gajah kang arsa ngombe
langkung kasatanipun
sira gajah ngulati warih
dangu tan ana toya
gajah ngungak sumur
sira gajah nulya ngucap
dene iku anèng kono sira kancil
lah apa karyanira

anèng sumur kene sira kancil
apa kang dadi prêlune iya
kancil asru pangucape
dêdêgmu gung aluhur
nora dhapur nora rêspati
patut rupamu ala
tan wêruh ing rêmbug
yèn iki ana parentah
saking Kangjêng Suleman ratuning bumi
ing dina iki gajah

iya bakal rubuh punang langit
sirna gêmpang isine sadaya
bawana ing saanane
mulane anèng sumur
ingsun iki nyingkiri langit
nadyan mêngko rubuha
yèn wus anèng sumur
dhasar parentah kang dhawah
pan kalilan istiyar amilih-milih
panggonan kang prayoga

sira gajah alon anauri
bok iyaa ingsun lilanana
mila anèng kono bae
malêbu sajroning sumur
sira kancil nyêntak abêngis
lah gajah aja-aja
nêsêki gon iku
gajah gêdhemu tan kaprah
arêp milu ana ing panggonan mami
manira boya rêna

sira gajah langkung ngasih-asih
bok iyaa kancil dhadhêsêkan
ingsun kancil ngêmpèk bae
kancil sumaur bêkuh
bok anggolèk ênggon pribadi
nanging kasêlak rêbah
ya akasanipun
ika ta wus mêngkab-mêngkab
nora wurung pêcah êndhasira mangkin
karêbahan akasa

sira gajah gugup tyasirèki
sigra anggêbyur ing sumur nulya
si kancil ingkang andhêpès
gajah praptaning sumur
tumaricig sira sang kancil
mènèk gigiring gajah
dadya andhanipun
sarya sru dènira ngucap
lah ta gajah têka gonana pribadi
ngong lunga ngalualah

lah karia tunggu sumur iki
arêp modar ya têka modara
ingsun golèk ênggon manèh
sigra milar sumêbut
praptèng dharat kancil malêncing
langkung sukaning driya
si kancil puniku
gajah kari kawlas-arsa
anèng susur kunêng gantya kang winarni
kocapa sira kidang

kang pinucung sira kidang kalanipun
kêkaring mring wana
nuju sukane kang galih
têtêgaran si kidang apêpincangan

pan anglantur si kidang ika lumayu
suka parisuka
langkung sukane kapati
tanpa tutur si kidang anunjang-nunjang

ujug-ujug si kidang ika anjujug
ngidak anak lingsang
kang pinidak lajêng mati
langkung dènya gêgêtun manahing kidang

mangu ngungun si kidang alênguk-lênguk
anjoto tan ngucap
kocapa kang darbe siwi
sira lingsang langkung dènya dukanira

ngamun-amun asru ing pamuwusipun
hèh hèh sira kidang
mangkono solahirèki
nunjang-nunjang têmah ngidak anak ingwang

dadya lampus ing samangke anak ingsun
apa sira edan
kidang raimu disêbit
ana apa polahmu kaya wong gila

yêkti kokum ingsun iya jaluk ukum
mring Nabi Suleman
iki patine nak mami
wong mêmati yêkti ngong patèni sira

anak ingsun nora lila patinipun
iya saking sira
margane patine iki
marang ngêndi hèh kidang pangungsènira

nora wurung kidang sira manggih lampus
pan bilai sira
si kidang angasih-asih
hèh ta lingsang dèn rèrèh dipun sarônta

ingsun tutur hèh lingsang marang sirèku
yèn wus tutur ingwang
apa sakarsanirèki
ingsun anut yèn wus katrap paukuman

nora masgul iya yèn wus bênêripun
lingsang ika ngucap
hèh kidang tutura aglis
sigra dènya sumaur sira sang kidang

purwanipun lingsang pan mangkene iku
wite ngong lumajar
ana kang masang-masangi
masang jaring lahiku si kêmlandhingan

têmah gugup tyas ingsun iya andulu
solahe mlandhingan
sadina-dina tan uwis
lèrèg-lèrèg jaringe pinasang-pasang

susun-susun rinangkêp-rangkêp puniku
mulane kaplajar
ingsun agila ningali
iku lingsang milane ingsun amidak

mring anakmu iya kongsi praptèng lampus
ingong nora jarag
amidak anakirèki
kono lingsang pikirên bênêre uga

lingsang iku dadya menggok krodhanipun
maring kêmlandhingan
ing mangke paraning runtik
asru ngucap lah ta kidang bênêr sira

gawe riwuk si kêmlandhingan puniku
kidang wus karia
tunggu anak ingsun iki
ngong mamahe ing mêngko si kêmlandhingan

kidang muwus aywa sira wancak kalbu
lah tinggalên uga
anakira ngong tunggoni
dèn pitaya lingsang ywa sumalang driya

lingsang gupuh kesah ngulari puniku
goning kêmlandhingan
sabên dina masang jaring
uwat-uwêt polèhmu akadhuwêtan

karya nêpsu gawe ewuhing tumuwuh
dadya salah nyana
nyanani kang aningali
lah puniki si kidang lumayu nunjang

dadya iku amidak mring anak ingsun
atêmahan pêjah
sira wit kang gawe pati
nora suka nora lila raganingwang

iya iku ing patine anak ingsun
sun têmpuhkên sira
ing uripe anak mami
yèn tan bisa iya sira nguripêna

mring anakku saiki ingkang wus lampus
yêkti ngong kalêthak
êndhasmu tan wurung mati
marang ngêndi iya ing pangungsènira

alon muwus kêmlandhingan sauripun
lingsang dèn atata
mila ngong amasang jaring
langkung panas ingsun ningali kandhêla

solahipun ing sabên sore puniku
ing sadina-dina
si kandhêla sun tingali
jêjogedan têtayungan anèng tawang

wongsal-wangsul ngalor ngetan ngulon ngidul
pan abêlandaran
kaya wong lanang pribadi
nglêlanangi polah tingkahing kandhêla

milanipun sun pasangi jaring iku
iya si kandhêla
dene anggung wira-wiri
têtayungan bêlandaran anèng tawang

ênggoningsun amasang jaring puniku
tan masangi kidang
mila ngong pasange nginggil
graitanên lingsang ing pitutur ingwang

dadya wau lingsang menggok krodhanipun
marang si kandhêla
kang dadi têlênging runtik
asru ngucap lingsang maring kêmlandhingan

ya wus ingsun kesah karia rahayu
ngong susule uga
kandhêla gawe bilai
sun mamahe iya mêngko si kandhêla

sauripun iya ta padha rahayu
lingsang sigra kesah
kandhêla kang dèn ulati
wus kapanggih lingsang lawan si kandhêla

asru muwus sira lingsang ngamun-amun
lah sira kandhêla
mêngko tan wurung bilai
adol bagus sadina-dina babêksan

gawe ewuh ewuhe solah tingkahmu
ya si kêmlandhingan
sabên dina masang jaring
ujêr sira anggung gawe bêlandaran

dadya iku si kidang wêdi lumayu
ngidak anak ingwang
kongsi dadi praptèng pati
awit sira gawe patine nak ingwang

ya ta wau kandhêla lon sauripun
lah lingsang pirsakna
sayêkti mangkana ugi
milaningsun iki manggung têtayungan

dene iku si kodhok manggung kumruwuk
pan andina-dina
si kodhok gonira titir
yèn pinirsa swarane kadi gamêlan

mangkonèku lingsang wit kamulanipun
mila ngong babêksan
anèng tawang wira-wiri
ingsun nora mrih patine anakira

lingsang muwus yèn mangkonoa sirèku
kodhok witing ala
marga agawe bilai
wus karia kandhêla padha raharja

kodhok iku ngong gogose êndhasipun
kandhêla lon mojar
ya lingsang padha basuki
ingkang kari miwah sira ingkang lunga

saliripun katêkana sasêdyamu
lingsang sigra kesah
ngulari kodhok wus panggih
asru ngucap si lingsang anguman-uman

lah sirèku kodhok tibaning patimu
titir sabên dina
tan ana kêsêlirèki
cangkêm apa kodhok ingkang kaya sira

lumuh nganggur esuk lan sore kumruwuk
iku si kandhêla
pangrasane dèn tabuhi
têmah bêksa bêlandaran anèng tawang

manas kalbu dadya pinasangan iku
jaring kêmlandhingan
si kidang giris malêncing
ngidak marang anak ingsun dadi pêjah

ya sirèku wit kang gawe patinipun
iku anak ingwang
nora suka-lila mami
lamun durung mamah-mamah êndhasira

kodhok muwus mulane ingsun kumruwuk
iya sabên dina
manggung gawe titir-titir
iya saking si keyong ingkang amawa

siyang dalu usung-usung wismanipun
si keyong punika
adoh cêdhak datan kari
wismanipun ginawa amara sônja

lingsang muwus yèn mêngkonoa puniku
witing mula-mula
mulane anakku mati
saking keyong kang nganèh-anèhi tingkah

anèhipun keyong dhêmêm ngusung-usung
wis kodhok karia
ngong tandangane tumuli
keyong edan kodhok alon saurira

ngong jumurung puji slamêta lakumu
miwah tinêkana
sabarang karsanirèki
padha-padha salamêta kang tinilar

lingsang gupuh kesah ngulati gonipun
ing keyong punika
samarga amuring-muring
tan cinatur si lingsang lampahe prapta

sampun pangguh pakeyengan lingsang wau
asru wuwusira
hèh keyong luwih panyakit
ngêndi ana iya ingkang kadya sira

siyang dalu nora towong ngusung-usung
ngusung wismanira
bênêr wismamu pribadi
mêngko dadi graitane salah nyana

kodhok iku atitir dening sirèku
ngusung wismanira
têmah kandhêla bêksane
kêmlandhingan jaringe pinasang-pasang

kidang kagum têmah ngidak anak ingsun
mati saking sira
ingkang awit bilaèni
nora suka ingsun lawan nora lila

patinipun sun têmpuhakên sirèku
nora wurung sira
ing mêngko ngong bilaèni
ngong kalêthak ngong mamah-mamah dhasira

keyong muwus sayêkti kadya puniku
mila sabên lunga
wisma ngong sun gawa iki
amung siji lingsang griya sumapala

yitnaningsun manawa kobong puniku
dene ta si konang
rina wêngi gawa gêni
pan mêngkono lingsang awit milanira

duk angrungu lingsang asru krodhanipun
marang sira konang
keyong karia basuki
nyata edan konang sok gawa dahana

keyong muwus ya lingsang padha rahayu
sigra dènya kesah
si lingsang gupuh ngulati
mring si konang tan cinatur duk ing marga

konang pangguh lingsang asru wuwusipun
iku sira konang
sabên dina gawa gêni
calorotan si keyong asalah tômpa

ngusung-usung omah kodhok ting carêngklung
kandhêla babêksan
kêmlandhingan masang jaring
kidang nunjang têmah mati anak ingwang

kang puniku nora suka-lila ingsun
konang alon ngucap
mêngko lingsang aja gipih
ya mangkene lingsangmulabukanira

wit si yuyu iya ingkang mawa iku
sok bêdhah bêndungan
pan sapala gêni mami
bok kalaban banjir toyaning bêndungan

milanipun ngong gawa ing siyang dalu
lingsang asru krodha
mring yuyu paraning runtik
wis sun amit konang karia raharja

sauripun si konang padha rahayu
sigra dènya kesah
lingsang ika angulati
mring si yuyu tan adangu wus kapanggya

ngamun-amun si lingsang pangucapipun
yuyu yuyu edan
yuyu-yuyu kênèng sarik
yuyu-yuyu anèh nyêrwètèh tan kaprah

bêbudènmu ambêdhahi bêndung-bêndung
bêndungan manungsa
padha bowol kobêdhahi
pantêsipun êndhasmu ginêcak-gêcak

marang iku kang duwèni sètu-sètu
dene sira iya
sok bêdhah bêndungan iki
pan si konang lumayu gawa dahana

gawe gumyur keyong ngusung wismanipun
titir kodhok ika
kandhêla lir dèn tabuhi
abêbêksan kêmlandhingan masang-masang

jaringipun kidang lumayu anumbuk
anak ingsun pêjah
jêr sira yuyu tayoli
nora wurung pêsthi sira ingsun untal

yêkti kolu môngsa gawêra sirèku
praptèng wêtêng sirna
pêndhak esuk dadi tai
marang ngêndi hèh yuyu pangungsènira

yuyu muwus mulane ngong bêdhah bêndung
bêndungan sadaya
sabên dina ngong bêdhahi
ingsun panas aningali mring si urang

dene iku taine tansah pinikul
anèng githokira
ambakna wong duwe tai
nora kaprah ginawa nèng githokira

krodha asru si lingsang akêmpus-kêmpus
mêngkono si urang
wite agawe bilai
aja susah mêngko sun pithes si urang

lamun iku nyata kaya saujarmu
yèn wus bênêr sira
nanging ta yèn sira sisip
nora wurung sira ingsun kêmah-kêmah

kesah gupuh si lingsang ngulati sampun
kapanggih lan urang
asru dènya ngucap bêngis
sira urang pagene anggendhong tinja

iya iku gawe tiwase nak ingsun
sira gendhong tinja
yuyu mulat panas ati
dadi konang gawa gêni sabên dina

keyong ngusung-ngusung ing wismanirèku
wêdi bok kobaran
si kodhok ika atitir
si kandhêla têtayungan bêlandaran

dadya gupuh kêmlandhingan jaringipun
pinasang si kidang
kaplajar midak nak mami
têmah lampus nak ingsun kapidak kidang

sira iku murwani karya witipun
nora wande sira
ing mêngko nêmu bilai
ngong patèni jêr sira wit karya pêjah

urang muwus lah ta iku dudu padu
ujar panastenan
lingsang kang sira gugoni
ya si yuyu iku manastèkkên ingwang

nora luput ya ingsun marang si yuyu
nadyan gendhong tinja
iya tinja ngong pribadi
nora kongkon lan nora nyênyambat ingwang

mring si yuyu iki tinja tinjaningsun
tinja ngong priyôngga
ngong gawa-gawa pribadi
mana sukak apa gawe panastenan

tyas kumukus apa kang dadi witipun
tan utang anyêlang
lan yuyu tan gawe sêrik
lah ta mara lingsang sira rasakêna

êndi iku kang bênêr lawan kang luput
aja kèh dèn ucap
yèn akèh angrêrubêdi
ingsun bae lawan si yuyu punika

bênêr iku marang ngêndi tèmpèlipun
panase tyasira
si yuyu lan maring mami
nora owah ingsun lamun dèn panggihna

lan si yuyu yèn mêngkono saur ingsun
nadyan banjurêna
amradata marang ngêndi
lan si yuyu miwah katura ing raja

apa iku ya marang ratuning ratu
Jêng Nabi Suleman
nora owah ingsun wani
lan si yuyu ngêndi ênggone mradata

tanpa muwus lingsang kewuhan tumungkul
wasana angucap
yèn sun rasa yuyu sisip
lamun sira urang iya wani kandhas

krodhanipun malih lingsang maring yuyu
wis urang karia
ingsun bali arsa panggih
lan si yuyu urang karia raharja

urang muwus lah iya padha rahayu
lingsang sigra kesah
wangsul gèning yuyu malih
wusnya panggih si lingsang anguman-uman

dene iku si urang abagas bagus
tan sisip salingsa
bênêr bae sun titèni
saujare si urang aturut dalan

wani kokum urang kandhasane purun
nora kaya sira
panastenan manastèni
mring si urang apa dosane mring sira

yèn wit iku panggendhonge tinjanipun
nora dadi dosa
jêr têtaine pribadi
sinunggia sapa kang malang-malanga

nora jaluk tulungan ngajak sirèku
ginawa priyôngga
tinja-tinjane pribadi
pan wus lumrah kaprah ing urang sadaya

alit agung anèng githok tinjanipun
ngong wêruh priyôngga
mêngkono lumrahe sami
mara yuyu wêlèhna padha arêpan

si urang sun undanga wani katêmu
sanadyan mardata
si urang datan gumingsir
ing saiki miwah dina benjang-enjang

lah dèn gupuh padonan paduningsun
yuyu tanpa ngocap
anggung dènya mrêbês mili
sira yuyu sakêcap tan bisa jawab

lingsang asru anyêntak pamuwusipun
lah mara dèn enggal
apa dosane sayêkti
marang sira si urang datan angrasa

mring sirèku tan duwe ala salugut
kajabane tinja
apa dosane malih
marang sira hèh yuyu pratelakêna

eca minggu si yuyu datan sumaur
anggung rawat waspa
pisan pindho tan nauri
sira yuyu tan bisa amadonana

dadya kaku sira lingsang ing tyasipun
nora kèndêl ngatag
si yuyu mung mrêbês mili
tan nauri ing pangatage si lingsang

krodha asru si lingsang sigra anubruk
yuyu kinalêthak
kinêmah-kêmah tan kari
ginayêman yuyu marang sira lingsang

pan kalantur ing mangke sira sang yuyu
pinangan ing lingsang
saking iku witing nguni
kunêng lingsang ingkang sampun antuk bela

sampun pangguh lawan kidang ingkang tunggu
anake kang pêjah
ya ta gantya kang winarni
macan gembong lêlakone winurcita

kang cinatur duk ing kina-kinanipun
macan gembong sira
mung lêmut lalêr binukti
miwah walang lan tik-itik kang pinangan

lamun dalu mangan lêmut siyangipun
walang kang pinangan
dèrèng tate môngsa janmi
miwah datan amangan ing sato wana

kang cinatur sira macan kalanipun
samya prasanakan
rukunan saekakapti
kêbo kuru lan macan apawongmitra

langkung rukun dènira pawongsadulur
arêksa-rinêksa
tan ana sawalèng kapti
macan gembong maesa samya sihira

siyang dalu datan pisah runcang-runcung
lami prasanakan
kêbo kuru lêmu mangkin
saking dening kèh sukêt pasaban jêmbar

ya ta wau si kêthèk murinèng kalbu
gêthing mring maesa
dumèh lêmune kapati
sigra mêdhun si kêthèk saking penekan

mara gupuh lan macan gembong wus pangguh
kêthèk iku ngucap
hèh macan gembong sirèki
sabab apa sira sih kaliwat-liwat

marang iku si kêbo aginak-ginuk
lêmune kalintang
rina wêngi anggayêmi
mung gunane si kêbo gupak jêblogan

macan muwus alon ing sasauripun
iku mitraningwang
si kêbo duk kuru aking
minta iyom maringsun ênggon sukêtan

jangjinipun yèn wus lêmu awakipun
apa karsaningwang
si kêbo têka nglakoni
tan sumêlang manut ing sakarsaningwang

milaningsun rina wêngi runcang-runcung
anggudagi walang
yèn gupak ingsun adhêpi
kodhok kongkang kang mancolot ngong plaksana

kêthèk muwus alon pan èsmu gumuyu
macan gembong sira
busukmu kapati-pati
eman siyung rangah-rangah untunira

luwih busuk kodhok kongkang panganamu
gawemu amancak
kang ana dèn pitambuhi
kang tan ana kangelan sira upaya

lah bok iku si kêbo kang ginak-ginuk
panganên tur enak
daginge lêmu agajih
yèn tan ngandêl jajalên lah yêktèkêna

anggarêgut macan gembong ing tyasipun
macan gembong ngucap
hèh kêthèk kayapa ugi
dêdalane gonku ambadhog maesa

iya ewuh dene si kêbo puniku
wus apawongsanak
yèn ngong tungkul pêsthi kêni
dadi ingsun kang cidra kocap ing jagad

sakèhipun padha ngèsêmi maringsun
kêthèk malih ngucap
hèh macan gembong sirèki
norasusah gonmu ambadhog maesa

sira iku pasaja bae tan luput
jêr maune iya
si kêbo wus aprajangji
yèn wis lêmu anut barang karsanira

yèn tan purun pêsthi akèh mungsuhipun
jangjine priyôngga
sapa gêlêm dèn ungsèni
mênyang ngêndi pêsthi kasor amradata

macan iku alon ing pamuwusipun
iya bênêr sira
yèn kaya mêngkono ugi
sun badhoge mêngko yèn wus amêmangan

tan adangu baskara nêngahi sampun
bêdhug wayahira
kêbo warêg dènya bukti
amêlegung mulih marang ing panggonan

nyamuk-nyamuk anèng sore kayu agung
anjêrum sarean
sigra macan gembong prapti
saking wuri anggêgila solahira

sarya asru macan gembong wuwusipun
hèh-hèh sang maesa
biyèn sira kuru aking
mêngko lêmu awit ngong wèhi pasaban

aja masgul arsa sun badhog sirèku
kagyat sang maesa
angadêg prayitnèng wèsthi
anauri hèh gembong tan gêlêm ingwang

duk rumuhan maksih kuru awak ingsun
ngong jaluk yomira
saking durung gêlêm mati
mêngko malih wus lêmu gêlêma pêjah

yèn sirèku paripêksa amrih lampus
nora wêdi ingwang
sagêndhingmu ngong tadhahi
payo aprang ing kene padha prawira

sakarêpmu yèn wus kasor raganingsun
ambadhog maringwang
sungu gya pinanjêr siti
mobat-mabit maesa sru krodhanira

ngiwad-ngiwud palasa bondhot tinumbuk
pan dèn undha-undha
binijig ing sungu kalih
dhungkar-dhungkar gêgumuk sirna tinunjang

macan dulu giris manahe lumayu
tan têgêg tumingal
macan gembong mire têbih
nusup-nusup angungsi ing parang jurang

maesa wus rèrèh sirna krodhanipun
sigra sang maesa
kesah saking gènirèki
kang jinagan manawa cidraning macan

kêbo wau mring kancil pangungsènipun
panggih sigra ngucap
hèh kancil prapta ngong iki
ngungsi bênêr ingsun iki maring sira

awitipun ingsun sêsanak satuhu
lan si gembong macan
kala ingsun kuru aking
mêngko lêmu ya kancil kudu pinangan

ingsun lumuh yèn pinangana puniku
mring si gembong macan
ing mau ngong tantang jurit
yèn wus kasor ngong suka yèn binadhoga

datan ayun ing ayuda têmah nusup
ing grumbul singêdan
si gembong malayu dhêlik
tan nauri ing sawuwusku si macan

kang puniku dadi ewuhe tyas ingsun
bok anyidrèng wuntat
milaningsun iki ngungsi
ngong lakoni kancil apa sarèhira

jêr sirèku kabayan iya apatut
yèn angukuhana
lawan lêbih akal malih
kancil ngucap hèh kêbo nora kaduga

raganingsun lagi apês mangsanipun
êmbuh ta ing benjang
ana thukul akal malih
kaprawiran kagunan kadi ing kuna

atiningsun iki lagi susah agung
datan kêna mênga
budi tan bisa lumaris
raosing tyas seje lawan kina

mêntasipun ngong kalah lan keyong iku
kabanjur wak ingwang
kacêmplung ing sumur mami
sapariki kêbo kêkêse tyas ingwang

luwih buntu buntêt tan mênga sarambut
jêr iku si macan
atine wus isi iblis
jajalaknat kinait kang pinarsanak

ya si munyuk saiki wong mitranipun
si kêthèk dubilah
minasaetanirajim
sajêjêge mêcahkên ing pawongmitra

ya sirèku kilap apa budinipun
iya mring si kênas
dhêmêne anglêluncabi
jêrku apa lagi sanak pirang dina

lan mong iku nuli kudu angalêthuk
iku marang sira
hèh kêbo bênêr sirèki
nanging ingsun cilik yèn angungsènana

nora enjuh angukuhana sirèku
mung tuduh kewala
maesa turutên ugi
angungsia iya marang ing si kidang

iya iku gayore landhêp kalangkung
lir panyukur waja
tugêl thêl kang dèn gayori
ya si kidang pantês lamun dèn ungsia

amit gupuh kesah maesa anjujug
ênggone si kidang
prapta lon wuwusirèki
hèh ya kidang praptèngsun ngungsi mring sira

awitipun si macan niayanipun
tinutur sadaya
purwa madya wasanèki
dyan nauri si kidang marang maesa

bênêr iku maesa kabèh tuturmu
nanging awak ingwang
kacilikên durung wani
angukuhi amung pikir duwèk ingwang

lah dèn gupuh sira angungsia iku
marang si mênjangan
pantês bisa angukuhi
gulu dawa ranggah-ranggah sungunira

sigra laju maesa ing lampahipun
anjujug mênjangan
prapta wuwusira aris
hèh mênjangan praptèngsun ngungsi ing sira

awak ingsun lah kukuhana puniku
niayaning macan
sirèku dadia kanthi
wus tinutur ing purwa madya wasana

duk angrungu mênjangan alon sumaur
ya kêbo tarima
sabarang wuwusirèki
bênêr kabèh nanging sun nora kaduga

yèn amungsuh lawan si macan puniku
nadyan sungu panjang
ranggah-ranggah têlu sisih
maras bae ngong iki andulu macan

ingsun tutur saking trêsnaku sadulur
mring sira maesa
sira ngungsia tumuli
mring si banthèng gung luhur sungune panjang

iku patut angukuhana sirèku
maesa gya kesah
anjujug si banthèng panggih
nulya ngucap maesa maring andaka

mila gupuh hèh ta banthèng praptaningsun
tuduhing mênjangan
ingsun iki ngungsi urip
awit saking kaniayane si macan

wus tinutur ing madya wasananipun
têlètèh sadaya
si banthèng nauriaris
iya bênêr iku kabèh wuwusira

iya ingsun tan jrih lan si gembong iku
yèn adu arêpan
sakêdhik kang sun wêgahi
panglimpene si macan dubilah setan

sira angur ngungsia si warak iku
kulite lêmpitan
surune landhêp kapati
kadi bajra sapa ingkang nadhahana

nadyan kayu malang tinarajang rampung
gumuk sirna gêmpang
si warak êri binukti
ambabênêr yèn lumaku nunjang palang

sira iku kêbo maronoa gupuh
maesa gya kesah
angungsi warak wus panggih
alon ngucap hèh warak praptèngsun uga

jaluk tulung kukuhana awak ingsun
iya dèn sikara
si macan gembong kapati
niayane maringsun kaliwat-liwat

wus tinutur kabèh mulabukanipun
ngungun sira warak
bênêr sira ngungsi mami
yèn tandhinga si macan adu arêpan

ngadu balung apa ing sagêndhingipun
nora wêdi ingwang
sakêdhik sun pakeringi
luwih akal si macan culika ing prang

dhêmên nungkul panglimpening macan iku
kang dubilah setan
nora tanggên ing ajurit
colot-colot panubruke saking wuntat

dhêmênipun yèn sinêrang dhêlik grumbul
mung aprang culika
nora wani adu rai
iku bae kang dadi wêgahing driya

yèn pinuju sira angungsia gupuh
si kênthus punika
pantês kêna dèn ungsèni
ing luwange si kênthus asugih gêlar

kesah gupuh maesa ngungsi mring kênthus
jinujug wus panggya
maesa angucap aris
ingsun iki kênthus angungsi mring sira

awit iku si gembong niayanipun
ingsun ngungsi tata
kukuhana awak mami
wus tinutur kabèh mulabukanira

manthuk-manthuk si kênthus alon sumaur
ya bênêr maesa
pangungsinira mring mami
wus kuncara ingsun iki sugih gêlar

kabèh iku sato isining wana gung
kang agung apanjang
kang galak nora ngong tampik
sun sênggrangi kabèh saisining wana

buron agung padha wêdi kabèh iku
saisining alas
tan ana wani ing mami
satêmêne ngong iki ajrih kaliwat

tan ngrêmpêlu yèn ingsun wania mungsuh
kalawan si macan
ngong katêmu bae wêdi
aja ingkang angukuhi yèn wania

lagi wêruh ngong mêngkarag wuluningsun
atiku wus ilang
nora môntra-mônta wani
pundirangan yèn ingsun andulu macan

nanging iku ana pawongsanak ingsun
sato pan kaliwat
wêkêl tur atine bêcik
tatag tanggon pasaja bêbudènira

ya si wêdhus parucul kêkasihipun
pantês ungsènana
jêmbar istiyar ing budi
kêbat cukat si wêdhus bisa micara

langkung ngungun maesa dangu tan muwus
anjêtung kewala
tan bisakesah tumuli
ngunadika wasana alon angucap

hèh ta kênthus ewuh têmên atiningsun
yèn tan sun turuta
iku pituturirèki
môngsa dadak sira nglêbokna loropan

yèn sun dulu ing manah nora katêmu
iya tuturira
si wêdhus andhap tur alit
tanpa sungu parucul pan nora ganggas

nora siyung nora rangah untunipun
kayaparan baya
lamun bisa angukuhi
muwus malih si kênthus apucicilan

lah dèn gupuh kêbo mênyanga sirèku
gugunên jar ingwang
ngong iki tutur sayêkti
nora dora saking sih ingsun mring sira

tuhu-tuhu lamun iku si parucul
cêpak akalira
sarekale ngrêspatèni
tan katara ing netya wêtuning tata

tètèh tau titi-titikèng pakewuh
tuntas wilêt tatag
têtêg tutuge ing kardi
nora uwas awas wêkasaning karya

wani kokum yèn wis kêncêng budinipun
datan katanggêlan
sabarang kang dèn lakoni
thukuling tyas naratas kêna dadakan

rikat patut lêmpêng pikire aturut
bisa nyêgah basa
saakale têka dadi
kadadeyan duga-dugane waskitha

gathak-gathuk tan keguh ing kasap lêmbut
bisa angon môngsa
sumêrêp liring prakawis
wus ginêbag anèng jroning kalbunira

kêbo iku dhêlêg-dhêlêg duk angrungu
kênthus satuturnya
wasana amuwus aris
lah ta kênthus sira karia raharja

iya ingsun lakoni tuduhirèku
kênthus wuwusira
sun jumurung puji dikir
ya maesa tutuga sakarsanira

mangkat gupuh maesa ngulati iku
panggonaning menda
parucul sampun apanggih
sang maesa alon ing pangucapira

dhuh kadangku parucul wong mitraningsun
ngong angungsi gêsang
malaku sira kukuhi
ingsun iki arsa binadhog ing macan

wus dèn alur tinutur sadayanipun
sang parucul menda
alon dènira nauri
yèn mangkono sira têtêp dèn niaya

iya ingsun kang têtulung ing sirèku
aja sira susah
yèn mêngko si macan prapti
dèn atêtêp sira anèng wuriningwang

