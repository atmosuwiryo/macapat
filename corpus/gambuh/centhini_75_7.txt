Ki Supana winuwus
abdi dalêm jajar carik macung
rencangira jêjagongan têtanya ris
uwa manawi panuju
kaparênga paring tudoh

têmbung myang sastranipun
kang rumiyin pribadi puniku
atumitah wontên ing madyapadèki
kang tinanya kagyat muwus
gonmu takon karya gawok

lagi iki sajêgku
ana bocah takon kang kadyèku
grathul-grathul iya aku asung uning
bênêr lan lupute êmbuh
kakèkmu suwargi omong

ana pandhita putus
saka Ngatasangin asalipun
acarita mungguh têmbung lan sastrèki
kang tuwa dhewe ranipun
têmbung Ibrani sayêktos

yèku bêbasanipun
bôngsa Israil nagara agung
pamacane sastra mau saka kèri
manêngên sabanjuripun
dhapur sastra winiraos

sairib sastra Indhu
lan sairip lan sastra Arabu
kaanggone duk jamane Kangjêng Nabi
Ibrahim kalillohu
mupakat sakèhe nguwong

banjur kinarya iku
anulisi kitap-kitapipun
para nabi kalipahira Hyang Widhi
jaman ing sadurungipun
Jêng Nabi Muhkamad miyos

ananging samonèku
kacarita kala jamanipun
Kangjêng Nabi Ibrahim kalillolahi
ana ratu gêng pinunjul
binathara para katong

kyat ing rat Raja Namrut
iya Prabu Jabar ajêjuluk
ajumênêng ana nagara ing Babil
isine jagad kacakup
dumadya ngaku Hyang Manon

Ki Ajar patih Namrut
ingkang rama Kalillurahmanu
kyana patih datan maèlu mring siwi
angugêmi ratunipun
kèlu kumprung pêngung bakoh

inggale caritèku
timbalane Allah Kang Maha Gung
maring kangjêng nabi pinaringan kanthi
putra kapenakanipun
ran Nabi Lut samya tinon

ngislamakên Sang Namrut
yya kabanjur-banjur dènnya lacut
ngaku Allah nanging datan pinarduli
saya dadra andêlarung
dilalah èngête adoh

Jêng Nabi sakalangkung
dènnya matur maring ramanipun
kinèn Islam manut ing agama suci
Jêng Nabi malah tinundhung
saka ing Kaoniya bodhol

Nabi Lut datan kantun
lawan wadya pra mukmin sadarum
ibu Nabi Siti Naonan duk myarsi
gya nusul lampahing sunu
nèng wana basangi andhok

jajahan Ngêsam iku
bakda salat dutaning Hyang Agung
Jabarail ngêmban dhawuhe Hyang Widhi
Jêng Nabi kinèn dhêdhukuh
ing têmbe kalamun dados

kaaranana iku
dhukuh Betal Mukadas satuhu
bumi ingkang sinucèkakên Hyang Widhi
sawuse atampi dhawuh
linampahan nulya dados

dhukuh arja kalangkung
wadya Eslam sabên ari wuwuh
rawuh malih dutaning Hyang Maha Suci
kinèn maringakên iku
musakap kèhe kang pulo

kalawan kinèn gupuh
nutugakên nyilamakên Sri Babul
saukure dutaning Hyang kang paring sih
pinratakên pra wargèku
sukèng tyas sokur ing Manon

musakap sapuluh wus
winulangkên mring umat sadarum
myang sahadat pungkasannya nêbut Nabi
Ibrahim kalilolahu
sadaya mituhèng dhawoh

tan lami budhal sampun
maring Babil akanthi Nabi Lut
bêkta wadya mukmin namung sawatawis
wus prapta têpi praja gung
nulya akarya pakuwon

Jêng Nabi tandya laju
maring praja kapanggih Sri Namrut
winartanan sadhawuhing Maha Suksci
Namrut kinèn amiturut
nanging mêksa pungguh wangkot

malah Sang Raja Namrut
yun ngayoni maring ing Hyang Agung
Kangjêng Nabi asangêt dènnya maripih
Namrut mampang mêksa mungsuh
Nabi kinèn amakuwon

Jêng Nabi wusnya mundur
sri narendra andhawuhi gupuh
mring Kya Patih Arja kinèn ngupaya glis
catur pêksi garudha gung
wusnyantuk katur sang katong

piniara mrih tutut
gya akardi bale gêdhong agung
rakitira kadya pêthi wus adadi
kanan kering amung sinung
candhela rinuji bakoh

pintunya ngandhap luhur
myang sinungan bêsat inggilipun
wêwalêsan ngungkuli sirahe pêksi
yèn winalik nèng sor suku
paripurna kang pirantos

kinèn abêkta gupuh
mring maligi anyar kang dumunung
jaban praja agêng luhure nglangkungi
winatara pitung gunung
myang catur narendra katong

sapraptanirèng pucuk
pêksi catur suku samya sinung
kolong wêsi bakal êgonira tali
bale rinut suku wolu
kadi tandhu geyang-geyong

Sri Jabar sukèng kalbu
nguwuh-uwuh sêsumbar kumruwuk
lah ing ngêndi pangerane Si Ibrahim
têka nora nana munggut
lah ngatona payo pupoh

lan êndi wadyanipun
ingkang aran malekat-malekut
têka nora katingal sawiji-wiji
baya padha wêdi mringsun
Namrut tan kêndhat ngacêmong

sarwi bojana nginum
Kangjêng Nabi kalilurahmanu
lan Nabi Lut tanapi wadya pra mukmin
minggah mring malige luhur
wus panggih lawan sang katong

latah-latah ngling Namrut
sida bebas kratone gustimu
nora wurung ingsun langgar sun lurugi
dimèn mijil banjur campuh
aprang tandhing lawan ingong

Jêng Nabi sakalangkung
dènnya asung pemut maring Namrut
malah bêndu gya prentah mring wadyanèki
kinèn samêkta apupuh
sangu myang gêgaman pupoh

walêsan catur uwus
pucuk sinung daging unta ngunbruk
Namrut angling hèh êntènana Ibrahim
gonku nglunas pangeranmu
Sri Namrut lan para katong

pêpilihan kang uwus
mambêg wantêr kasudiranipun
lawan rêsi sewa sogata pinilih
kang wus limpat agal alus
kya patih manggolèng pupoh

sadaya wus umangsuk
pangruktinya sadaya wus rampung
gya ginêtak kagyat mamprung catur paksi
myang daging nèng luhuripun
nanging datan bangkit nothol

kagendra drêng yun nucuk
saya dêdêl lan akêmbanipun
duk lampahan sasiyang lawan saratri
parentah mring juru pintu
kinèn mêngakakên gupoh

lawang bale kang luhur
wusing mênga jru pandomanipun
dhinawuhan aningalana kang langit
matur taksih nyamut-nyamut
tan ewah duk anèng ngisor

lawang bale ngandhap wus
binuka myat bantala katlisut
prentah malih surak nabuh gubar bèri
kagyat kang kagendra catur
sumêka dêdêl tan kegoh

parentah malih Namrut
anon langit tanna owahipun
anon bumiwus tan ana antarèki
sinêngkakkên malih mamprung
ponang langit maksih katon

kadi nèng ngandhap wau
bumi katon pêtêng kadi dalu
ana swara wau ingkang kapiyarsi
saking wiyat juru dêmung
kang darbe swara tan katon

hèh ratuning racut sira
marang ing ngêndi karêpmu
dupara kalangkung-langkung
sira arsa mring ngakasa
kaliwat lacutirèku
ya ta Sri Namrut miyarsa
miwah para wadyanipun

samya gugup agaligap
anyandhak gêgamanipun
dèn ngati-ati sadarum
baya iki ingkang prapta
ripu dibyaning aluhur
ya ta ana malih swara
hèh hèh Namrut kapir lacut

Namrut ngatak prawiranya
ngêplaskên panah mandhuwur
angawut pamanahipun
ana ngêmpakkên istijrat
wêktuning jêmparing brubul
wangsuling saking gêgana
lir girimis tibanipun

Sri Jabar pribadi sigra
nglêpaskên jêmparingipun
sarwi sêsumbar têkabur
hèh êndi pangeranira
lah ngatona payo gupuh
lan êndi rupane uga
prajurit wêtokna gupuh

Jabrail tampi parentah
angambil mina ing laut
ingunjalakên mandhuwur
luhuring panah Sri Jabar
wangsuling mina mring laut
cumalorot kawistara
jêmparing nata cumundhuk

têrus badaning kang mina
ludiranira sumêmbur
jêmparing gagubras marus
Jabrail anyandhak mina
winangsulakên mring laut
panah dhinawahkên marang
ngarsane Sang Raja Namrut

jêmparing tiba cinandhak
ngêtrok wêntis suka guguk
latah-latah asru muwus
pangerane Si Ibrahim
kacundhuk jêmparing ingsun
hèh ta bocah aja kêndhat
gonmu jêmparing mandhuwur

mangkya karsèngsun kalakyan
angobrak-abrik agêmpur
prajèng karaton ngaluhur
sira Jabarail sigra
ngambil pêksi sobèng luhur
kinênakakên ing panah
wangsule katutan marus

kalawan daginging kaga
lir grimis tibaning marus
dhawah palataranipun
bale gandhaga marayan
Namrut cikrak-cikrak muwus
lah bocah padha wisana
gonmu nglêpaskên mring luhur

iki wus têtêp patinya
Ibrahim pangeranipun
kataman ing panah ingsun
iki ta dêlêngên padha
olèh daging panah ingsun
sarta gêgubras ludira
lir garimis rah sumêmbur

pasthi karatone rusak
wadyane wus lêbur luluh
Namrut lan sawadyanipun
sukèng tyas marwata suta
angalêmbana macucu
tan wruh mangkene gumêlar
budi kalap pêngung bingung

Sri Jabar parentah sigra
wêwalêsan dhuwur manuk
winalik babêsatipun
anèng ngandhaping kang kaga
kagendra sakawan wulu
daging mangsan anèng ngandhap
môngka sru kaluwèn catur

tumungkul myating mêmasan
sinarêngan surak umyung
gong bèri kêndhang tinabuh
kagyat kagendra lumarat
kadya bêbandhêm tumurun
saking kagyat yun mamôngsa
katarik luwe kalangkungmèh praptèng ngandhap gya prentah
bêsat isi daging mau
kinèn jêngakkên mandhuwur
kang papak kang sirah kaga
dadya ngampar ibêripun
supadi yèn prapta ngandhap
ayya kantêp tibanipun

winantu ing gara-gara
arga-arga manggut-manggut
kalamun bisa amuwus
bayèku yun gêmpur ingwang
malekat catur tumurun
karsa ngawut-awut arga
pinupus-pupus lir napuk

kaga wus anjog pratala
gumêbrug giyar ajugrug
têbih saking maligya gung
bêsat walêsan saksana
pinarêkakên kang cucuk
daging wus samya dèn môngsa
winuwuhan ngantya tuwuk

pemute kang alul kojah
pitung dina pitung dalu
Namrut dènnya anèng luhur
kaga wus rinante samya
pra wadya sanagri mêthuk
sri naranata tumêdhak
saking bale pêthi agung

jujug malige ing pucak
Jêng Nabi Brahim Nabi Lut
misih ngantya sampun tundhuk
Namrut suka angandika
ing samêngko pangeranmu
wus jindêng dening hruningwang
jaja butul rah sumêmbur

tandhane baline panah
kuthah rah daginge katut
lah ta iki warnanipun
cihnaning daging lawan rah
apadene kalanipun
prawira nglêpasi panah
garimis rah drês kalangkung

pangeranmu apês nistha
dalah malaekatipun
Kangjêng Nabi lingira rum
hèh Namrut ngajap naraka
têka mangkono anggêpmu
lumuh marang rèh raharja
ngorakkên dhawuh Maha Gung

nasak kudu nasar blasar
mor gandarwo ilu-ilu
lumuh têmên kinarya yu
ingka jamak nuli tobat
darbe pangrasa sihing hu
Jêng Nabi akathah-kathah
dènnya sung pemut mring Namrut

tinandhang dadining aprang
Jabar nglênggêr tan amuwus
èsmu ajrih jroning kalbu
èngêt ing kasêtènira
Kangjêng Nabi duk ing dangu
angas laire kewala
sinasap sinamun samu

mengo ngiwa tan kaduga
baya ta wus têkdiripun
ya ta Jêng Nabi gya kundur
ingiring sawadyanira
kang kantun agunêm rêmbug
sirnane Kalillurahman
ana pandhita kang matur

rèhning nguni wus kawuryan
Jêng Nabi kadibyanipun
luhung sampun pinaèlu
ujêr wus ambawa rasa
sarkara lan manisipun
tan kenging kinaya ngapa
tuhu dening kanang punjul

atur titi tètès tatas
sang nata kalangkung bêndu
mijilkên istijrat luhung
tutug lawan kalih asta
mêdal dahana awangsul
kantar-kantar mring awiyat
tan dangu dahana wangsul

kang miyat kalangkung ebat
tobat sujud nata kêbut
saking malige ngadhatun
mêsu kalangkung pêpudya
antuk sasmitaning kalbu
enjing miyos siniwaka
Patih Ajar myang wadya gung

pêpak andhèr ngarsèng nata
mring Patih Ajar gya dhawuh
dènnya yun numpês kang sunu
myang wayah sawadyanira
sinaranan têmbung alus
kinarsakkên abujana
nèng pucaking maligya gung

pra wadya mangayubagya
yun linakyan sesuk esuk
samêkta prayitnèng kewuh
nahan Jêng Nabi praptanya
ing pawon parentah gupuh
ngalih anyakêti praja
cakêt dalêmnya rumuhun

ngara-ara Kaosiya
wus tata pakuwonipun
utusanira Hyang Agung
Jabarail asung salam
mring Nabi Brahim Nabi Lut
kang sarta aparing wikan
gunême Sri Namrut kapur

wus tinutur sadayanya
lan malih karsèng Hyang Agung
malige karsa ginêmpur
Jabarail sampun musna
Jêng Nabi sawadyanipun
dêdonga ing karaharjan
tur iku wus sinung wêruh

malêming têmpuking karya
karsaning Hyang dènnyarsa sung
bilai mring kapir kupur
sanggyaning kang pra malekat
ingkang wus angêmban dhawuh
kinèn awit nglêkasana
makana saksana rawuh

lindhu prakêmpa goraya
mung dumunung maligya gung
sangêt gonjing mayug-mayug
rênggat adon-adonira
lir kiyamat isthanipun
bayu mulêg mawalikan
sinarêngan angin lesus

ponang angin saking ngandhap
tan antara jêbolipun
malige pêplês mandhuwur
tan ana kari samêndhang
swara gora tri jumêgur
lir giri sasra nèng wiyat
sirahe malige gupuh

pinunggul angin prakêmpa
saking nguntara mangidul
sirah gêmpal tibèng laut
jumêgur wening samodra
mina sing ning laut kidul
akèh pêjah kabarasat
katiban murdaning panggung

pungkuring Namrut kacrita
sirahe malige mau
mêmulo ombak kadulu
dene awake maligya
andêdêl binêkta lesus
nulya sigar amarapat
ngetan ngulon ngalor ngidul

katulak wangsul sadaya
têmpuk wor nèng têngah rêmuk
lir binêbêg mabur sumyur
agênge ponang rêmukan
saêndhog ayam tan langkung
anèng saluhuring praja
brêbêl kawratan sadarum

mêksa dêdêl mring ngakasa
marmanya tan bisa runtuh
awit sinôngga ing bayu
lir pêtêng dhêdhêt limêngan
karsaning Hyang dènira sung
bilai mring lacut kopar
punika kinarya pemut

supaya padha elinga
wruha kodrating Hyang Agung
tan antara sirêpipun
bayubajra saking ngandhap
dyan gantya kang bayu lesus
saking luhuring ngakasa
kadi jêmparing tumurun

tumêmpuhirèng mangandhap
gumurubug sru sumiyut
rêmukan malige wangsul
lir sanjata narawantah
sut kadi mimis sumawur
lingsir dalu wayahira
wong kapir prasamya turu

dhêdhêt kadi sinirêpan
tibane rêmukan iku
tan srênti sarêng tumanduk
nibani wismane kopar
kêpyak swaranya gumuntur
wismane kapir kawratan
myang jro pura kinarutuk

pan namung pakuwonira
Jêng Nabi saumatipun
rinêksa dera Hyang Agung
siji tan ana katiban
samya eca-eca turu
wau wismane si kopar
payon rêmak rêmpu rêmuk

kang anèng sajroning wisma
asru kagyat jumbul kagum
tan ana kuwasa muwus
kapilêngên ing suwara
wong kupur klêngêr sadarum
datan ana kaliwatan
agêng alit èstri jalu

miwah Sri Bathara Jabar
tan pae lan wadyanipun
kagyat kantunya kalakung
tan wruh sangkaning bêbaya
samya galigap agugup
galuyuran niba-niba
lir wong wungu dènnya kantu

wênèh ingkang kapalêsat
saking gonira aturu
miwah rêsi juru tênung
ing nagri myang môncapraja
prasamya kapilêng kantu
dangu-dangu duk samana
wong kapir sinungan emut

kajêngkang karangkang-rangkang
gêrêng-gêrêng ngrintih ngruntuh
tan ana cêtha calathu
pinêksa-pêksa tan bisa
mung bêkuh-bêkuh ting brêkuh
pinêksa apadidêngan
sêrêt galêrêg ngêduwul

tambuh-tambuh solahira
ing praptaning siyangipun
mulat wisma payon gêmpur
lêngêr-lêngêr ngungun mlêngak
takon-tinakon tan pêcus
ting palinguk paringisan
amacucu muncu-muncu

kadya mina kênèng saya
tan dinawa solahipun
danguning susah Sang Namrut
sawawêngkonnya sadaya
tigang siyang tigang dalu
dènnya tan kuwawa ngucap
sadaya kadi wong bisu

wusing tri latri tri siyang
sadaya bisa calathu
nanging karsaning Hyang Agung
nyalini lagu bêbasan
Sri Namrut sawadyanipun
pangucape panthan-panthan
dhewe-dhewe basanipun

ing sagolong-golongannya
ratu pitung puluh têlu
sowang-sowang tanahipun
sabên narendra sajuga
sapraja wawêngkonipun
sinungan basa piyambak
atanapi sastranipun

dadya basa miwah sastra
warna pitung puluh têlu
amung ingkang tan winêngku
iya ing Babil nagara
lastantun kadi rumuhun
lah ta iku caritanya
walahuakam ing pungkur

