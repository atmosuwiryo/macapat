kêlamun mêngsahipun
inggih liya rakamta sang prabu
gusti sampun milya nindaki ngajurit
ngamungna kang abdi catur
ingkang mangsah ing palugon

mêngsahna siji sèwu
ingkang abdi yèn ginggang sarambut
cinacaha kawula sabiting-biting
yèn karsa paduka wau
amêngsah rakamta katong

abdi paduka catur
yèn kaparênga gusti kang atur
mugi-mugi sampun kêlampahan gusti
Pangran Jayaraga bêkus
dhasar wong kakèhan cocot

yèn sira nora rêmbug
ya mêngko para bupati iku
sun pundhuti epok kalawan kang lampit
sumôngga ing aturipun
sêksana tinundhung miyos

ya ta bupati catur
anèng jawi prasami pirêmbug
anyaosi punika sri narapati
sêkawan sami arêmbug
ya ta sarêng sami bodhol

kunêng ganti winuwus
lêlurahe pra prajuritipun
Pangran Jayaraga duk miyarsa warti
kêlamun bupati catur
dhumatêng Mêntaram bodhol

sangêt gêtêr tyasipun
lajêng nusul marang ing Mêntarum
wus angrasa kêlamun manggih bilai
unêng tan winarnèng ênu
gênti wau cinariyos

sang nata ing Mêntarum
dina Soma siniwi wadya gung
pêpak andhèr punggawa para bupati
tanapi para tumênggung
pangalasan mantri anom

jru tuwêk satriya nung
ulubalang ajêjêl supênuh
pra prajurit ing alun-alun amêrgil
pangeran pêpak sêdarum
sumiwèng ngarsa sang katong

upacara sri pênuh
neka-neka risang maha prabu
apinarak ing dhampar mas sinutya di
pantês anèng sitiluhur
mangkana wau sang katong

uning sor wringin kurung
wontên tiyang apepe puniku
angandika sang nata mring gandhèk aris
priksanên sor wringin kurung
uwong kang padha asaos gandhèk kalih mêsat wus
sampun prapta sore wringin kurung
lajêng panggih kang lênggah soring waringin
kisanak paran kinayun
sumiwèng marang sang katong

Pangran Rôngga umatur
kêlawan sakônca kula ngayun
umatur ing jêng gusti sri narapati
gandhèk kalih nulya wangsul
prapta ngarsane sang katong

ulun mariksa sampun
Pangeran Rôngga sakancanipun
pra bupati sêkawan ing Panaragi
arsa marêk unjuk atur
ing ngandhap padanta katong

ngandika sang aprabu
timbalana marang ngarsaningsun
sigra wangsul gandhèk prapta sor waringin
kisanak andika laju
ingandikan sang akatong

sampun prapta ing ngayun
Pangeran Rôngga bupati catur
pasilanya muka lir konjêm ing siti
tumungkul amarikêlu
alon ngandika sang katong

mara matura mringsun
paran kang dadi sêdyanirèku
sira marêk marang ngarsaningsun iki
Pangeran Rôngga wotsantun
dènira umatur alon

pukulun sang aprabu
ulun atur uning rinta èstu
Pangran Jayaraga Panaraga mangkin
sumêja mêrêp ing ripu
balela gusti sang katong

kawula saos atur
miwah para bupati catur
botên kêni malah sinêrêng ing runtik
ulun sumanggèng pukulun
duk miyarsa tur sang katong

sangêt ing dukanipun
ri sêksana sang nata gya dhawuh
mring kang rayi Pangran Pringgalaya nênggih
adhi mas sira sun tuduh
mringa Panaraga gupoh

Martalaya kanthimu
rakamta Pangran Jayaragèku
ya tundhungên dhimas têka Panaragi
lan saanak rabinipun
ya ing Masjid Watu kono

panggonêna kakangmu
jarahana barang darbèkipun
lamun ana bature kang bôngga yayi
sirnakna aja na kantun
lan maning parentah ingong

Pangeran Rôngga iku
lawanên mring Panaraga wangsul
lan kancane bupati papat prasami
Pangran Pringgalaya nuwun
sandika sarwi wotsinom

Martalaya Tumênggung
sandika nulya sami wotsantun
sri narendra jêngkar dènira siniwi
kundur malêbèng kêdhatun
sinigêg wau sang katong

gêntia kang winuwus
Pangran Pringgalaya siyaga wus
lan Tumênggung Martalaya amiranti
sawadya budhalan sampun
Pangran Rôngga milya bodhol

datan winarnèng ênu
ing nêgri Panaraga wus rawuh
lan Pangeran Jayaraga wus kêpanggih
Pangran Pringgalaya sampun
dhawuhkên sabda sang katong

Pangran Jayaragèku
ngrungu timbalan dalêm sang prabu
matur nuwun sandika inggih nglampahi
sru sangêt dènnya kaduwung
ing karsa kang wus kêlakon

rumaos lêpatipun
apan wus lumrahe tyang puniku
yèn wong kêna miturut dhinadhung eblis
èngête kêpanggih pungkur
yèn wus babak bunyak mlocot

marma wong urip iku
mubarang karya pinikir kruhun
kadadyane kang bakal pinanggih wuri
aja dadak ujag-ujug
mijilakên tingkah awon

Pangran Jayaraga anulya glis
garwa putra dandos
dunya brana dinandanan kabèh
Pangran Pringgalaya printah nuli
budhal mring Mêntawis
sawadyanya kêbut

Pangran Rôngga lan para bupati
wus sami pradandos
datan kari para bupatine
sami dhèrèk dhumatêng Mêntawis
lampahirèng margi
pêpikul andulur

tan winarna lampahirèng margi
warnanên sang katong
duk siniwi kêsaru praptane
Pangran Pringgalaya sêdayaning
kèndêl lampahnèki
pangurakan wau

ingandikan laju ngarsa aji
prapta ngarsa katong
Pangran Rôngga lan Martalayane
lan bupati papat Panaragi
andhèrèk sumiwi
Jayaraga tumut

anèng ngarsa dhingkul èsmu isin
tan arsa mulat wong
Pangran Jayaraga ing wirange
angandika kangjêng sri bupati
Pringgalaya nuli
Jayaraga iku

angkatêna lan saanak rabi
Masjid Watu kono
dunungêna dimèn wor dhêmite
aja sira wèhi batur siji
ya ta kang sinung ngling
sandika wotsantun

Pangran Pringgalaya turkên nuli
jarahan mring katong
Pangran Jayaraga sadarbèke
sri narendra sampun anampani
langkung sukèng galih
ngling malih sang prabu

Pangran Rôngga wis muliha nuli
samêngko karsèng ngong
sira ingsun pitaya ing gawe
ya tatanên tanah Panaragi
poma dene bêcik
aja na barênjul

Pangran Rôngga nalikane tampi
timbalan sang katong
gya sumungkêm ing kisma mukane
matur nuwun pasihan sang aji
saklangkung kapundhi
kapêtêk ing êmbun

sri narendra angandika malih
kabèh sanak ingong
tuwin para bupati sakèhe
lawan bocah-bocah ingsun mangkin
kawruhana sami
walêre kang surud

kangjêng rama kang uwis suwargi
timbalane mring ngong
sanak ingsun lawan sakabèhe
dikakake padha atut sami
sapa kang miwiti
agawe tan ayu

pêsthi padha anêmu bilai
anandhang wirangrong
nistha papa tinêmu yêktine
samêngko wis ana kang nglakoni
miwiti tan yukti
kangmas Pugêr iku

lan si adhi Jayaraga iki
iku ta wong roro
nêmu papa samêngko têmahe
sri narendra gya jêngkar siniwi
malêbèng jro puri
kang siwaka sampun

bubar sowang-sowangan prasami
ya ta kacariyos
sri narendra wus gangsal putrane
pêmbayune Dèn Mas Rangsang nami
kang kalih pawèstri
Ratu Wandhan juluk

katri Radèn Mas Pamênang nami
sêkawane mangko
Dèn Mas Martapura pêparabe
nanging gadhah sakit ewah galih
mêmangsan kang sakit
de wuragilipun

Radèn Cakra ingkang akêkasih
malihwiniraos
Pangran Mangkubumi nwi putrane
kang pambajêng wus dadya bupati
anama Dipati 
Sokawati wau

ingkang rayi sinungan kêkasih
Bagus Pethak dados
bupati ing Madiun nêgrine
Pangran Singasari wus sêsiwi
satunggil anami
Pangran Blitar bagus

Jêng Pangeran Pringgalaya nênggih
mangke cinariyos
kathah nanging kang kacrita mangke
mung kêkalih kang satunggil nami
Wiratruna kalih
Martasana patut

Adipati Môndraka kang siwi
sêkawan kacriyos
bajêng Pangran Mandura parabe
Pangran Dipati Wirapraba kalih
tri Pnêmbahan nami
Juru Kithing catur

wuragile pawèstri akrami
garwanya sang sinom
Adipati Batang nêgarane
Pangran Mandura wus putra kalih
kang sêpuh kêkasih
Pangran Danurjèku

kalihira nama pangran mangkin
Kupasônta anom
cinarita sang nata lamine
madêg nata nèng nêgri Mêntawis
kalih wêlas warsi
mangkana sang prabu

gêrah sangêt pinuju sang aji
nèng Krapyak duk andon
para putra angadhêp sang rajèng
pra sêntana pêpakan ing ngarsi
miwah Ki Dipati
Môndaraka ngayun

sri narendra angandika aris
eyang wêkas ingong
lawan Ki Mas Purubaya têmbe
inggih benjing ing sapêngkêr mami
kang kula lilani
jumênênga ratu

anggêntosi panjênêngan mami
buyuta putrèngong
Dèn Mas Rangsang punika ing têmbe
karatone punjul angluwihi
wontên tanah Jawi
luhur drajatipun

angukuli kula lan suwargi
jêng rama sang katong
tanah Jawa suyud sêdayane
rèhning eyang kula duk ing nguni
inggih anggadhahi
kudangan putrèngsun

buyut sampeyan Martapurèki
kêkudangan ingong
Martapura gumantia rajèng
anggantosa panjênêngan mami
gih punika ugi
dèn adêgna ratu

pan kinarya sarat sabda mami
luwara jar ingong
yèn wus rampung tumuntêna sèlèh
karatone mring pun Rangsang benjing
sang nata nabda ris
mring putra sêdarum

lan sêntana-sêntana ngong sami
tuwin sanak ingong
dene bêcik sapungkur sun têmbe
lan dèn atut ywa sulayèng kapti
sapa kang miwiti
ywa nêmu rahayu

wis karia dèn angati-ati
ing sapungkur ingong
sri narendra anulya lalise
para garwa putra anjrit nangis
sêntana nglud nangis
swaranya gumuruh

wus cinêndhak sedanya sang aji
rêrêngganing layon
sinarèkkên anèng ing dagane
ingkang rama tuwin eyang swargi
sedane sang aji
sinêngkalan madu

tata obah kang wisaya aji
sedanipun jêng sultan nèng Krapyak
apan tunggal sêngkalane
lawan jumênêngipun
ingkang putra gumantya aji
Sultan Agung Mêntaram
mangkana winuwus
marêngi ing dina Soma
pêpak andhèr sagunge punggawa mantri
sumiwi pasewakan

pra prajurit ngalun-alun mêrgil
pra pangeran sewaka sêdaya
upacaraning kêraton
pêpak andhèr supênuh
nèng sitinggil dènnya miranti
Dipati Môndaraka
Pangran Purbayèku
nganthi Radèn Martapura
nèng sitinggil linênggahkên dhamar rukmi
Dipati Môndaraka

lan Jêng Pangran Purbaya ing kering
abêbisik Dipati Môndraka
dhumatêng kang madêg katong
mêngko ta sang aprabu
yèn sira sun adêgkên aji
sirèku apasraha
kêraton Mêntarum
ya marang Radèn Mas Rangsang
kang wawêling ramanira kang wus swargi
Sang Prabu Martapura

anuruti sagunge kang wêling
Jêng Pangeran Purubaya sigra
angadêg sora wuwuse
sagunge wong Mêntarum
pyarsakêna jar ingsun mangkin
Rahadèn Martapura
sun adêgkên ratu
gumantia ingkang rama
amêngkoni kaprabon nêgri Mêntawis
yèn ana kang mangkêla

têkakêna ing samêngko iki
ingsun dadi mungsuhira padha
saur kukila sagunge
inggih sami jumurung
nulya urmat mariyêm muni
swara lir arga bêntar
bêdhil munya barung
swaranira barondongan
ambarungan swaraning gamêlan muni
kadya mêcahna karna

wusnya sirêp ingkang urmat muni
Prabu Martapura sru ngandika
padhakawruhana kabèh
ingsun wus madêg ratu
ing samêngko karsèngong iki
sun sèlèh palungguhan
gon sun dadi ratu
iya marang Dèn Mas Rangsang
awit saking dhawuhe jêng rama swargi
lah padha èstrènana

kang sewaka sami saur pêksi
urmat muni swaranya mabyungan
sang prabu anulya age
saking dhampar lumungsur
ingkang raka dipun aturi
pinarak ing dhampar mas
Pangran Purbayèku
asora malih ngandika
hèh sagunge wadyabala ing Mêntawis
samêngko sêksènana

Dèn Mas Rangsang kang gumantya aji
wit pasrahe Prabu Martapura
Dèn Mas Rangsang samêngkone
jêjuluk Sultan Agung
Senapati Ngalaga tuwin
Durrahman Sayidina
Nata Din Mêntarum
sapa kang tan ngèstokêna
utawine ana kang masgul ing batin
saiki têkakêna

ingkang dadi saniyating ati
ingsun mungsuhira ing ayuda
sagung wong Mêntaram kabèh
prasami saur manuk
inggih inggih sami mèstuti
urmat awantya-wantya
lir prawata gugur
wusira wastra tigasan
awêrata binage sagunging dasih
sang nata sigra jêngkar

kundur malbêt dhumatêng jro puri
cinarita nêgari Mêntaram
duk Sultan Agung jênênge
gêmah ripah sawêgung
sarwa tulus tinandur dadi
sirna kang doracara
kaprabawèng ratu
ajêg adil palamarta
angungkuli kang rama kang eyang swargi
wadya jrih asih bapa

jêjuluknya kangjêng sri bupati
Sultan Agung Anyakrakusuma
misuwur langkung sêktine
sabên Jumuwah wau
asêmbayang mring Mêkah bangkit
amung sakêdhap netra
sang nata wus rawuh
karamate sri narendra
ya ta gênti ingkang cinarita malih
dene Ki Môndaraka

langkung panjang yoswanira nênggih
ngantos mêningi ratu têtiga
duk Sultan Agung jênênge
Ki Môndaraka iku
anêmahi tumêkèng lalis
sinare ing Mêntaram
wau kang winuwus
putrane Ki Môndaraka
ingkang wasta Pangeran Mandura nênggih
lan malih putranira

ingkang nama Kyai Adipati
Wirapraba inggih sampun seda
ing Gambiran sarehane
kang taksih gêsang amung
Juru Kithing panjang yuswèki
ya ta ing ari Soma
Kangjêng Sultan Agung
amiyosi siniwaka
pra sêntana tanapi bupati mantri
satriya ulubalang

pêpak andhèr tan ana kang kari
kangjêng sultan aris angandika
Tumênggung Suratanine
Suratani sirèku
ingsun duta ngluruga maring
ing tanah sabrang wetan
bala ing Mêntarum
lan kabèh para sêntana
amèlua ngêlurug lakunirèki
padha adunên aprang

sira ingkang dadi senapati
wong Mêntaram yèn mundur ing aprang
anèng satêngah palugon
sun wênangkên sirèku
anglunasi têngahing jurit
Suratani manêmbah
sandika anuwun
sang nata jêngkar sineba
malbèng pura ginarêbêg para cèthi
kang ngampil upacara

kawarnaa kang wontên ing jawi
Ki Tumênggung Suratani dandan
amêpakên gêgamane
sawênèh ngrakit sangu
ingkang sugih sarwa rumanti
dene kang datan gadhah
mring tôngga ngaluyur
kêlabakan utang-utang
kang madati jicinge binuntêl brêndhil
winor kêlawan jimat

bêdudane binuntêl prêmati
sinangkêlit cinothe ing ngarsa
kinalungkên calupake
binungkus abarukut
kawarnaa sawusing rakit
sagunge kang gêgaman
pêpak ngalun-alun
lajêng ujung mring sang nata
nyuwun idi wusira mijil sing puri
lajêng têngara budhal

bêndhe bèri tambur barung suling
mawurahan swarane lir gêrah
saking gung wadyabalane
cinêndhak rêngganipun
sagung ingkang umangkat jurit
lampahe kang gêgaman
mêdal gisik laju
pasisir môncanêgara
ingkang sampun karèh dhumatêng Mêntawis
sami tumut sêdaya

mila balinipun Suratani
anglangkungi saking agêngira
kunêng kang lumampah mangke
sang nata kang winuwus
sabudhale Ki Suratani
sang nata aparentah
mring Kyai Tumênggung
Jasupônta dhawuh nata
hèh ta sira Jasupônta ingsun tuding
ngulatna wong Mêntaram

ingkang ala lawan ingkang bêcik
sira dadi matapitaningwang
dene kang môngka samare
lakumu ingsun tuduh
dhawuhêna timbalan mami
Si Suratani aja
amêrêp ing ripu
mring nêgara Pasuruan
sabab durung mangsane ing wêktu iki
ambêdhah Pasuruan

konên angliwati bae dhingin
Jasupônta iku lakunira
kang môngka aling-alinge
Jasupônta wotsantun
tur sandika anulya pamit
ingidèn nulya budhal
ya ta lampahipun
Ki Tumênggung Jasupônta
tan winarna ing marga lampahe prapti
anèng ing pasanggrahan

nira Radèn Suratani aglis
dhinawuhan timbalan narendra
anuwun sandika ture
datan kawarna wau
enjing budhal sagunging baris
dumugi ing Winongan
nèng ngriku kêkuwu
arêrapoh bêbitingan
pôntha-pôntha sagunge para bupati
sawadya sowang-sowang

Adipati Bêlambangan tuwin
pra bupati liya-liyanira
wus sami myarsa wartane
lamun wadya Mêntarum
anglurugi Winongan baris
agêng gêgamanira
bupati sêdarum
tanah bang wetan siyaga
mêpak wadya gêgaman sampun rinakit
ya ta malih winarna

Radèn Suratani pan tinangkil
pêpak andhèr sagunging bupatya
Radèn Suratani linge
sagunge sanak ingsun
karsa kula inggih samangkin
Ki Tumênggung Lap-alap
lumampah aripu
akanthi bupati papat
amêrêpa Lumajang lan Rênong inggih
punapa sami rêmbag

sami matur sêdaya jurungi
Ki Tumênggung Alap-alap sigra
salaman bupati kabèh
anulya budhal sampun
saha wadya papat bupati
lampahnya sampun prapta
nèng tampinganipun
ing tanah kutha Lumajang
kawarnaa Dipati Lumajang nênggih
sampun miyarsa warta

lamun mangke wadya ing Mêntawis
arsa bêdhah ing kitha Lumajang
kêlangkung agêng barise
lajêng lolos mring gunung
garwa putra binêkta sami
Tumênggung Alap-alap
wus ngaturan wêruh
lamun Tumênggung Lumajang
lolos dalu lan sagarwa putranèki
angungsi dhatêng arga

gya parentah kinèn anututi
kang kêcandhak wadya kathah pêjah
nêgari Lumajang kabèh
lajêng jinarah sampun
binoyongan sagunging èstri
Tumênggung Alap-alap
aparentah wau
sêdayane kang jarahan
dinandanan utawi sagung pawèstri
ya ta sampun rumantya

ki tumênggung abudhalan bali
mring Winongan tan kawarnèng marga
wus prapta wau lampahe
Winongan lajêng tundhuk
senapati Dyan Suratani
katur sasolahira
rèhira ingutus
ing purwa madya wusana
lan ngaturkên sagung jarahan pawèstri
tuwin jarahan brana

Radèn Suratani sukèng galih
gya ginanjar Tumênggung Lap-alap
sapangadêg busanane
lajêng bujana nginum
andrawina sagung bupati
asri ingkang gamêlan
larasira arum
wusira dènnya bujana
angandika sira Radèn Suratani
maring sagung bupatya

sanak kula kang para bupati
benjing enjing kula arsa budhal
lawan sanak kula kabèh
nagri Malang kinêpung
saur manuk sagung bupati
sandika nut ing karsa
kawarnaa esuk
Radèn Suratani budhal
saha wadya têngara bêndhe lan bèri
tambur suling wurahan

asmaradana gumanti
Radèn Suratani budhal
lawan sawadyabalane
samêkta gêgaman yuda
lampahe anèng marga
atata sajuru-juru
datan winarna ing marga

watêsing Malang wus prapti
ya ta gênti winurcita
tumênggung ing Malang mangke
sampun amiyarsa warta
yèn wadya ing Mêntaram
ing Malang arsa ginêmpur
wadyane kadi samodra

dene kang dadi bupati
wontên ing nêgari Malang
Ki Tohjiwa pêparabe
Ki Tohpati patihira
sêmana pagunêman
kakang patih paran rêmbug
prakawis mêngsah Mêntaram

matur Ki Patih Tohpati
yèn gusti anglawan yuda
sayêkti dede tandhinge
upamine toya wangan
nêmpuh toya bêngawan
nuju banjir ingkang ranu
paran margane kuwawa

yèn upami nungkul aris
dèrèng labêd ing ayuda
winastanan kirang bobot
tinarka wêdi palastra
dhatêng liyaning praja
sêmana sarêng angrungu
Kyai Tumênggung Tohjiwa

sêksana ngandika aris
lamun ta mêkatên kakang
sami pacak baris bae
angêkêb sajroning kitha
bètènge sinantosan
kya patih matur wotsantun
kawula dhatêng sumôngga

wus ngêkêb sajroning biting
sagunge wadya ing Malang
miranti sagung gamane
ya ta malih kawarnaa
sagung wadya Mêntaram
kitha ing Malang kinêpung
ya ta wau kang kocapa

Tumênggung Tohjiwa nênggih
pirêmbag lan patihira
kakang paran wêkasane
yèn awèta mêkatêna
yêkti kirangan têdha
dawêg kakang lolos dalu
angungsi dhumatêng arga

umatur rêkyana patih
punika langkung prayoga
ya ta dalu sigra lolos
lan sagarwa putranira
miwah kang wadyabala
lampahira gumarubyug
wus mêdal saking jro kutha

Radèn Suratani myarsi
kêlamun Tumênggung Malang
saking jro kutha wus lolos
gya parentah nututana
ya ta wadya Mêntaram
nututi ing lampahipun
kang lolos Tumênggung Malang

lajêng kinarutug bêdhil
wadya Malang bubar-bubar
mawut saparan-parane
lajêng mundur wong Mêntaram
marang kitha ing Malang
anèng ngriku sami kumpul
enjingelajêng budhalan

mangilèn lampahirèki
samarga-marga angrayah
kunêng gênti winiraos
pangeran ing Surabaya
sampun miyarsa warta
kêlamun wadya Mêntarum
anglurug dhatêng brang wetan

sêmana lajêng ngutusi
para bupati brang wetan
Lasêm Tuban Lamongane
Gêrsik kêlawan Madura
Kadhiri Pasuruan
mringa Surabaya kumpul
rêroncène tan winarna

gêlise carita prapti
wus kumpul nèng Surabaya
samêkta wadyabalane
gêgamane warna-warna
kadya samodra bêna
ya ta abujana sampun
ngiras anggusthi ngayuda

Pangran Surabaya angling
kadospundi pirêmbagnya
sagung kadang-kadang ingong
prakawis praptaning mêngsah
ingkang saking Mêntaram
kang para bupati matur
prayogi pinêthuk yuda

suwawi dipun tututi
lampahe wadya Mêntaram
yèn dados sami rêmbage
suwawi dipun atura
pundi ingkang prayoga
kang dados têtindhihipun
wadyabala ing Madura

môngka dados senapati
Radèn Panji Pulangjiwa
prawira têguh lan atos
sêmbada bagus agagah
nêgari liyanira
pan inggih bupatinipun
anindhihi sowang-sowang

mring sagung wadyane sami
sagunge para bupatya
sampun prayoga ature
sêksana nêmbang têngara
bêndhe bèri sauran
suling barunglawan tambur
têngara mangsah ngayuda

wus budhal sagunging baris
ginêlak anèng ing marga
kunêng gênti winiraos
Radèn Suratani myarsa
pawarta tinututan
ya ta kèndêl lampahipun
nèng kilèn lèpèn Andaka

makuwon atata baris
tinon saking ing môndrawa
langkung asri pakuwone
sajuru-juru kuwunya
gamêlan sami munya
pakuwon sami tumênggung
tan môntra nèng paglurugan

kunêng malih kang winarni
lampahe wadya brang wetan
samêkta sagêgamane
samarga agiyak-giyak
sinêru lampahira
suwaranira gumuruh
prasami nglagari wana

lampahira sampun prapti
wetane kali Andaka
lajêng tata pakuwone
sêmana wadya Madura
lan sagung pra bupatya
samêkta barise sampun
anèng sapinggir narmada

pakuwon sampun rinakit
anèng sawetan narmada
asri tinon pakuwone
ing dalu sami kumpulan
anèng pakuwonira
Radèn Panji Madurèku
bujana ngiras gunêman

Panji Pulangjiwa angling
paran rêmbag benjang enjang
ing ayuda prayogine
matur Dipati Lamongan
lamun parêng sêdaya
inggih dintên besuk esuk
nèng wetan kali Andaka

prayogi apacak baris
wong Mêntaram pinrih nyabrang
ènthèng linawan yudane
tinadhahan saking dharat
Dyan Panji Pulangjiwa
utawi para tumênggung
sêdaya prasami rêmbag

inggih punika prayogi
kalamun kadya mangkana
ya ta dalu ing enjinge
Radèn Panji Pulangjiwa
tuwin sagung bupatya
wus rinakit barisipun
nèng wetan kali Andaka

gêgaman awarni-warni
anggabag kang wadyabala
tanpa wilangan balane
kunêng gênti winurcita
Dyan Suratani sigra
anêmbang têngara umung
baris sakilèn narmada

wus tinata ingkang baris
anggamêng gêgamanira
datanpa gaman balane
tikswara panjrah angrangap
sampun sawang-sinawang
bêdhil lan swara gumrudug
kadi mêcahêna karna

wong wetan kathah kang kêni
ing mimis pan lajêng pêjah
Tumênggung Lamongan age
anglela pinggir narmada
sarwi amandhi tumbak
pinayungan sarwi lungguh
miwah sagunging bupatya

atarap sapinggir kali
Radèn Panji Pulangjiwa
angadêg mandhi watange
Radèn Suratani lawan
sagung para bupatya
waspada dènira dulu
datan sêdya amundura

Ki Tumênggung Lamongan asumbar-sumbar
hèh payo wong Mêntawis
yèn nyata wong lanang
sira nuli nyabranga
sun tadhahi padha siji
dudu prawira
tan wani nyabrang kali

angur sira muliha macula sawah
bari angona sapi
prajurit Mêntaram
turune wong bêrandhat
ing prang padha wêdi mati
môngsa padhaa
lawan wong wetan iki

pan bupati prajurit kuna-makuna
dhasar têrah narpati
Suratani myarsa
lir sinêbit karnanya
jaja bang mawinga wêngis
angatag bala
sami anggêbyur kali

gya tumandang sagunge wadya Mêntaram
sami anggêbyur kali
tan angetang baya
wadya brang wetan tadhah
anèng sapinggiring kali
angeca-eca
numbaki ambêdhili

wong Mêntaram sampun kathah ingkang pêjah
tan pisan môngga pulih
kang toya mili rah
bangke pating kurambang
ya ta Radèn Suratani
ningali wadya
Mêntaram kathah mati

krodha riwut lajêng anggêbyur narmada
kalêlêp anèng warih
ya ta lajêng pêjah
Tumênggung Alap-alap
miyat senapati mati
wadya Mêntaram
prasami dèn sapihi

sami mundur sêdaya kang maksih gêsang
ngumpul pakuwonnèki
lajêng ingupaya
Suratani layonnya
sêmana sampun pinanggih
tinrap bandhusa
ya ta wadya Mêntawis

pakumpulan anèng ing pakuwonira
sagung para bupati
Tumênggung Lap-alap
alon pangucapira
sanak kula pra bupati
lamun mangkana
yudane wong Mêntawis

sangêt susah tan sagêd ingkang ayuda
bilai margi warih
yèn parêng ing karsa
mangke dalu sêdaya
sumôngga anyabrang kali
ngupaya marga
sabrangan ingkang têbih

inggih lawan pakuwone wong brang wetan
wau para bupati
asaur kukila
inggih prayoga môngga
anuntên dipun lampahi
nuding ngupaya
sabrangan ingkang têbih

lan pakuwon wadyabala ing brang wetan
ing siyang wusing ratri
wadya ing Mêntaram
sêdaya sampun budhal
prasami anyabrang kali
tanpa sêbawa
wau sagung prajurit

lan bupati wus nyabrang kali sêdaya
sagêgaman tan kari
wus têlas sêdaya
prapta wetan narmada
lajêng sami pacak baris
nata gêgaman
barise amiranti

byar raina bêndhene tinabuh ngangkang
barung kêlawan bèri
tambure brang-brangan
salomprèt mawurahan
wong wetan sarêng ningali
wadya Mêntaram
sampun anyabrang kali

kagegeran kuwur dènnya nata bala
sagung para bupati
wadya ing Mêntaram
Tumênggung Alap-alap
lajêng angabani dasih
mangsah sêdaya
sagung wadya Mêntawis

tandangira kadi singa lodra galak
lir buta monah daging
nutugkên nêpsunya
dukira kêni gêlar
angantêp pangamuknèki
wadya brang wetan
wus kathah ingkang mati

pra tumênggung brang wetan prasami bubar
lumayu ngungsi urip
ing saparan-paran
larut wadya brang wetan
mung wadya Madura maksih
gêgrêg barisnya
yata wadya Mêntawis

aningali barisira wong Madura
ya ta tinêmpuh wani
rame yudanira
sagung wadya Madura
kadi wangan nêmpuh kali
datan kawarna
ya ta têtindhihnèki

wong Madura Radèn Panji Pulangjiwa
angamuk karo kêris
sampun katadhahan
rinampog wong Mêntaram
Panji Pulangjiwa mati
kuwandanira
jur amoh rontang-ranting

sirna larut wadyabala ing brang wetan
pakuwon dèn jarahi
wus kumpul sêdaya
sagung wadya Mêntaram
pirêmbag para bupati
mundur barisnya
mulih marang Mêntawis

lan ambêkta Suratani layonira
tinrap bandhusa nênggih
sêdaya sungkawa
sagung sêntananira
sira Radèn Suratani
kang wadya budhal
sagung bala Mêntawis

pan anglarug lampahe kang wadyabala
datan winarnèng margi
prapta ing Mêntaram
sang nata duk sineba
mênggêp anèng pôncaniti
wau praptanya
sagung para bupati

ingkang mêntas anglurug saking brang wetan
lajêng ngandikan ngarsi
aglar ngarsa nata
sang nata angandika
lakumu padha basuki
nuwun sêdaya
antuk pangèstu aji

ingkang dasih pukulun manggih raharja
mung Radèn Suratani
anêmahi lena
kasilêp ing narmada
sang nata sarêng miyarsi
sangêt ngungunnya
pêjahe Suratani

kang jarahan wus kunjuk nata sêdaya
ya ta wausang aji
anulya gêganjar
ing wadya kang mênang prang
wêrata praptèng pêkathik
Ki Saradipa
ngaturkên sêdayèki

pratelanya wadyabala ing Mêntaram
nalika têmpuh jurit
kang sêtya ing nata
utawi kang tan sêtya
sêdaya kunjuk sang aji
nulya sang nata
utusan paring uning

marang Radèn Suratani garwanira
kêlawan apêparing
slawate kang lena
sang nata nulya jêngkar
malêbêt sajroning puri
wus sami bubar
sowang-sowangan mulih

kawarnaa wusira ngalama-lama
wau sri narapati
jumênêngnya nata
anèng nêgri Mêntaram
wus antuk satêngah warsi
sri naranata
kang rama dèn aturi

Jêng Pangeran Purubaya malbèng pura
wus prapta anèng puri
lajêng tata lênggah
anèng ing prabayêksa
sang nata ngandika aris
eyang kularsa
inggih amangun jurit

yun uninga pratingkahe tyang ayuda
kula tindak pribadi
kitha Wirasaba
arsa kula prêp yuda
Pangran Purbaya turnya ris
langkung prayoga
ing karsa sri bupati

duk sêmana sang nata anulya mêdal
lênggah anèng pêndhapi
lawan ingkang eyang
Pangeran Purubaya
sang nata sigra anuding
nimbali wadya
bupati ngusap wèni

parêkan kalih umentar
sapraptanira ing jawi
dhawuhakên sabda nata
Martalaya ngandika ji
ingandikan mring puri
Ki Martalaya agupuh
wus prapta pêlataran
sigra ingawe mangarsi
Martalaya andhadhap wus praptèng ngarsa

tumungkul dènira lênggah
muka lir konjêm ing siti
sang nata aris ngandika
Martalaya karsa mami
sira undhangna nuli
mring wadyaningsun Mêntarum
padha sadhiyèng yuda
sun arsa amangun jurit
anindaki ambêdhahi Wirasaba

pasisir môncanêgara
kang wus karèh ing Mêntawis
apadene wong Mêntaram
kêrigên aja na kari
ingsun tindak pribadi
Ki Martalaya wotsantun
manêmbah sigra mentar
sapraptanira ing jawi
gya utusan anglampahakên caraka


wus prapta môncanêgara
tuwin bupati pasisir
kang sampun karèh Mêntaram
miwah wadya ing Mêntawis
sêdaya sampun prapti
anèng ing Mêntaram kumpul
sagamaning ayuda
mangkana sri narapati
aparentah budhalakên wadyabala


têngara tinêmbang munya
gumêrah swara mêlingi
lampahe sapangkat-pangkat
lir pendah sela blêkithi
têlase pra bupati
anulya wau sang prabu
nitih turôngga pelag
sinongsongan kêrtas kuning
upacara anjajari wuri ngarsa


wurine sri naranata
pra pangeran anambungi
anglarut lampahing wadya
kunêng gênti kang winarni
Wirasaba winarwi
kang dadya bupatinipun
nama Pangeran Arya
umur
- gangsal wêlas warsi
dhasar bagus sêmbada abêtah tapa


karêm kaprawiran yuda
dene kang dados pêpatih
anama Rôngga Pramana
digdaya tan pasah wêsi
prawira tur sinêkti
arosa tur têguh timbul
nanging punika gadhah
sakit lempoh saking alit
yèn ayuda utawi mariksa bala


tinandhu saparanira
Pangeran Arya winarni
alênggah anèng pêndhapa
kêlawan Rêkyana Patih
Jayapramana ngarsi
Pangran Arya ngandika rum
paran wartaning jaba
Jayapramana turnya ris
gusti kula mangke amiyarsa warta


sri narendra ing Mêntaram
inggih anglurug mariki
angêrig kang wadyabala
langkung gêng prajuritnèki
sêdaya pra bupati
kang wus kêbawah Mêntarum
kinêrig sêdayanya
tan wontên kantun ing puri
duk miyarsa ngandika Pangeran Arya


kalamun kadya mangkana
ing ngriki karoban tandhing
prayogi ngaturi priksa
inggih dhatêng Surawèsthi
nulya akèn nênulis
marang abdi carik gupuh
tan dangu nulya dadya
nuwala sinungkên aglis
marang mantri kêkalih ingkang dinuta


ngaturakên kang nuwala
mring Pangeran Surawèsthi
mantri kalih nêmbah mentar
sapraptanira ing jawi
lajêng dènnya lumaris
datan kawarna ing ênu
wus prapta Surabaya
sigra umarêk ing ngarsi
kang nuwala sampun katur jêng pangeran


Pangran Surabaya tômpa
nulya binuka kang tulis 
-
têbunge ingkang nuwala
sêmbah ulun ingkang mugi
ing padanta sang yogi
Jêng Pangeran Surèngkewuh
gustinya tyang brang wetan
kawula atur udani
sapunika Sultan Agung ing Mêntaram


angirid sagung punggawa
kang sampun karèh Mêntawis
kinêrig arsa mêrêp prang
ing Wirasaba ginitik
mila yèn nujwèng kapti
kawula anyuwun bantu
prajurit Wirasaba
kuciwa sangêt kang tandhing
pama kalèn anêmpuh kali bêngawan


titi panukmaning sêrat
pangeran ing Surabanggi
sawusnya amaos sêrat
gya patih ingkang tinuding
dhatêng Sumênêp tuwin
Lamongan Gêrsik Sêdayu
Balega Pakacangan
Tuban Japan lawan malih
Pasuruan utawi ing liyanira


kang kabawah Surabaya
prasami dipun pundhuti
bantu prajurit arahan
utawi ingkang nindhihi
ya ta datan winarni
lampahe carakanipun
sêdaya pra bupatya
kang urunan sampun prapti
sami jujug dhatêng nêgri Wirasaba


gêgaman awarna-warna
wadya gung datanpa wilis
kumpul anèng Wirasaba
pakuwon kadya jêladri
wantu nêgari alit
katêkan prajurit agung
pondhoke wadyabala
balèbèr dhatêng wanadri
jurang-jurang dadya pakuwoning wadya


Pangeran Arya parentah
wus kinèn akarya biting
tumandang sagunging wadya
tan alami nulya
- dadi
langkung kukuh kang biting
wadya gung kinèn akumpul
mondhok jro pabitingan
sêdaya angati-ati
kunêng gênti winarna sri naranata


ing Mêntaram saha wadya
ing Wirasaba wus prapti
lajêng tata pêsanggrahan
anèng dhusun Paladadi
pondhok lir nêgri ngalih
sagung wadya ing Mêntarum
nèng ngriku kathah gêrah
kadhêmên tuwin panastis
sri narendra kêlangkung sungkawèng driya


ya ta wau sri narendra
nèng pêsanggrahan siniwi
sagunge para sêntana
miwah sagunge bupati
pêpak sami anangkil
munggèng ngarsanya sang prabu
sang nata angandika
paran pakarya puniki
wadyaningsun akèh ingkang nandhang lara


apa ta nora prayoga
winurungkên gone jurit
mundur marang ing Mêntaram
Martalaya duk miyarsi
dhawuhe sri bupati
lir sinêbit karnanipun
jaja bang winga-winga
kumêdut padoning lathi
netra andik lir pendah ngêmu rudira


seta rêta parisura
kadya Radyan Balisiwi
rikalanira dinuta
mring Bathara Rama nguni
marang Ngalêngka nêgri
panggih lan Rahwana Prabu
ulatira agalak
nanging kang pitêmbung aris
nêmbah matur dhuh gusti musthikaning rat


kang kagungan jagad Jawa
ingkang ngrahmati ing dasih
saking kamipurun amba
umatur sri narapati
timbalan dalêm gusti
ingkang rumêntah ing ulun
prakawis sande yuda
karsa
- kondur mring Mêntawis
yèn aparêng sampun ta kadya mangkana


yèn sagung para punggawa
dèrèng tumpês ing ajurit
pukulun sri naranata
sampun anêdhaki jurit
ngamungna ingkang abdi
ingkang umangsah ing ripu
suka dadosa haram
lumados ayahan gusti
jêng pukulun siniwia pêsanggrahan


mung idin paduka nata
mring dasih ingkang kapundhi
Jêng Pangeran Purubaya
aris dènira nambungi
lêrês unjuking dasih
pun Martalaya puniku
tuwin para sêntana
sêdaya sami mèstuti
mring ature Ki Tumênggung Martalaya


sang nata aris ngandika
lamun ta kadya puniki
dhuh Jêng Eyang Purubaya
sampeyan ingkang nindhihi
sagung wadya Mêntawis
sumôngga têmpuh ing ripu
sang nata malih nabda
hèh Martalaya dèn nuli
kêlakona ingkang dadi aturira


nêmbah umatur sandika
sigra jêngkar sri bupati
Martalaya praptèng jaba
têngara tinêmbang muni
bêndhe bèri tinitir
salompèt barung lan tambur
kirab sagunging wadya
sêdaya para bupati
ngirid bala ngêpung kutha Wirasaba


bitinge wong Wirasaba
rinangsang wadya Mêntawis
sagunge wong Wirasaba
prasami nadhahi jurit
saking sanginggil biting
bêdhil towok gamanipun
wadyabala Mêntaram
kathah pêjah kathah kanin
lajêng mundur prasami amêsanggrahan


kasaput dalu sêmana

- sêdaya sami prihatin
dene datan sagêd minggah
wong Wirasaba kang biting
lawan kêsaput ratri
sêmana wau sang prabu
sarêng miyarsa warta
yudane wadya Mêntawis
karsanira kundur dhumatêng Mêntaram


Jêng Pangeran Purubaya
ingkang sangêt angêkahi
lan Tumênggung Martalaya
angampah karsa sang aji
Martalaya turnèki
dhuh pukulun sang aprabu
upami botên bêdhah
ing Wirasaba puniki
suka pêjah kang dasih pun Martalaya


sênadyan malih wêwaha
kang mêngsah ulun dèrèng jrih
inggih benjing ta punapa
ulun naur sih narpati
yèn tan pêcahing kulit
rêmuke balunging ulun
lawan milining êrah
pêcating jiwamba gusti
sih narendra kang wus kapungkur rumêntah


Pangkur
dhumatêng dasih sêdaya
dèrèng cêkap sinaurana pati
mila gusti sampun-sampun
karsa ngundurkên yuda
tingalana ingkang dasih sêtyanipun
dhatêng paduka narendra
Pangran Purbaya nambungi


anggèr kangjêng sri narendra
dèn pracaya aturipun kang dasih
lan malih paduka prabu
kang agung angapura
aparinga piwêlas ing dasihipun
upami tan tinurutan
aturipun ingkang dasih


dados paduka narendra
ingkang nyêgah sêtya tuhuning dasih
wusana wau sang prabu
arum dènnya ngandika
yèn mêngkono dèn kêlakon saaturmu
ya ingsun idini sira
Martalaya 
- awotsari


lèngsèr saking ing ngayunan
praptèng kuwu busanane asalin
amangangge sarwa bawuk
rasukan têtambalan
sarêng enjing Martalaya anyêlamur
amindha-mindha wong kompra
lajêng amomor pêkathik


pêkathik ing Wirasaba
sami rubung kumpul padha pêkathik
arsa kesah ngarit rumput
ngalumpuk ngara-ara
ana nginang kang sawênèh ana udud
ana kang sarapan sêga
wênèh nguntut sêga aking


lajêng momor Martalaya
lan pêkathik tan ana kang ngawruhi
reka-reka mipil jagung
ingkang mêntas binakar
pêkathik ing Wirasaba aranipun
Lodrajaya aggalunat
sêmbrana tur acariwis


angucap ing kancanira
Surareka arane kancanèki
Surareka wong Mêntarum
padha sêdhih atinya
datan bisa malbu jroning biting iku
ingsun duga banjur minggat
mulih marang ing Mêntawis


wus katon môngsa bisaa
ngrangsang biting Surareka nauri
cobak yèn mungguha ingsun
dadia wong Mêntaram
gampang bae angunggahi biting iku
sênadyan bubraha pisan
kabèh iya ja na kari


Lodrajaya asru bêntak
sira iku ngucap têka kumaki
mara priye ta akalmu
mring luhur biting munggah
gêgamanmu bisa bubrah biting iku
arapêt kukuh tur rosa
Surareka anauri


- lah ta mara tohmu apa
Lodrajaya bêngis dènnya nauri
totohan sukêt sêpikul
Surareka lingira
ingsun munggah mring biting kang luhur iku
ingsun iya nganggo ôndha
yèn aku ambubrah biting


bok ta nganggo tumbuk ingwang
palu-palu utawi gawa linggis
tatah pêthèl tuwin wadung
dadak ta nora bubrah
lah ta mara matura marang gustimu
yèn kêparêng ingsun bubrah
padha sadhela barêsih


Lodrajaya asru ngucap
lah jajalên sira rêp angayoni
pêsthi yèn tugêl gulumu
Martalaya suka myarsa
kaya bênêr wong iku gone cêlathu
baya pitulunging Suksma
wong akèh gya bubar ngarit


Martalaya sigra kesah
mantuk marang pêsanggrahan wus prapti
parentah para tumênggung
sami akarya ôndha
tatah pêthèl wadung utawine pêrkul
tumbuk rinakit sêdaya
kang gawa sagung wong cilik


dene kang gawa gêgaman
sampun rakit sagunge kang prajurit
tumênggung sajuru-juru
kang pasthi gawa ôndha
tatah pêthèl wadung pêrkul miwah tumbuk
asikêp gêgaman pêdhang
sêdaya sampun rinakit


ing dalu datan kawarna
enjing muni têngara mangsah jurit
bêndhe bèri munya ngungkung
tambur suling wurahan
ngrampit biting tandange wadya Mêntarum
ingkang bêkta pêrkul tatah
wadung tumbuk miwah linggis


ginangsiran bitingira

- kang sawênèh biting dipun wadungi
ana masang andhanipun
prajurit ing Mêntaram
sami minggah saluhuring biting wau
wadyabala Wirasaba
mapag yuda luhur biting


angrutugi kolontaka
towok srampang tanapi ngrutuk bêdhil
wadya Mêntaram kèh tatu
sawênèh ana pêjah
ingkang wuri malêbêt biting kang rubuh
wong Mêntaram ngamuk rampak
kang prajurit kadi bêlis


sagung wadya Wirasaba
kagegeran kang anèng ing jro biting
wong Mêntaram ngamuk riwut
wadya ing Wirasaba
têtumpêsan Ki Rôngga Pramana lampus
kinêthok gulune nulya
kang sirah pinanjêr aglis


Pangran Arya Wirasaba
wus pinikut dening wadya Mêntawis
parèstri binoyong sampun
dunya brana jinarah
wus barêsih Wirasaba isinipun
Ki Tumênggung Martalaya
undhang wadya sami bali


sarwi ambêkta jarahan
lampahira sêmana sampun prapti
pêsanggrahaning sang prabu
ing Paladadi lagya
sri narendra siniwi sêntana wau
kêsaru ing praptanira
sagunge para bupati


ingkang mêntas mênang aprang
sri narendra ya ta ngandika aris
padha sêlamêt lakumu
matur nuwun sêdaya
Martalaya alon wau aturipun
pukulun sri naranata
anyaosakên pun patik


sagunge ingkang jarahan
dunya brana lawan boyongan èstri
lan 
- Wirasaba Tumênggung
kang nama Pangran Arya
wus kapikut sumaos ngarsa sang prabu
pun Rôngga Pramana pêjah
wontên samadyaning jurit


kang murda sampun katigas
wadya alit tumpêsan angêmasi
angandika sang aprabu
hèh iku Martalaya
Pangran Arya tarinên ingkang satuhu
apa urip apa pêjah
Martalaya awotsari


wau ta Ki Martalaya
alon angling Pangran Arya sun iki
dinuta marang sang prabu
dhawuhkên kang timbalan
kinèn mundhut aturira kang satuhu
apa urip apa pêjah
Pangran Arya amangsuli


manira anêdha pêjah
nora sêdya ngawula wong Mêntawis
Ki Martalaya umatur
dhuh gusti sri narendra
Pangran Arya Wirasaba nuwun lampus
sang nata nuli adhawah
marang juru tuwak nuli


sang nata malih ngandika
yèn wus mati Si Pangran Arya aglis
jisime larungên laut
dene Rôngga Pramana
jisimira pêndhêmên ingkang barukut
kubur panjêrana layang
yèn ana warise nitik


rampung timbalan narendra
sigra lajêng malbèng sanggrahan nuli
enjingira sang aprabu
ngundhangi wadyabala
karsa kundur dhumatêng nêgri Mêntarum
sagunge kang wadyabala
sêdaya wus sami mêrgil


têngara tinêmbang ngangkang
sampun kundur wau ta sri bupati
lan sawadyabala daut
datan kawarnèng marga
sampun prapta sang nata
- lajêng ngêdhatun
bêdhahira Wanasaba
ing mangke dèn sêngkalani


rêsi obah tata janma
kunêng mangke gêntia kang winarni
pangeran ing Surèngkewuh
sami apirêmbagan
pra bupati ing tanah brang wetan kumpul
anèng nagri Surabaya
Pangran Surabaya angling


sanak-sanak ngong sêdaya
pra bupati paran ing rêmbagnèki
prakawis tiyang Mêntarum
ngoyak-oyak kewala
kaping têlu mring tanah brang wetan nglurug
ing mangke karsa manira
suwawi mêgatruh jurit


Mêgatruh
prayogane tiyang brang wetan sêdarum
suwawi sami malêsi
ambêdhah nêgri Mêntarum
lamun tan mêkatên ugi
sêlamine botên kapok


pêsthi dadya dènira anguwus-uwus
umatur Tumênggung Gêrsik
atur kula yèn panuju
agampil tiyang ajurit
amung raharjaning lakon


nadyan yuda kang pinrih manggih rahayu
mila tur kula prayogi
mring Giri nyuwun pangèstu
mênawi Jêng Sunan Giri
ngidèni ing aprang rêmpon


langkung sae sêdaya sarênga rêmuk
arêrêmpon ing ajurit
mangrurah nêgri Mêntarum
sumôngga ing siyang ratri
kawula dhatêng lumados


Pangran Surabaya amiyarsa atur
saking Ki Tumênggung Gêrsik
kêlangkung dènnya jumurung
dawêg sanak pra bupati
dhatêng ing Giri asaos


ya
- ta budhal Jêng Pangeran Surèngkewuh
lan sagung para bupati
tanah brang wetan sêdarum
asowan dhatêng ing Giri
sêdaya anulya bodhol


sampun prapta nèng Giri lajêng mangayun
ngandika Jêng Sunan Giri
kabèh ta padha rahayu
manêmbah para bupati
inggih sami karahayon


nêmbah matur pangeran ing Surèngkewuh
pukulun mila sumiwi
sagunge para tumênggung
inglih sami nyuwun idin
sumêja badhe rêrêmpon


amangrurah dhumatêng nêgri Mêntarum
ngandika Jêng Sunan Giri
wurungna iku karêpmu
sababe uwis pinêsthi
iya marang ing Hyang Manon


wong Mêntaram apan ta wis takdiripun
iya saturune benjing
angrèh tanah Jawa iku
lah padha muliha sami
tan wurung nêmu pakewoh


nêmbah nuwun para bupati sêdarum
lajêng mundur praptèng jawi
ingkang manah maksih masgul
dènnya sêdya anglurugi
Sultan Mêntaram rêrêmpon


pra bupati ngandêlkên kèh balanipun
lan sampun agolong pikir
sagunge para tumênggung
ing brang wetan sêdayèki
pamit saking Giri bodhol


sampun prapta anèng Surabaya kumpul
sagunge para bupati
prasami agunêm wuwus
pangeran ing Surawèsthi
pangarsane pra bupatos


ya ta matur wau Tumênggung Sêdayu
pundi ta ingkang prayogi
kamarganan ing
- wadya gung
pangeran ing Surabanggi
sêksana ngandika alon


kajinêman Si Nayasuta wus wêruh
prayoga dinangu sami
ya ta kang para tumênggung
Nayasuta dèn timbali
dinangu marga kang anjog


ing Mêntaram mêtu ngêndi bêcikipun
Nayasuta awotsari
prayogi mêdal Madiun
mirah toya bêras pari
papan rata botên jêblog


ya ta wontên têlik saking ing Mêntarum
wus lami dènira ngabdi
marang ing Tuban Tumênggung
Randhuwatang ingkang nami
angawula sampun kanggo


Kyai Randhuwatang amiyarsa tutur
Nayasuta dènnya angling
sakêlangkung marasipun
sabab margine prayogi
kêlamun dèn ambah kang wong


ingkang sarta amirah têtêdhanipun
satêmah sarta nuruti
Ki Randhuwatang mangayun
umatur sarya wotsari
marang ing Tuban Bupatos


ingkang arsa ambêdhah nêgri Mêntarum
sru kamipurun pun patik
inggih angunjuki atur
mênggah prakawising margi
kamargan wadya gung andon


tan prayogi yèn mêdala ing Madiun
sabab ta ing Panaragi
Jagaraga ing Madiun
wus kabawah ing Mêntawis
ing margi kathah pakewoh


dados botên pijêr mlampah kang wadya gung
tamtu prang samargi-margi
dèrèng dumugi Mêntarum
wadya sampun kathah mati
Tumênggung Tuban lingnya lon


Ki Tumênggung Tuban 
- anulya umatur
dhatêng Pangran Surawèsthi
utawi para tumênggung
Randhuwatang aturnèki
sêksana para bupatos


nulya wau sagung kang para tumênggung
lajêng angandika aris
Randhuwatang ingsun dangu
iya marang ing sirèki
ing ngêndi dalan kang anjog


ing Mêntaram dèn ambah prajurit agung
Randhuwatang aturnèki
mêdal Lasêm anjogipun
ingkang dhumatêng ing Pathi
punika margi sayêktos


ingkang pantês dèn ambah dêdamêl agung
mung Lasêm kalawan Pathi
mirah têdha mirah rumput
mirah toya kaping kalih
ing margi botên kuwatos


pra bupati sarêng amiyarsa atur-
ipun Randhuwatang nênggih
kêlangkung sukaning kalbu
asru panglêmbana yêkti
sêdaya tan ana wêroh


linoropkên sêdaya para tumênggung
kajinêman Surawèsthi
ingkang umatur saèstu
ginalih karya bilai
marma wong urip ywa nyak-nyok


luwih ewuh wong umatur mring wong agung
yèn tan wruh laraping budi
Ki Nayasuta puniku
umatur amrih basuki
ginalih agawe ewoh


Randhuwatang loropan aturanipun
sami ginalih sayêkti
yèn pinupus kang satuhu
satingkahing wong aurip
wus pinêsthi ing Hyang Manon


tulisane ingkang ana lokil makful
pêpêsthèn sawiji-wiji
tan kêna
- owah sêrambut
mulane babo wong urip
kanthia prayitnèng batos


Kinanthi
Ki Nayasuta linampus
tinimbang para bupati
anglêbokakên loropan
ya ta sagunging bupati
brang wetan anulya budhal
anjog Lasêm dèn margèni


kunêng lampahing wadya gung
warnanên sang narapati
Jêng Sultan Agung Mêntaram
ing dina Soma siniwi
pêpak andhèr kang sumewa
tan ana kari sawiji


ya ta ngandhap wringin kurung
ana wong sila kêkalih
kawistarèng ing narendra
nulya kinèn animbali
wus kerid praptèng ngarsendra
sang nata ngandika aris


mara matura maringsun
paran sêdyanira kalih
caraka Pathi manêmbah
pukulun sri narapati
pun Adipati Santênan
unjuk uninga ing gusti


ing mangke para tumênggung
arsa nglurug mring Mêntawis
kangjêng sultan duk miyarsa
anulya parentah aglis
mring Tumênggung Alap-alap
pangandikanira aris


lumakua ingsun tuduh
abantua marang Pathi
kalawan sabalanira
Tumênggung Lap-alap nuli
ngabêkti nuwun sandika
jêng sultan parentah malih


Martalaya dèn agupuh
ngundhangi para bupati
amêpêka wadyabala
dèn samêkta ing ajurit
manirarsa mapak aprang
wong brang wetan ingkang prapti


tan cinatur roncènipun 
-
sagung gêgaman Mêntawis
anèng alun-alun aglar
sang nata parentah aglis
kinèn budhalan kang wadya
têngara budhal lumaris


kang bêndhe tinabuh ngungkung
wus budhal sagunging baris
datan winurcitèng marga
ing tanah Pajang wus prapti
sang nata amêsanggrahan
sakilène Pajang mêrgil


jêng sultan kagèt ing kalbu
ing Pajang Sang Adipating
dene datan wontên sowan
abdi gandhèk gya tinuding
nimbali sarta mariksa
paran sababe tan prapti


caraka umêsat sampun
warnanên Pajang Dipati
anênggih wêktu punika
nêdya balela ing gusti
sampun akait kêlawan
brang wetan para bupati


sumêja gêmbul biyantu
ing benjing têmpuhing jurit
sampun atilar ing kitha
nèng Siwalan pacak baris
angajêng-ajêng praptanya
wadya brang wetan ing mangkin


kasaru caraka rawuh
saking kangjêng sri bupati
gandhèk kalih alon nabda
Dipati Pajang atampi
timbalane sri narendra
paran ta ingkang suwadi


tan umarêk ing sang prabu
samangke dipun timbali
Adipati Pajang gragap
ature dènnya nauri
ulun arsa amapag prang
mêngsah brang wetan kang prapti


arsa bêdhah ing Mêntarum
mênawi anuntên prapti
mila kula tan umarak
ing ngarsanipun sang aji
samangke kula ngandikan
sumôngga 
- ulun lumiring


Dipati Pajang sigra wus
kerid mring duta narpati
tan winarna lampahira
Dipati Pajang wus prapti
ing pakuwonnya sang nata
gandhèk kalih ingkang ngirid


praptane ngarsa sang prabu
sang nata ngandika aris
apa ta kang dadi sabab
ingsun kêkuwu amêrgil
anèng tanah bumi Pajang
sira prapta sun timbali


Dipati Pajang umatur
pukulun sri narapati
dhuh gusti nuwun aksama
saking gêng lêpating dasih
purun anglancangi karsa
ulun lajêng pacak baris


wontên ing Siwalan dhusun
sêdyamba amêthuk jurit
mêngsah brang wetan kang prapta
dadosa tawuring jurit
pun dasih datan gumiwang
mèsêm ngandika sang aji


wus sun apura luputmu
sang nata sajroning galih
nora pisan kasamaran
niyate sang adipati
nanging sinamun ing netya
kunêng malih kang winarni


sagunge para tumênggung
brang wetan angirid baris
sampun sami mêsanggrahan
sawetan Siwalan baris
tinata bitinganira
ajêng-ajêngan kang baris


kalawan baris Mêntarum
mila datan lajêng jurit
para bupati brang wetan
nênggih sami angantosi
dhatênge Dipati Pajang
sabab sampun sami kait


badhe kumpul barisipun
ing wusana Sang Dipati
Pajang datan wontên prapta
milanira ngantu lami
barise ayun-ayunan 
-
kunêng mangke kang winarni


kangjêng sultan ing Mêntarum
anèng pakuwon siniwi
sang nata aris ngandika
Martalaya dipun aglis
idêrana pakuwonnya
uwong ing brang wetan iki


kalangên pakuwonipun
saking kadohan kang bêcik
pangane pêpêtên jaba
aja wèh wong dagang manjing
dodol rupaning têtêdhan
aja awèh malbèng biting


sandika nêmbah gya mundur
parentah wadya turanggi
kinèn ngalang doh kewala
yèn ana wong golèk bukti
cinêkêla binôndaa
ya ta wadya ing Mêntawis


anganglang mubêng akêmput
wong brang wetan kang nèng biting
sami ngênês manahira
tan sagêd ngupaya bukti
katutuh prasami lara
kêlantur têmah ngêmasi


sagunge para tumênggung
kumpul nèng sajroning biting
Tumênggung Tuban anabda
paran ta ing rèh puniki
ngantosi Dipati Pajang
tita lamun cidra jangji


nêdha sami mangsah pupuh
tanpa wêkas nèng jro biting
têdha pinêpêt ing jaba
katutuh rencang samya gring
yèn ngantos lami punika
mindhak awêwah prihatin


ya ta kang para tumênggung
mangsuli langkung prayogi
rêmbage Dipati Tuban
suwawi dipun lampahi
inggih sampun kêlayatan
sêdaya mangsuli inggih


anêmbang têngara umung
baris mêrdal saking biting
bandera awarna-warna 
-
bêndhe bèrine tinitir
pratôndha mangsah ngayuda
ya ta malih kang winarni


wau Kangjêng Sultan Agung
wong Mêntaram dèn dhawuhi
kêkirap gaman mêlatar
têngara umangsah jurit
Ki Tumênggung Martalaya
kang dadya cucuking baris


ya ta Kangjêng Sultan Agung
nindhihi nitih turanggi
Ki Bicak tinabuh munya
angangkang anèng wiyati
pratôndha ungguling yuda
wong Mêntaram amiyarsi


swarane Ki Bicak ngungkung
amuluk anèng wiyati
tyasira sami gambira
kadi jangkrik dèn kilèni
Ki Tumênggung Martalaya
sigra ngangsahakên dasih


utawi para tumênggung
sami mangsah ing ajurit
anindhihi wadyanira
tumênggung bang wetan sami
ngangsahakên wadyanira
tan sêdya mundur ing jurit


Durma
campuhing prang arame sêrang-sinêrang
bêdhil mariyêm mati
atumbak-tinumbak
ana pêdhang-pinêdhang
sawênèh kêris-kinêris
wadya Mêntaram
lir buta môngsa daging


yudanira wong bang wetan karepotan
tan pisan môngga pulih
singa sinrang pêjah
kang urip nandhang brana
kang kari lumayu gusis
saparan-paran
dènira ngungsi urip


Ki Tumênggung Japan kinaroyok kathah
mati dipun tumbaki
pra bupati mulat
bubar samya lumalya
saparan arêbut urip
larut sêdaya
ya
- ta ana wong siji




kalesedan mêmêlas dènnya sêsambat
sigra dipun parani
marang wong Mêntaram
alon ing wuwusira
sira iku wong ing ngêndi
aranmu sapa
lan apa nandhang kanin


angêrintih mulung dènira angucap
gusti kula puniki
wasta Cêkruktruna
Talkurung wisma kula
kêbawah nêgari Tubin
mila kawula
sêsambat angêrintih


botên saking tatu anggèn kula yuda
sabab kula puniki
slamine tan têdhas
gaman sisa gurenda
utawi sisaning kikir
têguh kaliwat
kulit kula puniki


duk ing wau nalika ramening yuda
kula kinrutug mimis
rinampog ing tumbak
sinosok ganjur watang
pinêdhang dipun suduki
kula ca-eca
sawusing aprang nuli


sanguningsun jicing anèng kêkandhutan
sarêng kula gagapi
inggih sampun ical
badan kawula lungkrah
luh mêdal barêbês mili
kang umbêl mêdal
êbol mêtu sanyari


badhe kesah kula botên sagêd obah
bok inggih ta kiyai
sampeyan paringa
klèlèt kinarya tômba
wontêna saking sak miri
benjing yèn prapta
wontên nêgari Tubin


dika mangke kula wulang jampinira
tiyang mêdhot madati
sampun kantos lara
punika kula bisa
gèn kula gêguru nguni
tindhih 
- rong reyal
gumuyu kang sinung ngling


sampun sirna pra tumênggung ing bang wetan
sawadyanira gusis
Bupati Mêntaram
pakuwon jinarahan
sêdaya wus sami bali
para bupatya
mring pakuwon Mêntawis


Martalaya angaturakên jarahan
suka sri narapati
gya têngara budhal
kundur dhatêng Mêntaram
wus prapta anèng nêgari
lajêng gêganjar
mring wadya mênang jurit


datatita wolung wulan laminira
ya ta sri narapati
siniwi paglaran
pêpak sagung punggawa
sêntana tan wontên kari
sumiwèng nata
sang prabu ngandika ris


Martalaya lumakua ingsun duta
lawan gawaa baris
wadya ing Mêntaram
sêparo kang mèlua
sira bêdhaha dèn kêni
ing Pasuruan
Martalaya wotsari


sri narendra jêngkar kundur angêdhatyan
wau ta kang winarni
Kyai Martalaya
angrakit wadyabala
wus pêpak sêdayanèki
têngara budhal
lampahnya anèng margi


tan winarna sampun prapta Pasuruan
lajêng angangsêg wani
Bupati Suruan
rêmbug lan patihira
tan susah amapag jurit
angur nungkula
mundhak ngrusak wong cilik


wong Mêntaram pêrange upama setan
lah ta sirèku patih
ngrakita sugata
aywa ngakèhkên susah
gya manjêr bandera putih
kinarya tôndha
sampun 
- nungkul tan jurit


Martalaya waspada dènnya tumingal
ingkang bandera putih
sêksana parentah
dhumatêng wadyabala
aja na ngrusak wong cilik
bupatinira
wus nora sêdya jurit


ya ta wau bupati ing Pasuruan
sêksana mêthuk aglis
maring Martalaya
wus tundhuk ingaturan
malêbêt dalêmirèki
gya sinugata
rame-rame ing wêngi


tan winarna lamine nèng Pasuruan
wus budhal sawadyèki
mulih mring Mêntaram
sarta bêkta boyongan
pawèstri kalawan malih
sagung jarahan
dunya brana mawarni


lampahira sampun prapta ing Mêntaram
lajêng marêk sang aji
ngaturkên boyongan
pawèstri lan jarahan
rajabrana sêdayèki 
kalangkung suka
wau sri narapati


gya ginanjar Ki Tumênggung Martalaya
lawan sakancanèki
wêrata sêdaya
praptèng pêkathikira
sigêgên gênti winarni
Dipati Pajang
rêmbag lan patihnèki


kang wêwangi nênggih Kyai Tambakbaya
paran ing rèh puniki
nguni awak kula
wus jangji lan pangeran
sumêja bêdhah Mêntawis
Ki Tambakbaya
alon aturirèki


yèn mêkatên kula dhatêng ing Mêntaram
inggih arsa pêpanggih
kêlawan Pangeran
Madurarêja rêmbag
ki adipati nglilani
sigra umangkat
Ki Tambakbaya aglis


- sampun prapta Mêntaram lajêng asowan
dhatêng pangeran aglis
lajêng ingandikan
pirêmbag piyambakan
wus matêng dènnya pêrjanji
Ki Tambakbaya
gêgancangan gya mulih


praptèng Pajang kêpanggih sang adipatya
katur sêdaya titi
Sang Dipati Pajang
langkung agêng tyasira
warnanên sri narapati
miyarsa warta
Tambakbaya kang wajik


langkung bagus wêton Kêdhu kang turôngga
pantês kagêm sang aji
awit Jêng Pangeran
Mandurarêja ingkang
umatur dhatêng sang aji
sri naranata
gandhèk kalih tinuding


amundhuta kudane Ki Tambakbaya
dhawuh marang Dipati
Pajang sigra mentar
gandhèk kalih lumampah
sêmana ing Pajang prapti
sampun kêpanggya
lawan Pajang Dipati


tundhuk lajêng tata lênggah nèng pandhapa
gandhèk lon dènnya ngling
Adipati Pajang
pêkênira tampia
timbalan dalêm sang aji
Sultan Mêntaram
kula dinutèng aji


amundhuta kudane Ki Tambakbaya
badhe kagêm narpati
ya ta Sang Dipatya
Pajang Kêdhu aturnya
sarèhning punika wajik
dede kawula
kang gadhah andanani


Asmaradana
turôngga ingkang gadhahi
pun Ngabèi Tambakbaya
èstu prayogi warnane
pantês kagêm ing narendra
inggih pun Tambakbaya
kula timbalane gupuh
sarta kuda dèn bêktaa


- tan adangu nulya prapti
Ki Ngabèi Tambakbaya
sarta ambêkta kudane
lajêng tinimbalan lênggah
cêlak sang adipatya
Dipati Pajang ling arum
hèh Ngabèi Tambakbaya


iki dutane sang aji
amundhut turangganira
arsa dèn agêm sang katong
umatur Ki Tambakbaya
sangêt panuwun kula
sabab turôngga puniku
kawula rêmên piyambak


sigra lèngsèr saking ngarsi
praptèng jawi kang turôngga
lajêng tinugangan age
kinitêrkên pêlataran
sarta amandhi tumbak
asora pangucapipun
dene têka eman-eman


jaranku dijaluk iki
marang wong liya apan ta
kulitku kiye tak gawe
aprang têlung sasi bangkat
sarwi jèwèr kulitnya
ya ta caraka Mêntarum
gêgêtun sarêng tumingal


Tambakbaya solahnèki
panglocitaning wardaya
wong polah kaya mangkene
pêpucuk nora prayoga
caraka pamit inggal
mring Dipati Pajang gupuh
linilan sigra umentar


gêgancangan lampahnèki
ya ta caraka Mêntaram
datan kawarna lampahe
lamine anèng ing marga
wus prapta lampahira
anèng ing nêgri Mêntarum
lajêng umarêk sang nata


sang nata nuju siniwi
aglar sagunging punggawa
pra sêntana pêpak kabèh
caraka kalih manêmbah
katur sasolahira
sêdaya 
- rèhirèng ngutus
ing purwa madya wêsana


sang nata sarêng miyarsi
jaja bang mawinga-winga
kumêdut padon lathine
sumung-sumung kang wêdana
tan samar ing wardaya
ing netya maksih sinamun
lajêng jêngkar malbèng pura


sagung punggawa kang nangkil
maksih andhèr pênangkilan
wontên utusan sang katong
mêdal saking ing jro pura
sarwi ambêkta tumbak
pinaringakên puniku
dhumatêng Kyai Mandura


dipati sigra nampèni
sarwi dhawuhkên timbalan
hèh dipati timbalane
sri narendra ing Mêntaram
ambêdhaha ing Pajang
abudhala besuk esuk
dene ta lampah andika


anèng têngah ingkang munggwing
kanan Dipati Sumêdhang
anindhihi wadya katong
putra dika Ki Juminah
ki dipati wontêna
kering kang liya puniku
santana miwah punggawa


pra dipati anèng wuri
angiringa jêngandika
rampung timbalan sang katong
Ki Mandura tur sandika
kumêjot ing wardaya
ana karasa ing kalbu
nyi tumênggung malbèng pura


ing pênangkilan winarni
pra dipati wus bubaran
prasami dandan gamane
ing dalu ingkang kocapa
wus siyaga ngayuda
ya ta kawuwusa esuk
Pangeran Mandurarêja


pêpak pra sêntananèki
nulya anêmbang têngara
angangkang bêndhe bèrine
para sêntana sumahab

- barisira tinata
wus budhal wadya Mêntarum
pra dipati pra punggawa


sarêng budhalira sami
gumêrah kang wadyabala
arampak wau lampahe
bandera awarna-warna
rontèk lawan kêkôndha
daludag lan umbul-umbul
alêlayu abra sinang


sunaring busana asri
kadya wukir kêmbang-kêmbang
para mantri barisane
jawining taji wus tata
katunjang praptanira
lampahing prajurit agung
anglarug ing lampahira


wong desa kang dèn margèni
lêbur tumpur bubar buyar
prasami lumayu kabèh
atilar bale wismanya
sawênèh ngungsi kutha
ingkang kacandhak pinikut
lajêng sami binoyongan


gancange carita prapti
ing Dlanggu gaman Mêntaram
amung sêdalu rêrêbe
enjinge lumampah prapta
anèng ing dhusun Mayang
pangawate kanan wau
ing Karandhang barisira


gênti malih kang winarni
sira Sang Dipati Pajang
sampun miyarsa wartane
yèn Pangran Madurarêja
kang dadi senapatya
sêmana agunêm rêmbug
wau Sang Dipati Pajang


lan sagung kang para mantri
myang Ngabèi Tambakbaya
Mandura cidra jangjine
umatur Ki Tambakbaya
paran ta winicara
môngsa slamêta tinêmu
Dipati Mandurarêja


sênadyan wuwuha malih
mêngsah lir dhawuk Mandura
môngsa suminggaha ingong
anulya nêmbang têngara
bêndhe 
- bèri sauran
gumêrah suwaranipun
barise punggawa Pajang


Ki Rôngga Jagarogèki
pacalange Tambakbaya
Ki Arya Tambakbayane
pitung atus wadyanira
kalih atus sêliran
kajinêman patang puluh
Rôngga Lalularis Lurah


Lalulumpur jajarnèki
kalawan pun Lamporjaya
Dêmang Lalupêjah manèh
ajajar pun Setanrumab
Lindhutasik malihnya
Lindhuwrêksa jajaripun
kêlawan Ki Lesus Rôngga


jajar Rôngga Gonjang-ganjing
Sindhungriwut jajarira
Bancol Ngulêrkilan mangke
Marcukundha Marcudhêndha
jajar pun Kêcilmimang
Baratgêni jajaripun
jajar Ki Banjirludira


Banjirsêgara nisihi
Mêndhunggaludhug jajarnya
Blêdhègangampar jajare
jajar lan Banjirradetya
jajar Gunasêgara
Mamangmurka sisihipun
kalawan pun Bajobarat


Rangsangbiting Sidamati
Lodrabarung sisihira
Ki Banjirbandhang jajare
Banjirbathang Bathangtoya
miwah Ki Juranggrowah
Rujak Gonjang-ganjing Rigung
lêlurahing upacara


ingkang sami numbak putih
Lambangsari wastanira
Andakalawung jajare
kêlawan Gêbuglawêdan
lan Sabukparung lawan
Sabukwêlang Sabukdumung
kêlawan Sabukbandhotan


Sabukdhiwêl Sabukkisi
sêpalih wong Tambakbayan
ingkang angirid lampahe
Kyai Rôngga 
- Jagaraga
wus mêdal jawi kitha
gya ingawe barisipun
sakilène baris Pajang


prênahe dènira baris
kajinêman Tambakbayan
tan sêdya mundur yudane
ya ta wau kawarnaa
barise wong Mêntaram
pangawate kanan iku
adipati ing Sumêdhang


tiyang ing Pasundhan sami
tindhihe Pangran Juminah
lawan wadya Mêntarame
barise wadya ing Pajang
apan ta sampun cêlak
yun-ayunan barisipun
tan ana kang nolih wuntat


Pangkur
kunêng siyang kawarnaa
dalu rêmbug sami angamuk wêngi
wong kajinêman sêdarum
dèn awe barisira
têtindhihe Dêmang Gunasêgarèku
pun Mamangbuyut Srênggilan
Mamangdana lawan malih


gih pun edan sabên dina
Ki Tumênggung Jagaraga nulya glis
asru ing pamuwusipun
kabèh wong Tambakbayan
payo ngamuk lawan ingsun barêng lampus
aja tunggal iya lawan
wong Pajang kang punang baris


kumpula sakancanira
wadyaningsun wong Tambakbayan sami
wong kajinêman sêdarum
wus kumpul barisira
sampun golong dadi siji balanipun
Jagaraga ya ta Dêmang
Kalasrênggi asru angling


inggih sampun walangdriya
datan wontên bedanipun prasami
kêlawan rakamta niku
Ngabèi Tambakbaya
Ki Tumênggung Jagaraga ngandika 
- sru
iki baris ing Karandhang
payo tinêrajang dhingin


yèn sira pêrang raina
pêsthi kalah sawab karoban tandhing
tandhingira apan jitus
akèh uwong Mêntaram
nulya budhal wayahira têngah dalu
kajinêman sêdayanya
lan wong Jagaraga sami


sêdya nilip yudanira
duk samana wus marêpêki baris
warnanên baris Mêntarum
tan uninga wong Pajang
sarêng kagèt bêdhil muni kumarutug
gègèr wadya ing Mêntaram
wong Pajang surake anjrit


bêdhil bêkik pra jinêman
pangamuke lir buta andon daging
baris Karandhang kèh lampus
tambuh musuh lan rowang
gagap gugup gègèr sampun kathah lampus
aglis Dipati Sumêdhang
ngadêg ing latar nyêkêli


bêndhene tinabuh ngangkang
wadya bingung tan kêna dèn ayumi
pun Mamangsrênggi prapta wus
ngarsane ki dipatya
anglarihi ki dipati jajanipun
tan pasah luntak ludira
bingung wau sang dipati


wadyabala ing Mêntaram
ingkang baris anèng ing Maya nênggih
myarsa tata wadyanipun
nulya sami siyaga
wong Sumêdhang Mêntaram wus sirna larut
ngumpul wadya ing Mêntaram
Pangran Juminah nulungi


lajêng têmpuh ing ayuda
apan sami bêdhil-binêdhil gênti
bêdhil mati nulya caruk
rukêt tumbak-tinumbak
kang sawênèh apêdhang-pinêdhang gêlut
akuwêl jambak-jinambak
ana kang bithi-binithi 
-


tambuh mungsuh lawan rowang
gègèr otêr lir gabah dèn intêri
wangke tumpuk susun-susun
kèh mati padha rowang
awit ing prang wancinira têngah dalu
wong Mêntaram akèh prapta
ya ta wau sang dipati


ing Pajang sampun siyaga
ri sêksana mijil angirid baris
Tambakbaya atut pungkur
sami ayun-ayunan
lawan uwong Mêntaram bêdhil munya sru
agolong pangamukira
wong Pajang anêmpuh jurit


sira Arya Tambakbaya
tandangira lir buta môngsa daging
lir bêdhaya kudanipun
saparan binêdhilan
Tambakbaya sawadyane rampak ngamuk
kukuh wadya ing Mêntaram
wadya ing Pajang mangukih


nanging prange katadhahan
wong ing Pajang sampun kathah kang mati
bubrah buyar tatanipun
nging pangamuke mêksa
pra sêntana sami mangsah mrêp ing ripu
yudane prajurit Pajang
sêdaya sami bêk pati


angamuk kalawan watang
wong Mêntaram nadhahi lawan bêdhil
tan kokih wadya Mêntarum
ngukih wadya ing Pajang
Tambakbaya sampun rusak balanipun
sampun kodrating Hyang Suksma
wong Pajang datan ngundhili


Dipati Mandurarêja
anèng têngah barisira anênggih
milane datan kadulu
marang Dipati Pajang
ingkang tansah inganti-anti puniku
êndi Si Madurarêja
si gêrang cidra ing jangji


pan iki awiting pêrang
saking sira kang bujuk marang mami 
-
mêngko nyidrani si dhawuk
sagung wadya Mêntaram
kathah myarsa Mandurarêja puniku
dèn pisuhi mring wong Pajang
sami ginarit ing ati


pangamuke Tambakbaya
maksih ngukih balane akèh mati
kalindhih ing yudanipun
sira Dipati Pajang
Tambakbaya yudanira tanpa kiwul
ya ta Sang Dipati Pajang
lumayu ngungsi jro puri


angampiri garwanira
gya lumayu mangetan sang dipati
gancange carita rawuh
anèng ing Baturana
ngambil jukung Sêmanggi wus numpak prau
sagarwa saputranira
lan Tumênggung Jagaragi


sarêng sami numpak palwa
kudanira apan kantun nèng puri
anênggih turôngganipun
ingkang aran si domba
wus kacandhak dene wadya ing Mêntarum
sêdaya para dipatya
lajêng malêbèng jro puri


kadhatone jinarahan
kawarnaa wadya kang bujung sami
Baturana kandhêgipun
wau Dipati Pajang
sampun lêpas milire ingkang pêrau
sêdya ngungsi Surabaya
kawarnaa Surawèsthi


Pangran Surapringga myarsa
yèn Dipati Pajang kasoran jurit
kêlawan wadya Mêntarum
ya ta gênti winarna
Ki Mandurarêja saha wadyanipun
budhal mulih mring Mêntaram
sapraptanirèng Mêntawis


umatur marang sang nata
ngaturakên jarahan lan turanggi
kang wasta pun dumba kunjuk
sang nata gya aganjar
wong Mêtaram wêrata sadayanipun
sabên-sabên pan 
- mangkana
mring wadya kang mênang jurit


sigêgên malih winarna
lampahira kang ngungsi Surawèsthi
sêmana pan sampun rawuh
wau Dipati Pajang
lawan Arya Tambakbaya datan kantun
myang Tumênggung Jagaraga
lajêng tinimbalan prapti


ngarsanira jêng pangeran
pinisalin wau dipati katri
pangeran ing Surèngkewuh
asru dènnya ngandika
hèh ta adipati ya ta sira iku
paran dadi karsanira
bêcik sun ulihkên malih


ngirida wadya mring Pajang
ingsun dhewe iya mèlu nindaki
Kyai Tambakbaya matur
sampun paduka mêngsah
lawan Prabu Mêntaram punggawanipun
têguh tan têdhas ing braja
sêntana nêracak sami


prawira tan pasah braja
Jêng Pangeran Purbaya Mangkubumi
Pangran Pugêr malihipun
Pangran Blitar Juminah
Pringgalaya Upasônta inggih têguh
lan Pangeran Têpasana
Mandurarêja prajurit


pangeran ing Surabaya
duk miyarsa kêlangkung dènnya runtik
anyandhak sênjatanipun
mimisipun kêncana
Tambakbaya sigra sinênjata gupuh
mimis tumiba ing jaja
gèpèng datan anêdhasi


gumuyu jroning wardaya
gya cinandhak mimis ngaturkên nuli
lah punika warninipun
mêdhotan ing Mêntaram
iba-iba prajurit ingkang kinurung
pangeran ing Surabaya
mèsêm dukane wor asih


gawok sagung kang tumingal
Mantri Surabaya 
- ngalêm jro ngati
mring Tambakbaya puniku
nulya sinungan nama
ingaranan Dipati Sênjata wau
pinutra-putra pangarsa
mring Pangeran Surawèsthi


sêdaya nêgri bang wetan
Tambakbaya dipun trimani putri
jêng pangeran putranipun
ayu tur maksih kênya
Tambakbaya saya dladag ambêkipun
anèng nêgri Surabaya
salin têmbang dhandhanggêndhis


Dhandhanggula
ênêngêna wau tan winarni
Surabaya pan sampun sawarsa
ya ta winurcita mangke
sang prabu ing Mêntarum
dina Soma miyos tinangkil
pêpak sagung punggawa
pra sêntana kumpul
prajurit andhèr ing ngarsa
angandika wau Kangjêng Sri Bupati
Martalaya kêlawan


Upasônta dandana sirèki
padha lumakua nglurug marang
ing nêgara Tuban kabèh
wadyaningsun Mêntarum
pra satriya mantri bupati
punggawa lan nayaka
gawanên sêdarum
kang dadi têtindhihira
Si Tumênggung Martalaya senapati
lan Si Jayasantosa


miwah si adhi Bragola ing Pathi
dèn kêriga pasisir samoa
mêtua kulon lakune
Si Martalaya mlaku
têka kidul uwong Mêntawis
kang kinèn awotsêkar
sandika turipun
sang nata jêngkar ngêdhatyan
ya ta wau sagunge para dipati
kang anèng pênangkilan


bubar mulih dandan gamannèki
pan ing dalu angabêkti ika
dhumatêng 
- gusti sang katong
ya ta kawarna esuk
gumêr gumrah swaraning janmi
Dipati Martalaya
atêngara sampun
wus pêpak sagung gêgaman
Arya Tambakbaya Sêntana Mêntawis
gamannya abra sinang


sajuru-juru lampahing baris
datan awor Kyai Martalaya
Jasupônta nèng ngarsane
gumêrah wong Mêntarum
dene ingkang lumampah wuri
Tumênggung Alap-alap
gumrah wadyanipun
Adipati Martalaya
anèng têngah Jasupônta nèng ngarsi
magêrsari akapang


anèng wuri Sêntana Mêntawis
tuwin sagung para kadang-kadang
Pangeran Purubayane
lan Pangran Singasantun
Pangran Pringgalaya utawi
Pangeran Têpasana
lawan malihipun
Pangeran Pugêr Juminah
Upasônta Mandurarêja tan kari
miwah Pangran Balitar


Pangran Slarong Pangran Mangkubumi
Pangran Dêmang Tanpanangkil milwa
warna-warna gêgamane
busana abra murub
kadi sêkar sêtaman asri
tan winarna lampahnya
jaban taji rawuh
nglarug lampahing gêgaman
praptèng wetan Pajang ngalor lampahnya ris
nêrajang wanapringga


gunung Kêndhêng lampahira prapti
kunêng wau ingkang kawarnaa
Adipati Bragolane
lajêng mring nêgrinipun
ya ta prapta Santênan enjing
wong pasisir sêdaya
Bagêlèn lan Kêdhu
prasami wau ngutusan
Kudus Dêmak Jêpara Samarang tuwin
Kaliwungu 
- lan Kêndhal


Batang Kalongan Barêbes Têgil
sampun prapta nèng Pathi samua
rumanti sagêgamane
têngara gya tinabuh
Adipati Bragola Pathi
bodhol bari Santênan
swarane gumuruh
ginêlak lampahing bala
bokmanawa kari tan mênangi kardi
lan gêgaman Mêntaram


tan kawarna lampahira prapti
sakilènira kutha ing Tuban
gêgaman Mêntaram kabèh
sêmana sampun rawuh
sakiduling kutha ing Tubin
gègèr wadya ing Tuban
ngungsi kutha sampun
warnanên Dipati Tuban
pirêmbagan kalawan patihirèki
aran Jayasantana


sang dipati ngandika mring patih
kayaparan wartane ing jaba
wong Mêntaram gêgamane
sapa kang ngirid laku
sapa kang dadi senapati
Jayasantana nêmbah
inggih wartosipun
Martalaya lan arinya
ingkang kilèn wadya pasisir nindhihi
Adipati Bragola


pra santana ing Mêntaram kêrig
datan wontên kang kantun satunggal
Dipati Tuban dêlinge
kongkonana atur wruh
iya marang ing Surawèsthi
nyuwun bantuning yuda
wadyèngsun sêdarum
sarupane wong ing Tuban
undhangana kinèn sadhiyaa sami
prayitna ing ayuda


angêkêba sajêrone biting
aja ana ingkang mêtonana
lan mriyêm bêrkatan age
unggahna dèn agupuh
ing plataran bitingan iki
Si Sidamurti iya
unggahna dèn gupuh
arêpna 
- wong ing Mêntaram
atur sêmbah nulya lèngsèr Kyana Patih
Jayasantana mêpak


wadya bêndhene tinitir-titir
gumrah sagung wadyabala Tuban
pinatah binage-bage
lawang sakèthèng tugur
myang palatar ingkang jagani
warnanên Surabaya
duta Tuban rawuh
tumanduk ngaturkên surat
wus tinampan binuka sinukmèng galih
têmbunge wus kadriya


Pangran Surabaya ngandika ris
marang sagung punggawa sêdaya
sapa kang tinuduh gawe
kinèn mring Tuban bantu
Adipati Sanjata nênggih
pinaring wadyabala
kèhe kalih èwu
miranti gêgamanira
kanthi lawan Jagaraga Adipati
kang kari Surabaya


mêpak wadya baris anjagani
bokmanawa iku wong Mêntaram
banjur mring Surabayane
gantya ingkang winuwus
Ki Sanjata lampahnya prapti
anèng nagara Tuban
anulya lumêbu
panggih lan Dipati Tuban
kawarnaa bantu Madura wus prapti
lampahe nitih palwa


tigang èwu kang wadya wus manjing
ing jro kitha tindhihing kang wadya
Môndhalika pêparabe
dene ta sisihipun
Anggrisana Kyai Ngabèi
sêdaya sampun panggya
Dipati Tuban wus
tinata barisanira
Adipati Tuban sêsuguh prajurit
kunêng gênti winarna


Adipati Martalaya nênggih
myang Bragola kumpulan sêdaya
angarêmbug masalahe
Martalaya ling
- arum
paran karsa lampah puniki
adhi mas ing Santênan
alon aturipun
wau Dipati Bragola
yèn suwawi ginêmpur bètèng ing Tubin
lami ngantos punapa


wingi bantu Surabaya prapti
wadya Sampang Sumênêp Balega
ingkang dados têtindhihe
wadya ing Surèngkewuh
Adipati Sanjata nami
campur lan wong Madura
kintên gangsal èwu
Ki Martalaya lingira
inggih anggèr lamun sêmbada ing galih
ingantos wêdalira


agêng gaman ing Tuban puniki
sayan wêwah bantunipun kathah
tan layak mêmpên jro bètèng
tan sêdya mêtu-mêtu
mangsah jurit atandhing sêkti
mèsêm Bragola myarsa
alon aturipun
lah sampyan titèni kakang
ngantos mêdal punika wadya ing Tubin
jêr kakang warisira


Adipati Tuban amung jail
pan sakêdhik isin wirangira
dipati ilang wangune
prawiranira nglamut
datan mantêp ujar wus mijil
gumujêng Martalaya
anggèr dèrèng tamtu
mênawi purune mêdal
tiyang Tuban aprang ing bêbanar nênggih
yèn botên mêkatêna


gih suwawi anggèr benjing-benjing
sami tinotol kitha ing Tuban
sami rêmbag sadayane
Dipati Bragola wus
mêsanggrahan sawadya sami
gênti ingkang winarna
ing Tuban puniku
dipati agunêm rêmbag
sawadyanya lan sagung para bupati
myang Dipati 
- Sanjata


angling alon Sang Dipati Tubin
paran inggih rêmbage sêdaya
prakawis mêngsah saene
ya ta alon umatur
Adipati Sanjata angling
mênggah pamanggih kula
inggih saenipun
prayogi mêdal ing jaba
nèng bêbanar pratôndha sami prajurit
aprang bitinge dhadha


wus limrahe inggih tiyang jurit
mênang jarah yèn kalah rinayah
yèn ngêkêb jro bètèng bae
kathah pakèwêdipun
inggih kenging dipun wastani
prajurit ajrih pêjah
alit manahipun
upami lami punika
nèng jro bètèng têdha pinêpêt ing jawi
sayêkti sangêt susah


Adipati Tuban anauri
kakang inggih lêrês karsa dika
nging pamanggih ulun sanès
mênggah tiyang prang pupuh
taha lamun ajriha pati
aran sampun kasêdya
tumangguh ing ripu
nanging rèhning ngrêksa wadya
mung arjane wadya lit ingkang pinurih
sênadyan bôndayuda


lamun anèng sajêroning biting
wong Mêntaram linawan ing yuda
saking salêbêting bètèng
yêkti ènthènging ripu
wadya ngriki dènnya nadhahi
Adipati Sanjata
miyarsa gumuyu
punika rêmbag punapa
yèn mirênga dhumatêng tiyang Mêntawis
ginuyu tiyang kathah


adhi kula aturi udani
wong Mêntaram kalamun ayuda
sampun tate ngrangsang bètèng
mariyêm ting jalêgur
lan gumuruh sênjata muni
mimise kadi udan

- inggih tyang Mêntarum
maju sarwi ura-ura
ngandêlakên atose kang ponang kulit
têguh tan pasah braja


mimis timah wêsi tan nêdhasi
mimis waja tanapi kancana
kula niki pêdhotane
burone wong Mêntarum
jajal dika arêp ngayoni
ing gêgaman punapa
tamakna maringsun
môngsa ta dadak têdhasa
karsa dika yèn ngêkêb anèng jro biting
upami linêbêtan


yêkti rusuh tangkêping ajurit
lawan malih kula awêwarta
wong Mêntaram dêl-andêle
Pangran Purubayèku
inggih sagêd ngambah wiyati
bêkta tyang sèwu kuwat
yèn mabur puniku
lan yèn puniku akarsa
bubrah biting tinudingan bae abis
wau Dipati Tuban


amiyarsa gadêbrulirèki
Ki Sanjata saya tlas suranya
ya ta pra prajurit kabèh
sampun sami arêmbug
baris mêdal saking jro biting
mêlatar ing bêbanar
tan arsa anurut
Dipati Tuban akêkah
têmah riyon rêmbage sêdaya sami
tan sêdya mundur ing prang


Durma
Adipati Martalaya wanci enjang
nêmbang têngara nitir
gumrah wong Mêntaram
siyaga magut yuda
miwah Adipati Pathi
nêmbang têngara
umyang swaraning dasih


Arya Sindurêja prajurit Santênan
lan Arya Sawunggaling
Arya Mangunjaya
Ngabèi Wisasraya
Raja Mênggala Dipati
sampun siyaga
andêl-andêling 
- Pathi


pra sêntana Mêntaram sampun siyaga
lan sagung pra dipati
Arya Jasupônta
panganjuring ayuda
wadya ing Tuban udani
wadya Mêntaram
arsa angrampit biting


wadya Tuban sigra anêmbang têngara
sagunge saragêni
nginggahkên palatar
mriyêmira jinajar
ya ta punggawa Mêntawis
sarêng umangsah
surake wanti-wanti


Adipati ing Pathi sarêng umangsah
ambyuk tandanging jurit
kumroyok umangsah
golong-golong pêpanthan
sigra Adipati Pathi
nitih turôngga
andhangah dèn payungi


kudanira adipati ing Santênan
nama ki pulanggêni
bopong ulêsira
ingkang busana mubyar
nèng têngah rana sêsirig
wadya ing Tuban
kumrutug ambêdhili


bêdhil alit tiktak lawan kalataka
lir udan ingkang mimis
wong Pathi kang mangsah
sami kathah kang pêjah
miwah wadya ing Mêntawis
kathah kang pêjah
wong Tuban ambêdhili


wong Mêntaram ngangsahkên ingkang ungaran
anggawa pacul linggis
wong Pathi mangkana
prasami gawa ôndha
Dipati Bragola Pathi
angatag bala
bètèng kinèn nginggahi


wong ing Pathi bètèng iku unggahana
kumêrug wadya Pathi
marakakên ôndha
miwah wadya Mêntaram
gugup wong Tuban ningali
mriyêm bêrkatan
kang aran Sidamurti


lan pun Gêlap sarêng rêmpu kalihira 
-
jola Dipati Tubin
langkung pangungunnya
dhasare wus uninga
osiking tyas sang dipati
tan wurung bêdhah
nêgara Tuban iki


Sidamurti iku mriyêm bêbêrkatan
têmah rêmuk saiki
pasthine Sukmana
bêdhahe kutha Tuban
kapriye ta ingsun iki
lamun kalah prang
anuli bêrbês mili


ki dipati pinarak lan garwanira
pan sampun dèn bisiki
kabèh garwaningwang
padha sira dandana
lah payo lolos tumuli
bok karainan
mungsuh Mêntaram prapti


bok kacandhak marang wong Bagêlèn sira
ambêri bajag angkrik
iya dadi apa
wong Kêdhu dhugal-dhugal
yèn mênang prang banjur ngangkrik
angur ngilia
iya mumpung saiki


panakawan kinèn nimbali niyaga
tan dangu nulya prapti
gya kinèn gamêlan
anèng paseban jaba
bêdhaya kinèn ngêploki
asukan-sukan
dèrèng suda ing galih


maksih pajêg barise nèng palataran
warnanên sang dipati
mêdal lan garwanya
saking lêbêting pura
wus prapta pinggir pasisir
anumpak palwa
sira Dipati Tubin


panakawan têtiga ingkang binêkta
garwanipun kêkalih
sêliripun tiga
liya saking punika
tan ana miyarsa warti
sêpêning pura
wau sang adipati


wontên tiyang dalêm kang atur uninga
dhatêng Sang Adipati
Sanjata samangkya
raka dika
- wus minggat
anjêngêr sang adipati
wadya Madura
pisuhira dharindhil


baya dudu Si Tuban tusing prawira
layak bèbèt pakathik
dene wêdi pêjah
cidranira wus kathah
dene têka angapusi
wong tinulungan
têka minggat si anjing


nuli bubar barise wong Surabaya
ing wayah bangun enjing
wadya ing Madura
enjing numpak baita
wong Tuban mawut angili
tangis gumêrah
wong dalêm ting jalêrit


sirna larut kang baris anèng pêlatar
gusis wus sami ngili
arêbut baita
gugup tunjang-tinunjang
kathah sarat kêbak isi
tumpang-tinumpang
wênèh kèrêm ing warih


wus miyarsa wong Pathi miwah Mêntaram
gumêrah jroning puri
tangising wanita
têrkane wong Mêntaram
wus minggat sang adipati
bubrah palatar
wong Pathi anglêboni


bata kilèn wadya Pathi kang binubrah
dene wadya Mêntawis
kidul kang binêdhah
sami manjing sêdaya
wong dalêm rinêbut sami
kadhatonira
rinayah dèn boyongi


saisine jro dalêm wus jinarahan
sami binêkta mijil
dinum lir rajapan
ri sampunnya mangkana
wong Mêntaram lan wong Pathi
apirêmbagan
mundur dhatêng Mêntawis


sampun budhal ambêkta sagung jarahan
miwah boyongan èstri
marga tan winarna
sampun prapta Mêntaram

- alajêng lampahirèki
Ki Martalaya
miwah para bupati


sri narendra lagya miyos siniwaka
anèng ing pôncaniti
kêsaru praptanya
Dipati Martalaya
lawan Adipati Pathi
majêng tur sêmbah
manêngèng pada aji


ulun sampun lumampah karsa narendra
ambêdhah nêgri Tubin
pun Dipati Tuban
amêthuk ing ayuda
prajurit Surabayèki
miwah Madura
kang bantoni ing jurit


mila rame têmpuhipun ing ayuda
wadya ing Surawèsthi
tindhihipun yuda
Ngabèi Tambakbaya
ing mangke lênggah dipati
ingalih nama
Ki Sanjata Dipati


ing Madura tindhihipun Macanambal
wusana pun dipati
dalu kesah minggat
wadya Madura bubar
tuwin wadya Surawèsthi
ulun anjarah
kunjuk padanta aji


trusthèng driya sang nata kêlangkung suka
miyarsa kang pawarti
ing purwa wasana
sang nata agêganjar
mring sagung para dipati
para sêntana
wradin têkèng pakathik


para mantri Mêntaram tampi ganjaran
miwah kang wadya alit
datan kaliwatan
sami tampi ganjaran
sukèng tyas sri narapati
myang wadyabala
kasmaran ing ajurit


Asmaradana
ya ta wau sri bupati
dangu miyos siniwaka
sang prabu ngandika alon
kabèh padha kawruhana
Si Arya Jasupônta
ingsun 
- junjung lungguhipun
lawan ngong paringi nama


iku dadia bupati
arana Sujanapura
linggih lurah panêkare
asisih lan arinira
Dipati Martalaya
lah ta kabèh wadyaningsun
padha sira èstrènana


wadya gung asaur pêksi
nulya jêngkar sri narendra
miwah kang sumiwi kabèh
namung lèrèh limang warsa
sultan miyos sineba
pêpak punggawa supênuh
sêntana tuwin punggawa


sang nata ngandika aris
Tumênggung Sujanapura
sira adandana age
tindhihana wong Mêntaram
bêdhahên ing Madura
gêmpurên kuthane iku
lawan si adhi Bêrgola


kang sun karya senapati
Tumênggung Sujanapura
kang dadia wakil ingong
lawan si kakang Sumêdhang
miwah adhi Bêrgola
kabèh wong pasisir iku
mangkata ing benjang enjang


tur sêmbah ingkang tinuding
Tumênggung Sujanapura
sêkala bingar netyane
lami dènnya ngarsa-arsa
ayahan sri narendra
ambêdhah nêgara agung
pêjaha ayahan nata


jêng sultan ngandika malih
hèh Tumênggung Alap-alap
lawan katawêngan bae
sira amisaha lampah
sirèku angipuka
marang Surabaya besuk
dimèn ewuh aja tandang


adhi Bêrgola dèn aglis
muliha marang Santênan
ngirid wong pasisir kabèh
kakang Sumêdhang barênga
lawan Sujanapura

- wong Panaraga Madiun
iridên mêtu ing dharat


rampung timbalan narpati
lajêng kundur angêdhatyan
warnanên panangkilane
sagung kang para dipatya
sami bubar sêdaya
kang badhe andon anglurug
prasami dandan sanjata


ing dalu datan winarni
enjing anata gêgaman
gumyah gumuruh swarane
Tumênggung Sujanapura
enjing nêmbang têngara
wong Sujanapuran ngumpul
saha kadang para lurah


ki adipati ing Pathi
sigra anêmbang têngara
sampun dhingini lakune
mantuk mring nêgaranira
lampahe tan winarna
gêgaman agêng nèng pungkur
budhal saking ing Mêntaram


wus prapta jabaning taji
lampahe wadya Mêntaram
arame wau swarane
gaman lir prawata sêkar
ngêbêki wanapringga
anggolong sajuru-juru
daludag abra asinang


ingkang lumampah ing wuri
Ki Tumênggung Jagabaya
lan Panji Wirabumine
Ki Ngabèi Patrabôngsa
Dêmang Suradêksana
lan Ki Rôngga Ngawu-awu
myang Ki Panji Singajaya


ingkang lumampah ing ngarsi
Tumênggung Sujanapura
asri tinon gêgamane
sagunge para pangeran
lumampah anèng têngah
gêgaman asri dinulu
kadi wukir kêmbang-kêmbang


ginêlak lampahing baris
gancange carita prapta
nêgari Pajajarane
ki tumênggung katawêngan
Tumênggung Alap-alap
pan wus misah barisipun 
-
wus anginêp Surabaya


prapta têpis-wiringnèki
Surabaya binajagan
wong desa prasami gègèr
nêngêna gantya winarna
nêgari ing Santênan
tata gêgaman gumuruh
sira Dipati Bragola


sapraptanira ing Pathi
pasisir wus ingutusan
sarta sawadyabalane
prasami dandan baita
andhèr pinggir muara
ing wana dènnya angumpul
sagunge para dipatya


sira Sang Dipati Pathi
apan lagya anggêganjar
marang ing wadyabalane
agêng alit kawêratan
santana lan punggawa
arta myang busananipun
samya waradin sêdaya


pêpatihira dipati
wasta Arya Mangunjaya
lan Arya Jasupantane
dening para mantrinira
Ngabèi Wirasraya
Ngabèi Prawiratanu
Ki Dêmang Panantangyuda


lan Ki Arya Sawunggaling
Ki Ngabèi Wilatikta
lan Arya Panatasingron
Ngabèi Patramanggala
Ki Dêmang Jalêksana
lan Ngabèi Jawinangun
Ki Tumênggung Binarongan


baitane warni-warni
pasisir para dipatya
lêmbu giyota kècine
jêjêl pênuh ing muara
jukung mayang ariban
abra kang baita sêlup
utawi baita kapal


ya ta Adipati Pathi
sêksana anumpak palwa
lêmbu giyota praune
pacalang momotan wadya
saha busananira
para Dipati Mêntarum
prasami munggèng baita


- gamêlanira tan kari
sira Dipati Bragola
tigang rancak pradanggane
Kodhokngorèk munggèng ngarsa
pelog kang anèng têngah
salendro kang munggèng pungkur
kalaganjure tinêmbang


swarane gamêlan asri
lampahe sangsaya nêngah
pinukul angin layare
baita pating salêbar
pan sampun prajangjean
sumêrang ing Tuban kumpul
labuhe wadya Mêntaram


baitane wong pasisir
prasami rêbut aluan
kang sawênèh ana kêndho
ana kadi kuda nyongklang
ana lir kuda ngêrap
ingkang rikat sampun rawuh
ujung muara ing Tuban


ênêngna datan winarni
kang anèng têngah lautan
gantya malih cinariyos
Tumênggung Sujanapura
ingkang mêdal dharatan
prapta anèng ing Madiun
wadya Mêntaram sêdaya


ngantosi Dipati Pathi
lawan pasisir sêdaya
wuwusên wau lampahe
Dipati Sujanapura
wus prapta nêgri Tuban
prasami makuwon sampun
sagung kang para dipatya


wau kang anèng jêladri
sêdaya mêntas dharatan
Ki Dipati Bragola ge
panggih lan Sujanapura
prasami pirêmbagan
anulya mundhut pêrau
Tumênggung Sujanapura


para bupati pasisir
sêdaya saos baita
ingkang badhe titihane
Tumênggung Sujanapura
miwah wadya Mêntaram
sinaosan palwa sampun 
-
aglar tarap ing muara


wus dadi rêmbaging jurit
sagunge para bupatya
layar marang Madurane
Tumênggung Sujanapura
nitih palwa lêlanang
kang palwa mancal sêdarum
kumrab lir lampah sri nata


Sinom
ki dipati ing Santênan
lêmbu ingkang dèn titihi
kêlawan para sêntana
sawênèh sêntana nitih
pacalang warni-warni
para satriya Mêntarum
wus sami sinaosan
palwa ingkang dèn titihi
senapati bèr kuwanèn tur digdaya


wus angancik ing muara
nêgara lêlima sami
prapta ing gisik Madura
kunêng Madura winarni
ingkang para bupati
ing Sampang Ngaribayèku
Dipati Pamêlingan
Sumênêp sampun miyarsi
yèn wong agung Mêntaram sêdaya prapta


prasami mêpak gêgaman
nèng Madura dènnya baris
samana apagunêman
sagunge para bupati
Natèng Madura angling
kabèh padha sabiyantu
nadhahi wong Mêntaram
sartane ingkang nindhihi
yèn riyona ènthèng sinôngga ing yuda


iku gêgaman Mêntaram
wartane ingkang nindhihi
Tumênggung Sujanapura
ingkang dadi senapati
pranakan ing Kêdhiri
Sujanapura atêguh
tate amangun yuda
dèn sami prayitnèng jurit
kawarnaa wong Mêntaram sampun prapta


gègèr wadya ing Madura
gumêrah atata baris
wus budhal saking nêgara
prapta 
- pinggiring pasisir
prasami dèn jagani
wong Mêntaram minggahipun
sami ayun-ayunan
arame bêdhil-binêdhil
campuhing prang swaranya kadi ampuhan


wong Mêntaram karepotan
tan antuk papaning jurit
wadya lit kathah kang pêjah
ingkang mundur nandhang kanin
kang waras maksa ngukih
para prajurit Mêntarum
miwah wadya Santênan
nulya kasaput ing wêngi
sami mundur wong Mêntaram pirêmbagan


Dipati Sampang Madura
Sumênêp lan Aribanggi
ing Balega Pamêkasan
prasami gunêm ing wêngi
Pangran Balega angling
kadipundi karsanipun
sêdaya pra dipatya
prajurite wong Mêntawis
sampun tita tan purun minggah dharatan


mênawi rêmbag sêdaya
dimèn minggah wong Mêntawis
yèn wis minggah ing dharatan
sêdhêng angantêp ing jurit
yèn kasor wong Mêntawis
pêsthi sirna dèning banyu
dimèkne babarpisan
sampun purun mangsah malih
wong Mêntaram patine anèng lautan


para bupati wus rêmbag
sami ngundhangi ing ratri
sêdaya para prawira
samia mêndhêm kariyin
mrih minggah wong Mêntawis
satêlase baturipun
yèn wus mêntas sêdaya
anuntên ingamuk wani
pasthi sirna wong Mêntaram sakabèhnya


kunêng ingkang kawuwusa
gênti malih kang winarni
Tumênggung Sujanapura
lan sagung para prajurit
prasami dèn utusi
sêdaya 
- sami angumpul
anèng ing palwanira
pra dipati sampun prapti
minggah maring palwane Sujanapura


pirêmbag masalah yuda
Janapura muwus aris
mring sagung para bupatya
paran dayaning ajurit
wong cilik kathah mati
tan sagêd kiwul ing pupuh
inggih anggèr Santênan
kadospundi kang panggalih
ngamungêna mêkatên môngsa sampuna


miwah Pangeran Sumêdhang
sumôngga sami ginalih
angling Dipati Santênan
andika kakang rumiyin
karsa dika sayêkti
kawula darmi lumaku
miwah para dipatya
sêdaya darmi nglampahi
langkung-langkung kakang êmas pangêrèhnya


sanadyan kakang Sumêdhang
môngsa puruna nglancangi
saking ing karsa sampeyan
Sujanapura ngling aris
inggih ta yèn ta suwawi
sami ngawaki prang pupuh
sampun ngamungna wadya
sagunge para dipati
angirida bupatine sowang-sowang


ya ta Dipati Bragola
miyarsa suka kang galih
myarsa ngling Sujanapura
ngandika Dipati Pathi
inggih kakang suwawi
niku rêmbag gathak-gathuk
botên kakehan akal
dipati sami ngawaki
sampun rêmbag sagung kang para dipatya


sêdaya para dipatya
kang arsa ngawaki jurit
bupatine ngawakana
lamun pinapag ing jurit
sagunge wong pasisir
anêdha sarênga ngamuk
aja na kang ngucira
dèn sami sarênga mati
pra dipati sampun gilig rêmbagira


- sêsampune prajanjian
mangkana wus bangun enjing
sêdaya minggah dharatan
rêmbag minggah dharat sami
bubar kang gunêm pikir
wus wangsul mring palwanipun
praune sowang-sowang
wadyanya sampun cumawis
kawarnaa sarêng wanci bangun enjang


sami minggir ponang palwa
prajurite rêbut dhingin
tan ana sabawanira
dènira amêntas ririh
sêdaya ngati-ati
prapta ing dharatan sampun
lajêng nata gêgaman
wadya Mêntaram nindhihi
ingkang wuri wadya pasisir sêdaya


sêmana wus byar raina
gêgamane wus miranti
wong pasisir abusêkan
dene wadya ing Mêntawis
mriyêm pinasang sami
kalataka miwah masbun
mlela lawan lêlanang
prênahe sampun miranti
kang kocapa wong Sampang lan wong Balega


sarêng wayah bangun rina
sampun utusan mirsani
kang duta kagyat tumingal
dene wong Mêntaram prapti
miwah wadya pasisir
wus atata barisipun
miwah para sêntana
gêgamane wus andadi
tungguling prang angêdhangkrang pinayungan


Tumênggung Sujanapura
kang dadi dhadhaning baris
kang dadi pangawat kanan
sang adipati ing Pathi
andhangah songsong kuning
pangawat kering puniku
pangeran ing Sumêdhang
lan sagung môncanêgari
wong pasisir ngiring Dipati Bragola


para sêntana Mêntaram
ênggène nèng wuri têbih
Tumênggung Sujanapura

- têngara bêndhe lan bèri
miwah wong agung Pathi
kang bêndhe tinabuh ngungkung
têtêgnya asauran
suwarane wong pasisir
ting jalêmprit barung swaraning tikswara


ing Sampang sigra têngara
wadya lit atata baris
kadhinginan papanira
dene mangsanira wêngi
datan nyana prasami
lamun ingunggahan dalu
gugup solahing wadya
pati-pati bêbêntusi
wong Mêntaram surake ambal-ambalan


wong Madura sami mêdal
tatane pating bêsasik
gagap gugup sêlak prapta
wadya Mêntaram bêdhili
bala Sampang kèh mati
wong Madura singa mundur
apan wus kaprantenan
singa mara mara mati
ingkang mundur wong Mandura nandhang brana


sakathahe wong Madura
pra dipati amiyosi
sami angawaki yuda
angantêp rêmpon ing jurit
dipati papat kait
aprajangji sarêng lampus
Sang Dipati Mêkasan
wus rêmbag amangsah jurit
wus agilig sarêng lêbur ing ayuda


kaitan wong Surabaya
Balega Sumênêp sami
sampun dadi rêbagira
Dipati Sampang nuruti
rêmbagira wus dadi
anulya têngara nêmpuh
suraknya mawurahan
kadi ombaking jêladri
gumrah-gumrah lir ruging angraning arga


kalataka asauran
kumrutug sanjata alit
swarane kadi ampuhan
sêsambate wadya kanin
wong Sampang akèh mati
wong
- ing Mêntaram rahayu
wong Madura kèh pêjah
prandene maksih angukih
ambêk pêjah wong Sampang majêng sêdaya


sami sudira ing manah
bupati sami ngawaki
wong Mêntaram sigra mangsah
pangagêng sami ngawaki
dipati ing pasisir
Bragola têtindhihipun
sarêng mangsah ing yuda
wong Sampang anêmpuh wani
gora-godha surambêk anglêbur mêngsah


mangsah prajurit Mêntaram
awasta Ki Jagapati
tandangira kadi singha
sêsuta kirangan bukti
wong Mêntaram nadhahi
prasami kathah kang lampus
prajurit nusul sigra
Jayèngkara mangsah jurit
Jayèngpati lawan malih Jayèngbrata


kêlawan Rôngga Gundhala
Jayèngrana datan kari
utawi Suradilaga
lêlurahing kang prajurit
Mangundara asisih
Dêmang Cêngkalak ranipun
myang Thona-thani Rôngga
Dêmang Bênêr ana malih
Angabèi Bêgajagan tan mundur prang


wus prapta môncanêgara
tuwin bupati pasisir
kang sampun karèh Mêntaram
miwah wadya ing Mêntawis
sêdaya sampun prapti
anèng ing Mêntaram kumpul
sagamaning ayuda
mangkana sri narapati
aparentah budhalakên wadyabala

têngara tinêmbang munya
gumêrah swara mêlingi
lampahe sapangkat-pangkat
lir pendah sela blêkithi
têlase pra bupati
anulya wau sang prabu
nitih turôngga pelag
sinongsongan kêrtas kuning
upacara anjajari wuri ngarsa

wurine sri naranata
pra pangeran anambungi
anglarut lampahing wadya
kunêng gênti kang winarni
Wirasaba winarwi
kang dadya bupatinipun
nama Pangeran Arya
umurgangsal wêlas warsi
dhasar bagus sêmbada abêtah tapa

karêm kaprawiran yuda
dene kang dados pêpatih
anama Rôngga Pramana
digdaya tan pasah wêsi
prawira tur sinêkti
arosa tur têguh timbul
nanging punika gadhah
sakit lempoh saking alit
yèn ayuda utawi mariksa bala

tinandhu saparanira
Pangeran Arya winarni
alênggah anèng pêndhapa
kêlawan Rêkyana Patih
Jayapramana ngarsi
Pangran Arya ngandika rum
paran wartaning jaba
Jayapramana turnya ris
gusti kula mangke amiyarsa warta

sri narendra ing Mêntaram
inggih anglurug mariki
angêrig kang wadyabala
langkung gêng prajuritnèki
sêdaya pra bupati
kang wus kêbawah Mêntarum
kinêrig sêdayanya
tan wontên kantun ing puri
duk miyarsa ngandika Pangeran Arya

kalamun kadya mangkana
ing ngriki karoban tandhing
prayogi ngaturi priksa
inggih dhatêng Surawèsthi
nulya akèn nênulis
marang abdi carik gupuh
tan dangu nulya dadya
nuwala sinungkên aglis
marang mantri kêkalih ingkang dinuta

ngaturakên kang nuwala
mring Pangeran Surawèsthi
mantri kalih nêmbah mentar
sapraptanira ing jawi
lajêng dènnya lumaris
datan kawarna ing ênu
wus prapta Surabaya
sigra umarêk ing ngarsi
kang nuwala sampun katur jêng pangeran

Pangran Surabaya tômpa
nulya binuka kang tulis
têbunge ingkang nuwala
sêmbah ulun ingkang mugi
ing padanta sang yogi
Jêng Pangeran Surèngkewuh
gustinya tyang brang wetan
kawula atur udani
sapunika Sultan Agung ing Mêntaram

angirid sagung punggawa
kang sampun karèh Mêntawis
kinêrig arsa mêrêp prang
ing Wirasaba ginitik
mila yèn nujwèng kapti
kawula anyuwun bantu
prajurit Wirasaba
kuciwa sangêt kang tandhing
pama kalèn anêmpuh kali bêngawan

titi panukmaning sêrat
pangeran ing Surabanggi
sawusnya amaos sêrat
gya patih ingkang tinuding
dhatêng Sumênêp tuwin
Lamongan Gêrsik Sêdayu
Balega Pakacangan
Tuban Japan lawan malih
Pasuruan utawi ing liyanira

kang kabawah Surabaya
prasami dipun pundhuti
bantu prajurit arahan
utawi ingkang nindhihi
ya ta datan winarni
lampahe carakanipun
sêdaya pra bupatya
kang urunan sampun prapti
sami jujug dhatêng nêgri Wirasaba

gêgaman awarna-warna
wadya gung datanpa wilis
kumpul anèng Wirasaba
pakuwon kadya jêladri
wantu nêgari alit
katêkan prajurit agung
pondhoke wadyabala
balèbèr dhatêng wanadri
jurang-jurang dadya pakuwoning wadya

Pangeran Arya parentah
wus kinèn akarya biting
tumandang sagunging wadya
tan alami nulyadadi
langkung kukuh kang biting
wadya gung kinèn akumpul
mondhok jro pabitingan
sêdaya angati-ati
kunêng gênti winarna sri naranata

ing Mêntaram saha wadya
ing Wirasaba wus prapti
lajêng tata pêsanggrahan
anèng dhusun Paladadi
pondhok lir nêgri ngalih
sagung wadya ing Mêntarum
nèng ngriku kathah gêrah
kadhêmên tuwin panastis
sri narendra kêlangkung sungkawèng driya

ya ta wau sri narendra
nèng pêsanggrahan siniwi
sagunge para sêntana
miwah sagunge bupati
pêpak sami anangkil
munggèng ngarsanya sang prabu
sang nata angandika
paran pakarya puniki
wadyaningsun akèh ingkang nandhang lara

apa ta nora prayoga
winurungkên gone jurit
mundur marang ing Mêntaram
Martalaya duk miyarsi
dhawuhe sri bupati
lir sinêbit karnanipun
jaja bang winga-winga
kumêdut padoning lathi
netra andik lir pendah ngêmu rudira

seta rêta parisura
kadya Radyan Balisiwi
rikalanira dinuta
mring Bathara Rama nguni
marang Ngalêngka nêgri
panggih lan Rahwana Prabu
ulatira agalak
nanging kang pitêmbung aris
nêmbah matur dhuh gusti musthikaning rat

kang kagungan jagad Jawa
ingkang ngrahmati ing dasih
saking kamipurun amba
umatur sri narapati
timbalan dalêm gusti
ingkang rumêntah ing ulun
prakawis sande yuda
karsakondur mring Mêntawis
yèn aparêng sampun ta kadya mangkana

yèn sagung para punggawa
dèrèng tumpês ing ajurit
pukulun sri naranata
sampun anêdhaki jurit
ngamungna ingkang abdi
ingkang umangsah ing ripu
suka dadosa haram
lumados ayahan gusti
jêng pukulun siniwia pêsanggrahan

mung idin paduka nata
mring dasih ingkang kapundhi
Jêng Pangeran Purubaya
aris dènira nambungi
lêrês unjuking dasih
pun Martalaya puniku
tuwin para sêntana
sêdaya sami mèstuti
mring ature Ki Tumênggung Martalaya

sang nata aris ngandika
lamun ta kadya puniki
dhuh Jêng Eyang Purubaya
sampeyan ingkang nindhihi
sagung wadya Mêntawis
sumôngga têmpuh ing ripu
sang nata malih nabda
hèh Martalaya dèn nuli
kêlakona ingkang dadi aturira

nêmbah umatur sandika
sigra jêngkar sri bupati
Martalaya praptèng jaba
têngara tinêmbang muni
bêndhe bèri tinitir
salompèt barung lan tambur
kirab sagunging wadya
sêdaya para bupati
ngirid bala ngêpung kutha Wirasaba

bitinge wong Wirasaba
rinangsang wadya Mêntawis
sagunge wong Wirasaba
prasami nadhahi jurit
saking sanginggil biting
bêdhil towok gamanipun
wadyabala Mêntaram
kathah pêjah kathah kanin
lajêng mundur prasami amêsanggrahan

kasaput dalu sêmana
sêdaya sami prihatin
dene datan sagêd minggah
wong Wirasaba kang biting
lawan kêsaput ratri
sêmana wau sang prabu
sarêng miyarsa warta
yudane wadya Mêntawis
karsanira kundur dhumatêng Mêntaram

Jêng Pangeran Purubaya
ingkang sangêt angêkahi
lan Tumênggung Martalaya
angampah karsa sang aji
Martalaya turnèki
dhuh pukulun sang aprabu
upami botên bêdhah
ing Wirasaba puniki
suka pêjah kang dasih pun Martalaya

sênadyan malih wêwaha
kang mêngsah ulun dèrèng jrih
inggih benjing ta punapa
ulun naur sih narpati
yèn tan pêcahing kulit
rêmuke balunging ulun
lawan milining êrah
pêcating jiwamba gusti
sih narendra kang wus kapungkur rumêntah

dhumatêng dasih sêdaya
dèrèng cêkap sinaurana pati
mila gusti sampun-sampun
karsa ngundurkên yuda
tingalana ingkang dasih sêtyanipun
dhatêng paduka narendra
Pangran Purbaya nambungi

anggèr kangjêng sri narendra
dèn pracaya aturipun kang dasih
lan malih paduka prabu
kang agung angapura
aparinga piwêlas ing dasihipun
upami tan tinurutan
aturipun ingkang dasih

dados paduka narendra
ingkang nyêgah sêtya tuhuning dasih
wusana wau sang prabu
arum dènnya ngandika
yèn mêngkono dèn kêlakon saaturmu
ya ingsun idini sira
Martalaya awotsari

lèngsèr saking ing ngayunan
praptèng kuwu busanane asalin
amangangge sarwa bawuk
rasukan têtambalan
sarêng enjing Martalaya anyêlamur
amindha-mindha wong kompra
lajêng amomor pêkathik

pêkathik ing Wirasaba
sami rubung kumpul padha pêkathik
arsa kesah ngarit rumput
ngalumpuk ngara-ara
ana nginang kang sawênèh ana udud
ana kang sarapan sêga
wênèh nguntut sêga aking

lajêng momor Martalaya
lan pêkathik tan ana kang ngawruhi
reka-reka mipil jagung
ingkang mêntas binakar
pêkathik ing Wirasaba aranipun
Lodrajaya aggalunat
sêmbrana tur acariwis

angucap ing kancanira
Surareka arane kancanèki
Surareka wong Mêntarum
padha sêdhih atinya
datan bisa malbu jroning biting iku
ingsun duga banjur minggat
mulih marang ing Mêntawis

wus katon môngsa bisaa
ngrangsang biting Surareka nauri
cobak yèn mungguha ingsun
dadia wong Mêntaram
gampang bae angunggahi biting iku
sênadyan bubraha pisan
kabèh iya ja na kari

Lodrajaya asru bêntak
sira iku ngucap têka kumaki
mara priye ta akalmu
mring luhur biting munggah
gêgamanmu bisa bubrah biting iku
arapêt kukuh tur rosa
Surareka anauri

lah ta mara tohmu apa
Lodrajaya bêngis dènnya nauri
totohan sukêt sêpikul
Surareka lingira
ingsun munggah mring biting kang luhur iku
ingsun iya nganggo ôndha
yèn aku ambubrah biting

bok ta nganggo tumbuk ingwang
palu-palu utawi gawa linggis
tatah pêthèl tuwin wadung
dadak ta nora bubrah
lah ta mara matura marang gustimu
yèn kêparêng ingsun bubrah
padha sadhela barêsih

Lodrajaya asru ngucap
lah jajalên sira rêp angayoni
pêsthi yèn tugêl gulumu
Martalaya suka myarsa
kaya bênêr wong iku gone cêlathu
baya pitulunging Suksma
wong akèh gya bubar ngarit

Martalaya sigra kesah
mantuk marang pêsanggrahan wus prapti
parentah para tumênggung
sami akarya ôndha
tatah pêthèl wadung utawine pêrkul
tumbuk rinakit sêdaya
kang gawa sagung wong cilik

dene kang gawa gêgaman
sampun rakit sagunge kang prajurit
tumênggung sajuru-juru
kang pasthi gawa ôndha
tatah pêthèl wadung pêrkul miwah tumbuk
asikêp gêgaman pêdhang
sêdaya sampun rinakit

ing dalu datan kawarna
enjing muni têngara mangsah jurit
bêndhe bèri munya ngungkung
tambur suling wurahan
ngrampit biting tandange wadya Mêntarum
ingkang bêkta pêrkul tatah
wadung tumbuk miwah linggis

ginangsiran bitingira
kang sawênèh biting dipun wadungi
ana masang andhanipun
prajurit ing Mêntaram
sami minggah saluhuring biting wau
wadyabala Wirasaba
mapag yuda luhur biting

angrutugi kolontaka
towok srampang tanapi ngrutuk bêdhil
wadya Mêntaram kèh tatu
sawênèh ana pêjah
ingkang wuri malêbêt biting kang rubuh
wong Mêntaram ngamuk rampak
kang prajurit kadi bêlis

sagung wadya Wirasaba
kagegeran kang anèng ing jro biting
wong Mêntaram ngamuk riwut
wadya ing Wirasaba
têtumpêsan Ki Rôngga Pramana lampus
kinêthok gulune nulya
kang sirah pinanjêr aglis

Pangran Arya Wirasaba
wus pinikut dening wadya Mêntawis
parèstri binoyong sampun
dunya brana jinarah
wus barêsih Wirasaba isinipun
Ki Tumênggung Martalaya
undhang wadya sami bali

sarwi ambêkta jarahan
lampahira sêmana sampun prapti
pêsanggrahaning sang prabu
ing Paladadi lagya
sri narendra siniwi sêntana wau
kêsaru ing praptanira
sagunge para bupati

ingkang mêntas mênang aprang
sri narendra ya ta ngandika aris
padha sêlamêt lakumu
matur nuwun sêdaya
Martalaya alon wau aturipun
pukulun sri naranata
anyaosakên pun patik

sagunge ingkang jarahan
dunya brana lawan boyongan èstri
lan Wirasaba Tumênggung
kang nama Pangran Arya
wus kapikut sumaos ngarsa sang prabu
pun Rôngga Pramana pêjah
wontên samadyaning jurit

kang murda sampun katigas
wadya alit tumpêsan angêmasi
angandika sang aprabu
hèh iku Martalaya
Pangran Arya tarinên ingkang satuhu
apa urip apa pêjah
Martalaya awotsari

wau ta Ki Martalaya
alon angling Pangran Arya sun iki
dinuta marang sang prabu
dhawuhkên kang timbalan
kinèn mundhut aturira kang satuhu
apa urip apa pêjah
Pangran Arya amangsuli

manira anêdha pêjah
nora sêdya ngawula wong Mêntawis
Ki Martalaya umatur
dhuh gusti sri narendra
Pangran Arya Wirasaba nuwun lampus
sang nata nuli adhawah
marang juru tuwak nuli

sang nata malih ngandika
yèn wus mati Si Pangran Arya aglis
jisime larungên laut
dene Rôngga Pramana
jisimira pêndhêmên ingkang barukut
kubur panjêrana layang
yèn ana warise nitik

rampung timbalan narendra
sigra lajêng malbèng sanggrahan nuli
enjingira sang aprabu
ngundhangi wadyabala
karsa kundur dhumatêng nêgri Mêntarum
sagunge kang wadyabala
sêdaya wus sami mêrgil

têngara tinêmbang ngangkang
sampun kundur wau ta sri bupati
lan sawadyabala daut
datan kawarnèng marga
sampun prapta sang natalajêng ngêdhatun
bêdhahira Wanasaba
ing mangke dèn sêngkalani

rêsi obah tata janma
kunêng mangke gêntia kang winarni
pangeran ing Surèngkewuh
sami apirêmbagan
pra bupati ing tanah brang wetan kumpul
anèng nagri Surabaya
Pangran Surabaya angling

sanak-sanak ngong sêdaya
pra bupati paran ing rêmbagnèki
prakawis tiyang Mêntarum
ngoyak-oyak kewala
kaping têlu mring tanah brang wetan nglurug
ing mangke karsa manira
suwawi mêgatruh jurit

prayogane tiyang brang wetan sêdarum
suwawi sami malêsi
ambêdhah nêgri Mêntarum
lamun tan mêkatên ugi
sêlamine botên kapok

pêsthi dadya dènira anguwus-uwus
umatur Tumênggung Gêrsik
atur kula yèn panuju
agampil tiyang ajurit
amung raharjaning lakon

nadyan yuda kang pinrih manggih rahayu
mila tur kula prayogi
mring Giri nyuwun pangèstu
mênawi Jêng Sunan Giri
ngidèni ing aprang rêmpon

langkung sae sêdaya sarênga rêmuk
arêrêmpon ing ajurit
mangrurah nêgri Mêntarum
sumôngga ing siyang ratri
kawula dhatêng lumados

Pangran Surabaya amiyarsa atur
saking Ki Tumênggung Gêrsik
kêlangkung dènnya jumurung
dawêg sanak pra bupati
dhatêng ing Giri asaos

yata budhal Jêng Pangeran Surèngkewuh
lan sagung para bupati
tanah brang wetan sêdarum
asowan dhatêng ing Giri
sêdaya anulya bodhol

sampun prapta nèng Giri lajêng mangayun
ngandika Jêng Sunan Giri
kabèh ta padha rahayu
manêmbah para bupati
inggih sami karahayon

nêmbah matur pangeran ing Surèngkewuh
pukulun mila sumiwi
sagunge para tumênggung
inglih sami nyuwun idin
sumêja badhe rêrêmpon

amangrurah dhumatêng nêgri Mêntarum
ngandika Jêng Sunan Giri
wurungna iku karêpmu
sababe uwis pinêsthi
iya marang ing Hyang Manon

wong Mêntaram apan ta wis takdiripun
iya saturune benjing
angrèh tanah Jawa iku
lah padha muliha sami
tan wurung nêmu pakewoh

nêmbah nuwun para bupati sêdarum
lajêng mundur praptèng jawi
ingkang manah maksih masgul
dènnya sêdya anglurugi
Sultan Mêntaram rêrêmpon

pra bupati ngandêlkên kèh balanipun
lan sampun agolong pikir
sagunge para tumênggung
ing brang wetan sêdayèki
pamit saking Giri bodhol

sampun prapta anèng Surabaya kumpul
sagunge para bupati
prasami agunêm wuwus
pangeran ing Surawèsthi
pangarsane pra bupatos

ya ta matur wau Tumênggung Sêdayu
pundi ta ingkang prayogi
kamarganan ingwadya gung
pangeran ing Surabanggi
sêksana ngandika alon

kajinêman Si Nayasuta wus wêruh
prayoga dinangu sami
ya ta kang para tumênggung
Nayasuta dèn timbali
dinangu marga kang anjog

ing Mêntaram mêtu ngêndi bêcikipun
Nayasuta awotsari
prayogi mêdal Madiun
mirah toya bêras pari
papan rata botên jêblog

ya ta wontên têlik saking ing Mêntarum
wus lami dènira ngabdi
marang ing Tuban Tumênggung
Randhuwatang ingkang nami
angawula sampun kanggo

Kyai Randhuwatang amiyarsa tutur
Nayasuta dènnya angling
sakêlangkung marasipun
sabab margine prayogi
kêlamun dèn ambah kang wong

ingkang sarta amirah têtêdhanipun
satêmah sarta nuruti
Ki Randhuwatang mangayun
umatur sarya wotsari
marang ing Tuban Bupatos

ingkang arsa ambêdhah nêgri Mêntarum
sru kamipurun pun patik
inggih angunjuki atur
mênggah prakawising margi
kamargan wadya gung andon

tan prayogi yèn mêdala ing Madiun
sabab ta ing Panaragi
Jagaraga ing Madiun
wus kabawah ing Mêntawis
ing margi kathah pakewoh

dados botên pijêr mlampah kang wadya gung
tamtu prang samargi-margi
dèrèng dumugi Mêntarum
wadya sampun kathah mati
Tumênggung Tuban lingnya lon

Ki Tumênggung Tuban anulya umatur
dhatêng Pangran Surawèsthi
utawi para tumênggung
Randhuwatang aturnèki
sêksana para bupatos

nulya wau sagung kang para tumênggung
lajêng angandika aris
Randhuwatang ingsun dangu
iya marang ing sirèki
ing ngêndi dalan kang anjog

ing Mêntaram dèn ambah prajurit agung
Randhuwatang aturnèki
mêdal Lasêm anjogipun
ingkang dhumatêng ing Pathi
punika margi sayêktos

ingkang pantês dèn ambah dêdamêl agung
mung Lasêm kalawan Pathi
mirah têdha mirah rumput
mirah toya kaping kalih
ing margi botên kuwatos

pra bupati sarêng amiyarsa atur-
ipun Randhuwatang nênggih
kêlangkung sukaning kalbu
asru panglêmbana yêkti
sêdaya tan ana wêroh

linoropkên sêdaya para tumênggung
kajinêman Surawèsthi
ingkang umatur saèstu
ginalih karya bilai
marma wong urip ywa nyak-nyok

luwih ewuh wong umatur mring wong agung
yèn tan wruh laraping budi
Ki Nayasuta puniku
umatur amrih basuki
ginalih agawe ewoh

Randhuwatang loropan aturanipun
sami ginalih sayêkti
yèn pinupus kang satuhu
satingkahing wong aurip
wus pinêsthi ing Hyang Manon

tulisane ingkang ana lokil makful
pêpêsthèn sawiji-wiji
tan kênaowah sêrambut
mulane babo wong urip
kanthia prayitnèng batos

Ki Nayasuta linampus
tinimbang para bupati
anglêbokakên loropan
ya ta sagunging bupati
brang wetan anulya budhal
anjog Lasêm dèn margèni

kunêng lampahing wadya gung
warnanên sang narapati
Jêng Sultan Agung Mêntaram
ing dina Soma siniwi
pêpak andhèr kang sumewa
tan ana kari sawiji

ya ta ngandhap wringin kurung
ana wong sila kêkalih
kawistarèng ing narendra
nulya kinèn animbali
wus kerid praptèng ngarsendra
sang nata ngandika aris

mara matura maringsun
paran sêdyanira kalih
caraka Pathi manêmbah
pukulun sri narapati
pun Adipati Santênan
unjuk uninga ing gusti

ing mangke para tumênggung
arsa nglurug mring Mêntawis
kangjêng sultan duk miyarsa
anulya parentah aglis
mring Tumênggung Alap-alap
pangandikanira aris

lumakua ingsun tuduh
abantua marang Pathi
kalawan sabalanira
Tumênggung Lap-alap nuli
ngabêkti nuwun sandika
jêng sultan parentah malih

Martalaya dèn agupuh
ngundhangi para bupati
amêpêka wadyabala
dèn samêkta ing ajurit
manirarsa mapak aprang
wong brang wetan ingkang prapti

tan cinatur roncènipun
sagung gêgaman Mêntawis
anèng alun-alun aglar
sang nata parentah aglis
kinèn budhalan kang wadya
têngara budhal lumaris

kang bêndhe tinabuh ngungkung
wus budhal sagunging baris
datan winurcitèng marga
ing tanah Pajang wus prapti
sang nata amêsanggrahan
sakilène Pajang mêrgil

jêng sultan kagèt ing kalbu
ing Pajang Sang Adipating
dene datan wontên sowan
abdi gandhèk gya tinuding
nimbali sarta mariksa
paran sababe tan prapti

caraka umêsat sampun
warnanên Pajang Dipati
anênggih wêktu punika
nêdya balela ing gusti
sampun akait kêlawan
brang wetan para bupati

sumêja gêmbul biyantu
ing benjing têmpuhing jurit
sampun atilar ing kitha
nèng Siwalan pacak baris
angajêng-ajêng praptanya
wadya brang wetan ing mangkin

kasaru caraka rawuh
saking kangjêng sri bupati
gandhèk kalih alon nabda
Dipati Pajang atampi
timbalane sri narendra
paran ta ingkang suwadi

tan umarêk ing sang prabu
samangke dipun timbali
Adipati Pajang gragap
ature dènnya nauri
ulun arsa amapag prang
mêngsah brang wetan kang prapti

arsa bêdhah ing Mêntarum
mênawi anuntên prapti
mila kula tan umarak
ing ngarsanipun sang aji
samangke kula ngandikan
sumôngga ulun lumiring

Dipati Pajang sigra wus
kerid mring duta narpati
tan winarna lampahira
Dipati Pajang wus prapti
ing pakuwonnya sang nata
gandhèk kalih ingkang ngirid

praptane ngarsa sang prabu
sang nata ngandika aris
apa ta kang dadi sabab
ingsun kêkuwu amêrgil
anèng tanah bumi Pajang
sira prapta sun timbali

Dipati Pajang umatur
pukulun sri narapati
dhuh gusti nuwun aksama
saking gêng lêpating dasih
purun anglancangi karsa
ulun lajêng pacak baris

wontên ing Siwalan dhusun
sêdyamba amêthuk jurit
mêngsah brang wetan kang prapta
dadosa tawuring jurit
pun dasih datan gumiwang
mèsêm ngandika sang aji

wus sun apura luputmu
sang nata sajroning galih
nora pisan kasamaran
niyate sang adipati
nanging sinamun ing netya
kunêng malih kang winarni

sagunge para tumênggung
brang wetan angirid baris
sampun sami mêsanggrahan
sawetan Siwalan baris
tinata bitinganira
ajêng-ajêngan kang baris

kalawan baris Mêntarum
mila datan lajêng jurit
para bupati brang wetan
nênggih sami angantosi
dhatênge Dipati Pajang
sabab sampun sami kait

badhe kumpul barisipun
ing wusana Sang Dipati
Pajang datan wontên prapta
milanira ngantu lami
barise ayun-ayunan
kunêng mangke kang winarni

kangjêng sultan ing Mêntarum
anèng pakuwon siniwi
sang nata aris ngandika
Martalaya dipun aglis
idêrana pakuwonnya
uwong ing brang wetan iki

kalangên pakuwonipun
saking kadohan kang bêcik
pangane pêpêtên jaba
aja wèh wong dagang manjing
dodol rupaning têtêdhan
aja awèh malbèng biting

sandika nêmbah gya mundur
parentah wadya turanggi
kinèn ngalang doh kewala
yèn ana wong golèk bukti
cinêkêla binôndaa
ya ta wadya ing Mêntawis

anganglang mubêng akêmput
wong brang wetan kang nèng biting
sami ngênês manahira
tan sagêd ngupaya bukti
katutuh prasami lara
kêlantur têmah ngêmasi

sagunge para tumênggung
kumpul nèng sajroning biting
Tumênggung Tuban anabda
paran ta ing rèh puniki
ngantosi Dipati Pajang
tita lamun cidra jangji

nêdha sami mangsah pupuh
tanpa wêkas nèng jro biting
têdha pinêpêt ing jaba
katutuh rencang samya gring
yèn ngantos lami punika
mindhak awêwah prihatin

ya ta kang para tumênggung
mangsuli langkung prayogi
rêmbage Dipati Tuban
suwawi dipun lampahi
inggih sampun kêlayatan
sêdaya mangsuli inggih

anêmbang têngara umung
baris mêrdal saking biting
bandera awarna-warna
bêndhe bèrine tinitir
pratôndha mangsah ngayuda
ya ta malih kang winarni

wau Kangjêng Sultan Agung
wong Mêntaram dèn dhawuhi
kêkirap gaman mêlatar
têngara umangsah jurit
Ki Tumênggung Martalaya
kang dadya cucuking baris

ya ta Kangjêng Sultan Agung
nindhihi nitih turanggi
Ki Bicak tinabuh munya
angangkang anèng wiyati
pratôndha ungguling yuda
wong Mêntaram amiyarsi

swarane Ki Bicak ngungkung
amuluk anèng wiyati
tyasira sami gambira
kadi jangkrik dèn kilèni
Ki Tumênggung Martalaya
sigra ngangsahakên dasih

utawi para tumênggung
sami mangsah ing ajurit
anindhihi wadyanira
tumênggung bang wetan sami
ngangsahakên wadyanira
tan sêdya mundur ing jurit

campuhing prang arame sêrang-sinêrang
bêdhil mariyêm mati
atumbak-tinumbak
ana pêdhang-pinêdhang
sawênèh kêris-kinêris
wadya Mêntaram
lir buta môngsa daging

yudanira wong bang wetan karepotan
tan pisan môngga pulih
singa sinrang pêjah
kang urip nandhang brana
kang kari lumayu gusis
saparan-paran
dènira ngungsi urip

Ki Tumênggung Japan kinaroyok kathah
mati dipun tumbaki
pra bupati mulat
bubar samya lumalya
saparan arêbut urip
larut sêdaya
yata ana wong siji



kalesedan mêmêlas dènnya sêsambat
sigra dipun parani
marang wong Mêntaram
alon ing wuwusira
sira iku wong ing ngêndi
aranmu sapa
lan apa nandhang kanin

angêrintih mulung dènira angucap
gusti kula puniki
wasta Cêkruktruna
Talkurung wisma kula
kêbawah nêgari Tubin
mila kawula
sêsambat angêrintih

botên saking tatu anggèn kula yuda
sabab kula puniki
slamine tan têdhas
gaman sisa gurenda
utawi sisaning kikir
têguh kaliwat
kulit kula puniki

duk ing wau nalika ramening yuda
kula kinrutug mimis
rinampog ing tumbak
sinosok ganjur watang
pinêdhang dipun suduki
kula ca-eca
sawusing aprang nuli

sanguningsun jicing anèng kêkandhutan
sarêng kula gagapi
inggih sampun ical
badan kawula lungkrah
luh mêdal barêbês mili
kang umbêl mêdal
êbol mêtu sanyari

badhe kesah kula botên sagêd obah
bok inggih ta kiyai
sampeyan paringa
klèlèt kinarya tômba
wontêna saking sak miri
benjing yèn prapta
wontên nêgari Tubin

dika mangke kula wulang jampinira
tiyang mêdhot madati
sampun kantos lara
punika kula bisa
gèn kula gêguru nguni
tindhih rong reyal
gumuyu kang sinung ngling

sampun sirna pra tumênggung ing bang wetan
sawadyanira gusis
Bupati Mêntaram
pakuwon jinarahan
sêdaya wus sami bali
para bupatya
mring pakuwon Mêntawis

Martalaya angaturakên jarahan
suka sri narapati
gya têngara budhal
kundur dhatêng Mêntaram
wus prapta anèng nêgari
lajêng gêganjar
mring wadya mênang jurit

datatita wolung wulan laminira
ya ta sri narapati
siniwi paglaran
pêpak sagung punggawa
sêntana tan wontên kari
sumiwèng nata
sang prabu ngandika ris

Martalaya lumakua ingsun duta
lawan gawaa baris
wadya ing Mêntaram
sêparo kang mèlua
sira bêdhaha dèn kêni
ing Pasuruan
Martalaya wotsari

sri narendra jêngkar kundur angêdhatyan
wau ta kang winarni
Kyai Martalaya
angrakit wadyabala
wus pêpak sêdayanèki
têngara budhal
lampahnya anèng margi

tan winarna sampun prapta Pasuruan
lajêng angangsêg wani
Bupati Suruan
rêmbug lan patihira
tan susah amapag jurit
angur nungkula
mundhak ngrusak wong cilik

wong Mêntaram pêrange upama setan
lah ta sirèku patih
ngrakita sugata
aywa ngakèhkên susah
gya manjêr bandera putih
kinarya tôndha
sampun nungkul tan jurit

Martalaya waspada dènnya tumingal
ingkang bandera putih
sêksana parentah
dhumatêng wadyabala
aja na ngrusak wong cilik
bupatinira
wus nora sêdya jurit

ya ta wau bupati ing Pasuruan
sêksana mêthuk aglis
maring Martalaya
wus tundhuk ingaturan
malêbêt dalêmirèki
gya sinugata
rame-rame ing wêngi

tan winarna lamine nèng Pasuruan
wus budhal sawadyèki
mulih mring Mêntaram
sarta bêkta boyongan
pawèstri kalawan malih
sagung jarahan
dunya brana mawarni

lampahira sampun prapta ing Mêntaram
lajêng marêk sang aji
ngaturkên boyongan
pawèstri lan jarahan
rajabrana sêdayèki 
kalangkung suka
wau sri narapati

gya ginanjar Ki Tumênggung Martalaya
lawan sakancanèki
wêrata sêdaya
praptèng pêkathikira
sigêgên gênti winarni
Dipati Pajang
rêmbag lan patihnèki

kang wêwangi nênggih Kyai Tambakbaya
paran ing rèh puniki
nguni awak kula
wus jangji lan pangeran
sumêja bêdhah Mêntawis
Ki Tambakbaya
alon aturirèki

yèn mêkatên kula dhatêng ing Mêntaram
inggih arsa pêpanggih
kêlawan Pangeran
Madurarêja rêmbag
ki adipati nglilani
sigra umangkat
Ki Tambakbaya aglis

sampun prapta Mêntaram lajêng asowan
dhatêng pangeran aglis
lajêng ingandikan
pirêmbag piyambakan
wus matêng dènnya pêrjanji
Ki Tambakbaya
gêgancangan gya mulih

praptèng Pajang kêpanggih sang adipatya
katur sêdaya titi
Sang Dipati Pajang
langkung agêng tyasira
warnanên sri narapati
miyarsa warta
Tambakbaya kang wajik

langkung bagus wêton Kêdhu kang turôngga
pantês kagêm sang aji
awit Jêng Pangeran
Mandurarêja ingkang
umatur dhatêng sang aji
sri naranata
gandhèk kalih tinuding

amundhuta kudane Ki Tambakbaya
dhawuh marang Dipati
Pajang sigra mentar
gandhèk kalih lumampah
sêmana ing Pajang prapti
sampun kêpanggya
lawan Pajang Dipati

tundhuk lajêng tata lênggah nèng pandhapa
gandhèk lon dènnya ngling
Adipati Pajang
pêkênira tampia
timbalan dalêm sang aji
Sultan Mêntaram
kula dinutèng aji

amundhuta kudane Ki Tambakbaya
badhe kagêm narpati
ya ta Sang Dipatya
Pajang Kêdhu aturnya
sarèhning punika wajik
dede kawula
kang gadhah andanani

turôngga ingkang gadhahi
pun Ngabèi Tambakbaya
èstu prayogi warnane
pantês kagêm ing narendra
inggih pun Tambakbaya
kula timbalane gupuh
sarta kuda dèn bêktaa

tan adangu nulya prapti
Ki Ngabèi Tambakbaya
sarta ambêkta kudane
lajêng tinimbalan lênggah
cêlak sang adipatya
Dipati Pajang ling arum
hèh Ngabèi Tambakbaya

iki dutane sang aji
amundhut turangganira
arsa dèn agêm sang katong
umatur Ki Tambakbaya
sangêt panuwun kula
sabab turôngga puniku
kawula rêmên piyambak

sigra lèngsèr saking ngarsi
praptèng jawi kang turôngga
lajêng tinugangan age
kinitêrkên pêlataran
sarta amandhi tumbak
asora pangucapipun
dene têka eman-eman

jaranku dijaluk iki
marang wong liya apan ta
kulitku kiye tak gawe
aprang têlung sasi bangkat
sarwi jèwèr kulitnya
ya ta caraka Mêntarum
gêgêtun sarêng tumingal

Tambakbaya solahnèki
panglocitaning wardaya
wong polah kaya mangkene
pêpucuk nora prayoga
caraka pamit inggal
mring Dipati Pajang gupuh
linilan sigra umentar

gêgancangan lampahnèki
ya ta caraka Mêntaram
datan kawarna lampahe
lamine anèng ing marga
wus prapta lampahira
anèng ing nêgri Mêntarum
lajêng umarêk sang nata

sang nata nuju siniwi
aglar sagunging punggawa
pra sêntana pêpak kabèh
caraka kalih manêmbah
katur sasolahira
sêdaya rèhirèng ngutus
ing purwa madya wêsana

sang nata sarêng miyarsi
jaja bang mawinga-winga
kumêdut padon lathine
sumung-sumung kang wêdana
tan samar ing wardaya
ing netya maksih sinamun
lajêng jêngkar malbèng pura

sagung punggawa kang nangkil
maksih andhèr pênangkilan
wontên utusan sang katong
mêdal saking ing jro pura
sarwi ambêkta tumbak
pinaringakên puniku
dhumatêng Kyai Mandura

dipati sigra nampèni
sarwi dhawuhkên timbalan
hèh dipati timbalane
sri narendra ing Mêntaram
ambêdhaha ing Pajang
abudhala besuk esuk
dene ta lampah andika

anèng têngah ingkang munggwing
kanan Dipati Sumêdhang
anindhihi wadya katong
putra dika Ki Juminah
ki dipati wontêna
kering kang liya puniku
santana miwah punggawa

pra dipati anèng wuri
angiringa jêngandika
rampung timbalan sang katong
Ki Mandura tur sandika
kumêjot ing wardaya
ana karasa ing kalbu
nyi tumênggung malbèng pura

ing pênangkilan winarni
pra dipati wus bubaran
prasami dandan gamane
ing dalu ingkang kocapa
wus siyaga ngayuda
ya ta kawuwusa esuk
Pangeran Mandurarêja

pêpak pra sêntananèki
nulya anêmbang têngara
angangkang bêndhe bèrine
para sêntana sumahab
barisira tinata
wus budhal wadya Mêntarum
pra dipati pra punggawa

sarêng budhalira sami
gumêrah kang wadyabala
arampak wau lampahe
bandera awarna-warna
rontèk lawan kêkôndha
daludag lan umbul-umbul
alêlayu abra sinang

sunaring busana asri
kadya wukir kêmbang-kêmbang
para mantri barisane
jawining taji wus tata
katunjang praptanira
lampahing prajurit agung
anglarug ing lampahira

wong desa kang dèn margèni
lêbur tumpur bubar buyar
prasami lumayu kabèh
atilar bale wismanya
sawênèh ngungsi kutha
ingkang kacandhak pinikut
lajêng sami binoyongan

gancange carita prapti
ing Dlanggu gaman Mêntaram
amung sêdalu rêrêbe
enjinge lumampah prapta
anèng ing dhusun Mayang
pangawate kanan wau
ing Karandhang barisira

gênti malih kang winarni
sira Sang Dipati Pajang
sampun miyarsa wartane
yèn Pangran Madurarêja
kang dadi senapatya
sêmana agunêm rêmbug
wau Sang Dipati Pajang

lan sagung kang para mantri
myang Ngabèi Tambakbaya
Mandura cidra jangjine
umatur Ki Tambakbaya
paran ta winicara
môngsa slamêta tinêmu
Dipati Mandurarêja

sênadyan wuwuha malih
mêngsah lir dhawuk Mandura
môngsa suminggaha ingong
anulya nêmbang têngara
bêndhe bèri sauran
gumêrah suwaranipun
barise punggawa Pajang

Ki Rôngga Jagarogèki
pacalange Tambakbaya
Ki Arya Tambakbayane
pitung atus wadyanira
kalih atus sêliran
kajinêman patang puluh
Rôngga Lalularis Lurah

Lalulumpur jajarnèki
kalawan pun Lamporjaya
Dêmang Lalupêjah manèh
ajajar pun Setanrumab
Lindhutasik malihnya
Lindhuwrêksa jajaripun
kêlawan Ki Lesus Rôngga

jajar Rôngga Gonjang-ganjing
Sindhungriwut jajarira
Bancol Ngulêrkilan mangke
Marcukundha Marcudhêndha
jajar pun Kêcilmimang
Baratgêni jajaripun
jajar Ki Banjirludira

Banjirsêgara nisihi
Mêndhunggaludhug jajarnya
Blêdhègangampar jajare
jajar lan Banjirradetya
jajar Gunasêgara
Mamangmurka sisihipun
kalawan pun Bajobarat

Rangsangbiting Sidamati
Lodrabarung sisihira
Ki Banjirbandhang jajare
Banjirbathang Bathangtoya
miwah Ki Juranggrowah
Rujak Gonjang-ganjing Rigung
lêlurahing upacara

ingkang sami numbak putih
Lambangsari wastanira
Andakalawung jajare
kêlawan Gêbuglawêdan
lan Sabukparung lawan
Sabukwêlang Sabukdumung
kêlawan Sabukbandhotan

Sabukdhiwêl Sabukkisi
sêpalih wong Tambakbayan
ingkang angirid lampahe
Kyai Rôngga Jagaraga
wus mêdal jawi kitha
gya ingawe barisipun
sakilène baris Pajang

prênahe dènira baris
kajinêman Tambakbayan
tan sêdya mundur yudane
ya ta wau kawarnaa
barise wong Mêntaram
pangawate kanan iku
adipati ing Sumêdhang

tiyang ing Pasundhan sami
tindhihe Pangran Juminah
lawan wadya Mêntarame
barise wadya ing Pajang
apan ta sampun cêlak
yun-ayunan barisipun
tan ana kang nolih wuntat

kunêng siyang kawarnaa
dalu rêmbug sami angamuk wêngi
wong kajinêman sêdarum
dèn awe barisira
têtindhihe Dêmang Gunasêgarèku
pun Mamangbuyut Srênggilan
Mamangdana lawan malih

gih pun edan sabên dina
Ki Tumênggung Jagaraga nulya glis
asru ing pamuwusipun
kabèh wong Tambakbayan
payo ngamuk lawan ingsun barêng lampus
aja tunggal iya lawan
wong Pajang kang punang baris

kumpula sakancanira
wadyaningsun wong Tambakbayan sami
wong kajinêman sêdarum
wus kumpul barisira
sampun golong dadi siji balanipun
Jagaraga ya ta Dêmang
Kalasrênggi asru angling

inggih sampun walangdriya
datan wontên bedanipun prasami
kêlawan rakamta niku
Ngabèi Tambakbaya
Ki Tumênggung Jagaraga ngandika sru
iki baris ing Karandhang
payo tinêrajang dhingin

yèn sira pêrang raina
pêsthi kalah sawab karoban tandhing
tandhingira apan jitus
akèh uwong Mêntaram
nulya budhal wayahira têngah dalu
kajinêman sêdayanya
lan wong Jagaraga sami

sêdya nilip yudanira
duk samana wus marêpêki baris
warnanên baris Mêntarum
tan uninga wong Pajang
sarêng kagèt bêdhil muni kumarutug
gègèr wadya ing Mêntaram
wong Pajang surake anjrit

bêdhil bêkik pra jinêman
pangamuke lir buta andon daging
baris Karandhang kèh lampus
tambuh musuh lan rowang
gagap gugup gègèr sampun kathah lampus
aglis Dipati Sumêdhang
ngadêg ing latar nyêkêli

bêndhene tinabuh ngangkang
wadya bingung tan kêna dèn ayumi
pun Mamangsrênggi prapta wus
ngarsane ki dipatya
anglarihi ki dipati jajanipun
tan pasah luntak ludira
bingung wau sang dipati

wadyabala ing Mêntaram
ingkang baris anèng ing Maya nênggih
myarsa tata wadyanipun
nulya sami siyaga
wong Sumêdhang Mêntaram wus sirna larut
ngumpul wadya ing Mêntaram
Pangran Juminah nulungi

lajêng têmpuh ing ayuda
apan sami bêdhil-binêdhil gênti
bêdhil mati nulya caruk
rukêt tumbak-tinumbak
kang sawênèh apêdhang-pinêdhang gêlut
akuwêl jambak-jinambak
ana kang bithi-binithi

tambuh mungsuh lawan rowang
gègèr otêr lir gabah dèn intêri
wangke tumpuk susun-susun
kèh mati padha rowang
awit ing prang wancinira têngah dalu
wong Mêntaram akèh prapta
ya ta wau sang dipati

ing Pajang sampun siyaga
ri sêksana mijil angirid baris
Tambakbaya atut pungkur
sami ayun-ayunan
lawan uwong Mêntaram bêdhil munya sru
agolong pangamukira
wong Pajang anêmpuh jurit

sira Arya Tambakbaya
tandangira lir buta môngsa daging
lir bêdhaya kudanipun
saparan binêdhilan
Tambakbaya sawadyane rampak ngamuk
kukuh wadya ing Mêntaram
wadya ing Pajang mangukih

nanging prange katadhahan
wong ing Pajang sampun kathah kang mati
bubrah buyar tatanipun
nging pangamuke mêksa
pra sêntana sami mangsah mrêp ing ripu
yudane prajurit Pajang
sêdaya sami bêk pati

angamuk kalawan watang
wong Mêntaram nadhahi lawan bêdhil
tan kokih wadya Mêntarum
ngukih wadya ing Pajang
Tambakbaya sampun rusak balanipun
sampun kodrating Hyang Suksma
wong Pajang datan ngundhili

Dipati Mandurarêja
anèng têngah barisira anênggih
milane datan kadulu
marang Dipati Pajang
ingkang tansah inganti-anti puniku
êndi Si Madurarêja
si gêrang cidra ing jangji

pan iki awiting pêrang
saking sira kang bujuk marang mami
mêngko nyidrani si dhawuk
sagung wadya Mêntaram
kathah myarsa Mandurarêja puniku
dèn pisuhi mring wong Pajang
sami ginarit ing ati

pangamuke Tambakbaya
maksih ngukih balane akèh mati
kalindhih ing yudanipun
sira Dipati Pajang
Tambakbaya yudanira tanpa kiwul
ya ta Sang Dipati Pajang
lumayu ngungsi jro puri

angampiri garwanira
gya lumayu mangetan sang dipati
gancange carita rawuh
anèng ing Baturana
ngambil jukung Sêmanggi wus numpak prau
sagarwa saputranira
lan Tumênggung Jagaragi

sarêng sami numpak palwa
kudanira apan kantun nèng puri
anênggih turôngganipun
ingkang aran si domba
wus kacandhak dene wadya ing Mêntarum
sêdaya para dipatya
lajêng malêbèng jro puri

kadhatone jinarahan
kawarnaa wadya kang bujung sami
Baturana kandhêgipun
wau Dipati Pajang
sampun lêpas milire ingkang pêrau
sêdya ngungsi Surabaya
kawarnaa Surawèsthi

Pangran Surapringga myarsa
yèn Dipati Pajang kasoran jurit
kêlawan wadya Mêntarum
ya ta gênti winarna
Ki Mandurarêja saha wadyanipun
budhal mulih mring Mêntaram
sapraptanirèng Mêntawis

umatur marang sang nata
ngaturakên jarahan lan turanggi
kang wasta pun dumba kunjuk
sang nata gya aganjar
wong Mêtaram wêrata sadayanipun
sabên-sabên pan mangkana
mring wadya kang mênang jurit

sigêgên malih winarna
lampahira kang ngungsi Surawèsthi
sêmana pan sampun rawuh
wau Dipati Pajang
lawan Arya Tambakbaya datan kantun
myang Tumênggung Jagaraga
lajêng tinimbalan prapti

ngarsanira jêng pangeran
pinisalin wau dipati katri
pangeran ing Surèngkewuh
asru dènnya ngandika
hèh ta adipati ya ta sira iku
paran dadi karsanira
bêcik sun ulihkên malih

ngirida wadya mring Pajang
ingsun dhewe iya mèlu nindaki
Kyai Tambakbaya matur
sampun paduka mêngsah
lawan Prabu Mêntaram punggawanipun
têguh tan têdhas ing braja
sêntana nêracak sami

prawira tan pasah braja
Jêng Pangeran Purbaya Mangkubumi
Pangran Pugêr malihipun
Pangran Blitar Juminah
Pringgalaya Upasônta inggih têguh
lan Pangeran Têpasana
Mandurarêja prajurit

pangeran ing Surabaya
duk miyarsa kêlangkung dènnya runtik
anyandhak sênjatanipun
mimisipun kêncana
Tambakbaya sigra sinênjata gupuh
mimis tumiba ing jaja
gèpèng datan anêdhasi

gumuyu jroning wardaya
gya cinandhak mimis ngaturkên nuli
lah punika warninipun
mêdhotan ing Mêntaram
iba-iba prajurit ingkang kinurung
pangeran ing Surabaya
mèsêm dukane wor asih

gawok sagung kang tumingal
Mantri Surabaya ngalêm jro ngati
mring Tambakbaya puniku
nulya sinungan nama
ingaranan Dipati Sênjata wau
pinutra-putra pangarsa
mring Pangeran Surawèsthi

sêdaya nêgri bang wetan
Tambakbaya dipun trimani putri
jêng pangeran putranipun
ayu tur maksih kênya
Tambakbaya saya dladag ambêkipun
anèng nêgri Surabaya
salin têmbang dhandhanggêndhis

ênêngêna wau tan winarni
Surabaya pan sampun sawarsa
ya ta winurcita mangke
sang prabu ing Mêntarum
dina Soma miyos tinangkil
pêpak sagung punggawa
pra sêntana kumpul
prajurit andhèr ing ngarsa
angandika wau Kangjêng Sri Bupati
Martalaya kêlawan

Upasônta dandana sirèki
padha lumakua nglurug marang
ing nêgara Tuban kabèh
wadyaningsun Mêntarum
pra satriya mantri bupati
punggawa lan nayaka
gawanên sêdarum
kang dadi têtindhihira
Si Tumênggung Martalaya senapati
lan Si Jayasantosa

miwah si adhi Bragola ing Pathi
dèn kêriga pasisir samoa
mêtua kulon lakune
Si Martalaya mlaku
têka kidul uwong Mêntawis
kang kinèn awotsêkar
sandika turipun
sang nata jêngkar ngêdhatyan
ya ta wau sagunge para dipati
kang anèng pênangkilan

bubar mulih dandan gamannèki
pan ing dalu angabêkti ika
dhumatêng gusti sang katong
ya ta kawarna esuk
gumêr gumrah swaraning janmi
Dipati Martalaya
atêngara sampun
wus pêpak sagung gêgaman
Arya Tambakbaya Sêntana Mêntawis
gamannya abra sinang

sajuru-juru lampahing baris
datan awor Kyai Martalaya
Jasupônta nèng ngarsane
gumêrah wong Mêntarum
dene ingkang lumampah wuri
Tumênggung Alap-alap
gumrah wadyanipun
Adipati Martalaya
anèng têngah Jasupônta nèng ngarsi
magêrsari akapang

anèng wuri Sêntana Mêntawis
tuwin sagung para kadang-kadang
Pangeran Purubayane
lan Pangran Singasantun
Pangran Pringgalaya utawi
Pangeran Têpasana
lawan malihipun
Pangeran Pugêr Juminah
Upasônta Mandurarêja tan kari
miwah Pangran Balitar

Pangran Slarong Pangran Mangkubumi
Pangran Dêmang Tanpanangkil milwa
warna-warna gêgamane
busana abra murub
kadi sêkar sêtaman asri
tan winarna lampahnya
jaban taji rawuh
nglarug lampahing gêgaman
praptèng wetan Pajang ngalor lampahnya ris
nêrajang wanapringga

gunung Kêndhêng lampahira prapti
kunêng wau ingkang kawarnaa
Adipati Bragolane
lajêng mring nêgrinipun
ya ta prapta Santênan enjing
wong pasisir sêdaya
Bagêlèn lan Kêdhu
prasami wau ngutusan
Kudus Dêmak Jêpara Samarang tuwin
Kaliwungu lan Kêndhal

Batang Kalongan Barêbes Têgil
sampun prapta nèng Pathi samua
rumanti sagêgamane
têngara gya tinabuh
Adipati Bragola Pathi
bodhol bari Santênan
swarane gumuruh
ginêlak lampahing bala
bokmanawa kari tan mênangi kardi
lan gêgaman Mêntaram

tan kawarna lampahira prapti
sakilènira kutha ing Tuban
gêgaman Mêntaram kabèh
sêmana sampun rawuh
sakiduling kutha ing Tubin
gègèr wadya ing Tuban
ngungsi kutha sampun
warnanên Dipati Tuban
pirêmbagan kalawan patihirèki
aran Jayasantana

sang dipati ngandika mring patih
kayaparan wartane ing jaba
wong Mêntaram gêgamane
sapa kang ngirid laku
sapa kang dadi senapati
Jayasantana nêmbah
inggih wartosipun
Martalaya lan arinya
ingkang kilèn wadya pasisir nindhihi
Adipati Bragola

pra santana ing Mêntaram kêrig
datan wontên kang kantun satunggal
Dipati Tuban dêlinge
kongkonana atur wruh
iya marang ing Surawèsthi
nyuwun bantuning yuda
wadyèngsun sêdarum
sarupane wong ing Tuban
undhangana kinèn sadhiyaa sami
prayitna ing ayuda

angêkêba sajêrone biting
aja ana ingkang mêtonana
lan mriyêm bêrkatan age
unggahna dèn agupuh
ing plataran bitingan iki
Si Sidamurti iya
unggahna dèn gupuh
arêpna wong ing Mêntaram
atur sêmbah nulya lèngsèr Kyana Patih
Jayasantana mêpak

wadya bêndhene tinitir-titir
gumrah sagung wadyabala Tuban
pinatah binage-bage
lawang sakèthèng tugur
myang palatar ingkang jagani
warnanên Surabaya
duta Tuban rawuh
tumanduk ngaturkên surat
wus tinampan binuka sinukmèng galih
têmbunge wus kadriya

Pangran Surabaya ngandika ris
marang sagung punggawa sêdaya
sapa kang tinuduh gawe
kinèn mring Tuban bantu
Adipati Sanjata nênggih
pinaring wadyabala
kèhe kalih èwu
miranti gêgamanira
kanthi lawan Jagaraga Adipati
kang kari Surabaya

mêpak wadya baris anjagani
bokmanawa iku wong Mêntaram
banjur mring Surabayane
gantya ingkang winuwus
Ki Sanjata lampahnya prapti
anèng nagara Tuban
anulya lumêbu
panggih lan Dipati Tuban
kawarnaa bantu Madura wus prapti
lampahe nitih palwa

tigang èwu kang wadya wus manjing
ing jro kitha tindhihing kang wadya
Môndhalika pêparabe
dene ta sisihipun
Anggrisana Kyai Ngabèi
sêdaya sampun panggya
Dipati Tuban wus
tinata barisanira
Adipati Tuban sêsuguh prajurit
kunêng gênti winarna

Adipati Martalaya nênggih
myang Bragola kumpulan sêdaya
angarêmbug masalahe
Martalaya lingarum
paran karsa lampah puniki
adhi mas ing Santênan
alon aturipun
wau Dipati Bragola
yèn suwawi ginêmpur bètèng ing Tubin
lami ngantos punapa

wingi bantu Surabaya prapti
wadya Sampang Sumênêp Balega
ingkang dados têtindhihe
wadya ing Surèngkewuh
Adipati Sanjata nami
campur lan wong Madura
kintên gangsal èwu
Ki Martalaya lingira
inggih anggèr lamun sêmbada ing galih
ingantos wêdalira

agêng gaman ing Tuban puniki
sayan wêwah bantunipun kathah
tan layak mêmpên jro bètèng
tan sêdya mêtu-mêtu
mangsah jurit atandhing sêkti
mèsêm Bragola myarsa
alon aturipun
lah sampyan titèni kakang
ngantos mêdal punika wadya ing Tubin
jêr kakang warisira

Adipati Tuban amung jail
pan sakêdhik isin wirangira
dipati ilang wangune
prawiranira nglamut
datan mantêp ujar wus mijil
gumujêng Martalaya
anggèr dèrèng tamtu
mênawi purune mêdal
tiyang Tuban aprang ing bêbanar nênggih
yèn botên mêkatêna

gih suwawi anggèr benjing-benjing
sami tinotol kitha ing Tuban
sami rêmbag sadayane
Dipati Bragola wus
mêsanggrahan sawadya sami
gênti ingkang winarna
ing Tuban puniku
dipati agunêm rêmbag
sawadyanya lan sagung para bupati
myang Dipati Sanjata

angling alon Sang Dipati Tubin
paran inggih rêmbage sêdaya
prakawis mêngsah saene
ya ta alon umatur
Adipati Sanjata angling
mênggah pamanggih kula
inggih saenipun
prayogi mêdal ing jaba
nèng bêbanar pratôndha sami prajurit
aprang bitinge dhadha

wus limrahe inggih tiyang jurit
mênang jarah yèn kalah rinayah
yèn ngêkêb jro bètèng bae
kathah pakèwêdipun
inggih kenging dipun wastani
prajurit ajrih pêjah
alit manahipun
upami lami punika
nèng jro bètèng têdha pinêpêt ing jawi
sayêkti sangêt susah

Adipati Tuban anauri
kakang inggih lêrês karsa dika
nging pamanggih ulun sanès
mênggah tiyang prang pupuh
taha lamun ajriha pati
aran sampun kasêdya
tumangguh ing ripu
nanging rèhning ngrêksa wadya
mung arjane wadya lit ingkang pinurih
sênadyan bôndayuda

lamun anèng sajêroning biting
wong Mêntaram linawan ing yuda
saking salêbêting bètèng
yêkti ènthènging ripu
wadya ngriki dènnya nadhahi
Adipati Sanjata
miyarsa gumuyu
punika rêmbag punapa
yèn mirênga dhumatêng tiyang Mêntawis
ginuyu tiyang kathah

adhi kula aturi udani
wong Mêntaram kalamun ayuda
sampun tate ngrangsang bètèng
mariyêm ting jalêgur
lan gumuruh sênjata muni
mimise kadi udan
inggih tyang Mêntarum
maju sarwi ura-ura
ngandêlakên atose kang ponang kulit
têguh tan pasah braja

mimis timah wêsi tan nêdhasi
mimis waja tanapi kancana
kula niki pêdhotane
burone wong Mêntarum
jajal dika arêp ngayoni
ing gêgaman punapa
tamakna maringsun
môngsa ta dadak têdhasa
karsa dika yèn ngêkêb anèng jro biting
upami linêbêtan

yêkti rusuh tangkêping ajurit
lawan malih kula awêwarta
wong Mêntaram dêl-andêle
Pangran Purubayèku
inggih sagêd ngambah wiyati
bêkta tyang sèwu kuwat
yèn mabur puniku
lan yèn puniku akarsa
bubrah biting tinudingan bae abis
wau Dipati Tuban

amiyarsa gadêbrulirèki
Ki Sanjata saya tlas suranya
ya ta pra prajurit kabèh
sampun sami arêmbug
baris mêdal saking jro biting
mêlatar ing bêbanar
tan arsa anurut
Dipati Tuban akêkah
têmah riyon rêmbage sêdaya sami
tan sêdya mundur ing prang

Adipati Martalaya wanci enjang
nêmbang têngara nitir
gumrah wong Mêntaram
siyaga magut yuda
miwah Adipati Pathi
nêmbang têngara
umyang swaraning dasih

Arya Sindurêja prajurit Santênan
lan Arya Sawunggaling
Arya Mangunjaya
Ngabèi Wisasraya
Raja Mênggala Dipati
sampun siyaga
andêl-andêling Pathi

pra sêntana Mêntaram sampun siyaga
lan sagung pra dipati
Arya Jasupônta
panganjuring ayuda
wadya ing Tuban udani
wadya Mêntaram
arsa angrampit biting

wadya Tuban sigra anêmbang têngara
sagunge saragêni
nginggahkên palatar
mriyêmira jinajar
ya ta punggawa Mêntawis
sarêng umangsah
surake wanti-wanti

Adipati ing Pathi sarêng umangsah
ambyuk tandanging jurit
kumroyok umangsah
golong-golong pêpanthan
sigra Adipati Pathi
nitih turôngga
andhangah dèn payungi

kudanira adipati ing Santênan
nama ki pulanggêni
bopong ulêsira
ingkang busana mubyar
nèng têngah rana sêsirig
wadya ing Tuban
kumrutug ambêdhili

bêdhil alit tiktak lawan kalataka
lir udan ingkang mimis
wong Pathi kang mangsah
sami kathah kang pêjah
miwah wadya ing Mêntawis
kathah kang pêjah
wong Tuban ambêdhili

wong Mêntaram ngangsahkên ingkang ungaran
anggawa pacul linggis
wong Pathi mangkana
prasami gawa ôndha
Dipati Bragola Pathi
angatag bala
bètèng kinèn nginggahi

wong ing Pathi bètèng iku unggahana
kumêrug wadya Pathi
marakakên ôndha
miwah wadya Mêntaram
gugup wong Tuban ningali
mriyêm bêrkatan
kang aran Sidamurti

lan pun Gêlap sarêng rêmpu kalihira
jola Dipati Tubin
langkung pangungunnya
dhasare wus uninga
osiking tyas sang dipati
tan wurung bêdhah
nêgara Tuban iki

Sidamurti iku mriyêm bêbêrkatan
têmah rêmuk saiki
pasthine Sukmana
bêdhahe kutha Tuban
kapriye ta ingsun iki
lamun kalah prang
anuli bêrbês mili

ki dipati pinarak lan garwanira
pan sampun dèn bisiki
kabèh garwaningwang
padha sira dandana
lah payo lolos tumuli
bok karainan
mungsuh Mêntaram prapti

bok kacandhak marang wong Bagêlèn sira
ambêri bajag angkrik
iya dadi apa
wong Kêdhu dhugal-dhugal
yèn mênang prang banjur ngangkrik
angur ngilia
iya mumpung saiki

panakawan kinèn nimbali niyaga
tan dangu nulya prapti
gya kinèn gamêlan
anèng paseban jaba
bêdhaya kinèn ngêploki
asukan-sukan
dèrèng suda ing galih

maksih pajêg barise nèng palataran
warnanên sang dipati
mêdal lan garwanya
saking lêbêting pura
wus prapta pinggir pasisir
anumpak palwa
sira Dipati Tubin

panakawan têtiga ingkang binêkta
garwanipun kêkalih
sêliripun tiga
liya saking punika
tan ana miyarsa warti
sêpêning pura
wau sang adipati

wontên tiyang dalêm kang atur uninga
dhatêng Sang Adipati
Sanjata samangkya
raka dikawus minggat
anjêngêr sang adipati
wadya Madura
pisuhira dharindhil

baya dudu Si Tuban tusing prawira
layak bèbèt pakathik
dene wêdi pêjah
cidranira wus kathah
dene têka angapusi
wong tinulungan
têka minggat si anjing

nuli bubar barise wong Surabaya
ing wayah bangun enjing
wadya ing Madura
enjing numpak baita
wong Tuban mawut angili
tangis gumêrah
wong dalêm ting jalêrit

sirna larut kang baris anèng pêlatar
gusis wus sami ngili
arêbut baita
gugup tunjang-tinunjang
kathah sarat kêbak isi
tumpang-tinumpang
wênèh kèrêm ing warih

wus miyarsa wong Pathi miwah Mêntaram
gumêrah jroning puri
tangising wanita
têrkane wong Mêntaram
wus minggat sang adipati
bubrah palatar
wong Pathi anglêboni

bata kilèn wadya Pathi kang binubrah
dene wadya Mêntawis
kidul kang binêdhah
sami manjing sêdaya
wong dalêm rinêbut sami
kadhatonira
rinayah dèn boyongi

saisine jro dalêm wus jinarahan
sami binêkta mijil
dinum lir rajapan
ri sampunnya mangkana
wong Mêntaram lan wong Pathi
apirêmbagan
mundur dhatêng Mêntawis

sampun budhal ambêkta sagung jarahan
miwah boyongan èstri
marga tan winarna
sampun prapta Mêntaram
alajêng lampahirèki
Ki Martalaya
miwah para bupati

sri narendra lagya miyos siniwaka
anèng ing pôncaniti
kêsaru praptanya
Dipati Martalaya
lawan Adipati Pathi
majêng tur sêmbah
manêngèng pada aji

ulun sampun lumampah karsa narendra
ambêdhah nêgri Tubin
pun Dipati Tuban
amêthuk ing ayuda
prajurit Surabayèki
miwah Madura
kang bantoni ing jurit

mila rame têmpuhipun ing ayuda
wadya ing Surawèsthi
tindhihipun yuda
Ngabèi Tambakbaya
ing mangke lênggah dipati
ingalih nama
Ki Sanjata Dipati

ing Madura tindhihipun Macanambal
wusana pun dipati
dalu kesah minggat
wadya Madura bubar
tuwin wadya Surawèsthi
ulun anjarah
kunjuk padanta aji

trusthèng driya sang nata kêlangkung suka
miyarsa kang pawarti
ing purwa wasana
sang nata agêganjar
mring sagung para dipati
para sêntana
wradin têkèng pakathik

para mantri Mêntaram tampi ganjaran
miwah kang wadya alit
datan kaliwatan
sami tampi ganjaran
sukèng tyas sri narapati
myang wadyabala
kasmaran ing ajurit

ya ta wau sri bupati
dangu miyos siniwaka
sang prabu ngandika alon
kabèh padha kawruhana
Si Arya Jasupônta
ingsun junjung lungguhipun
lawan ngong paringi nama

iku dadia bupati
arana Sujanapura
linggih lurah panêkare
asisih lan arinira
Dipati Martalaya
lah ta kabèh wadyaningsun
padha sira èstrènana

wadya gung asaur pêksi
nulya jêngkar sri narendra
miwah kang sumiwi kabèh
namung lèrèh limang warsa
sultan miyos sineba
pêpak punggawa supênuh
sêntana tuwin punggawa

sang nata ngandika aris
Tumênggung Sujanapura
sira adandana age
tindhihana wong Mêntaram
bêdhahên ing Madura
gêmpurên kuthane iku
lawan si adhi Bêrgola

kang sun karya senapati
Tumênggung Sujanapura
kang dadia wakil ingong
lawan si kakang Sumêdhang
miwah adhi Bêrgola
kabèh wong pasisir iku
mangkata ing benjang enjang

tur sêmbah ingkang tinuding
Tumênggung Sujanapura
sêkala bingar netyane
lami dènnya ngarsa-arsa
ayahan sri narendra
ambêdhah nêgara agung
pêjaha ayahan nata

jêng sultan ngandika malih
hèh Tumênggung Alap-alap
lawan katawêngan bae
sira amisaha lampah
sirèku angipuka
marang Surabaya besuk
dimèn ewuh aja tandang

adhi Bêrgola dèn aglis
muliha marang Santênan
ngirid wong pasisir kabèh
kakang Sumêdhang barênga
lawan Sujanapura
wong Panaraga Madiun
iridên mêtu ing dharat

rampung timbalan narpati
lajêng kundur angêdhatyan
warnanên panangkilane
sagung kang para dipatya
sami bubar sêdaya
kang badhe andon anglurug
prasami dandan sanjata

ing dalu datan winarni
enjing anata gêgaman
gumyah gumuruh swarane
Tumênggung Sujanapura
enjing nêmbang têngara
wong Sujanapuran ngumpul
saha kadang para lurah

ki adipati ing Pathi
sigra anêmbang têngara
sampun dhingini lakune
mantuk mring nêgaranira
lampahe tan winarna
gêgaman agêng nèng pungkur
budhal saking ing Mêntaram

wus prapta jabaning taji
lampahe wadya Mêntaram
arame wau swarane
gaman lir prawata sêkar
ngêbêki wanapringga
anggolong sajuru-juru
daludag abra asinang

ingkang lumampah ing wuri
Ki Tumênggung Jagabaya
lan Panji Wirabumine
Ki Ngabèi Patrabôngsa
Dêmang Suradêksana
lan Ki Rôngga Ngawu-awu
myang Ki Panji Singajaya

ingkang lumampah ing ngarsi
Tumênggung Sujanapura
asri tinon gêgamane
sagunge para pangeran
lumampah anèng têngah
gêgaman asri dinulu
kadi wukir kêmbang-kêmbang

ginêlak lampahing baris
gancange carita prapta
nêgari Pajajarane
ki tumênggung katawêngan
Tumênggung Alap-alap
pan wus misah barisipun
wus anginêp Surabaya

prapta têpis-wiringnèki
Surabaya binajagan
wong desa prasami gègèr
nêngêna gantya winarna
nêgari ing Santênan
tata gêgaman gumuruh
sira Dipati Bragola

sapraptanira ing Pathi
pasisir wus ingutusan
sarta sawadyabalane
prasami dandan baita
andhèr pinggir muara
ing wana dènnya angumpul
sagunge para dipatya

sira Sang Dipati Pathi
apan lagya anggêganjar
marang ing wadyabalane
agêng alit kawêratan
santana lan punggawa
arta myang busananipun
samya waradin sêdaya

pêpatihira dipati
wasta Arya Mangunjaya
lan Arya Jasupantane
dening para mantrinira
Ngabèi Wirasraya
Ngabèi Prawiratanu
Ki Dêmang Panantangyuda

lan Ki Arya Sawunggaling
Ki Ngabèi Wilatikta
lan Arya Panatasingron
Ngabèi Patramanggala
Ki Dêmang Jalêksana
lan Ngabèi Jawinangun
Ki Tumênggung Binarongan

baitane warni-warni
pasisir para dipatya
lêmbu giyota kècine
jêjêl pênuh ing muara
jukung mayang ariban
abra kang baita sêlup
utawi baita kapal

ya ta Adipati Pathi
sêksana anumpak palwa
lêmbu giyota praune
pacalang momotan wadya
saha busananira
para Dipati Mêntarum
prasami munggèng baita

gamêlanira tan kari
sira Dipati Bragola
tigang rancak pradanggane
Kodhokngorèk munggèng ngarsa
pelog kang anèng têngah
salendro kang munggèng pungkur
kalaganjure tinêmbang

swarane gamêlan asri
lampahe sangsaya nêngah
pinukul angin layare
baita pating salêbar
pan sampun prajangjean
sumêrang ing Tuban kumpul
labuhe wadya Mêntaram

baitane wong pasisir
prasami rêbut aluan
kang sawênèh ana kêndho
ana kadi kuda nyongklang
ana lir kuda ngêrap
ingkang rikat sampun rawuh
ujung muara ing Tuban

ênêngna datan winarni
kang anèng têngah lautan
gantya malih cinariyos
Tumênggung Sujanapura
ingkang mêdal dharatan
prapta anèng ing Madiun
wadya Mêntaram sêdaya

ngantosi Dipati Pathi
lawan pasisir sêdaya
wuwusên wau lampahe
Dipati Sujanapura
wus prapta nêgri Tuban
prasami makuwon sampun
sagung kang para dipatya

wau kang anèng jêladri
sêdaya mêntas dharatan
Ki Dipati Bragola ge
panggih lan Sujanapura
prasami pirêmbagan
anulya mundhut pêrau
Tumênggung Sujanapura

para bupati pasisir
sêdaya saos baita
ingkang badhe titihane
Tumênggung Sujanapura
miwah wadya Mêntaram
sinaosan palwa sampun
aglar tarap ing muara

wus dadi rêmbaging jurit
sagunge para bupatya
layar marang Madurane
Tumênggung Sujanapura
nitih palwa lêlanang
kang palwa mancal sêdarum
kumrab lir lampah sri nata

ki dipati ing Santênan
lêmbu ingkang dèn titihi
kêlawan para sêntana
sawênèh sêntana nitih
pacalang warni-warni
para satriya Mêntarum
wus sami sinaosan
palwa ingkang dèn titihi
senapati bèr kuwanèn tur digdaya

wus angancik ing muara
nêgara lêlima sami
prapta ing gisik Madura
kunêng Madura winarni
ingkang para bupati
ing Sampang Ngaribayèku
Dipati Pamêlingan
Sumênêp sampun miyarsi
yèn wong agung Mêntaram sêdaya prapta

prasami mêpak gêgaman
nèng Madura dènnya baris
samana apagunêman
sagunge para bupati
Natèng Madura angling
kabèh padha sabiyantu
nadhahi wong Mêntaram
sartane ingkang nindhihi
yèn riyona ènthèng sinôngga ing yuda

iku gêgaman Mêntaram
wartane ingkang nindhihi
Tumênggung Sujanapura
ingkang dadi senapati
pranakan ing Kêdhiri
Sujanapura atêguh
tate amangun yuda
dèn sami prayitnèng jurit
kawarnaa wong Mêntaram sampun prapta

gègèr wadya ing Madura
gumêrah atata baris
wus budhal saking nêgara
prapta pinggiring pasisir
prasami dèn jagani
wong Mêntaram minggahipun
sami ayun-ayunan
arame bêdhil-binêdhil
campuhing prang swaranya kadi ampuhan

wong Mêntaram karepotan
tan antuk papaning jurit
wadya lit kathah kang pêjah
ingkang mundur nandhang kanin
kang waras maksa ngukih
para prajurit Mêntarum
miwah wadya Santênan
nulya kasaput ing wêngi
sami mundur wong Mêntaram pirêmbagan

Dipati Sampang Madura
Sumênêp lan Aribanggi
ing Balega Pamêkasan
prasami gunêm ing wêngi
Pangran Balega angling
kadipundi karsanipun
sêdaya pra dipatya
prajurite wong Mêntawis
sampun tita tan purun minggah dharatan

mênawi rêmbag sêdaya
dimèn minggah wong Mêntawis
yèn wis minggah ing dharatan
sêdhêng angantêp ing jurit
yèn kasor wong Mêntawis
pêsthi sirna dèning banyu
dimèkne babarpisan
sampun purun mangsah malih
wong Mêntaram patine anèng lautan

para bupati wus rêmbag
sami ngundhangi ing ratri
sêdaya para prawira
samia mêndhêm kariyin
mrih minggah wong Mêntawis
satêlase baturipun
yèn wus mêntas sêdaya
anuntên ingamuk wani
pasthi sirna wong Mêntaram sakabèhnya

kunêng ingkang kawuwusa
gênti malih kang winarni
Tumênggung Sujanapura
lan sagung para prajurit
prasami dèn utusi
sêdaya sami angumpul
anèng ing palwanira
pra dipati sampun prapti
minggah maring palwane Sujanapura

pirêmbag masalah yuda
Janapura muwus aris
mring sagung para bupatya
paran dayaning ajurit
wong cilik kathah mati
tan sagêd kiwul ing pupuh
inggih anggèr Santênan
kadospundi kang panggalih
ngamungêna mêkatên môngsa sampuna

miwah Pangeran Sumêdhang
sumôngga sami ginalih
angling Dipati Santênan
andika kakang rumiyin
karsa dika sayêkti
kawula darmi lumaku
miwah para dipatya
sêdaya darmi nglampahi
langkung-langkung kakang êmas pangêrèhnya

sanadyan kakang Sumêdhang
môngsa puruna nglancangi
saking ing karsa sampeyan
Sujanapura ngling aris
inggih ta yèn ta suwawi
sami ngawaki prang pupuh
sampun ngamungna wadya
sagunge para dipati
angirida bupatine sowang-sowang

ya ta Dipati Bragola
miyarsa suka kang galih
myarsa ngling Sujanapura
ngandika Dipati Pathi
inggih kakang suwawi
niku rêmbag gathak-gathuk
botên kakehan akal
dipati sami ngawaki
sampun rêmbag sagung kang para dipatya

sêdaya para dipatya
kang arsa ngawaki jurit
bupatine ngawakana
lamun pinapag ing jurit
sagunge wong pasisir
anêdha sarênga ngamuk
aja na kang ngucira
dèn sami sarênga mati
pra dipati sampun gilig rêmbagira

sêsampune prajanjian
mangkana wus bangun enjing
sêdaya minggah dharatan
rêmbag minggah dharat sami
bubar kang gunêm pikir
wus wangsul mring palwanipun
praune sowang-sowang
wadyanya sampun cumawis
kawarnaa sarêng wanci bangun enjang

sami minggir ponang palwa
prajurite rêbut dhingin
tan ana sabawanira
dènira amêntas ririh
sêdaya ngati-ati
prapta ing dharatan sampun
lajêng nata gêgaman
wadya Mêntaram nindhihi
ingkang wuri wadya pasisir sêdaya

sêmana wus byar raina
gêgamane wus miranti
wong pasisir abusêkan
dene wadya ing Mêntawis
mriyêm pinasang sami
kalataka miwah masbun
mlela lawan lêlanang
prênahe sampun miranti
kang kocapa wong Sampang lan wong Balega

sarêng wayah bangun rina
sampun utusan mirsani
kang duta kagyat tumingal
dene wong Mêntaram prapti
miwah wadya pasisir
wus atata barisipun
miwah para sêntana
gêgamane wus andadi
tungguling prang angêdhangkrang pinayungan

Tumênggung Sujanapura
kang dadi dhadhaning baris
kang dadi pangawat kanan
sang adipati ing Pathi
andhangah songsong kuning
pangawat kering puniku
pangeran ing Sumêdhang
lan sagung môncanêgari
wong pasisir ngiring Dipati Bragola

para sêntana Mêntaram
ênggène nèng wuri têbih
Tumênggung Sujanapura
têngara bêndhe lan bèri
miwah wong agung Pathi
kang bêndhe tinabuh ngungkung
têtêgnya asauran
suwarane wong pasisir
ting jalêmprit barung swaraning tikswara

ing Sampang sigra têngara
wadya lit atata baris
kadhinginan papanira
dene mangsanira wêngi
datan nyana prasami
lamun ingunggahan dalu
gugup solahing wadya
pati-pati bêbêntusi
wong Mêntaram surake ambal-ambalan

wong Madura sami mêdal
tatane pating bêsasik
gagap gugup sêlak prapta
wadya Mêntaram bêdhili
bala Sampang kèh mati
wong Madura singa mundur
apan wus kaprantenan
singa mara mara mati
ingkang mundur wong Mandura nandhang brana

sakathahe wong Madura
pra dipati amiyosi
sami angawaki yuda
angantêp rêmpon ing jurit
dipati papat kait
aprajangji sarêng lampus
Sang Dipati Mêkasan
wus rêmbag amangsah jurit
wus agilig sarêng lêbur ing ayuda

kaitan wong Surabaya
Balega Sumênêp sami
sampun dadi rêbagira
Dipati Sampang nuruti
rêmbagira wus dadi
anulya têngara nêmpuh
suraknya mawurahan
kadi ombaking jêladri
gumrah-gumrah lir ruging angraning arga

kalataka asauran
kumrutug sanjata alit
swarane kadi ampuhan
sêsambate wadya kanin
wong Sampang akèh mati
wonging Mêntaram rahayu
wong Madura kèh pêjah
prandene maksih angukih
ambêk pêjah wong Sampang majêng sêdaya

sami sudira ing manah
bupati sami ngawaki
wong Mêntaram sigra mangsah
pangagêng sami ngawaki
dipati ing pasisir
Bragola têtindhihipun
sarêng mangsah ing yuda
wong Sampang anêmpuh wani
gora-godha surambêk anglêbur mêngsah

mangsah prajurit Mêntaram
awasta Ki Jagapati
tandangira kadi singha
sêsuta kirangan bukti
wong Mêntaram nadhahi
prasami kathah kang lampus
prajurit nusul sigra
Jayèngkara mangsah jurit
Jayèngpati lawan malih Jayèngbrata

kêlawan Rôngga Gundhala
Jayèngrana datan kari
utawi Suradilaga
lêlurahing kang prajurit
Mangundara asisih
Dêmang Cêngkalak ranipun
myang Thona-thani Rôngga
Dêmang Bênêr ana malih
Angabèi Bêgajagan tan mundur prang

