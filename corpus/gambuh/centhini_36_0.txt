Tan dangu nulya rawuh
ingkang ngiring kèndêl anèng tarub
apan maksih adhêkêt jèjèr apipit
têpung gêlang sarwi ngantu
salawatan salin lagon

Asrakal sajakipun
ya Nabi salamngalèk ya Rasul
salam ngalaeka ya habib salami
ngalaêka salawatu
lahi ngalaeka mangkono

Ganti sauranipun
apan laila lailalahu
Mukammad Rasullolahasrakal-badri
ngalêna pakhtapat minhul
buduru misla hulnêko

Mara ilana katu
ya wajha sururi anta samsu
anta badru anta nuru pokanuri
anta iksiru wa ghalu
anta misbahusuduro

Wau ta ingkang rawuh
lajêng tumamèng jro wismanipun
lênggah têngah pajangan kang sinèta di
kadi duk papanggihipun
patêmbayaning patêmon

Jalwèstri sadayèku
wus tata dènnira sami lungguh
miwah ingkang salawatan para santri
asrakalira gya suwuk
sadaya wus sami lunggoh

Anèng pandhapa têpung
jèjèr dhêdhêkêtan adu dhêngkul
Kyai êmban Kêrtiraga anjêjagi
ngatak kasinomanipun
ngladèni pawohan rokok

Sinaoskên ing ngayun
èpok gembol wêr tapsirihipun
bokor panjang-ilang winungkus waradin
sadaya wus nginang udud
ting kalêmpor wênèh nocoh

Sarwa wedang wus cukup
nulya sugata kêndhuri mêtu
pangajêng ambêng sêkul nèng panjang giri
sarta lan rampadanipun
nulya ancak kang digotong

Gotong-pat angêndhukur
rolas ambêng pinasang barêngkut
jabèng jro wus waradin lêladènèki
Jèngraga nanjakkên wuwus
suwawi sami tuturoh

Nulya sami wiwisuh
wijik wanting ngumbah tanganipun
adan lêkas sadaya sami abukti
ulam ingkang wutuh-wutuh
bêkakak wêdhus lan opor

Bêsngèk pitik bêtutu
sabên ambêng ulame kang wutuh
kang ngalihi mapati kang nyapuluhi
wradin jangan bècèk wêdhus
samya jang takir gadêbog

Kang nadhah sami thêkul
andêngèngèk kudhi kongsi wungkuk
nora ketang saking kilèn mêntas bukti
tur sami anutug tuwuk
prandene maksih asèrob

Mangkana pan wus dangu
dènnira sami nadhah anutug
aluwaran sadaya kang sami bukti
kêndhuri gya kinèn ngêdum
wus warata kinaroso

Santri raryalit kumpul
wus dèn-kêlumuhi sring sok rusuh
pinisah lan santri tuwa sakêndhuri
anèng sajabaring tarub
rusuhe nora kêpagol

Luwaran sadaya wus
ing jro dalêm sira sang linuhung
ingaturan têturuh mring Rarasati
kapat samya nadhah kêmbul
sadaya nulya wiwisoh

Dan lêkas bukti wau
sakathahe parèstri sadarum
pan pakantuk dènnira sami abukti
Amongraga tan pakantuk
tyasira tansah arikoh

Cêcêlakan pra arum
sajroning galih tan mawi sukur
yèn ta sampun kapopohan pinangantin
tan bêtah saêncèk lungguh
saking kal dènnya wus lunggoh

Namung nimbangi tanduk
sarat ngecani sêsaminipun
angsal limang kêpêl atobe drêwili
daya gêdheya kang puluk
kêpêle sajaha tepos

Sawarni ulamipun
nanging tan ana ingkang dinumuk
namung paru kang ginigit sacuwil thil
adangu angantu-antu
pra ri lungiting pasêmon

Rarasati agupuh
maring raka ngaturi tuturuh
Sèh Mongraga sigra dènnira wêwanting
kang garwa nuruhi kakung
sadaya kang para wadon

Nulya sami wiwisuh
ambêng cinarik binagi gupuh
binrêkatan waradin kang para èstri
sinungkên ing rencangipun
sadaya samya gêgendhong

Linorod ambêngipun
panjang piring rampadan ingundur
saji dhêdharan sumaji anèng ngarsi
sarta lan pateyanipun
mêmanisane nèng tenong

Wusnya mangkana wau
Jayèngraga nèng pêndhapanipun
angandika sadaya mring para santri
prayoga bubar karuhun
rêbut ngabêkti Hyang Manon

Mahrib aywa kasusu
yèn wus bakda Ngisa wae wangsul
kang liningan sadaya kang para santri
sudagar lan magêrsantun
tur sandika nulya bodhol

Jabèng jro èstri jalu
sasarêngan sowang-sowang mantuk
raka lawan para paman datan mulih
kalawan kyai pangulu
kalawan kang para bagor

Jèngraga malih muwus
Jamal Jamil dèn-kêparêng ngayun
kang sinung ngling gupuh marêk anèng ngarsi
Jèngraga bibisik muwus
sun jaluk gunamu roro

Wurukên Surat Sênu
Widiguna Crêmasana iku
ngèlmu pêngeraman mangunah ripangi
warahana kang sumurup
mangsa bodhoa wong roro

Mrih gawok wong kang dulu
apa kang dadi adi-adimu
iya wurukêna mring wong papat iki
sira sun-dadak gunamu
kanggo sêlawatan mêngko

Jamal Jamil umatur
botên sagêd kawula wong busuk
kaping kalih ajrih rakanta mênawi
dados ing dudukanipun
mring kula kawula wêdos

Jèngraga naur wuwus
aja susah ya mêngko ngong munjuk
mring bêndaranira kangmas Amongragi
pan iku karêpku prêlu
mrih suka sanak tuwa nom

Sun ngalap brêkahipun
mring kakangmas Mongraga kang luhung
sira kang minangka wawakil sayêkti
Jamal Jamil lon umatur
yèn mêkatên gih kemawon

Sandika ing sakayun
Jèngraga ngling hèh ya Surat Sênu
Widiguna Crêmasana aywa kari
angguguwa sirèku
marang Jamal Jamil kono

Kang sinung ngling umatur
nuwun sandika kalangkung sukur
angling malih wis mênyanga wismanèki
Widiguna bae kumpul
anutug lèhmu jêjandhon

Ki Jamal Jamil sampun
samya mundur mring ing wismanipun
Widiguna mangkana surya wis nitih
ing ancala manjing surup
nulya sakèhing para wong

Ge-age dènnya wêktu
mring patirtan ngambil toya wulu
ting karapyuk ngumbah tangan wisuh sikil
kang kêkêmu lagya raup
swarane pating salêmprot

Jèngraga wusnya cucul
siram suci angiras wuwulu
ngrasuk pêsalatan anggampar mring masjid
masjide piyambakipun
nulya santri adan gupoh

Sadaya tan acucul
lajêng kewala lajêng awêktu
Jayèngwèsthi wau ingkang angimami
kang rayi pra paman makmun
myang santri samoting suro

Yata Kyai Pangulu
nèng pêndhapa dènnira awêktu
sarèrèhanira kang sami makmumi
sasisih kilèn gènnipun
sasisih wetan pra bagor

Jayèngwèsthi dènnya pêrlu
sawusing Patekah suratipun
Kulya-ayu dene rêkangat kang ngakir
sawusing Patekahipun
Ida ja-a kang winaos

Tan pae lan pangulu
wêwacane surat Kulya-ayu
lawan Ida ja-a wêwacan yèn Mahrib
Sèh Mongraga dènnya wêktu
angimami para wadon

Gandhok kilèn gènnipun
langkung pasekat wêwacanipun
dhasar swaranira êmpuk rum amanis
sêdhêng sajake anganyut
kang makmum samya sumêdhot

Sami wêwacanipun
sawusing Patekah Kulya-ayu
Ida ja-a wusing Patekah kang akir
praptèng tahyat akiripun
iptitahira wis manggon

Nulya salam bakda wus
pupujian lêlagon swara rum
binarungan parèstri angasih-asih
lir rêbab suling calêmpung
gambang tan mawi kêndhang gong

Amelog rarasipun
langkung rahab sadaya kang makmum
lêlagone swara èstri langkung asri
sarwa lagon dhikiripun
wusnya dhikir dodonga lon

Wus donga limang wêktu
iman ngijab asalam ngalekum
angabuli ngalèkum salam pra èstri
samya sunat bakdanipun
wusing sunat sami ngaos

Muhadam sarêng guyub
ting carêngkling swarèstri anganyut
Tambangraras Turida lan Rarasati
datan tumut ngaji amung
sunat wabin kang kinaot

Mongraga dènnya kasud
sunat wabin nêm rêkangatipun
tigang salam sawusing bakda anuli
tangat kiparat tawajuh
kalih salam bakda manggon

Amapanakên junun
pasang wirid isbaddiyahipun
satariyah jalalah barjah amupit
pratingkahe timpuh wiyung
tyas napas kêncêng tan dhompo

Nulya cul dhikiripun
lapal la mujuda ilalahu
kang pinusthi datu wajibul-wujudi
winih napi isbatipun
pinatut tyas wus anggathok

Angguyêr kêpala nut
ubêding napi lan isbatipun
derah ing lam kang akir wit pusêrnèki
tinarik ngering mandhuwur
lapal ilaha angengo

Nganan pundhak kang luhur
anglêrêsi lapal ila nêngguh
pênjajahe kang driya mring napi gaib
ilalah isbat gaibu
ing susu kiwa kang ngisor

Nakirake wis brukut
lapal lailaha ilalahu
winot sèkêt kalimah sanapas nênggih
sanapas malih motipun
ilalah triatus manggon

Anulya lapal tuhu
sanapas landhung winotan sèwu
pêmancate tyas lêpas lantaran dhikir
kewala mung wrananipun
muni wus tan ana raos

Wus wênang sadayèku
nadyan aa êê ii uu
sapadhane sadhengah-dhengah kang uni
unine puniku suwung
sami lawan orong-orong

Ing sanalika ngriku
coploking satu lan rimbagipun
dhewe-dhewe badan budine tan tunggil
nis mikrat suhul panakul
badan kantun lir gêlodhog

Tinilar lagya kalbu
yêktine napi puniku suwung
komplang nyênyêt jamaning mutêlak gaib
wus tan ana dharat laut
padhang pêtêng wus kawiyos

Pan namung ingkang wujud
wahya jatmika jroning gaibu
pan ing kono suhule dènnira mupid
tan pae-pinae jumbuh
nora siji nora roro

Wus tarki gya tanajul
mudhun sing wahya jatmika ngriku
aningali tan lawan netranirèki
dating Hyang kang Mahaluhur
patang prakara ing kono

Sipat jalalgaibu
jamal-kamal-kahar gaibipun
wusnya mijil saking gaib dènnya mupid
wiwit beda jinisipun
Gusti lan kawula rêko

Dating Gusti puniku
jalal-kamal jalal-kahar nêngguh
sipating kawula pan akadiyati
wahdat wakidiyatipun
alam arwah adsan mêngko

Misal insan kamilu
bêdaning Gusti lan kawulèku
yêkti beda ingriku lawan ingriki
kêjaba kang wus linuhung
pratamèng kawruh kang wus wroh

Sawusira aluyut
lir antigan tumiba ing watu
pan kumêprah tyasira kagyat tan sipi
tumitah ing jamanipun
araling kula katongton

Luwaran dènnya suhul
angaringakên sanapas landhung
mot saklimah la ilaha ilalahi
nulya andêdonga sukur
sawusnya gya adan gupoh

Panjinging Ngisa wêktu
wusnya parèstri sunat sêdarum
nuli kamat Mongraga prêlu ngimami
wusing Patekah suratun
Inna anjalna winaos

Watini akiripun
praptèng tahyat awal akiripun
nulya salam awal akir bakda nuli
pupujian kadya wau
adhikir donga Hyang Manon

Sawusnya gya para rum
sunat bakdiyatan sadaya wus
sunat minal-witri rakangatal-witri
wus pêragat sunatipun
sasalaman samya wadon

Anulya sami mundur
saking gandhok maring dalêm agung
kantun Nikèn Tambangraras lan Mongragi
anjênakkên dènnya kasud
sami mupidira karo

Kang salat anèng tajug
bakda lagya pêpujiyanipun
kang sêmbahyang nèng pêndhapa lagya dhikir
sauran kang anèng tajug
samya rahabe bêbyanton

Myang kiwa têngênipun
ing jawi lèr kilèn wetanipun
ingkang cêlak ragi têbah pan kapyarsi
arame swaranya umyung
mêwahi srining parungon

Wanci Ngisa bakda wus
Jayèngwèsthi Jayèngraga mudhun
saking salat sami pinarak pêndhapi
tan ewah lênggah lir wau
myang Pangulu tata lunggoh

Jayèngraga angrasuk
busana kadya duk siyangipun
namung salin kuluk kanigara brêji
asusumping cundhuk mêntul
tumanggal tarètès abyor

Lênggah pandhapanipun
wetane kang raka dènnya lungguh
tan adangu kang winêling samya prapti
sudagar jalwèstrinipun
santri magêrsari mring jro

Kêdhik ingkang tan rawuh
kathah kang sami prapta malêbu
sabab wus samya myarsa warta ing mangkin
Jayèngraga karsanipun
kasukan-sukan ing mêngko

Andhèr pandhapa têpung
tan kêliru gyaning urutipun
wus miranti sagogolonganirèki
wus pêpak sadayanipun
Jèngraga ngandika alon

Hèh Nuripin sirèku
si Surat Sênu wèhna si biyung
bocah roro iku konên mêmaèsi
kêmbarên pêrabotipun
ingkang sarwa di kinaot

Sarta lan sajènnipun
lan malih mundhuta trêbang wolu
sanga lan têrbangku pundhutên dèn aglis
kêndhang loro angklung pitu
kang liningan mentar gupoh

Angirit Surat Sênu
wus sinungkên ni Cerong kang biyung
dhinawuhan karsane ki Jayèngragi
Nyai Cerong wus sumurup
ngaturi Ni Daya gupoh

Nuripin mundur mêtu
mundhut trêbang kêndhang lawan angklung
tan adangu kang pinundhut katur ngarsi
myang têrbang pribadinipun
agême si macan garong

Datan antara wau
nJêng Kyai Bayi Panurta rawuh
lawan ingkang garwa sakucumbinèki
êting gêlas agêng ngayun
santri Luci sisinggah wong

Byak mire samya takut
kang lênggah sadaya sarêng mudhun
Ki Pangulu repot tan rikat ngudhuni
Jêng Kyai ngling wis ywa mudhun
krengkangan têmên arikoh

Kablêndêrên wêtêngmu
dene kanti sêngguran napasmu
wis linggiha bae sira Basarodin
kang myarsa sami gumuyu
mring Pangulu repot rikoh

lajêng kewala masuk
mring dalêm yun apanggih lan mantu
Sèh Mongraga lan garwa mêthuk nèng ngarsi
nulya samya tata lungguh
mingsêr mire kang pra wadon

Sèh Amongraga gupuh
atur salam mring Jêng Kyai wau
Kyai Bayi agêpah salamirèki
Nikèn Tambangraras ngujung
mring rama ibu wot sinom

Ni Malarsih andulu
mring kang putra tuwin ingkang mantu
sakamantyanira ring putra lir mami
pandugining tyas kang ibu
kadya wus asmaraning don

Sadaya kang para èstri
pan samya gawok tumingal
marang sang ro pinangantèn
cahyanya apindha wulan
sunarira tumeja
awingit jatmika ruruh
tajêm sêmune uliya

Ki Bayi ngandika aris
anakmas Sèh Amongraga
punapa karsa-a mangke
ningali dhikir singiran
kang putra lon turira
kewala kawula kantun
ningali saking jro wisma

Paduka prayogi mijil
ningali ripangi Karang
pun Jamal Jamil ing mangke
mêdalkên pangunahira
ingkang kalawan sunat
pan kathah pigunanipun
sakarsanta tan kacuwan

Ki Bayi gumujêng ngikik
kula mung myarsa pawarta
pun santri Luci kang omong
yèn pun Jamal Jamil sarwa
sagêd rêrekan guna
gabusan ripanginipun
anggawokakên wong kathah

Kang putra umatur inggih
sayêktos sagêd pun Jamal
Jamil duk maksih nèng kilèn
pangapuntên sapunika
manawi salong ical
kang rama gumujêng muwus
kintêne mangsa icala

Yèn mêkatên kula mijil
mring pandhapa yun uninga
pun Jamal Jamil rekane
kang putra matur sumangga
ngandika mring kang garwa
yayi sira yèn yun dulu
umiringa ibu rama

Ningali si Jamal Jamil
ripangi anèng pêndhapa
kang ramèbu lon dêlinge
payo rara Tambangraras
sirèku kinalilan
sang ayu tyasnya kapencut
myat wong ripangi angojrat

Dhasar linilan ing laki
wêwah kinarsan bu rama
kalangkung dhangan karsane
lagya mingsêt padanira
karsa andhèrèk rama
sakala tyase sumênut
rumaos kapurbèng priya

Sang rêtna osiking galih
ya talah karêping hawa
ngarat kaluputaning wong
angrusak sangkribing kênya
anganyag wong jêlanah
dastu ngong ngwang tanpa urun
amêdhot talêring nalar

Mudadah sabil anggalih
ya Allah astagpirolah
sanalika lêjar tyase
angêkêr netya kang timpang
tan labêt kawistara
pulih liringe lir wau
alon umatur ing rama

Ramèbu kawula naming
ningali ngriki kewala
kang rama mèsêm liringe
anyathêt jroning wardaya
ningali mring kang putra
ngandika lah ya wis sukur
ngong priyangga lan bunira

Ki Bayi anulya mijil
kalawan kang garwa putra
Turida Rarasatine
Jêng Kyai praptèng pêndhapa
mingsêr sêdayanira
lênggah nèng kalasa batu
garwa putra nèng wurinya

Ing pandhapa wus miranti
dupa sasajèn mawarna
pêpak sadaya bon-abon
Kiyai Bayi Panurta
ingayap santri kathah
nyamping kêling limar biru
paningsête jingga mangsa

Rasukan jobah sêmbagi
dadu corak kayu anyang
kotang putih rus kancinge
golok balongsong suwasa
pan têsbèhira mêrjan
dhêsthar bathik Arab alus
kuluk bathokan pèncèngan

Ki Bayi ngandika aris
marang putra kalihira
apa wus pêpak sajène
yèn uwis padha samêkta
prayogane lêkasa
pan manira arsa wêruh
ripangine Jamil Jamal

Putra kalih matur aris
pan inggih sampun sadaya
tan wontên kang dipunantos
lah ya wis mara bismillah
Jèngwèsthi Jayèngraga
ngatag lurah santri gupuh
kang samya nyandhak tarêbang

Jayèngwèsthi Jayèngragi
gus Arpani Amadasra
gus Jamjani lan Jalalèn
gus Dawud Nurjani Nurya
kalawan gus Murtaja
kang ngangklung santri pêpitu
kang angêndhang Tunjangkara

Lan Gandasana anuli
santri kang bawa narêbang
lêkas maca salawate
bawa singir sajak Jawa
lêlagon sêkar Lêmpang
anglik wong sasanga barung
swara mor gêng alit raras

La ilaha ilalahi
Muhamadun Rasulolah
nulya sinauran ing kèh
gumuruh sru swara rêmpak
trêbang sanga jêngguran
sarta kêndhange angguguk
sêsêg anduduk ing kêndhang

Pangroking angklung gêtêri
anggobyok trêbang sasanga
wor swara rug santri kabèh
têrbange kêmpyang akipyah
lah kêndhang atampèlan
imbal bêm gêdhug asêguk
angklung sêngkrak bêbagenan

Plak blang plak blang pong ping pong bring
bêm pung pung pêk dhêng dhung dhung gyag
tung plêk tung plêk pyak klur klur thèr
thur klung klung krak crir cir pyang pyang
kloklir byêng dhrêng thur thur brang
brang pêp pêp bah gur bah gur
tong ting tong grug byêng grung grung brang

Gênturan gumuruh atri
kontrak wong sadesa pisan
kumêrut bêbantu nonton
mring prapat manca limanya
jalwèstri kèh kang prapta
jêjêl ing tarub supênuh
kang ningali rêbut papan

Rarywalit pating jalêrit
kapipit uyêl-uyêlan
dhêsêg-dhinêsêg rêbut gon
ingarah-arah wus tata
brêkate samya dènnya
mangkana dènnira talu
wus dangu antaranira

Nulya suwuk ingkang singir
maca salawat wong kathah
kaping tiga samya rèrèn
gupuh Ki ban Kêrtiraga
angatak noman
Nuripin Jalalodin wus
angirit laladènira

Pateyan tenongan ngarsi
pawingking tlam myang dhudhulang
wus pinrênah saurute
Jêng Kyai Bayi Panurta
piyambak sinaosan
Malarsih lan putra mantu
wus sinaosan pateyan

Waradin sadayanèki
ngalihi nigani miwah
kang mapati sakathahe
nulya dhêdharan mangarsa
tan pae petangira
rampung lêladosanipun
Ki Bayi alon ngandika

Lah payo nak putu-mami
bismilah padha krana-Lah
tamba kasatan sakèhe
sasênêngira priyangga
sadaya tur sandika
samya dhadharan myang nginum
suka rêna ting kêcupah

Kang nèng wisma Sèh Mongragi
lan kang garwa Tambangraras
linadèn sêsaosane
di-adi dharan mawarna
Cênthinitansèng ngarsa
Sèh Mongraga ris amuwus
ya yayi sira kantuna

Manirarsa manjing masjid
panêpèn tajug pungkuran
Tambangraras ris ature
kawula lamun kalilan
mung tumutur paduka
kang raka mèsêm lingnya rum
ya sukur alkamdulilah

Nulya kang rayi kinanthi
cèthi Cênthini tan têbah
nèng wuri angampil rukoh
sang ro wus praptèng ing langgar
anjujug ing patirtan
Tambangraras Cênthini wus
ngalap toyastuti samya

Sawusira asusuci
sira Ki Sèh Amongraga
masuk ing langgar panêpèn
wus sunat wulu tahyatal
-masjidi nulya tangat
tasbih rolas rêkangatu
nêm salam usalinira

Pinarêng niyat lan têkbir
wiwit usali tangatan
têsbihi rakangatine
lilahi tangala Allah
-hu-akbar kabiran wal
kamdulilahi kasirun
wa sub-kanallah bukratan

wa asilan nulya malih
inni wajahtu wajhial
liladi pataras rêke
samawati wala arla
hanipan wa musliman
wa mahyaya wa mamatu
ana minal musrikina

Sawusing wajah kang lirih
maca tasbih ping limalas
sadèrènging Patekahe
lapaling tasbih punika
awale ping limalas
subkanalahi wal kamdu
lilahi wa lailaha

Ilalahu Allah nênggih
hu-akbar lakolawala
kuata illa bilahèl
ngaliyil ngalim anulya
lirih maca Patekah
sawusing patekahipun
tasbèh malih ping sadasa

Arukuk sawusing têkbir
maca tasbih ping sêdasa
nulya iktidal adêge
sami alahu kuliman
kang midahu rabana
tasbih malih ping sapuluh
gya sujud wusing takbirnya

Ping sadasa maca tasbih
satangine sujudira
lungguh sawusing takbire
maca tasbih ping sadasa
sujud malih sadasa
ngandhêg wusing têkbiripun
maca tasbih ping limalas

Sawusing Patekah malih
maca tasbih ping sadasa
rukuk ping sadasa malih
iktidal malih sadasa
sujud tasbih sadasa
lungguh tasbih ping sapuluh
sujud malih ping sadasa

Nulya lungguh tahyat sarwi
iptitah lan tumaninah
gya salam nganan ngeringe
tasbih ing dalêm sêsalam
ingetung kathahira
apan satus limangpuluh
gumulung rolas rêkangat

Ing dalêm nêm salam nênggih
gunggung sadaya têsbihnya
sangangatus ing kathahe
tan pae lan ingkang garwa
sami atasbih tangat
tuwin Cênthini kadyèku
tangat tasbih ing palilah

Langkung nikmatirèng galih
makmum tangat mring Mongraga
antara dangu salate
wus praptèng rolas rêkangat
tahyat akir iptitah
wusing bakda salam laju
tatrap junun wiritira

Rinakit pasanging dhikir
satariyah isbandiyah
barjah jalalah suhule
tinokitkên mring makripat
pêmancade maring kak
dêdalan tarki tanajul
layaping panaul pana

Wus lanyah lantaran dhikir
singsale nora rêkasa
kêjêb liyêpe wus lobok
mangkana Sèh Amongraga
wus coplok angganira
mingkup tan rênggang sarambut
muntu tanpa ambu rasa

Gumaluntung lir kaywa king
badane wus tanpa karya
padha lawan rèmèh-rèmèh
muni lir unining wungwang
wus dhewe dhèwèkira
nora pisah nora kumpul
nulya nèng jaman ênêngan

Luyuting wilayat gaib
tan kêna kinaya ngapa
kang mêngkono kang wus jumboh
papane ahli oliya
Mongraga Tambangraras
katri Cênthini pan uwus
kasub masuk dènnya bengat

Sang ro katri lan Cênthini
gumuliling linèng layapan
dadya saujur-ujure
kang samya nikmating pana
suhulira maring Hyang
kajênêkan dènnya kantu
yata kang anèng pêndhapa

Sapêngkêrira Mongragi
pan wus angsal kalih rambah
Nuripin Jalalodine
kang emprak kalangkung rahab
Ki Bayi suka-suka
miyat kang sumbu-sinumbu
wus dangu rèrèn mangkana

Kyai Bayi Panurta ngling
lamun wus aso bismilah
si Luci sapa tandhinge
Jèngraga matur pun Tunjang
-kara tandhingnya emprak
lah mara lêkasa gupuh
si Luci lan Tunjangkara

Sandika kang putra kalih
nulya ngêlik wong sasanga
rêmpêg lagune kaboyong
swara sru landhung angêmbat
lailaha ilalah
hu rabana ya Alahu
kasbuna ya Allah nulya

Santri gêr kathah nampani
rampak gumêr tanpa rungwan
gora gêng alit tan wanèh
tarêbang ambata rêbah
angklung gumrah lir gêrah
kêndhange sêsêg anduduk
kêmpyange ngablak bêngkakak

Nulya emprak santri Luci
mèyèk lir anglangi ênggak
tangan karo nyêpêng corong
hebat kadya sêpat molah
emprake Tunjangkara
dhasar gêdhog ngiras badhut
kèh carane jogèdira

Ting salinthut sikutnèki
sikile kaya kapinjal
pepekohan acecekon
tangan ro coronge mubyar
prabot taksih têkêsan
Luci sih caraning kaum
jubah bêbathok jêplakan

emprake caraning santri
jumbul-jumbul saleyoran
gèsèh lawan gêndhingane
mung rujuk lan kalimahnya
lumrah emprak slawatan
mung mangkono kluyur-kluyur
seje lawan Tunjangkara

Megal-megol anarisik
tangan sêblak sêraweyan
rengkot-rengkot cara Regol
cangklakane palênthètan
wêtênge palêmbungan
ngulêt sumbu-sinumbu
Ki Bayi asuka-suka

Kasoran ki santri Luci
apan kalah babrongotan
nyunyuk sakêna-kênane
cècèg-cinècègan wangnya
nèng salang mayang kandhutan
gêni tanpa raosipun
mila rahab bêbakaran

Wus dangu antaranèki
gya suwuk maca sêlawat
nulya kêndêl sadayane
angiring-iring mêmangan
santri sayah kasatan
kang miyat masih kêmrusuk
gêguyu kang samya emprak

Nulya Nuripin kang prapti
angirit Sênu gus Surat
singgah sarwi bêkta obor
sakèhe wong anêningal
apiyak ngering nganan
ting balêkèr samya kukuk
dubilah nora kêjamak

Wau kang pinindha èstri
amêpês sila panggungan
sarwa adi busanane
sinjang cindhe bang pêpradan
pêngasihe sandhungan
sak asta nêrampat pungkur
ciningkrang pawingkingira

Watês mêmêlan mawingkis
winidan jênar gêbêgan
dadya anglela kempole
sinamêkan bangun tulak
rinenda klengkam jênar
ngawêng singsêtane mungguh
ing pundhak pirit pungkuran

Bubuntar winiru apik
jèrèng tumumpang taliban
mancut sipat kêkodhoke
lir githoke gik-ênggikan
cêthik methok pinêkak
ing cathok trètès intên byur
pasingsêtan sutra jênar

Atumpal mêndhala giri
sebêt akace kumbaya
kusta lus abrit pinocot
kalpika lintring tajugan
mirah bang gêlang kana
anting-anting kêlat-bau
kalung badhong sungsun tiga

Sumping puspa krêsna rukmi
acundhuk mêntul tamengan
pakêncêng suri tinrètès
gêlung sêdhêng tinêngahan
ing grudha kanin nuntak
sinêkar roncèning gêlung
pinalipit ing anggitan

Sêngkang uliran hèr thathit
pêngajênge pinahyasan
mawi cithak cêcênthunge
pêtha thi-athi lêlatha
alis mênjangan milar
tasik rinêmbug sumunu
satêngu tan mantra priya

Sadaya gawok ningali
marang ro kang pinindha dyah
samya kasmaran sakèhe
Ki Bayi suka tumingal
gumujêng sarwi nabda
mangkono jawane iku
akale si Jayèngraga

Iku sapa kang maèsi
si Sênu lawan si Surat
Jayèngraga lon ature
punika pun Nini Daya
Ki Bayi mèsêm nabda
sasmita mring garwanipun
ya talah si bibi Daya

Bisa têmên karya adi
wong desa nora kaduga
maèsi kaya mangkono
Malarsih matur ing raka
mila pun bibi Daya
sabên tiyang kang mêmantu
tan liya pun bibi Daya

Ki Bayi ngandika aris
wis mara nuli lêkasa
Jèngraga nyandhak trêbange
Macan garongan ginêmbyang
angêlik wong sasanga
lêlagon Kinanthi tarub
tarub agung Allah Allah

Pangaubaning wong brangti
abrangti marang Pangeran
Pangeraning alam kabèh
sinauran santri kathah
gumuruh swara rampak
trêbang kêndhang lawan angklung
kadya gêrah ajêngguran

Nulya ngadêg ronggèng ngibing
wiwit ukêl bêbadhayan
antuk sarambah gongane
salin raras sarimpenan
pan angsal sarambahan
mêdhar cengkok ukêl lagu
nulya kêjêr gêgambyongan

Ronggèng kalih sarêng ngêlik
lir rêbab amathêt sanga
lan suling ênêm nyamlênge
siji lir gêtêring rêbab
amiwil ngêmbat kawat
kang siji lir gêtêripun
ing suling êlong tutupan

Angêlus tilêpan miwil
swara rum manis araras
rantas tyase kang myat kabèh
koyup mring Sênu gus Surat
kang saplak ing kalangyan
sindhèn lir sêsêndhon nganyut
têtela parikanira

Panjalin tulak ros langking
tratês pita ing dharatan
tingalana rêragane
yeka purbaning Pangeran
obor têgal siluman
palêsthane ing pamuwus
aywa mangmang anèng donya

Yèn urip wêkasan pati
sandhang lawe among wohan
dene patrine wong pandhe
ling-lingên sariranira
ywa pijêr ngujar ujar
ya hu-Allah kuntul biru
dêruk seta ing Bênggala

Cêngak-cêngèk lir raryalit
nora pintêr anèng donya
mênyan seta upamane
ya ilahi jênu tawa
tiwasing uripira
pan katungkul lura-luru
dening sasmitaning netra

Dodotane wong pawèstri
ngulatana ingkang nyata
sampurnaning ngèlmu kabèh
wong gêmati kakècèran
kêlasa jinamang bang
eman-eman wong tumuwuh
yèn kêlakon mati bangka

Gudhe pandhak wong ngaurip
praja nèng kuranji ika
krondhahan papa têmahe
puspa ranu ya hu-Allah
swarane pra pujangga
uripira anglir tunjung
atuwuh tanpa têlaga

Wong têtanya wusing kardi
sapa dadèkakên sira
pêksi krêndha lae lae
dewa nataning gambira
sabdaning guru nyata
dadi lawan dhèwèkipun
sêsana juluk satriya

Ngêndi ngong Pangranirèki
prêkutut gung ya hu-Allah
kang pêsthi cinandu raos
iya iku ucapêna
kang angucap lan sira
patanyan gambirèng kutuk
sapa molahakên sira

Minangkara ya Ilahi
kang praja ingapus gita
kasatmatan ing osike
tanpa karana nèng donya
patakon pangupaya
sêsana pacalang laku
êndi gon kang dhihin-dhihin

Sawo sêmpal saupami
surya ratri diwangkara
saking ora wiwitane
mulaningsun dadi ana
lulungan wusing gêsang
êndi parane yèn lampus
tapas arèn ya hu-Allah

Latu mindha buntala di
ulih mara pan waluya
nulya kadya duk norane
Sana prabu kunir pita
jron pati nêmu apa
pêngantèn lagi pinagut
jujuluk putri Jênggala

Dene jroning pati iki
nora nêmu paran-paran
kang gula drawa dhuh lae
nata yaksa Purubaya
wuta tuli mukanya
bisa tan pêgat amuwus
lae ngêndi goning Suksma

Kang tata prana upami
pratapane sang Rahwana
ananing Hyang sayêktine
anglindhung ana ing cipta
srêngenge wus gumiwang
mênyan seta wus kadulu
ywa gingsir mawas kang nyata

Kang pari lagya kumêmping
parentah undhang prayoga
katungkul tata-kramane
marang muka ya hu-Allah
sela ginêniara
badan rêmpu pujinipun
kêlurung tambuh parannya

Pawijilan cacad ragi
kang tan mêtu marga-ina
wisangkara upamane
kang gêbang paniwêr wana
kalamun kababaran
ing wuwus tanpa gawèku
ya hu-Allah jambu alas

Jêmpana kang munggèng èsthi
aja kapok alêlana
teja muka kramèng katong
kumingsun kurang pracaya
putra ing Lesanpura
rêca kayu kang pinatut
golèka ujar kang sêtya

Toya rêka ya Ilahi
intên dèwi Drêsanala
mêtuwa gêni ujare
ing tutuk mangsa kandêla
kawuk citra upama
kulampis seta tan rikuh
kapilang dening sarira

Mangkana dènnira ngibing
si Sênu lawan gus Surat
lir binagi sarirane
jalu èstri kang tumingal
brantèng solah warnanya
lan swara busananipun
samya kedanan tênaga

Sawênèh ingkang jalwèstri
ingkang sampun ahli rasa
tyas kanyut ing parikane
kraos uripe nèng donya
tinitah langkung ina
lir winirang ing panutuh
pangolok-oloking Suksma

Tanpa guyu tanpa angling
kagagas ing pêparikan
pan wus dangu antarane
singir sèlèh ing sauran
tinampan ing wong kathah
saurane tarub agung
tarub agung Allah Allah

Pêngaubaning wong brangti
abrangti marang Pangeran
Pangerane alam kabèh
kêndhang anjujud irama
sêsêge kinêndhonan
ngandhêlong anulya suwuk
samya amaca sêlawat

Lèrèn pan angaring-aring
para santri sadayanya
aso sarwi asêsambèn
anginum wedang nyamikan
tan cuwa sasênêngnya
miwah ingkang nginang udud
nutug dhêdharan mawarna

Mangkana Jêng Kyai Bayi
Panurta alon ngandika
dene bêcik parikane
lah iku sapa kang mulang
pêparikan kadyeka
apa bisa maunipun
Jèngraga umatur nêmbah

Punika pun Jamal Jamil
kang mulang suluk wangsalan
pan limrah tiyang bang kilèn
wangsalan tanah ing Karang
parikan dadya rasa
kang rama ngling lah ya iku
brêkate sabat uliya

Karênan ingong miyarsi
êmèle suluk wangsalan
kuciwa rada kasêron
trêbange lan saurannya
kakehan kang slawatan
kajaba mung trêbang têlu
sêtun santri sêlawe prah

Iku tatela kapyarsi
dadi nora na kang samar
ing raos tan ana kècèr
umatur kang para tuwa
pan inggih kasinggihan
Ki Pangulu manthuk-manthuk
nganthuki Sênu gus Surat

Kinèn maju ngarsanèki
manira duwe wangsalan
bêcik kinarya rêrêpèn
lah ta mara tampanana
ênggonên pêparikan
anyêlak gus Surat Sênu
bisik-bisik winarahan

Suda rêga pracayèngsih
macan galak gêgaweyan
tuna dungkap ing ngèlmune
nganggêp ujar boborongan
marus dyah gênthong lanang
durung ilang kadasipun
maksih sukêr anèng donya

Paran wus apil sirèki
sarwi mèsêm-mèsêm mojar
Ki Pangulu ing batine
saking kêpengin cêdhakan
Ki Pangulu aberag
aling-alinge mumuruk
mung cêdhak thok thil kewala

Sênu ngling mèsêm ngawêti
kagungan dika sap tangan
lan kêpêt kula suwune
kumbaya kusta langkung bang
kula rêmên kalintang
Ki Pangulu ngling karêpmu
ênya pundhutên priyangga

Sap tangan nulya ingambil
sumampir anèng wangkingan
Ki Basar sikute dhosok
kêpêt sap tangan binêkta
mantêngah Sênu Surat
Ki Pangulu ginaguyu
Kulawirya latah-latah

Akale Ki Basarodin
kathik lir wong sakiyikan
kênan kêpêt sap tangane
daya-daya kêcanthèla
sikute nambutkarya
lèh thithik rong thithik lowung
urube kêpêt sap tangan

Kang myarsa gumujêng sami
Ki Bayi gumujêng nabda
sapa dèn-guguyu kuwe
umatur Ki Kulawirya
punika kakang Basar
anambut damêl bêbratu
kecalan kêpêt sap tangan

Angsal nyikut bokong kêdhik
Ki Bayi gumujêng suka
priye hèh Ngulu surupe
Ki Basarodin aturnya
kula mulang parikan
kalih wanda têmbungipun
wêwangsalan suda rêga

Ki Bayi mèsêm ling aris
parikamu kuna laya
ya bêcik lwih utamane
ngandika marang kang putra
Jèngraga santrinira
yèn wus aso payo gupuh
kang putra matur sandika

Lan kang raka Jayèngwèsthi
sarêng dènnya nyandhak trêbang
anglik bawa lan santrine
umyung swara rum araras
sajak cengkoke santak
lêlagon Jawa Lung-gadhung
sauranira mangkana

Sèmun kèring sèmun kèring
jare Allah Allah Allah
jalma wong tuwane jare
lanat agung ya hu Allah
hu Allah jare lanat
gung mas anggèr sira têmbung
nulya tinampan wong kathah

Kêlangkung gumuruh atri
abarungan tanpa runggwan
trêbang kêndhang lan angklunge
pong ping pong pêk dhêng thung dhung brang
plak plak blang pyak prung pung bang
tong ting tong prig klur klur thir thur
thung plêk thung plêk bêng pyang pyang byang

Jayèngraga nulya nuding
Crêmasana Widiguna
kinèn emprak sigra jèngklèk
jogèd kêlana kasmaran
rupane karo pisan
lir nganggo topèng satuhu
salin rupane walaka

Ki Bayi gumujêng angling
si Crêma lan Widiguna
apa padha nganggo topèng
Jèngraga matur ing rama
duka dalêm punika
Jamal Jamil akalipun
manthuk-manthuk Ki Panurta

Wong roro dènnira ngibing
arakit sasolahira
nêlaskên cengkoking jogèd
pangêmbyake tan salaya
amiwir sondhèrira
kêkicatan tindakipun
pacak gulune ejlegan

Andhêglèg klêg oklak-aklik
hebat kumruwêl lir bahak
endha sinambêr ing kèkèt
kiprah kitrang kipat-kipat
ngling ngling bling ngling jênggigat
agrudha babon nêladhung
kêsrug gidrah runyah-runyah

Ilo-ilo ngolang-ngaling
atindak lir katèl nêbak
manggêl kadung medong-medong
anggêdhindhang pêpincangan
dhêdhangkan lenggak-lenggok
gêdrug-gêdrug nèmpèl pupu
naricig sisirik manggang

Kêplok tangan angêtibing
mênthang bau asêblakan
nulya sêsêg lêlagone
semun keringira niba
ginunjang langkung santak
kang bêksa cêlana cancut
capêng lir arsa mangunprang prang

Anduduk kêndhang tinitir
anggobyog trêbang lir bêdhah
saking asru pênabuhe
angklung sêngkrak kadya gêrak
mangkana Jamil Jamal
anuduh pra bagoripun
kinèn emprak sadayanya

Nyêpêng corong siji-siji
bagor sêlawe prah emprak
maro rolas lir balane
kêlana sawijineka
agibrah kêkalangan
samya salin warninipun
kadya balane kêlana

Punggawa rupa mawarni
ting prêngangah rupa-rupa
kang sakêpêl babrêngose
kang godhèg wok akakaban
simbar dhadha sasagan
mukane lir topèng tuhu
ilang rupane wêlaka

Eram sakèh kang ningali
pratingkah ingkang tongtonan
kabèh pan katêmbèn tumon
Jêng Kyai Bayi Panurta
kalangkung sukanira
yata kang emprak sadarum
rekane samya nglurug prang

Mubêng ing kalangan ngibing
ting jêlèmprak sarwi emprak
pêpanthan nèng wetan kulon
kabèh samya kêplok tangan
cawêdan tandang pêrang
Ginonjing gya tiba Liwung
saya sru trêbang sauran

Gumuruh gora rèh atri
sêsêg ngêtog rahabira
gya campuh kang emprak prange
arame bakar binakar
samya asêlomotan
sru nyunyuk sumbu-sinumbu
bar-bêr rame têlorongan

Aliwêran pasêr gêni
kang kêna tan pilih papan
kumaprês nèng rêraine
wangwa sumyur lir wêsi bang
pinalu kras mancurat
obor têlas lawan sumbu
anulya salin gêgaman

Pêdhang kalewang miwah kris
gigitik wêsi giligan
rit bapang talêmpak towok
gègèr giris kang tumingal
sadaya maras ing tyas
kabèh pra samya anêbut
kaya priye kuwe Allah

Nulya prang kêris-kinêris
myang pinêdhang kinalewang
bat-bêt kumêpruk swarane
kang pasah kang tan tumama
kang tatu gêlangsaran
sawênèh ana kang lampus
ludira adêladagan

Akathah warnining kanin
ana kang gulunya pagas
wênèh klèwèran ususe
gêrêng-gêrêng kalosotan
kêlana Crêmasana
balane sêdaya lampus
de kêlawan Widiguna

Mung kanin kêdhik kang mati
gya kêlana Crêmasana
angamuk lawan kêrise
maju kinarubut bala
ngrêmpak ngiwung mrêjaya
têlas kang bala ingamuk
pan kantun sami kalana

sarêng majêng aprang tandhing
suduk sinuduk aramya
samya ajurira karo
rontang-ranting angganira
aniba kalih pisan
kalana ro pêjah sampyuh
pra bagor nêmlikur pisan

Samya pêjah anggulinting
sarta gêtih bêlabaran
myang kang klawèran ususe
gêrêng-gêrêng tan bisa bah
sakèhe kang tumingal
gawok samya jrih andulu
biyas ulate sêdaya

Tan tahan ningali jisim
akèh kalêngêr aniba
binayang marang sanake
trêbange mênêng priyangga
tan kanthi sinalahan
trêbang maksih pinangku
anggantung ngungun tumingal

Kabèh tan ana cumuwit
jalwèstri gêgêtun samya
sidhakêp tutup cangkême
mangkana Ki Jamal Jamil
ngadêg anèng kalangan
linuruban jisimipun
ujuring mayit tinata

Ronggèng ro kinèn angibing
nulya ngadêg Sênu Surat
Jamal bawa Siwal-molê
jujuluke Waliulah
Pangeran kang minangka
Nabi minangka jatiku
jatine tale wangsulan

Sinauran para santri
landhung samya lilirihan
lêlagone Parianom
lir nangisi kang palastra
rarase kang slawatan
ronggèng ro gus Surat Sênu
kinèn ngubungi mayitnya

Jamal Jamil anèng wuri
sarwi ngangklung kalih pisan
nut wurine ing ronggèng ro
tibane sauranira
anulya Sênu Surat
sarêng ngêlik nganyut-anyut
lir nangisi kang palastra

Pênangise garwa siwi
kadya pulung kapipitan
asêndhêt-sêndhêt wilête
lir wong anyuling karipan
sambada parikan
ana tangis layung-layung
tangise wong wêdi pêjah

Tangise wong wêdi mati
gêdhongana kuncènana
yèn wus pasthi nora wande
gya tinampan ing sauran
trêbang imbal ambalan
lagune lirih alandhung
Sênu Surat Jamil Jamal

Samya angubungi mayit
kumêlun kutug angambar
mangkana gêtih kang lèbèr
wus tan ana labêtira
ronggèng ro ngambil sêkar
saoncèn ing gêlungipun
winigar sinêbar-sêbar

Winratan lir nêbar wiji
sinawur kang kêmbang-kêmbang
sarwi sindhèn parikane
jatingarang mangsa kapat
jati têmahan mulya
mulya têmah sampurna wus
mulih lir wingi nguninya

Waluya ingkang basuki
bêdhug têlu atangiya
sucèkna badanmu lae
banyu saraban tauran
mujiya ing Pangeran
lah wis ayu ayu ayu
wong donya baliyèng donya

Kang mayit nulya ngalilir
krukube kabèh binuka
samya linggih dhêlog-dhêlog
Jamal Jamil kêplok tangan
Pari-anom aniba
nulya tangi kang alungguh
kinanthi ki Widiguna

Pan lajêng emprak sadarum
mulya warnane pribadi
ting galidrah kiprah-kiprah
lir bungah matyurip malih
amubêng kadya angarak
pêngantèn Sênu Suratin

Sadaya bêksane bêsus
samya amberag birai
angêlètèr ing kalangan
sêsêg tibaning kang gêndhing
Cèlèng-mogok kinêplokan
umrêg kêploke gora tri

Sakèhe ingkang andulu
samya abungah tan sipi

ambyong kêplok sadayèki
langkung rêmêning tanggapan
samya suka-suka ngênting

Santri sêlawatan umyung
Cèlèng-mogoke gora tri
wor barungan tanpa rowan
kalangan kalangkung angrik
kêplok angklung kêndhang trêbang
sru natap anduduk nitir

Mangkana antara dangu
kêndhang duduke ngêndhoni
ngêndhêlong iramanira
sinalahan tan asari
gya suwuk maca salawat
kêsêl lèrèn ngaring-aring

Ki Bayi Panurta gugug
langkung sukanirèng galih
rongèh palinggihanira
sarwi ngandika hèh Luci
kaduga têmên tyasingwang
rame têmên lan duk wingi

Luci ature agupruk
dèdèk kaote lan wingi
kaot mawi bêbagoran
Ki Bayi gumujêng ngikik
sasmita mring sadayanya
samya tumungkul ngèsêmi

Ngandika malih hèh cêblung
Widiguna dèn-mangarsi
lan si pothèt Crêmasana
gupuh samya majêng ngarsi
myang pra bagor wurinira
sadaya dèn-têtakoni

Priyê rasane awakmu
tatu kanti têkèng pati
matur tan wontên raosnya
mung kadya raosing arip
lir angantuk sacêklukan
langkung sêkeca tan sipi

Lah kang ora mati iku
gêrêng-gêrêng maksih kanin
matur kang samya liningan
tan wontên raosing sakit
kadya tindhihên kewala
liyêr lir wong dipuncandhi

Ki Bayi amanthuk-manthuk
ngungun myat ing Jamal Jamil
kêraos ing mantunira
idine Sèh Amongragi
ya wis mundura lèrèna
kêsêl sarèhêna linggih

Sadaya gya nêmbah mundur
wus tata dènira linggih
samya nutug nyênyamikan
sêgêran myang wedang kopi
wus aring dènira raryan
Kyai Bayi Panurta ngling

Jamal Jamil sira yèn wus
aso nuli wiwit malih
kang liningan tur sandika
Sênu Surat wus winangsit
kurungan pinasang têngah
rurubing sinjang mawarni

Sarta lan kutug kumêlun
sajèn-sajèn amêpêki
Jayèngwèsthi Jayèngraga
nyandhak tarêbangirèki
angêlik bawa sauran
swara barung rum amanis

La ilaha ilalahu
Muhamad habibullahi
tinampan ing santri kathah
rame rêmpêg naurani
trêbange ajêg atata
nut irama langkung asri

Wus rambah imbalanipun
nulya wau Jamal Jamil
lumêbu jroning kurungan
ronggèng ro ngubêngi ngêlik
anglir suling tinêrusan
gumrining angraras ati

Patra wisa wangsalipun
parang jajaning pawèstri
adhuh lae anèng donya
susukêre tan pinikir
paja-paja ing wardaya
mênyan seta ya Ilahi

Angên-angênên satuhu
awasêna ing ngaurip
puspa lulus ing astana
sêkar adi ing wiyati
têlas sihing maring raga
kalintang rasaning ati

Ya hu Allah sarah madu
kalpuka ngling srênggara ris
witning sun lamlam tilara
ing raga manira iki
mangkana sasindhènira
kang myarsa sumyar tyasnèki

Kasmaran mring Surat Sênu
mangkana Ki Jamal Jamil
dangu dènnya nèng kurungan
ingungkaban ronggèng kalih
kurungan suwung kewala
tan ana Ki Jamal Jamil

Tan antara praptanipun
nunggang sima Jamal Jamil
anggro sru gogodha gidrah
-gidrah krah krura ngajrihi
gègèr kagyat myat ing sima
kadya gabah dènintêri

Lêng-ulêngan lir pinusus
jalwèstri pating jarêlih
gusis kabèh kang jagongan
lumajêng samya awingwrin
santri kang narêbang bubar
tinuduh sarwi lumaris

Slawatan sambi lumayu
Malarsih miwah parèstri
ambyuk lumêbu jro wisma
niba tangi rêbut dhingin
gugup saking jrih ing sima
kèh kajêngkang kajumpalik

Kèh singsal gendhonganipun
tuwa nom myang lare alit
kaidak-idak wong kathah
samya nangis ting jalêrit
sima nèng têngah kalangan
gulêt krah anggro gora ngrik

Lumumpat saut-sinaut
kèkèt sima agêng kalih
anggruwak têbak-tinêbak
milar anggro angajrihi
sadaya samya jrih mulat
Kyai Bayi jêlih-jêlih

Jamal Jamil lah wus-uwus
rucatên anggigilani
amêsakakên wong kathah
anak putu kèh bilai
raryalit kaidak-idak
wong nonton kèh kajumpalik

Nuli Jamal Jamil nuduh
angawe Sênu Suratin
ronggèng ro wus sinasmitan
samya maju marêpêki
kinêbyok kacu kumbaya
siji sowang angêbyoki

Sima tutul samya mundur
ngidul ngetan purugnèki
tan adangu nulya lunga
prapta wangsul egrang gêni
anglangkahi paregolan
sagantangan inggilipun

Sasaka rawa gêngipun
murub lir saka kabêsmi
kinarya prak nèng palataran
ting gêrajug angubêngi
kang slawatan nut nèng latar
myang sadaya kang ningali

Samya tungtum andêdulu
Jêng Kyai lan garwa siwi
miwah sakucumbunira
nèng pinggir kidul ningali
sadaya ngadêg kewala
samya suka aningali

Kang angegrang gêni murub
bêburon gêbangan sikil
dhêdhêgol ginol pagolan
bênthak binênthak agathik
latu lir wisma kabakar
kumêbul abra mratani

Nampêg wisma latunipun
kwèhning miyat ting jarêlih
e e priye kowe ika
sadaya tyase kuwatir
myat latuning payon ngambak
pandhapa gêdhongan masjid

Ki Bayi ngandika asru
wis wis amarasi ati
Sênu Surat nulya mara
udhête karya nyabêti
mati urube kang ègrang
kari wangwa egrang lari

Wus mêtu parane ngidul
Jamal Jamil tan kaèksi
kabèh wangsul ing pandhapa
akalangan tata linggih
akutug kumêlun ngambar
ronggèng singir ngalik-alik

Ngubêngi kurungan runtung
wangsalan andudud ati
kawis pita purwa kandha
pacing gunung myat ing wuri
aja pijêr bilulungan
tolèhên wêkasanèki

Singir sinauran barung
la ilaha ilalahi
Muhamadun kabibullah
angrantêg kêlangkung asri
tinampan Sênu gus Surat
swara rum raras mlasasih

Kawruh crita jêbug arum
baskara ngayomi ngardi
sarira surèng palagan
iribên suruping urip
paran padha mênyan pita
lakune kudu wirangi

Kang nèng jro kurungan wau
ngaruntêg kinèn ngungkabi
nulya kurungan binuka
sigra Jamal Jamil mijil
mabusana sarwa endah
sosotya nawa rêtnadi

Acalumpring kêlat-bau
gêlang kana anting-anting
kalpika kalung pamêkak
garudha jamang susumping
asondhèr kampuh cindhe bang
nyuriga nyêrapang katri

Sadaya kagèt andulu
panganggene Jamal Jamil
prabot katitik sadaya
kathah ingkang andarbèni
ana anitik cêrapang
ingkang nitik jamang sumping

Kang nitik cêlana kampuh
myang nitik badhong calumpring
kang nitik adêngongokan
sadaya pan ora pangling
kang dèn-angge Jamil Jamal
darbèke kang sugih-sugih

wontên satunggal wong dulu
pawèstri asru anangis
anake kang tinangisan
kidak-idak duk lumaris
rinubung ing sanakira
sasuwene durung eling

Ki Bayi ngungun amuwus
ya talah lare mlasasih
hèh bagus Ki Jamil Jamal
muga tulungên jêjampi
êndi kang nangis si bocah
prènèkna dèntêtambani

Nulya sinaoskên ngayun
pinaringkên Jamal Jamil
tinampan marang Ki Jamal
pinangku kang rare alit
kinurêpkên ing gêlaran
nulya nyandhak berang aglis

Rarywalit pinêdhang gêprus
sigra brak ludira mijil
sumêmbur nyiprat sumirat
biyunge ngêlumba anjrit
samya anjêlih kang mulat
biyunge sru nubruk bayi

Pinêdhang bêt salangipun
tigas pancing anggulinting
kagyat kang samya tumingal
salang surup tan mangêrti
samya alok nora trima
sanake samya jrit nangis

Ki Bayi muwus rawat luh
priye kuwe Jamal Jamil
ko uga dadi prakara
jalwèstri samya sru angling
kèh ngarani kêsurupan
kabotan atine miring

Jamal Jamil kadya gêtun
sarwi anglurubi mayit
Sênu Surat sinasmitan
wis kinumpulkên kang mati
bêbayi lan biyungira
Sênu Surat angubêngi

Sarta ngambil sêkar gêlung
saonce winêdhar nuli
sinawurakên kang pêjah
ripangine lir nangisi
jatingarang mangsa kapat
mulyane kusuma jati

Jati têmahan mulya wus
pulih anglir wingi uni
bêdhug têlu atangiya
sucèkna badanireki
banyu saraban tauran
mujiya Pangranirèki

Lah wis ayu ayu ayu
wong donya balyèng donyèki
kang mayit anulya obah
tan dangu sigra ngalilir
mangku anak sinusonan
bayine wus waras-wiris

Anulya cinènèng mundur
mring sanake dèntangisi
wus lêga bungah sadaya
katongton gunane Jamil
Jamal Jamil nulya emprak
wong papat Sênu Suratin

Amubêng kalanganipun
kêplok tangan Jamal Jamil
lagone sabên bismillah
hi amana bismillahi
bismillahi hi amana
manalilah sajak Kawis

Barung kêndhang trêbang angklung
magênturan sru swara tri
kêndhang bêm agak sibêkan
angklunge bêbanggèn ngênthir
trêbang kêmpyange timpalan
pong ping pong pêk tong ting tong gring

Pêp pêp bah bah bah gur bah gur
plung plêk plung plêk brang prung prung bring
kêtong ting nguk dhêng dhung dhung brang
bêm pêk bêm pên pung bêng pung bring
pyak pyak pyang plak blang pyak blang blang
klong klung thir thur klar klur thor thir

Jamal Jamil tandangipun
lir wong begal mrih pêpati
kalewang ligan dèn-anggar
kot buta angigit-igit
ambujêng sawiji sowang
kinalewang sru ngendhani

Sru muwêng saking sru luput
sut-sut lir kitiran muni
binuru binahak-bahak
nulya kaprawasa kalih
thêl tugêl bêt kalih pisan
gulu pagas tibèng siti

Rahnya balabar sumêmbur
waringutên Jamal Jamil
anulya pêdhang pinêdhang
samya pasahira kalih
sadhengah kang kêna gigal
suku bau tibèng siti

Sarêngan panyabêtipun
pancas gulunira kalih
sirah gêmbung tibèng lêmah
sirahe Sênu Suratin
anglik ro swara rum raras
kinanthi lagone aris

Ana tangis layu-layu
tangise wong wêdi mati
tangise alara-lara
maras atine yèn mati
gêdhongana kuncènana
yèn pêsthi tan wurung mati

Sinauran santri barung
alandhung swaranya lirih
lir ambarungi karuna
tarêbange ukur jawil
sirah ro ngesot lumampah
kadya kul kasatan ngalih

Lorah-lorah kosèr marus
lathinya nyakoti jarik
sirah ro atata wastra
gêmbung samya dènrurubi
ing lawon wus tan katingal
wangkene kang samya mati

Nulya sirah numpang gêmbung
akirap anggiting sari
oncène gêlung sumêbar
sumawur amêratani
ri pangilir waunèka
anutug satamatnèki

Sadaya kang andudulu
lir ngantuk sakêdhap arip
kumpuling gêmbung lan sirah
tan ana kang angudani
byar waspada wus waluya
Sênu Surat wuwuh manis

Lir winangun paèsipun
sangsaya ngimbuhi ati
enggar sadaya sukèng tyas
tan ana kang walang ati
puji-puji kang tumingal
mring Sênu bagus Suratin

Jamal Jamil Surat Sênu
dènnyemprak nuli alinggih
wus angumpul anèng ngarsa
ginobyong trêbangirèki
sêsêg gumêr magênturan
anduduk kêndhang anitir

Sigêgên ing kêndhang kadung
ngandhêlong irama aris
praptèng gongan sinalahan
nulya suwuk tan asari
Ki Bayi alon ngandika
padha rèrèna kang aring

Anyampyêng babakanipun
iba kêsêle wong muni
umatur putra kalihnya
tan ngraos sayah sakêdhik
iba dangune babakan
swara malah saya wêning

Jèngraga ngumumkên wuwus
mara priye santri-santri
yèn beda kalawan ingwang
matur para lurah santri
alêrês atur paduka
malah kirang dangu malih

Pan limrah sêdayanipun
tan rêkasa dènnya singir
ènthèng sakeca kewala
duka dalêm ingkang mawi
Jêng Kyai manthuk ris nabda
wis idhêp iku kang mawi

Iya si Jamal Jamilun
idine Sèh Amongragi
sasmita marang sadaya
samyandhêku matur aris
inggih sèstu kasinggihan
mantu dalêm ingkang mawi

Ki Bayi malih amuwus
marang sira Jamal Jamil
iku sajèn sadayanya
sira kang aduwe wajib
Jamal Jamil aturira
kalangkung nuwun kapundhi

Sih Jêng Kyai pan kasuhun
Jamal muwus mring Nuripin
adhi Nuripin punika
sajèn-sajèn sadayèki
andika bage kang wrata
arta miwah jarit-jarit

Kang sami pangêdumipun
aywa na kang kaot sami
puniku ingkang pitêdhan
barêkahe Jêng Kiyai
dhi Nuripin lan pun kakang
Luci angêduma sami

Luci Nuripin abikut
angêdum arta lan jarit
myang panganan pinarutah
warata sadayanèki
tindhihira rolas reyal
wus pinanggih etangnèki

Pan pinara tigang atus
kaduman nyadasa dhuwit
sinjang ciyut ingkang wiyar
tinapsir rêginirèki
wontên ngalihi nyêkawan
ngênêmi myang nyêdasani

Kèhing sinjang sèkêt sasur
cacah ripênêd lan gêmbring
pan wus rampung pandumira
tan wontên kaot sakêdhik
Ki Bayi alon ngandika
busuk têmên Jamal Jamil

Pinalaur dèndum-êdum
nora dènambil pribadi
Jamal Jamil aturira
dene kados tiyang pundi
kawula botên bêbarang
kewala namung ngladosi

Tan rumaos pênêd ulun
darmi kawula nglampahi
idinipun putra tuwan
ingkang kawula tuhoni
Ki Bayi aris ngandika
iya talah Jamal Jamil

Ngling malih mring putranipun
hèh Jayèngraga apa wis
sêdhênge padha madhangan
mèh thithik wus têngah wêngi
kang putra matur sêndika
angling mring Luci Nuripin

Takona si bapa yèn wus
olèhe ngrakit kêndhuri
Luci Nuripin gya mentar
Kêrtiraga dèndhawuhi
nulya angatag sinoman
nyarik dhadharan nèng ngarsi

Panganan sadaya dinum
barêkatanira sami
sinarang ing tapak dara
linorod ing panjang piring
sawusnya mundur sadaya
nulya kêndhuri mangarsi

Lêladèn pêngajêngipun
bêbucu nèng panjang giri
rampadan piring lancaran
saosanira Ki Bayi
putra kalih sarampadan
para ri samya ngalihi

Nulya bêng kêndhuri pungkur
binayang tinata ngarsi
rolas ambêng wrat gotong-pat
kêndhuri jinèjèr tharik
ingkang moloni nyêdasa
ngrolasi ngênêmbêlasi

Ngrongpuluhi nêlung-puluh
sa-ambêng santri lit-alit
pinire dènnya kêpungan
sabêne sok ngrêrusuhi
Ki Luci sigra angatag
marang santri bocah cilik

Padha mangana rumuhun
sakêndhuri wus mêpêki
jangan pindhang bècèk ana
tan beda kêndhuri sami
takire jangan gênêpan
warata kabèh ngijèni

Aja nganggo wisuh-wisuh
gonên ngombe bae yèn wis
sumaur pra santri bocah
ngriku dèrèng sami wiwit
Luci nêntak sarwi ngatak
kêmyayi-pyayi si Juprit

Wis ta nocora dèn-gupuh
aja ngêntèni priyayi
ijih tangèh olèh dhahar
nulya santri alit-alit
tan kanti wisuh gya mangan
kokoh bècèk anèng takir

Lah ya mêngkono sing runtut
kurang lawuh ngong imbuhi
mung aja na rêrêbutan
ya ya yèn rusuh sirèki
dakcêmplungkên ing bêlumbang
rasakna ko ngong-sothoni

Santri alit mangan nutuk
sawiji takire goling
kasenggol kokohe utah
amimisuh sarwi nangis
lon-ingilon sami bocah
cawuk-cinawuk samyanjrit

Dadya têtukaran umyung
mawut sêkul ulam ragi
gêdrah udrêg kêkapyukan
siratan jangan nèng takir
Ki Luci mingkar akêbat
karêpmu kono pribadi

Ki Bayi suka gumuyu
wus adate santri cilik
sabên mangan rêrêbutan
satêmêne mundhak asri
aku dèk cilik kèlingan
ya mêngkono nora pai

Sapuluh wong urip iku
lumintu tiru kang uwis
aku biyèn kala bocah
mêngko iki kaya kaki
wus mêngkono tan kêna ra
amênggilingan wong urip

Sabanjure tan kadyèku
mara yêktènana sami
yèn wong asih maring anak
utawa lyaning raryalit
dinulur warêdèn anak
kèh kêdhik tamtu basuki

Yèn ana wong larang tuwuh
iku labêting nora sih
maring anak myang lare lyan
utawa nora nganaki
sihe maring bocah padha
lan pawong mitranirèki

Tan gumantung nrusing kalbu
awèta dènnya mlas-asih
ewa-sêmono ya ana
mitra kang ngluwihi siwi
kèh-kèhe kawulaning Hyang
nanging arang wong kadyèki

Nadyan ana-a puniku
pêpancène kurang siwi
beda lan kang gêng trêsnanya
mring anak sêmpulur bêcik
mulane aywa candhala
bangêt-bangêt marang siwi

Sadaya samya tumungkul
Kulawirya matur aris
inggih lêrês kang timbalan
kawula matur mênawi
wontên kang kêrêng mring anak
pinêthès supaya bêcik

Sinabêt pinrih miturut
krêng punika kadospundi
punapa tan trêsnèng anak
kale wajib mêthès siwi
utawi rare kang dhugal
purun tan wontên dènjrihi

Ki Bayi alon amuwus
basa kêrêng iku nanging
ana kêrêng nora trêsna
mring siwi kêrênge gêthing
dèn akêrênge wong trêsna
kur sasat mêdèni siwi

Batine masih angugung
sawadine dèn-turuti
mangkono wong trêsnèng anak
tansah tyas mung wêlasasih
pan iku lanang wadona
tan prabeda anglabêti

Ki Bayi malih amuwus
apa wis kang nglêladèni
yèn ana kang durung ana
umatur Luci Nuripin
pan inggih sampun sadaya
yèn wis payo padha wanting

Samya matur sandika wus
samya têturuh awijik
kang kokobok ngumbah tangan
adan lêkas samya bukti
jangan pindhang padhamara
bècèk lan êtim kêbiri

Myang ulam kang wutuh-wutuh
bêsêngèk bêkakak pitik
opor lan bêtutu banyak
sakèhe ulam mêpêki
pêksi ulam loh lan kewan
ingolah mawarni-warni

Kang samya nadhah anutug
rame kêcaping abukti
pangrêmêking krupuk sora
wor krêpyêking srundèng gêbing
pêncok lan kêdhêle rambak
balung nèm terong gêlathik

Gumalêthuk ting kariyuk
barung serop ting karêcip
Ki Bayi alon ngandika
aywa na kêsusu bukti
kang tamban enak-enakan
manira lagyantuk bukti

Jare jaman kuna iku
yèn mangan enak nyênyambi
karo angidung srênggara
lagon arum-arum manis
enaking iwak winastan
êndi ingkang dènsêptani

Kabèh gêntèn padha ngidung
mangkono jare dhèk dhingin
iku apa nora cêgah
sènggane ngidung rêrêpi
samya amatur sêdaya
sumanggèng karsa Jêng Kyai

Ki Kulawirya umatur
ingkang punika mênawi
wadhaganipun kewala
pangraos kula prayogi
anggêr botên sêsajêngan
inggih sunat wênang mawi

Amrih rahabing majêmuk
lamun kagalih ing ngèlmi
inggih saèstu yèn cêgah
dalah rêrasan tan kenging
ewa punika binanda
ngundur angalangi ngèlmi

Angyêktosakên pitutur
Ki Bayi nauri aris
ya enak kaolmu Wirya
mung myat lêlahan sami
lah mara Gus Jayèngraga
ngidunga rum-arum manis

Padha gêntèna angidung
sapa kang bisa ngidungi
kang putra matur sandika
wusing nginum srêbat manis
amapan dènnira lênggah
nulya lêkas angrêrêpi

Angêlik rum-rum mintarum
kêcubung lara ngedani
ana barat sing lor wetan
mangulon paraning milir
silir-silir mambu ganda
gandaning wong anjêlanthir

Tumrape ulam kang mungguh
enake lêlawuh bukti
sing angolah sunbadheya
yèn iwaka iwak bancir
yèn woh-wohan jruk pacitan
yèn kêmbanga kêmbang gambir

Ki Bayi suka gumuyu
sadaya karênan myarsi
sêmbada swara rum raras
pra santri katêmbèn sami
nulya malih angandika
padha gêntèna mangrêpi

Jèngwèsthi angidung arum
tan pae lir Jayèngragi
mung kaot mastani ulam
mundhut sêptane pribadi
sing angolah sunbadheya
yèn iwak iwaka tagih

Yèn kêmbanga kêmbang mênur
yèn woh-wohan wohing manggis
nulya gantya ingkang paman
paman sadaya waradin
mastani sasêptanira
ana jambal miwah mrêsi

Kêlalèn lele lan talung
woh-wohan jambu jruk manis
salak dhuku lawan duryan
kêmbang kênanga mêlathi
argulo kalak cêpaka
Jêng Kyai gumujêng angling

Kari sirèku Pêngulu
mara ngidunga kang bêcik
Ki Pêngulu aturira
botên sagêd angrêrêpi
punapa kenging sadhengah
ya sapintêrmu pribadi

Nulya dhèhèm Ki Pêngulu
swarane ngêlokor sêdhil
anggêrok lir wêdhus dumba
lir kêndhang gêbêbêr muni
ting pakênêng gulunira
angêlik sinom pêngrawit

Anggalêrêg grawul-grawul
pêngidunge Basarodin
gêgêthingku cilik mula
wong sidhêkah jênang baning
sêthithik yèn kirim donga
mangan enak nora micis

Pindhangipun kêmplung-kêmplung
alêga rasaning ati
ulame sêmada kathah
undhang-undhang mung sêthithik
amung brêkate tan ana
pêngaji sigar akêdhik

Gêr ginuyu sadaya rum
Kulawirya gumuywa ngling
dingarèn swarane ala
kang Pangulu Basarodin
lir tarêbang tan sinêntak
anggêbêbêr sabab sêdhil

Kang myarsa sarêng gumuyu
Ki Bayi gumujêng angling
dhasar ala cilik mula
kanti tuwa nora salin
Jayèngraga angandika
bêbisik mring Jamal Jamil

Ki Jamal sandika manthuk
Jêng Kyai Bayi ngling malih
payo sasêlote mangan
sadaya kaecan bukti
Ki Pangulu dènnya nadhah
gumuyu kêkêl pribadi

Tinanya kang sandhing lungguh
wus uning pating guligik
Ki Bayi mèsêm tatanya
paran ingkang dèn-guyoni
dene tan kobêr amangan
guguyu mring Basarodin

Ki Pangulu Basar matur
punika gènkula bukti
sadhengah kang kula tadhah
botên kalong pulih malih
nulya samya tininggalan
kang cinuwil pulih malih

Ki Bayi myat suka muwus
priye kuwe Basarodin
gih duka dalêm punika
Kulawirya gumuywa ngling
coba opore sinêmpal
paran yêkti pulih malih

Kèh dêngongok samya dulu
mring Pangulu Basarodin
gya pukang opor sinêmpal
opor asru wak-wèk muni
kagyat Ki Pangulu Basar
sarwi angiling-ilingi

Dèn-ngêr-ingêr sarwi muwus
iki apane kang muni
dene wis matêng aenak
cocore pan wèk amuni
Ki Baywa nging bok cinoba
opor gadhonên kang ênting

Ngrêmbagi sêdayanipun
gya Pangulu Basarodin
opor ginadho wus têlas
kari balunge balindhis
opor nèng jro wêtêngira
sangsaya sru wak wèk muni

Ki Pangulu gorèh bingung
swaraning bèbèk mêlingi
bênêr nèng jroning wêtêngan
mingak-minguk Basarodin
ginaguyu ing wong kathah
Pangulu gumuyu isin

Kulawirya majêng muwus
puniki Ki Basarodin
kula kurmat ingandika
kang tan mawi kêlak-kêlik
pindhang sakêda kang eca
Ki Pangulu ananggapi

Gya binuka tutupipun
akilêng pindhang kabiri
nulya pinêndhêt kang ulam
kumanug mabur lumaris
mancal kêthune Ki Basar
sinampe tangan tan kenging

Dadya pèncèng kêthunipun
dadya pangguywan Ki Rodin
Ki Bayi suka ngandika
wis padha baginên aglis
kêndhuri gya cinarikan
ulam bêkakak binagi

Sadaya kang wutuh-wutuh
kang ngijèni angalihi
molu mapati nyadasa
sadaya sampun waradin
sinarang ing tapak dara
Ki Pangulu Basarodin

Ngijèni bêkakak wêdhus
pandumane Basarodin
ikêt kinarya saptangan
buntêl brêkat ambêthithil
kacupe wus siningsêtan
kumeyok brêkate muni

Ki Pangulu bêkah-bêkuh
biyang priye kiye iki
Kyai dospundi punika
sadaya ulame muni
bêkakak êmbak-êmbèkan
wak-wèk keyok bèbèk pitik

Gumuruh samya gumuyu
Ki Bayi gumuyu angling
lo êmbuh tan surup ingwang
manawa gus Jamal Jamil
iku marèkna mêningan
mêsakake Basarodin

Sawusnya Jêng Kyai muwus
nulya cêp tan ana muni
Pangulu sakala bingar
wus tata brêkat miranti
gya winêdalan pawohan
myang rokok wangèn lininting

Wus samya nginang audud
Ki Bayi ngandika aris
Jèngraga ing kene sapa
kang bisa paramakawi
apa ana kang wus nêlas
ing têmbang têmbunge kawi

Jayèngraga nêmbah matur
ingriki wontên satunggil
namung pun Kaki Lawatan
saliyanipun tan uning
ingkang asring kêdhatêngan
sutèng priyayi nêgari

Sami mêrdhatêng mariku
kawula lan kangmas sami
kêdhik-kêdhik pan winulang
ki Baywa ngling tanya aris
pundi lèh gêguru paman
Lawatan matur Matawis

Jêng Kyai Kêlipa Buyut
apan pujangga Matawis
kula duk anèm pruwita
manakawan mring Jêng Kyai
kabêgyan sinung sih wulang
Ki Bayi mèsêm lingnya ris

Pan mênggah sêkar puniku
sadaya pintên kèhnèki
Ki Lawatan aturira
kathahipun sêkar kawi
kang jêjêr mung kawanwêlas
wiwit sawêlas winilis

Lêbdajiwa wastanipun
nuntên kalihwêlas malih
wastane Sumawicitra
nulya tigawêlas nami
Sudiradraka kawêkas
Basanta limalas nênggih

Mênggalagita rannipun
anuntên nêmbêlas malih
namane sêkar Gurisa
wusing nêmbêlas anuli
pitulas kèhing aksara
nênggih sapada-lingsèki

Sikarini wastanipun
anuntên wolulas nênggih
nama sêkar Nagabanda
anuntên sangalas malih
ran Sardulawikridhita
nuntên kalihdasanèki

Sêkar Swandana rannipun
nuntên salikur winilis
Wisalya-arini rannya
nuntên kalihlikurnèki
Kilayunêdhêng wastanya
nuntên tigalikur nênggih

Wêgang Sulanjani nênggih
nuntên sêlawe prah malih
pan sêkar Gandakusuma
punika kang ugêr sami
nanging mawi gêhandhokan
Lêbdajiwa kancuhnèki

Brêmara-wilasita wus
de Kusumawicitrèki
kancuh Candrawilasita
lan Wisati kandhêh nênggih
Madurêtna jangkêpira
de Sudiradraka nênggih

Dhadhap kancuhipun
lan Alat-alat jangkêp tri
dene kang sêkar Basanta
mung kalih lan Puspanjali
kang sêkar Manggalagita
kancuh Sastramanggalèki

Lan Prana-alika uwus
kang sêkar Gurisa nênggih
kancuh Prawiralalita
dene sêkar Sikarini
akancuh Saprêtitala
kalawan Têpikawuri

Kawitana kalihipun
Maesabayangan tuwin
Bangsapatra jangkêpira
sêkar Nagabanda tuwin
mung kancuh Nagakusuma
dene ingkang sêkar malih

Sardulawikridhita mung
tan wontên gandhokanèki
dene kang sêkar Swandana
pan akancuh Sulanjari
lan Sasadara kawêkas
de sêkar Wisalyarini

Swaladara kancuhipun
sêkar Kilayunêdhêng ming
satunggil tanpa gandhokan
sêkar Wêgang Sulanjari
akancuh Kuswalalita
Astakusala jangkêp tri

Sêkar Gandakusumèku
mung Wohingrat kancuhnèki
punika ingkang kalampah
wontên lajêngipun malih
pitulikur Langênjiwa
nuntên sêkar Dhêndha nênggih

Tridasa-nêm lampahipun
Dhêndha-jiwa wastanèki
lampahipun sanga-sanga
ping pat sapada-lingsèki
wontên malih wolungdasa
Dhêndhapracandha ranèki

Gangsal-gangsal lampahipun
wontên sêkar Dhêndha malih
sangangdasa-nêm lampahnya
ngalihwêlas salingsèki
awasta Dhêndhabaswara
wontên sêkar Dhêndha malih

Satus-tigangdasa langkung
nênêm sapadalingsèki
lampahipun anyangalas
Dhêndha-prangwara namèki
wontên malih sêkar Dhêndha
satus-pitungdasa naming

Lampahipun ngalih-likur
Dhêndhapralêbda namèki
wontên malih sêkar Dhêndha
satus sangangdasa kalih
lampahipun nyalawe prah
Ulab-sisimparanèki

wontên malih kang ingetung
pangkating sêkar Salisir
kang lampah pitu namanya
pan Citramêngêng Salisir
kang lampah nênêm punika
sêkar Swanita Salisir

Kang lampah wolu rannipun
Patralalita Salisir
kang lampah samya wastanya
pan Têbukasol Salisir
kang lampah sadasa rannya
Têbusauyun Salisir

Gunggunging sêkar gêng nêngguh
kawandasa-sanga naming
kang tumraping Kawiswara
kang sêkar Pramana-wingit
èngêt kawula punika
wa mênawi wontên malih

Ki Bayi mèsêm amuwus
puniku paman dospundi
turene mawi wilangan
Ki Lawatan matur aris
inggih sèstu wiwicalan
kang lampah sawêlas nênggih

Mangkat sakawan gya pitu
jangkêp sawêlas winilis
ping sakawan praptèng pada
ingkang kalihwêlas nênggih
lampahipun tiga-tiga
Sumawicitra darbèni

Candrawilasita nênggih
papat-papat kaping katri
jangkêp kalih-wêlasira
Madurêtna lampahnèki
sami lan Wisatikandha
mangkat gangsal gya pitu wis

Kang tigawêlas ingetung
mangkat gangsal gya wolu wis
ping sêkawan têkèng pada
jangkêp sastra kang winilis
ingkang lampah kawanwêlas
angkat sêkawan ping kalih

Anuntên nêm jangkêpipun
ping pat praptèng padanèki
ingkang lampah gangsalwêlas
angkat wolu gya saptèki
ping pat jangkêp sapadanya
kang lampah nêmbêlas nênggih

Angkatipun wolu-wolu
ping pat jangkêp sapadèki
ingkang lampah pitu-wêlas
angkat nênêm kaping kalih
nulya gangsal jangkêpira
ping pat sapadanirèki

Sikarini ingkang laku
sami lan Têpikawuri
de kang sêkar Kawitana
lang Mesabayangan sami
angkat gangsal gya nênêmnya
ping pat jangkêp sapadèki

Bangsapatra lampahipun
lan Sapratitala sami
angkating ngajêng sakawan
nulya nêm gya pitu malih
pitulas sapadalingsa
ping pat jangkêp sapadèki

Kang lampah wolulas nêngguh
angkat gangsal gya nêm nuli
pitu jangkêp salingsanya
ping pat sapadanirèki
ingkang sêkar Nagabanda
lan Nagakusuma sami

Kang lampah sangalas gupuh
angkat nênêm kaping kalih
gya pitu jangkêp salingsa
ping pat sapadanirèki
ingkang lampah kalihdasa
Sasadra-kawêkas malih

Swandana sasaminipun
angkat pitu kaping kalih
nulya nêm jangkêping etang
ping pat sapadanirèki
Sulanjari lampahira
wolu gya nênêm ping kalih

Ping pat jangkêp sapadèku
sakalih-dasanirèki
mung kaot angkat kewala
nuntên lajêngipun malih
ingkang lampah salikurnya
angkat pitu-pitu ping tri

Ping pat jangkêp padanipun
lampah kalihlikur nênggih
angkatipun gangsal nulya
nêm ping kalih gangsal malih
ping pat jangkêp sapadanya
kang lampah trilikur nênggih

Angkatipun gangsal ngayun
nulya nênêm kaping katri
kaping pat jangkêp sapada
kang lampah salawe prah nênggih
angkat nênêm ping sakawan
jangkêp ping pat sêpadèki

Ingkang sêkar pitulikur
angkat nênêm kaping kalih
nuntên wolu nulya sapta
ping pat jangkêp sapadèki
Ki Bayi alon ngandika
lah paman punapa taksih

Inggih liyane puniku
Ki Lawatan matur aris
wulange Jêng Kyai kuna
Kêlipa Buyut Matawis
pangkating sêkar têngahan
Gapuh kapisan kang dhingin

Angkating sastra ing ngayun
wolu dhawah wulu mêlik
gya wolu dhawah tarungan
gya pitu nglêgêna nuli
sadaya dhawah nglêgêna
sadasa nglêgêna malih

Gya wolu nglêgêna sampun
jangkêp sapadanirèki
wontên malih kang winastan
sêkar Gambuh kaping kalih
Gambuh ping kalih winastan
pan sêkar Kênya ping kalih

Angkat rolas dhawah suku
gya wolu dhawah wulu mlik
gya rolas dhawah sukunya
wolu dhawah suku malih
gya wolu dhawah nglêgêna
wolu malih wolu mêlik

Nulya sanga dhawah suku
gya wolu dhawah wulu mlik
anulya wolu nglêgêna
gya rolas nglêgêna nênggih
padalingsane sadaya
jangkêp sapadanirèki

Dene Gambuh kaping têlu
angkate wolu wulu mlik
gya wolu dhawah tarungan
gya pitu nglêgêna nênggih
nulya pat dhawah sukunya
gya nêm dhawah wulu mêlik

Gya nêm dhawah taling-tarung
nulya wolu nglêgêna wis
apan mung nêm pada lingsa
jangkêp sapadanirèki
kang sêkar Gambuh kaping pat
angkate ngajêng winilis

Pitu dhawah suku mêndud
gya sêdasa suku malih
gya rolas dhawah wulunya
wolu dhawah suku malih
gya wolu dhawah tarungan
jangkêp gangsal sapadèki

Gambuh kaping lima nêngguh
pan dadi Kêdhiri malih
lampah angkatipun rolas
dhawah suku mêndud nênggih
nulya nêm dhawah nglêgêna
gya wolu dhawah wulu mlik

Nulya wolu dhawah suku
wolu malih wulu mêlik
gya wolu dhawah sukunya
gya wolu tarungan nênggih
namung pitung pada lingsa
jangkêp sapadanirèki

Lah malih kang sêkar Gambuh
kaping nêm winastan nênggih
sêkar Pamiwaltung rannya
angkat wolu wulu mêlik
gya wolu dhawah talingan
gya wolu tarungan nênggih

Sanga dhawah wulu sampun
mung kawan padalingsèki
pan jangkêp sapadanira
Gambuh kaping pitu nênggih
angkating sastra ingetang
wolu dhawah suku nênggih

Nulya pitu dhawah suku
gya kalihwêlas wulu mlik
gya wolu dhawah sukunya
lan wolu tarungan nênggih
namung gangsal pada-lingsa
jangkêp sapadanirèki

Ingkang sêkar Jurudêmung
lampahing sastra pangarsi
pan wolu dhawah nglêgêna
lan wolu pan suku nênggih
gya wolu dhawah sukunya
lan wolu nglêgêna nuli

Nulya wolu dhawah suku
gya wolu nglêgêna malih
lan wolu dhawah sukunya
jangkêp sapadanirèki
lan malih kang sêkar Lambang
angkating ngarsa pan sami

Wolu-wolu kaping wolu
sami nglêgênanirèki
dene sêkar Kuswaraga
angkat wolu tarung nênggih
lan wolu dhawah nglêgêna
nulya wolu wulu mêlik

Anulya nêm dhawah suku
gya wolu nglêgêna nuli
gya wolu dhawah wulunya
nulya wolu wulu malih
gya wolu dhawah nglêgêna
wolu dhawah suku nênggih

Wolung pada-lingsanipun
jangkêp sapadanirèki
wontên malih kang ingetang
apan sêkar Kuswarini
rolas dhawah suku nulya
nêm dhawah nglêgêna nênggih

Nulya wolu dhawah suku
gya wolu nglêgêna malih
gya wolu dhawah wulunya
wolu dhawah suku malih
gya wolu dhawah talingan
jangkêp sapadanirèki

Pitung pada-lingsa sampun
kang Kuswa-wirangrong nênggih
angkating sastra ingetang
angkat wolu wulu mêlik
gya wolu taling-tarungan
nulya nêm nglêgêna nênggih

Gya sêkawan dhawah suku
gya nêm dhawah wulu mêlik
lan pitu dhawah nglêgêna
myang wolu nglêgêna malih
wus jangkêp sapadanira
mung pitung pada-lingsèki

wontên malih ingkang ngetung
sêkar Kuswa-rangsang nênggih
wit rolas dhawah sukunya
gya nêm dhawah suku malih
anulya nênêm nglêgêna
wolu dhawah suku malih

Gya wolu nglêgêna nêngguh
wolu dhawah wulu mêlik
gya pitu dhawah wulunya
wolu dhawah suku nênggih
namung wolung pada-lingsa
jangkêp sapadanirèki

wontên malih ingkang ngetung
kang sêkar Maesa-langit
angkating sastra pangarsa
kalihwêlas dhawah taling
gya pitu dhawah sukunya
nulya wolu wulu mêlik

Wolu malih taling tarung
wolu taling-tarung malih
namung gangsal pada-lingsa
jangkêp sapadanirèki
de kang sêkar Palugangsa
angkating ngarsa winilis

Wolu dhawah taling-tarung
nulya nêm nglêgêna nênggih
gya wolu dhawah talingan
rolas dhawah taling malih
gya sanga dhawah sukunya
nulya wolu wulu mêlik

Nulya wolu dhawah wulu
mung pitung pada-lingsèki
wus jangkêp sapadanira
de sêkar Palugon nênggih
angkating sastra pangarsa
wolu dhawah wulu mêlik

Wolu malih taling-tarung
wolu taling-tarung malih
lan wolu dhawah nglêgêna
wolu dhawah suku nênggih
wolu dhawah wulu nulya
wolu malih dhawah taling

Wolu malih taling-tarung
mung wolung pada lingsèki
wus jangkêp sapadanira
de sêkar Mêgatruh nênggih
pan angkat rolas sukunya
nulya wolu wulu mêlik

Wolu malih dhawah suku
wolu malih wulu mêlik
lan wolu taling-tarungan
mung gangsal pada-lingsèki
wus jangkêp sapadanira
sêkar Maskumambang nênggih

Angkat rolas dhawah wulu
nulya nêm nglêgêna nuli
gya wolu dhawah wulunya
lan wolu nglêgêna malih
namung kawan pada-lingsa
jangkêp sapadanirèki

Dene ingkang sêkar Pocung
angkat rolas suku nênggih
nulya nêm dhawah nglêgêna
gya wolu dhawah wulu mlik
gya rolas dhawah nglêgêna
pat pada-lingsa jangkêpi

Kang sêkar Bêlabak nêngguh
angkat papat-papat ping tri
gya tiga dhawah talingan
mung tri pada-lingsa sami
wus jangkêp sapadanira
têlas sêkar têngahan nis

Kathahipun sangalikur
sêkar têngahan puniki
kang sêkar kidung macapat
kawit sêkar Dhandhanggêndhis
sadasa dhawah wulunya
sadasa nglêgêna nênggih

Wolu dhawah talingipun
nulya pitu suku nênggih
gya sanga dhawah wulunya
lan pitu nglêgêna nuli
apan nêm dhawah sukunya
gya wolu nglêgêna malih

Nulya rolas dhawah wulu
gya pitu nglêgêna nênggih
pan sadasa pada-lingsa
jangkêp sapadanirèki
kang sêkar Asmaradana
angkat wolu wulu mêlik

Gya wolu nglêgêna nêngguh
wolu dhawah mure taling
anulya wolu nglêgêna
myang pitu nglêgêna malih
gya wolu dhawah sukunya
myang wolu nglêgêna malih

Mung pitung pada-lingsèku
jangkêp sapada-lingsèki
kang sêkar Pangkur ingetang
pan wolu nglêgêna nuli
sawêlas dhawah wulunya
wolu dhawah suku nênggih

Gya pitu nglêgêna nêngguh
nulya rolas sukunèki
anulya wolu nglêgêna
wolu malih wulu mêlik
namung pitung pada-lingsa
jangkêp sapadanirèki

Kang sêkar Sinom ingetung
wit wolu nglêgêna nênggih
gya wolu dhawah wulunya
lan wolu nglêgêna nuli
gya wolu dhawah wulunya
nulya pitu wulu mêlik

Nulya wolu dhawah suku
lan pitu nglêgêna nênggih
gya wolu dhawah wulunya
gya rolas nglêgêna nênggih
namung sangang pada-lingsa
jangkêp sapadanirèki

Kang sêkar Durma ingetung
wit rolas nglêgêna nuli
gya pitu dhawah wulunya
nulya nêm nglêgêna nuli
gya pitu dhawah nglêgêna
wolu dhawah wulu mêlik

Gya gangsal nglêgêna nêngguh
gya pitu dhawah mulu mlik
pitung pada-lingsanira
jangkêp sapadanirèki
kang sêkar Mijil ingetang
wit sêdasa wulu mêlik

Nulya nênêm taling-tarung
gya sêdasa dhawah taling
sadasa dhawah wulunya
anulya nêm wulu malih
nulya nêm dhawah sukunya
amung nêm pada-lingsèki

Wus jangkêp sapadanipun
dene kang sêkar Kinanthi
wit wolu dhawah sukunya
nulya wolu wulu mêlik
gya wolu dhawah nglêgêna
wolu malih wulu mêlik

Gya wolu nglêgêna gupuh
wolu dhawah wulu mêlik
wolung pada-lingsanira
jangkêp sapadanirèki
inggih punika lampahnya
sêkar-sêkar sadayèki

Têlas kang macapat kidung
namung pitu kathahnèki
gunggunge sadayanira
Dhêndha kawi myang Salisir
têngahan kidung macapat
wolungdasa-gangsal nênggih

Ki Bayi suka ing kalbu
myarsa ing kidung kêkawin
nahwune kang sastra Jawa
têmbung lan têmbang ginati
Ki Bayi Panurta suka
mèsêm angandika aris

Si paman Prênjana luhung
nyata yèn wus alim Jawi
suwawi paman Lawatan
dika nêmbang Sulanjari
Ki Lawatan tur sandika
ngalêsêd ngewahi linggih

Dhèhèm watuk sêmu-sêmu
mapanakên swaranèki
mèsêm mathêt atrapsila
tangane sidunwèng wêntis
dumancunging dhêsthar tinrap
nulya nêmbang Sulanjari

Ulone landhung amuluh
rêmêk gêng mêmbat rum manis
gèdhèg lenggok gulunira
mayog-mayog lambungnèki
dariji gênah wilangan
angkat wolu nêm ping kalih

Sri Karna kasrêg inirup
sinêp linêpasan nênggih
warastra pinarêk dira
ngadêg mamuling anuli
ngawe ri laruting bala
lara rêbah ngajêngnèki

Bima ngêbak lêpas amuk
tiningalanira nênggih
mabat gajah rata bêntar
trênyuh sing inarung nuli
tinêmbungira ring gada
kasulayah jangkêpnèki

Ki Bayi suka gumuyu
nora jamak paman iki
swara sêdhêngan kêpenak
wong wis tau nèng nêgari
kaprigêlane abeda
têmbang-têmbunge amathis

Mandahne nom-nomanipun
tuwa-tuwa maksih dhandhing
dhuh paman sapisan êngkas
kula kasupèn sakêdhik
sêkar Sasadra-kawêkas
sami kalih-dasanèki

Kadipundi kaotipun
Sasadra lan Sulanjari
Ki Lawatan nulya nêmbang
swara wilête ginambi
mèh raina sêmu bang Hyang
Haruna kadi netraning

Angga rapuh lajêngipun
gya sabdani kokila ring
kanigara lajêngira
gya sakêtêrni kidung ning
akung lwir wuwusing nulya
wini panca papêtêking

Ayam wana lajêngipun
ring pagakan lajêng malih
gya mrak anguhuh brêmara
angrêbasa kusuma ring
para haswana rum purna
jangkêp sapadanirèki

Mèsêm Ki Bayi amuwus
enak Sasadaranèki
jaman mangkono lir paman
Lawatan wong nêmbang Kawi
aja kaya Widiguna
mung Gurisa pintêrnèki

Padha mareneya cêblung
pra dhalang kang pramèng ringgit
sira padha gugurua
mring paman Lawatan bêcik
Crêmasana Widiguna
Widilêksana Thrur Krucil

Dhalang pan gupuh mangayun
cêlaking Lawatan nênggih
Ki Bayi tanya hèh Guna
sirèku dhalang Matawis
êndi asalmu padesan
Widiguna matur aris

Matawis dhusun ing Bantul
nênggih Bantul Bantul Kawis
sirèku apa ta dhasar
nak putuning dhalang ringgit
umatur Ki Widiguna
won-awon inggih naluri

Pan kêbanton marasêpuh
sami dhalang purwa saking
wiji ing Jodhog Lipura
marasêpuh kula nguni
turuning dhalang Dalêman
Ki Lêbdapura kang nami

Yèn mangkono sira iku
tabon pêdhalangan yêkti
kandêl dalilmu Kabudan
apa kabèh padha luri
kajaba si Crêmasana
asli wong Wanamartèki

Ki Widilêksana matur
kawula saking Bahrawi
yêktosipun asli Pajang
pun bapa nama Ki Rêdi
-tata turun Citralata
dhalang bagor dalêm nguni

Tinanya Ki Thur umatur
kawula saking Kadhiri
yêktose asli Blambangan
mila turun dhalang krucil
anama Êthur kewala
katêlah dalasan mami

Sadaya sami umatur
sami asli saking têbih
rèhning tiyang nistha dama
pados têdhaning nak rabi
sapikantuking pajiwa
têmah katrêm anèng ngriki

Kêraos sami pikantuk
saking gêng bêrkah Jêng Kyai
dhangan ing sakedah-kedah
sami kaangsalan bukti
nêng Wanamarta tyas cipta
kandhêm kèrêm anèng ngriki

Ki Bayi ngling iya sokur
sira kaolèhan budi
puku paman Lawatan
prayogi kawulang Kawin
kang dhalang gêdhog nèh wulang
Mênggalang Ditawatangi

Lah paman wawi tinêmbung
Mênggalangipun dospundi
Ki Lawatan aturira
Mênggalang punika Mijil
inggih makatên ungêlnya
nulya Ki Lawatan wiwit

Swara rum mijil Sang Prabu
saking jro puri anênggih
lampahira alon nulya
ginarêbêg lajêngnèki
ing dyah abayak kèh endah
wanodya lir widadari

Sang Prabu ya lajêngipun
pêkik lir Asmara nuli
nuntên jangkêp sapadanya
Ki Bayi ngandika aris
wawi paman Ditawatang
Ki Lawatan amiwiti

Anggalêndêm swaranya rum
Hyang Candra purnama murti
pinangka Dipa anulya
ning wêngi lajêngirèki
lintang araras kumênyar
jaladara dipaning sih

Katrangan padyating nêngguh
kilat thathit ajêngnèki
anarnatèng limut nulya
riris andulur lan nênggih
lan imur rum ning mulat gya
surat-sari jangkêpnèki

Ki Bayi mèsêm lingnya rum
mara lah tirunên iki
iku gon-anggoning dhalang
wajib guguru kang bêcik
dhalang mono sing pralêbda
dadi manira lèh bathi

Padha pakolèhirèku
wajib prêlu amrih bêcik
mundhak kapintêranira
anggunggung kang anitèni
kuncara ing kana-kana
dhalang Wanamarta bêcik

Ingkang liningan tumungkul
nêmbah umatur nuwun sih
mangkana antaranira
Jêng Kyai ngandika malih
lah payo padha bubaran
arib siyang nambut-kardi

Tur sandika sadaya wus
kang jagongan mundur mulih
Jèngwèsthi lan para paman
bodhol sarèrèhanèki
Ki Bayi malêbèng wisma
lênggah tanya mring Malarsih

Lah êndi iki putramu
bagus pêngantèn Mongragi
matur putra Ni Turida
maksih sênêt nèng panêpin
wau kala wêktu dhahar
kawula ken nitik sêpi

Tan wontên sabawanipun
samya jrih ingkang ngaturi
pan sinaosan kewala
Ki Bayi ngandika aris
lah ya wis akamdullilah
payo mulih Ni Malarsih

Jêng Kyai anulya kondur
lan garwa Nikèn Malarsih
ingiring sarencangira
santri Luci anèng ngarsi
anggawa êtinge gêlas
gumarudug magêrsari

Tuwin Kiyai Pangulu
luk salam sumimpang margi
samya mulih sowang-sowang
yata kang kantun pandhapi
sira kimas Jayèngraga
lan paman Kulawiryèki

Jèngraga aris amuwus
wawi paman talu malih
awon nganggur piyambakan
Ki Kulawirya nauri
lah ya karo karêpira
manira têka umiring

Kang putra malih amuwus
paman mênawi marêngi
ngagêma têkês prayoga
kang paman gumuyu nuli
la ngagêm têkês cèplêsan
angling maring santri-santri

Padha lungguha kang têpung
wus ombèr papane linggih
bagor magêrsari mapan
miwah para santri-santri
kang nonton maksih akathah
kêdhik ingkang sami mulih

Sangsaya pakolèh dulu
Jayèngraga ngandika ris
punapa gêndhinge paman
suwawi bêksa lan mami
Kulawirya lon ngandika
Pêtung-wulung gya Ginonjing

Ki Jayèngraga amuwus
miwiti lêlagon singir
ngêling ngunkung tumlawungan
la ilaha illalahi
Mukamadun Rasullolah
nulya santri naurani

Gumêr rêmpêk swara barung
nganyut-anyut langkung asri
nulya ngadêg Sênu Surat
anyarimpi ronggèng kalih
Jayèngraga trêbangira
pinaringkên gus Arpani

Nulya jumênêng sang bagus
kalawan Kulawiryèki
ambêksa rangin Mataram
pra bagor kêplok mawanti
amiwir sondhèr araras
sèdhêt amacak rêspati

Acandhang asta ngêrajung
angikal ukêl titinggil
jariji gêtêr kêjêran
amanggêl tangjêg narisik
ahebat sarpa kadhangan
ambuncang kunca kumitir

Angridhong grudha nêladhung
amênthang mêthènthèngkadi
sawung sawangan tarungan
anyimpar mêrak kasimpir
angigêl parigêl manggal
lambung angula ngêlangi

Sinêmbadèng Surat Sênu
narimpi ringgit sarimbit
rumakêting kawilêtan
malulut umalat ing sih
anglèngèk mungsêr nèng ngarsa
sisirig ting-tingan ngênting

Amêthêt kêclap sumêmprung
mamprêng ngalêtêr ngidêri
sumrêpêt nindur tilapan
prêt-uprêtan prapta lari
sang priya anglir mardangga
sinambêr ing kèkèt kêsit

Lumarap angudêr nindur
tumèmplêk caplêk ngijèni
Ki Jayèngraga gus Surat
Sênu Ki Kulawiryèki
amênthang asta andhêngklang
nêngkah lambung lambang liring

Amungsêr pagolan pupu
mêmêtêk amathêt lathi
isthanira lir amothah
kathah ature kumanthil
sang priya ro lir kalana
ngalaga jayèng prang tandhing

Tinanggalèng garwanipun
manusul atawan tangis
sumamar ing tyas sih marma
eman manawa sor jurit
mangkana raras èsthanya
sindhèn anglik lir nangisi

Priyanya kadya tan kengguh
pêpagol malang ing wêntis
tan watos tètèsing tiwas
ngamêr-amêr ing garwa sih
sêlahing jangga ling-lingan
asangkut buburon liring

Kumalepat sênthot mundur
akalangan langên ngêlik
ronggèng ro pêncar asimpar
sindhèn saplak tan sarênti
tuwin kêcaping parikan
rêrekan wangsalan sami

Dhuh kusuma apisadu
cêlore dènwor lan liring
srênging karsa pasugata
lun-aluning saya dadi
karêpe dènladènana
sêmune kalangkung brangti

Siti rêngka gayung sumur
gêgêlang munggèng dariji
katula nora lèh tamba
lali uripe kinardi
bayantaka linggar sana
dening kênure undhagi

Srat pêpacak kang ginadhuh
sipating dhat nora mati
kewala ngalih panggènan
tirtamaya ya Ilahi
supana loro parannya
êningna tyas ywa nimpangi

Lalu mangsa margèng ciyut
panusuling magut jurit
kasèp rupak bantu brangta
barat sira ya Ilahi
pasewakan jro nayaka
pupusên driyanirèki

Mangun harja jayèng-ranu
kang tinut sabarang kardi
pantês baya angawula
nata-dewa wrêksa aking
kursi lawak sikil dênta
gurua paraning pati

Gagak bang salin pandulu
wana lit pinggir pasisir
tulung dudu kêtêbira
sarah madu bibis tasik
pan jarene wong awirya
lamun kondur ing swarga di

Nutug dènnya bêksa alus
gêndhingan niba ginonjing
acancut serong sarigak
asondhèr kawêng ubad ji
bubuntar li wangsulan
adhupak gagah tan wigih

Tangjêg cengkok cèkèh kukuh
sarêng tandangira kalih
para bagor ngadêg samya
kêploke gaprok mawanti
agobyog kang trêbang kêndhang
angklung sêngkrak umrês ngênthir

Pong pêk prong brung klur klur thir thur
cruk cruk crak krok kling bêng pung gring
tung plêk tung plêk pak blang pak blang
pyak pyak bêm pêp brung pêp brung bring
kêtèngtèng nguk pêp pêp bah bah
bah gur bah gur tong ting tong gring

Samya ngantêp sukanipun
barung dalah kang ningali
sarta kêndhange kinêmpyang
angklung wor kêplok gora tri
Crêmasana Widiguna
wong roro samya badhuti

Kang bêksa nutug sakayun
nêlas rekane pêngibing
ambapang mênthang andhêngklang
ukêl tapis angêngibing
ahebat garudha kagyat
ngaricik ngijig sisirig

Nyanguk nyangkluk pacak-gulu
èjègan klêk oklak-aklik
asta kipat gêtêr kadya
pêthiting sarpa kêpipit
ngêbyak gidrah runjah-runjah
angêdhindhang ngolang ngaling

Umaju bandhil anyurung
ngadêg ngindha-indha jêglig
anêrècèt kicat-kicat
cing-cag kêcingcag anjinjing
angglong lir tungkak kaborang
ilo-ilo aliliring

Anggiwar wêr muwêr kêsrug
srisig srêg sinrêg tan srênti
anjingklak nglênggak andhangak
langak-langak alilingik
atindak banyak-nyiluman
gêdrug lingak-linguk miling

Sisiring surungan ujung
ajêng-ajêngan ngajoni
langkung ramening abêksa
samya rahabira kalih
kêplok sênggak babanggenan
kang ningali suka ngênting

Sami katêmbèn andulu
dèrèng miyat kang kadyèki
tongtonan sasore mula
milane tan ana arip
akathah paraning suka
tuwin myat ing Jayèngragi

Abagus bêksane alus
sakathahe kang parèstri
pra pêrapat manca-lima
warandha lanjar dudungik
salong somahan acipta
samyajrak tan nêdya mulih

Dadia pangobèngipun
mawongan mring Jayèngragi
nora kudu binalanja
mung ginapeya bae wis
sadayèstri pan mangkana
sêngsêm maring Jayèngragi

Kang abêksa dangu anut
luwaran dènnira ngibing
tarêbang gobyog sêsêgan
anduduk kêndhang tinitir
sapratêloning irama
ngêndhêlong suwuking gêndhing

Samya lèrèn sadaya wus
tata dènnira alinggih
winantu sugatanira
pateyan myang wedang kopi
miwah nyamikan mawarna
prayoga lir sorenèki

Jèngraga aris amuwus
payo kono sanak santri
padha sêsambèn nyamikan
sakarine inganipis
sadaya matur sandika
samya nyamik ngaring-ngaring

Jèngraga malih amuwus
prayogi nutug saratri
yèn wus aring rèrènira
pra bagor ngibing agênti
têtomboke angrong uwang
lan sapa kang dhangan ngibing

Yèn wus ngibing kang alungguh
nuli wong jaba kang ngibing
padha atomboka nyuwang
mêngko pajar bae uwis
Widiguna ambadhuta
wong roro jênêngi ngibing

Mundhuta bokor dèn-gupuh
Ripin lan mundhuta dhuwit
rong reyal bolong dèn-enggal
Nuripin tan dangu prapti
wus katur bokor myang arta
dinèkèk têngah pandhapi

Kulawirya tombokipun
sreyal winor ing bokor wis
warata parentahira
jawi lêbêt wus miranti
berag sadaya kang nêdya
angibing mawi nomboki

Dènnya samya lèrèn nutug
Jayèngraga ngandika ris
yèn wis lah payo lêkasa
sapa kang miwiti ngibing
anjaluka gêgêndhingan
sasênêngira pribadi

Kang bawa gêndhing gya talu
gêndhing manut kang jaluki
rame mindhak rahabira
trêbang kêndhang angklung ngênthir
wor sru swaraning sauran
pangêliking ronggèng kalih

Mangkana sadangunipun
kang angibing gênti-gênti
tan winuwus solahira
yata kang anèng ing masjid
panêpèn Sèh Amongraga
ingkang girisakên ngèlmi

