malih ingkang winuwus
Pangeran Sukawati lagya duk
busanani kang abdi mantri pinilih
Dipati Pugêr tinuduh
utusan akarya pêndhok

pêndhok bunton mas sêpuh
anêlung reyal ing wawratipun
sabuk cindhe kang padha jalamprang abrit
pinaring reyal rongèwu
Dipati Pugêr turnya lon

yatra pundi puniku
Jêng Pangeran Sukawati muwus
picis saka Surabaya Sawunggaling
sira tômpa têlung èwu
dhingin ana ngarsaningong

Pugêr matur gumuyu
kula maksih rimat kalih èwu
reyal saking pun Dipasana ing Tubin
sawêg kalong tigang atus
kula damêl tumbas bêstrong

punika mawon cukup
tinumbaskên ing busananipun
abdi dalêm prikônca mantri pinilih
pangran mèsêm ngandika rum
sukur kalamun mangkono

nanging kakang dèn gupuh
Dipati Pugêr sigra anuduh
mring Samarang tumbas cindhe sangkêlat brit
pêndhok mas mring Pathi Kudus
sigra umêsat kang kinon

tan lami praptanipun
katur samêkta panganggenipun
wus katonton pelag panganggening abdi
sangkêlat sragêninipun
ananging kotang kemawon

wolung dasa cêcênthung
panumbake wolung dasa tlakup
pinilihe samya udhêng sutra kuning
wèh asri lamun dinulu
jêng pangeran ngandika lon

hèh kakang pra tumênggung
prajurite lamun ingsun dulu
maksih wor suh panganggone durung bêcik
balane siji tumênggung
dèn padha sanadyan bagor

kalamun gênêp satus
yêkti pelag mêdèni dinulu
nanging kakang sun dhingin ingkang ngalahi
picis kang rongèwu iku
apa gawene nèng kanthong

êdumên pra tumênggung
kanggo busanani balanipun
adipati matur gih punika pikir
gumêlar kang katon mungsuh
aywa nglingsêmi pun Dhaplok

sigra binage sampun
reyal rongèwu mring pra tumênggung
wus waradin tinumbaskên badhe lurik
ingkang samya warninipun
sabên tumênggung tan awor

kunêng gantya kawuwus
lampahira Hondhorêp Kumêndur
kèndêl Pathi myarsa Dêmak ana baris
kêkalih bupatinipun
ingkang sami tunggu êbrok

nama Pangran Tumênggung
Gadamêstaka sabalanipun
satunggile Suranata Adipati
Bupati Dêmak nèm sêpuh
tinimbalan Hogêndhêrop

dyan tumênggung tinantun
mapag yudane kalih tumênggung
bupatine Jêng Pangeran Sukawati
Martanagara sumaur
tuwan kula matur ewoh

kang dados èwêdipun
dene pangeranipun sok namur
tumut aprang momor wadyabala alit
amanganggê cara batur
puniku tuwan kang ewoh

kumêndur asru bêkus
bapak jirih tur agêng aluhur
angluwihi Pangeran Amangkubumi
Martanagara sumaur
nadyan gêdhe-gêdhe gombong

bêndarane dèn mungsuh
pan botên ilok tuwan kumêndur
Tuwan Hogêndhorêp asru briga-brigi
de ngaku bêndara mungsuh
wong iki mêngko dèn kêthok

gumêr kang pra tumênggung
Martanagara maksih umatur
kadipundi tuwan ugêr para gusti
dene tuwan dika niku
mung bandara akon-akon

guguk tuwan kumêndur
si bapak iki banjur nyêruduk
nora wirang wus dhaplok pêrangan wêdi
Citrasoma dipun gupuh
dika têr mulih Si Dhaplok

kalih Dyan Arya Kudus
bupati papat wus tandhingipun
kula ingkang mêmanuki anèng wuri
dika mangkat sesuk esuk
dèn sami aprang rêrêmpon

ing dalu tan winuwus
enjing budhal ingkang munggèng ngayun
Citrasoma Arya Kudus kang nisihi
drahgundêr ing wurinipun
sèkêt nanging êlêt adoh

Bupati Dêmak sampun
myarsa lamun mungsuhe arawuh
gya têngara Suranata Adipati
tuwin Pangeran Tumênggung
Gadamêstaka mirantos

wontên wong pitung atus
kang kapalan cacah kalih atus
ingkang dharat pan sampun campuh ing jurit
wong Japara nunjang purun
bala ing Dêmak atanggon

bêdhilira gumrudug
wong Dêmak kurang sanjatanipun
amung gagah kaconggah ngumbar kuwanin
wau pangeran tumênggung
tansah aprayitnèng kewoh

mungsuh wuri kèh rawuh
pra prajurit ing Kudus barubul
angêbyuki wong Dêmak karoban tandhing
dadya gêlarira kuwur
amundur-mundur sinêrot

nulya prapta drahgundur
kagyat wong Dêmak ingêdrèl purun
bubar larut sasaran tan môngga pulih
Suranata alon mundur
kanthi kang jaranan golong

lan Pangeran Tumênggung
Gadamêstaka lèrèh lumaku
sigra kumpul oncat saking ing nagari
wus kabrokan kithanipun
samya kèndêl nèng Gêgodhong

ngidul kêdhik jog timur
sigra nuduh caraka tur wêruh
mring Pangeran Adipati Sukawati
senapatining prang pupuh
pramuka jayèng palugon

duta umêsat sampun
prapta Jakawal laju umatur
lamun Dêmak mangke kancikan Kumpêni
pun tumênggung nyadhong dhawuh
wontên ing timur angantos

pangran duk tampi atur
nuduh bantu bupati têtêlu
Jayadirja Suryanagara Suwandi
Dyan Rôngga katiganipun
kanthi Dêmang Natasingron

Ngabèi Jayèngranu
lawan Dêmang Têgal Angun-angun
sarêng budhal kawan atus kang turanggi
dharat wontên pitung atus
lampah gancangan mangalor

ing marga tan winuwus
lampahing baris wus praptèng Timur
panggih lawan Suranata Adipati
tuwin Pangeran Tumênggung
Gadamêstaka tur wartos

paraning rèh kang patut
lampah paduka kinèn bêbantu
dêdê sanggan ing mangkê kumêndur prapti
nèng Dêmak sawadyanipun
para bantu muwus alon

milane kinèn bantu
nagari Dêmak ingkang rinêbut
dede pabên kumêndure anênggani
alah dawêg sami mundur
dede tandhing dede bobot

laju prasamya wangsul
praptèng Jakawal sigra umatur
langkung agêng ing Dêmak mangke kang baris
kumêndure ingkang rawuh
wontên ing Dêmak makuwon

pangeran ngandika rum
lah iya iku dudu mungsuhmu
balik sira kang padha angati-ati
bok muring-muring kumêndur
wadyane aprang lan ingong

nèng Lajêr akèh lampus
iya lamun nêdya malês ukum
Si Dipati Suranata aja mulih
sutaningsun Si Tumênggung
Gadamêstaka mangkono

kawuwusa kumêndur
sêdyanira lami dènnya tunggu
kitha Dêmak kasaru caraka prapti
Petor Samarang kang nuduh
pêrlu angaturi wêroh

yèn wontên idlèr rawuh
Jakup Mungsêl dinuta gurnadur
kanthi sêrat kumêndur sigra ngundhangi
bubarkên wadya sadarum
lampah dharat amangalor

ing marga tan winuwus
praptèng Samarang sira kumêndur
kang pustaka binuka sinuksmèng galih
mungêl idlèr ingkang rawuh
ambêkta sutane wadon

tinarimakkên kumêndur
lawan tinuduh ambangun rêmbug
aprakara Pangran Arya Mangkubumi
yèn maksih kêna dèn êlus
kabranange satriya nom

