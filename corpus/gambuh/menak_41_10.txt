malih ingkang winuwus
Sultan Kamidilngalam andangu
yayi Prabu Gulangge apa ya maksih
kutha bêk setan acarub
Prabu Gulangge turnya lon

inggih taksih pukulun
aming gatra putrane puniku
sami adi kithane sela cêndhani
nging tan wontên isinipun
apan asuwêng kemawon

mung Talsamat puniku
watêse wontên manungsanipun
nanging sami wus amor kalawan eblis
liya punika pukulun
nadyan manungsa wus amor

lan setan tingkahipun
lamun tuwan tindakana wastu
tanpa tuwas ayuda lawan dhêdhêmit
tan caruk pupuh-pinupuh
mung panêluhan kemawon

Sêrat Menak kajugag samantên, lajêng nyandhak Sêrat Lakat, sêrat sanès, nanging tunggil cariyos. Inggih punika taksih nyariyosakên lêlampahanipun Wong Agung Menak, wangsul dhatêng Mêkah, nyakabat Kangjêng Nabi Muhamad, ngantos dumugi sedanipun nalika pêrang kalihan raja ing Lakat._________Têtêdhakan saking babon kagunganipun Bandara Radèn Ayu Cakradipura.wijiling tyas jêng rasulollahi
datansah wirangrong
datan pêgat dongèng prakarane
ingkang paman Ambyah datan prapti
kesah saking Ngrabi
lêlana don pupuh

sumêlangnya ing galih jêng nabi
yèn kalunta dados
tan uninga sarengat saline
dadya kabumbang sira ing ngèlmi
ya ta kangjêng nabi
dêdonga èsmu luh

sigra malaekat Jabarail
sung salam sabda lon
sampun dados galih tuwan mangke
kados wontên pitulunging Widhi
sang anjayèng jurit
nênggih rawuhipun

nulya musna Mulkan Jabarail
jêng dutaning Manon
sampun lêga jêng nabi galihe
kawarnaa duta Amir prapti
sarwi bêkta tulis
Ngabas kang jinujug

wus tinampan nênggih punang tulis
sah titi dutèng wong
wus ingirid punang caraka ge
kangjêng nabi pinarak ing puri
lagya animbali
kang sakabat catur

kangjêng nabi dangu gunging dasih
agamanira wong
kang wus padha carêm ngibadahe
kang wus padha surasa sêjati
pra sakabat sami
wotsêkar sadarum

turnya kathah umat tuwan gusti
brêkah paduka wong
ya ta malih jêng nabi dêlinge
sèwu sukur yèn akèh mangrêti
pan carêming ngèlmi
angèl têdhasipun

kang sawênèh lêngêr tan wrin wèsthi
dadya kumêlajon
kang sawênèh tuna panggayuhe
mung gugoni ing laku sawiji
tan wruh ing rasa di
tokidira suwung

matur nuwun pra sakabat sami
jêng nabi lingnya lon
iku sira duwea pangangge
pêpatutên sagaduging jalmi
yèn tan milih-milih
dadya tuna luput

tur sandika pra sakabat sami
Sang Abas turnya lon
Amir Ambyah utusan wiyose
tur nawala kandhêg wontên jawi
gupuh dèn timbali
duta praptèng ngayun

wus tinampan mring Bu Bakar Sidik
surat kinèn maos
gya binuka nuwala têmbunge
puji amba dhumatêng Hyang Widhi
lawan ingkang puji
mring paduka rasul

wiyosipun amba tur udani
pun paman sumaos
mangke maksih nèng Kuspita anggèr
badhe lajêng manawinya bilih
angêgèt-êgèti
yèn ginalih mungsuh

bab pun paman lêlana wus lami
kèh samar punang wong
yèn wus wikan gusti sadèrènge
amba lajêng sowan gusti nabi
mèstuti ing galih
minta rèh rahayu

amba bêkta pitung dasa aji
tri lêksa gunging wong
amba nungkak kang duta lampahe
pan aminta sufangating nabi
kang surat wus titi
suka kangjêng rasul

Abubakar anungkêmi tulis
kabyatan ing batos
langkung onêng tambuh ing ciptane
Sayit Abas waspanya drês mijil
Ngumar Ngusman Ngali
ing driyakumêpyur

angandika kangjêng nabi murti
mring caraka alon
paman Ambyah lah paran wartane
karahayon tindake nèng margi
nulya awotsari
duta aturipun

paman tuwan lan sagung para ji
sami karahayon
nguni lêrêp Kuspita lampahe
kangjêng nabi angandika malih
sun mêthuk pribadi
paman rawuhipun

lah ta age mentara dèn aglis
mring paman sung anon
duta sampun mêsat sing ngarsane
kangjêng nabi angundhangi dasih
anulya miranti
sabala supênuh

nulya miyos pra sakabat ngiring
gumrah swaraning wong
pan samarga andharat lampahe
asung kurmat mring kang arsa prapti
ganti kang winarni
Menak Jayèngsatru

siyang dalu datansah lumaris
Risang Amir katong
tan kawarna ing marga lampahe
praptèng Madinah kang têpis wiring
punang duta prapti
umatur wotsantun

saniskara sadaya wus ngênting
Amir trusthèng batos
sakalangkung sêsugun ing tyase
pan ginêlak dènira lumaris
agyaa kapanggih
mring gusti jêng rasul

wus nuwela dènira lumaris
ya ta winiraos
kangjêng nabi wus kontap lampahe
gupuh Amir têdhak sing turanggi
nulya malajêngi
mring jêng gusti rasul

wusnya panggih rinangkul Sang Amir
kalih sihira wor
ingkang paman mungkul mustakane
astanira ngrangkul madya nabi
jêng rasul mawanti
angaras ingkang bun

suka suhud katrêsnanekèsthi
tan bênggang sakaron
manguswèng brônta wulangun sihe
lir wong layon mangke gêsang malih
lir baskara kingkin
gya katrajang mêndhung

sru marwata sotane kang galih
nir ingkang wirangrong
wus jumênêng kang paman nulya ge
gênti-gênti pra sakabat nuli
jawab asta sami
sêsugun ing kalbu

Abas rangkul-rinangkul mawanti
kang waspa drês miyos
Ngali dangu angrangkul padane
nêng wulangun tyas trênyuh wus pulih
lir mangsaning katri
katibanan jawuh

myang pra raja sadaya pan sami
jawab asta kang wong
apadene Ki Umarmayane
jawab asta mring jêng gusti nabi
myang sakabat sami
jawab asta sampun

nabi angling mring kang paman Amir
sabdanira alon
ingaturan rumiyin tindake
swawi paman lumampaha ngarsi
matur Bagendha Mir
maring kangjêng rasul

amba ajrih lumampaha dhingin
lêhêng dutèng Manon
tur kang mulyakakên umat kabèh
tan prayogi yèn amba dhingini
pun paman langkung jrih
dhumatêng pukulun

lêhêng gusti tindaka rumiyin
tur nabi kinaot
pan kinarya panutup nabyakèh
sinung Kuran ngracut kitab dhingin
wirayating nguni
paman Betaljêmur

ri sampune tumuli jêng nabi
tindakira alon
pan rumiyin lan pra sêkabate
Bagendha Mir umiring nèng wuri
pra sakabat sami
lumampah ing pungkur

tuwin sagung pra nata prajurit
supênuh punang wong
nulya prapta Madinah lampahe
duk samana jêng murtining bumi
gya pinarak nuli
lan Sang Jayèngsatru

pan supênuh sakabat kang nangkil
miwah para katong
Umarmaya tan têbih lênggahe
miwah wayahira Bagendha Mir
ingkang nama Sahid
nèng ngarsaning rasul

kangjêng nabi angandika malih
mring kang paman alon
sintên paman satriya wastane
kang nèng wingking matur Bagendha Mir
ingkang nama Sahid
pan wayah pukulun

kangjêng nabi angandika aris
mring kang paman alon
yèn marêngi ing paman wiyose
tuwan manuta agama mami
Sayidina Amir
sandika turipun

paman sampun sêdya inggih gusti
agama kinaot
pan salining kang sarengat kabèh
tuwan panutan kasihing Widhi
pun paman ngèstuti
sakarsa pukulun

pêjah gêsang gusti anglampahi
tan grantês ing batos
kangjêng rasul aris ngandikane
pan amulang sadat klimah kalih
pranataning ngèlmi
myang kang limang wêktu

Bagendha Mir Umarmaya tuwin
Sahid lan pra katong
amiturut nabi sapangrèhe
sigêg ingkang anggung olah ngèlmi
kocapa wong kapir
kang kalajêng kupur

durmanira kang anèng Madayin Raja
kèringan nungsa bumi
nama Prabu Irman
putrane Sri Nusirwan
amêpak pra ratu kapir
pan arsa ngrusak
dhatêng jêng nabi murti

wus samêkta sikêp kapraboning yuda
nêmbang têngara aglis
gong maguru gôngsa
lir ombaking samodra
wus budhal prajurit kapir
kang balakuswa
pan pirang-pirang kêthi

mangah-mangah lir saradula mamôngsa
sakathahe wong kapir
sami sura-sura
ngajap têmpuking yuda
ênêngna ingkang winarni
nagri Madinah
sira jêng nabi murti

datan pisah kalawan kang paman Ambyah
mulang patraping ngèlmi
myang tilawat Kuran
Amir sampun paekhat
wulanging putra wus kèsthi
Sang Amir Ambyah
lir madu dèn jantoni

mêmanise sarkara cipta sumiram
mimbuh sangsaya luwih
kasaru kang prapta
sakabat nama malat
tur wrin yèn na mêngsah prapti
nèng kikis kitha
gêgaman gung nglangkungi

pêngangênge Mêdayin Sang Prabu Irman
wus dungkap têpis wiring
kitha ing Madinah
sigra jêng nabi duta
parentah umagut jurit
saksana budhal
pabarisan wus prapti

tata aglar barise mukmin lan kopar
bandera warni-warni
layu myang kêkôndha
waos lir jatingarang
gêbyaring pêdhang lir thathit
ayun-ayunan
wong kapir gêgilani

Amir Ambyah umatur mring nabiyullah
lamun sêmbada gusti
pun paman kewala
ingkang mangsah ing rana
de kanthi kawula gusti
kônca Madinah
ngantêpana ing wuri

wus linilan Sang Amir mêsat sing ngarsa
sigra nitih turanggi
sawadya narajang
surak kapir lan Islam
sarêng pambrondonging bêdhil
pangamukira
Sang Amir tilar dasih

para nata kêdhik pan sarêng pamuknya
mêngsah kathah kang mati
singa katêrajang
wong kapir bubar-bubar
bubar sinabêt camêthi
kathah kang pêjah
gègèr barising kapir

rêbut urip lumayu asalang-tunjang
paprangan sampun gusis
Sang Irman lumajar
pra nata sami bubar
palajêngira anggêndring
Bagendha Ambyah
dènira wiwit ngusir

wiwit enjing baskara kongsi gumlewang
Amir Ambyah wus bali
sowan nabiyullah
jêng gusti pasrangkara
kadospundi ingkang jurit
Ambyah aturnya
sampun sirna wong kapir

sakarine kang pêjah arêbut paran
kados tan pulih malih
manahe wong kopar
jêng nabi lêga ing tyas
para sakabat tinari
matur sadaya
yogi kondur jêng nabi

gya binubarakên ingkang pabarisan
tan kawarna ing margi
rawuh ing Madinah
ganti ingkang kocapa
Sang Prabu Irman kang ngungsi
sêlaning arga
wus pêpak pra narpati

prajurit kang atêbih wus sami prapta
kang samya ngungsi urip
samya pirêmbagan
dènnyarsa ngantêp ing prang
kang dadya gêtuning ati
bala mawêndran
dèn amuk wong sawiji

kang sawênèh anduga yèn Abu Bakar
sawênèh ngucap Ngali
kang sawênèh Ngumar
ana kang ngucap Ngusman
wong kapir samya pradondi
dènira ngucap
sarwi akirig-kirig

kang sawênèh angucap ingsun tan duga
dene anggêgilani
luwange tan ana
prajurit kadya ika
kajaba Bagendha Amir
anulya ana
kuda krah nrajang baris

apuyêngan gègère prajurit kopar
samya lok Bagendha Mir
wong lumayu nrajang
sanggrahane Sri Irman
nuju nimbali pra aji
bubar sadaya
upacara kèh kèri

sapambêdhil pra nata dènnya lumajar
wontên raja satunggil
aran Bu Barindya
maksih nèng pasanggrahan
wus takyin gègèr ing jawi
saking jaran krah
Sang Irman dèn aturi

apadene kang para nata sadaya
apan wus sami prapti
wus têntrêm sadaya
sakèhing wadya kopar
kang duwe jaran ingusir
sampun kapanggya
anulya dèn suduki

kawarnaa wau ta sang iblis laknat
awarna pandhita di
prapta tanpa sangkan
kagyat para narendra
anulya têtanya aglis
sintên paduka
kang prapta ngarsa mami

gya sumaur nênggih kang mindha pandhita
ingsun pandhita kêsdik
wus angraga suksma
barang sun cipta dadya
aran ingsun Badalsatir
yêkti digdaya
istijrat yèn ngidèni

gya umatur sira Sang Narendra Irman
pajara kang sayêkti
kang ran Amir Ambyah
pêjah lan gêsangira
sumaur kang mindha warni
Sang Amir Ambyah
ing mangke wus ngêmasi

mati kobong ing nguni anèng paprangan
Uwar araning nagri
pirang-pirang raja
wêndran bala tumpêsan
kabubuh binadhog bêlis
setan Talsamat
iku sirnaning Amir

gya umatur sira Sang Narendra Irman
apa tuhu sang yogi
Amir Ambyah sirna
sumaur sang pandhita
tan ana pandhita kidib
pan dêmi Allah
darbea ujar kalih

lamun kaki sira tan ngandêl maring wang
sapa sira guroni
ingsun luwih mulya
tur sêkti widigdaya
mara sun rupa kêkalih
lah tingalana
mula pranyata sakti

ri saksana angêdalakên istijrat
sampun warna kêkalih
gawok kang tumingal
nulya rupa sadasa
saya ebat kang ningali
sasampunira
rupa satunggal malih

pan wis ngandêl sira kaki Raja Irman
umatur awotsari
inggih wus pracaya
amba dhatêng ing tuwan
kadospundi kônca sami
kang para nata
sadaya saur pêksi

inggih sampun sami angandêl sadaya
risang pandhita angling
pra prajurit Islam
ing nguni ingkang galak
lagya jinunjung ing iblis
saiki bakal
prapta janjine prangsing

sok si dhasar padha têgêla kewala
pêsthi yèn iku mati
wus nèng astaningwang
lawan kang ran Muhamad
titènana ujar mami
yèn sira mangsah
pêsthi pan mèlu jurit

kaki prabu awêdi marang ing sira
Raja Irman turnya ris
wong kang galak ing prang
punapa Abu Bakar
punapa kang aran Ngali
punapa Ngumar
punapa Ngusman nênggih

anauri sira sang warna pandhita
Ngusman Bu Bakar Ngali
ing mangke wus pêjah
jalma kang papat pisan
kang ngamuk ing sira nguni
mangke wus pêjah
atine gêdhe mênir

lan malihe mêmayangi ngarêp pêjah
nadyan pêrêd kang kulit
sun sabdakkên pêjah
sayêkti iya pêjah
yèn sira tan ngandêl mami
lah dèn tôndhaa
yèn sun sêbdakkên mati

nulya wontên prajurit kapir satunggal
sinaosakên ngarsi
angling sang pandhita
lah dêlêngên sang nata
saksana kang pindha warni
amandêng sigra
prajurit gya macicil

nulya dangu dènira akapidhara
ngandika sang awasi
lah mara mulyaa
saksana sampun mulya
ya ta sagung pra narpati
langkung jrihira
saparentah lumiring

sampun musna wau sang warna pandhita
enggar sagung para ji
gya sumêktèng yuda
budhal nêmbang têngara
lir pendah robing jaladri
sangsaya kathah
ingkang nusul ing gusti

sampun prapta têpis wiringing Madinah
kawarnaa jêng nabi
pinrak lan sêkabat
miwah kang para paman
kasarupêcalang prapti
atur uninga
yèn mêngsah gêng dhatêngi

anèng têpis wiringing kitha Madinah
kagyat jêng nabi murti
angling mring kang paman
paman mêngsah punika
punapa kang kawon nguni
matur Sang Ambyah
kados tan purun malih

sabab sampun sami gêmpal manahira
lawan malihe gusti
ingkang nama Irman
Mêdayin laknat kopar
kados tan purun mring mami
sakancanira
inggih makatên ugi

gya kasaru malih wontên sabat prapta
atur wrin mêngsah prapti
Mêdayin Narendra
nama Sang Prabu Irman
pra ratu kathah kang ngiring
Bagendha Ambyah
sigra mêsat tan pamit

praptèng jawi nitih kuda gya kinêtap
sinabêt wanti-wanti
akantun sadaya
sagunge para nata
Umarmaya lan turanggi
untap-untapan
mêksa datan nututi

kawarnaa barise prajurti kopar
lir jalanidhi ngalih
gêlar supit urang
ingkang minôngka sirah
sira Sang Raja Barindi
lan putranira
Ngustama kang wêwangi

mungkur sungut Raja Mandras
supit kiwa Barsi Raja Narpati
supit kanan Raja Sadur
ingkang minôngka dhadha
Raja Irman Patih Baktiyar nèng pungkur
sagung pra nata suruhan
dadya wak-awakan sami

prajurite Raja Mandras
tiyang wolu dadya pêcalang wèsthi
Bagendha Amir winuwus
panandêrnya lir kilat
kapir astha sinabêt bari lumaku
ing cumêthi rêmuk tatas
urip siji mlayu gêndring

sinandêrkên kudanira
arsa tur wrin marang rajanya nênggih
tinitir panyabêtipun
kapiandhêm kudanya
katututan mring Ambyah cinandhak asru
binanting tumibèng kisma
kapisanan mutah gêtih

Amir narajang barisan
gugup gègèr wong kapir piyak gusis
ambendrong sarwi lumayu
kèh olèh padha rowang
tumbuk rubuh nibani wong akèh lampus
kang numbuk pêdhang gêgobrah
pinulih-pulih tan bali

Amir sangsaya manêngah
ngamuk nandêr gamanira cumêthi
wong mati tumpang asungsun
mangsah Sang Raja Mandras
sikêp usar sadhêpa ngayang lir kuwung
sinabêt Bagendha Ambyah
tinangkis dening cumêthi

pêdhang putung Mandras nyandhak
kêstul tibèng jajanira tan busik
Mandras cinamêthi rêmuk
kêpalane wus pêcah
supit kering Raja Barsi nulya ngêbyuk
sawadya ngêdrèl sanjata
nanging tan ana nêdhasi

nulya tinarajang bubar
kumarutug wong tiba myang kang kanin
Barsi Raja sarêng nêmpuh
asikêp pêdhang panjang
kalih dhêpa tininggil kadya kêkuwung
sinabêt Sang Amir Ambyah
tibèng pundhak tanpa osik

midêr dènnya kêkalangan
kaping kalih pamêdhangnya Sang Barsi
ing ngandhap pamêdhangipun
tibèng jaja tan krasa
kaping tiga katlampik pêdhangnya putung
winalês Barsi Narendra
kêpala crah cinamêthi

supit kanan Sang Dur Raja
nitih kuda sarwi asikêp bindi
paris malela sang prabu
nrajang sabala ngrêmpak
Amir mangsah wong kapir katrajang sumyur
anglela Sang Dur kesisan
Ambyah pinupuh ing bindi

tibèng jaja tan rinasa
kaping kalih sinôngga asta kering
saksana malih amupuh
sinôngga asta kanan
gya sinêndhal katgada tiba sang prabu
tangi gya binalang dhêndha
rêmuk sang nata ngêmasi

balane ngêdrèl sanjata
tinêrajang palayunira gêndring
Raja Gulangge wus rawuh
kalawan Umarmaya
Sri Gulangge sikêp gada nitih gupuh
Abu Barindri umangsah
sikêp gada angajrihi

nitih dipôngga agalak
Sri Gulangge wêntus kang kuda mati
ginadhing ing gajahipun
Raja Gulangge tiba
langkung kurda tangi kang gajah pinupuh
kapisanan èsthi pêjah
Barindri krungkêb ing siti

tinututan mring Gulanggya
lagya lungguh pinupuh gada wêsi
tinadhahan parisipun
rêmuk dadya sakawan
lagya ngadêg pinupuh malih gya ambruk
Gulangge winalês sigra
wêntis sinungkêp ing siti

gya pining kalih apana
dhadha iring kêna nulya ngêmasi
Umarmaya nora wêruh
katungkul buru bala
kang sawiji pinlêcit saparanipun
githoke sinuryakôntha
lumayu ajêlah-jêlih

Abu Barindri sêsumbar
wong Madinah lah kêmbulana mami
môngsa anaa pra ratu
iya kang kadya ingwang
lah rêbutên Abu Barindri angamuk
lah ta payo wong Madinah
tangkêpa sakêthi sisih

rêbutên dèn kaya boja
mêtonana prajurite wong mukmin
kocapa Sang Jayèngsatru
mingêr pangamukira
gya miyarsa Barindri sêsumbaripun
kadya sinêbit kang karna
kuda kinêtap lir thathit

Barindri maksih sêsumbar
lah ta payo prajurite wong mukmin
sarêng cêlak Amir muwus
ingsun prajurit Ngarab
Amir Ambyah andêle jêng gusti rasul
Abu Barindri alatah
Si Amir uwis ngêmasi

ngandika Bagendha Ambyah
iya ingsun tan ana Amir malih
Abu Barindri amuwus
aja kakehan polah
narajanga prajurit yèn sira purun
yèn sira wêdi nututa
payo kêmbulana mami

lir pinêtik Amir Ambyah
gya narajang sang nata anadhahi
pinupuh Sang Jayèngsatru
kêna pênrajanira
kuda kancêp ing kisma watês ing dhêngkul
Amir sangsaya bramantya
kinêtap punang turanggi

wus nandêr kêbat lir kilat
gya sinêrangakên ingkang turanggi
Barindri sigra amupuh
sinarêng Amir Ambyah
tuna dungkap kêliwat panggadanipun
bau cinamêthi tatas
rampung gada tibèng siti

sêsumbar Sang Amir Ambyah
rasakêna bilaining Hyang Widhi
ya ingsun Sang Jayèngsatru
sun mara sisakêna
pangucape Barindriya aja tanggung
gonira niksa maring wang
sinandêr gya cinamêthi

rampung baune kang kiwa
Bu Barindri nangis angolang-aling
payo patènana ingsun
putra Barindri mulat
Bustalkadir ing rama baune rampung
ngamuk dharat ngikal tumbak
Amir Ambyah dèn larihi

tinampèn waos kasingsal
wus sinabêt malih kang punang biring
Bustalkadir saya bêndu
ingantêp dènnya numbak
waosira tinampan gêgodhinipun
sinêndhal kadi binuntar
jaja bêncah angêmasi

Barindri mêksa narajang
tinadhahan binuntar bêncah lalis
gumuling layon sang prabu
gègèr prajurit kopar
wus sayêkti kalamun Sang Jayèngsatru
Sang Raja Irman lumajar
Patih Baktiyar anggêndring

mêmisuh samarga-marga
mring pandhita ingkang akarya wangsit
kawarna wau kang nusul
Sayid Ngusman Bu Bakar
mring paprangan wong kapir kapanggih gêmpur
kang para ratu punggawa
nusul kapanggih mring Amir

tuding-tuding Umarmaya
biyèn mula wus padha sun tuturi
rumanti sikêping pupuh
siyaga sabên dina
iku raja mati padha ting galundhung
sapa ingkang belanana
dene adate udani

Bandhe Ambyah wataknya
nora kêna kagêpok jwala mingis
kaya wong anyar sadarum
tumungkul para nata
kawarnaa Bagendha Ambyah kang buru
nututi Sang Prabu Irman
pan kocap maksih ingusir

wantu wus dangu Sang Irman
dènnya gêndring lawan ingkang antawis
panusulnya Jayèngsatru
lan kuda saya sayah
Abu Bakar Sayid Ngusman sampun nusul
samarga asêsandêran
nututi Bagendha Amir

warnanên Bagendha Ambyah
dènnya ngusir sampun kasaput wêngi
wiwitira wanci bêdhug
praptèng suruping surya
nulya ngaso saking wahana tumurun
kasaru Bu Bakar prapta
lawan Ngusman marêpêki

uninga Bu Bakar prapta
Bagendha Mir angling paran kang kapti
dene tuwan sami nusul
punapa karyanira
lah punapa sami ingutus jêng rasul
Bu Bakar Ngusman wacana
pakaryan ulun pribadi

ngaturi kondur mring tuwan
dene mangke wus sirna mêngsah sami
Sang Amir mangsuli wuwus
dèrèng lêga tyas ingwang
lamun dèrèng pêjah Sri Nata Mêdayun
gya ngrangkul Sang Abu Bakar
dhumatêng Bagendha Amir

sarya rum wêdharing sabda
kaping kalih ing mangke sampun ratri
lah môngsa niyata purun
ngambah nagri Madinah
Raja Irman sampun têlas manahipun
sumambung Bagendha Ngusman
lêrês Abu Bakar Sidik

lawan kaping tiganira
nguni tuwan duk arsa mangsah jurit
tan pamit putranta rasul
tuwan angandhut rasa
tan prayogi pun Irman kapanggih pungkur
gya kèndêl Bagendha Ambyah
rinasa bênêr sang kalih

kasmaran wus wêktu Mahrib
ajamak Mahrib lan Ngisa
sawuse bakda nulya lon
kondur Jêng Bagendha Ambyah
lan Sayid Abu Bakar
Sang Ngusman katiganipun
samarga awawan sabda

Ngusman Bu Bakar lan Amir
sêmana nulya kapapag
Marmaya lan para katong
sadalu dènnya lumampah
enjing prapta barisan
layon Gulangge kinukup
apan sampun binêcikan

nulya sinalatkên aglis
wus kinubur layonira
Bu Bakar têtanya alon
jisime sintên punika
dene gagah prakosa
baunira kalih rampung
Amir mangsuli kang sabda

punika Abu Barindri
Bu Bakar malih têtanya
jisime sintên punang wong
warnane mèmpêr Barindya
kantun sêpuh lan tuwa
mangsuli Sang Jayèngsatru
punika naking Barindya

ganti-ganti ingkang jisim
tinanya mring Abu Bakar
Sang Amir nuduh namane
gya budhal sing pabarisan
datan kawarnèng marga
nagri Madinah wus rawuh
sowan mring jêng rasulollah

wusing jawab asta sami
kangjêng nabi atêtanya
sasolahirèng palugon
Amir matur sinatêngah
sumambung Abu Bakar
jarwa saniskara matur
ing purwa madya wusana

yèn kirang turnya mring nabi
sumambung Bagendha Ngusman
ngaturakên sapolahe
jêng nabi saklangkung suka
kang paman ingaturan
sawusnya têlas rinangkul
kang paman ngênorkên raga

wus mundur Bagendha Amir
Umarmaya jawil sigra
abisik-bisik têmbunge
lah tuwan amba pamitna
dhatêng Gusti Muhamad
yèn marêngi kangjêng rasul
amba pan arsa lêlana

ngendra laya nyakra bumi
manut saombaking rasa
jêng nabi sampun waspaos
sausiking Umarmaya
ngandika nabiyullah
paman apa karyanipun
wa Umarmaya bisikan

umatur Bagendha Amir
pukulun sanès karia
damêlipun kakang dhewe
tansah bêbisik Marmaya
lah Amir wêcakêna
dhatêng jêng bagendha rasul
angsala ingkang pandonga

mangsuli Bagendha Amir
lah tuwan matur priyôngga
dadya asae dulune
Umarmaya datan arsa
Amir mêksa ingatag
mamitakên kangjêng rasul
nging Ambyah dahat lênggana

Umarmaya plintar-plintir
ngandika jêng rasulollah
uwa majênga ngarsèngong
sandika Sang Umarmaya
majêng angling jêng nabya
tuwan paran karanipun
bêbisik mring rayi tuwan

Umarmaya matur aglis
bodho punapa paduka
kados wus kagalih kabèh
pun dasih saosikira
kados sampun kacakra
ngandika jêng gusti rasul
lah ta uwa paran karsa

angendra ngalaya bumi
angêmong paraning karsa
ngrukêt wa sèrèning Manon
matur inggih Umarmaya
jêng rasul malih nabda
uwa dongakakên ingsun
lawan pandonga kang êsa

sujud Marmaya tur amit
pan sarwi anjawab asta
miwah pra sakabat kabèh
ganti-ganti sêsalaman
lawan Sang Umarmaya
miwah Menak Jayèngsatru
dangu dènnya rêrangkulan

èsmu waspa sang akalih
Sang Amir tansah ingaras
dèn aras ing pungkurane
jêng nabi wus lêluwaran
miwah kang pra sakabat
Marmaya manahe nglangut
ganti ingkang kawarnaa

nênggih Sang Irman Narpati
samêntasira kalah prang
langkung prihatin sang katong
kuwalahên mêngsah Ambyah
apan nadyan sudara
Irman lan Sang Jayèngsatru
kalangkung dènira siyal

saking lumuh mring agami
nênggih Sang Irman Nalendra
sanadyan ta sudarmane
nênggih Sang Raja Nusirwan
sangêt gêthing mring Ambyah
pan sanadyan mantunipun
tansah dèn arah kang pêjah

nênggih putraning sang aji
kang dadya garwane Ambyah
Sang Dyah Muninggar wastane
sasedanira sang rêtna
kang rayi gya ginarwa
Dyah Marpinjun ruming santun
dhatêng Sang Anjayèngrana

ing mangke Sang Irman Aji
kalangkung watiring manah
ajrih mring Jayèngpalugon
tan wurung lamun rinusak
nungkul dahat tan arsa
mring agama sangêt lumuh
tansah ngêtog mring Baktiyar

ya ta Sang Baktiyar Patih
sumêdya angamandaka
tinêlasakên gunane
apan wus miyarsa warta
wontên narendra dibya
ingLakat nagaranipun
ngrèh ratu sèwu nagara

iku kang sinêdyèng galih
dinuga yèn bangkat karya
nadyan rusak ing palugon
ing benjing saecanira
lampah agama Islam
manut kangjêng nabi rasul
yèn wus têlas budinira

Baktiyar wus amiranti
akarya dora sêmbada
saking iblis panjurunge
linulu dening Pangeran
yêkti asipat rahman
sinigêg nagri Mêdayun
kang lagya karya pitênah

warnanên narendra kapir
kibir tur dir-dirèng jagat
marentah samining katong
sèwu kang para narendra
tur bêkti kumawula
jêjulukira Sang Prabu
Dawil Kusèn Mahambara

tan ana ingkang nyamèni
ngrênggani nagari Lakat
kagiri-giri kratone
suwarganira di mulya
pinatik nawa rêtna
cacahe pra garwa satus
tur sami putraning nata

pêpatihira sang aji
kang nama Raja Bardanas
sapirang-pirang balane
yutan wêndran tanpa wilang
yêkti Sang Natèng Lakat
linulu dening Hyang Agung
tutug dènira bêlasar

sarta panjurunge iblis
kaloka sawênang-wênang
angrênggani jagat kabèh
sang nata pangrasanira
sakathahing manungsa
pra ratu wus samya têluk
tan ana mrêngkang ing karsa

nanging kang kagugu galih
mung tuture sang pandhita
paguronira sang katong
abêntur dènnya mangucap
jinurung dening setan
istijap sasêdyanipun
awasta Abu Ngaripah

waskithaingkang ginaib
nanging mangke wus palastra
nguni sung sabda mring katong
sajroning môngsa punika
badhe wontên rubeda
anama bagendha rasul
nyalini tatah kang kuna

nujum pujôngga wêwasi
prituwin kang para nata
apan wus dinangu kabèh
ingkang nama rasulollah
pundi ing prênahira
sumêdya badhe ginêmpur
ture kang dinangu nata

tan wontên ingkang udani
miwah ing pawartanira
nguni ana nanging seje
ratu prajurit ran Ambyah
ing mangke sampun sirna
parentahira sang prabu
mring sagunging wadyabala

tuwa anom gêdhe cilik
yèn ana wong ran Muhamad
miwah rasulullah age
kinèn samya mêjahana
apan wus kalampahan
nanging tan ana kang nuju
nênggih kang nama Muhamad

linulu dening Hyang Widhi
sang nata saya bêlasar
sawênang-wênang pambêke
malah angaku pangeran
salaminira gêsang
dèrèng uninga sang prabu
raose susah myang gêrah

nadyan lêlamuk myang tinggi
sadaya sapadhanira
tan purun môngsa sang katong
ri sêdhêngira sineba
pêpak kang para raja
mantri bupati supênuh
nujum wêwasi jêjanggan

juru tênung miwah tabit
aglar anèng pasewakan
balabar gung para katong
busana bra warna-warna
kadya sari ngudyana
nulya miyos sang aprabu
lênggah ing kursi kumala

mêgêp abusana asri
abra lir lintang sayuta
gêbyar-gêbyarujwalane
merang gêbyaring raditya
ingayap pra biyada
pilihan samya yu-ayu
apêngawak lindhu sêkar

sang nata gandanya amrik
surya bisèk arêraras
lir widadari yèn tinon
sèwu samya manuhara
ngampil tilam kancana
warna-warna isinipun
sadaya pêthetan rêtna

pra nata aglar nèng ngarsi
mungging ing kursi kancana
Bardanas ing ngarsa katong
mêgêp ing kursi kancana
ujwala warna-warna
satriya myang para ratu
sawênèh kadi rasêksa

wênèh lir garudha srênggi
sawênèh kadi bujôngga
sawênèh lir gajah barong
sawênèh pasêmonira
lir macan binasahan
prajurit ajêjêl sungsun
sinang lir gunung kawlagar

kalangênan sri bupati
gamêlan munya alaras
lir gunung rubuh surake
arame inum-inuman
mriyêm lir langit rêbah
tan anggop pating jalêgur
orêg kang bumi prakêmpa

wuru-wuru kaduk lali
ingkang sami ôndrawina
kêmbul dhahar sang akatong
lan sagunging para nata
miwah Raja Bardanas
lan putra Lakat Sang Prabu
kang wasta Malikusbarak

kalih Sang Malikuskabir
ujwala lir yêksa kêmbar
mangah-mangah pasêmone
ngênting sukane sang nata
kasaru duta prapta
saking nagari Mêdayun
caraka Patih Baktiyar

pan sarwi amundhi tulis
orêg sagung kang sumewa
wus katur mring sang akatong
tinimbalan praptèng ngarsa
Sang Sri Kusèn ngandika
apa karanira rawuh
duta Mêdayin tur sêmbah

amba ingutus sang dasih
Mêdayin Sang Raja Irman
ngaturkên bêkti sujude
sumôngga konjuk ing tuwan
lan ngaturkên nuwala
tinampan binuka sampun
sang nata tan bisa maca

apan ta kang punang tulis
yêkti sanès warnanira
Lakat Mêdayin sastrane
ingubêngkên para nata
ganti-ganti nupiksa
sadaya kang para ratu
tan ana ingkang kaduga

miwah ingkang juru tulis
sadaya datan kaduga
Bardanas èngêt ing tyase
duwe simpênan pujôngga
bisa aksara sastra
pun Bahrul Kirat ranipun
nulya sampun tinimbalan

sêrat cinandhak ing patih
pun Bahrul Kirat wus prapta
ingirid ing ngarsa rajèng
Sri Lakat nulya têtanya
kadugane amaca
kèndêl Ki Bahrul andulu
ngalamate kang nuwala

nulya umatur kadugi
sang nata trusthèng wardaya
lah mara wacanên age
kang sêrat nulya binuka
nanging tansah sinukma
angandika sang aprabu
pagene tan sira waca

sang pujôngga matur ririh
gusti upami manawa
lir sêkar amis gandane
dumugi dènira nukma
sira Ki Bahrul Kirat
umatur gusti gônda rum
kang sastra nulya winaca

ya ta têmbunge kang tulis
punika puji kawula
sujud mangsud ing tyas anor
pun Irman ingkang atêngga
Mêdayin nagri tuwan
kang nèng dlamakaning prabu
katura jêng sri narendra

pangeran ingkang ngrênggani
ing Lakat nagari mulya
Sri Ambara Dawil Kusèn
kang sinung mong ing sajagat
sasampuning punika
dasih pati urip katur
dene mamak tuli wuta

saking tan wrin amba gusti
darbe pangeran paduka
pun dasih saking têbihe
tan pisan lamun balela
gusti dhatêng paduka
ngandhap tumingal ing luhur
lir mulat ing surya sasra

angèstupada pun dasih
atur bêkti kumawula
turun amba satutuge
ngabdia dhatêng paduka
miwah saturun tuwan
ywa sanès ingkang amêngku
gusti ing Mêdayin praja

yèn dede paduka aji
dene kalêpatan amba
ing nguni datan sumaos
mangke sumôngga ing karsa
pêjah gêsang katura
rujitên lir puspita rum
kawula datan lênggana

lan amba tur pêjah malih
ing mangke tan sagêd seba
rèh ta anandhang wirangrong
kasambut ing adilaga
gusti badan kawula
ing mangke anjagèng mungsuh
pramila amba tan seba

sakathah-kathahnya gusti
sampun kawrat punang patya
kang bêkta surat wiyose
gusti nênggih pun Baktiyar
supados ngladosana
dhumatêng paduka prabu
minôngka anak kawula

rèh amba dèrèng darbèni
wêka jalu kang diwasa
kang yoga saos sang katong
mila pun patih kewala
sowan ing jêng paduka
lan malih dasih pisungsun
rajabrana ji sayuta

lan èstri tri dasa rakit
sapêlananya kancana
lan rata mas tigang sêle
dadosaingkang pratôndha
sujud sungkêm kawula
dhumatêng paduka prabu
saosan kalangkung nistha

lawan amba atur cèthi
kaprênah atma kawula
pun Yandimdimah wastane
nanging sakalangkung nistha
asor ing warnanira
balilu cupêt tur kidhung
tan môntra putraning raja

tan langkung ciptaning galih
nyaosakên palawija
anênêmpil karsa katong
sing sêtya tuhu kawula
angabdi ngranupada
èsthining tyas amba katur
wus kawrat punang nuwala

wus titi têmbunging tulis
Ki Bahrul Kirat mangrêpa
tansah nèng ngarsa sang katong
lawan Ki Patih Bardanas
ya ta sri naranata
tri pandurat tanpa muwus
langkung ngungun sri narendra

duk miyarsa manise kang tulis
gya ginalih sajroning wardaya
Sang Prabu Irman pambêke
miwah luwêsing têmbung
andhap asor wêgig ing budi
iku ratu utama
wruh ing kratonipun
tur ta datan ngêlong drajat
iya iku dununge wong jêmbar budi
luhur kawignyanira

angêdohi watakaning èsthi
lumuh kagêpok ing basa nistha
ya ta ngandika Sang Rajèng
Bardanas dèn agupuh
tampanana kang bulubêkti
ajokna ngarsaningwang
nulya wus pinundhut
rajabrana gajah rata
samya ngungun sagung ingkang aningali
sang nata langkung suka

dahat gawok kèhe kang pangaji
ingkang dadya cingaking tumingal
rêrekan pan èdi aèng
lan patuting pasêmun
gya andangu saosan èstri
matur Patih Baktiyar
wontên jawi prabu
lêrêp wontên pasanggrahan
gusti ngantos karsa paduka narpati
sang nata angandika

dene nganggo dèn andhêg nèng jawi
pêprantine dènira ambêkta
palawija Mêdayine
Patih Baktiyar matur
inggih gusti wahana joli
bêbêktan saking Madyan
rèh cèthi kadya yun
saking rata nguswèng pada
sri narendra gumuyu angêntrog wêntis
ngandika mring Bardanas

lah ta mau unine kang tulis
palawija liwat dènnya nistha
têka joli wahanane
pan sarya dèn pêpatut
kaya ngapa ingkang suwarni
Patih Bardanas turnya
ngong kintên pinunjul
dene ta putrining nata
sri narendra ya ta tan srônta ing galih
ngandika mring Bardanas

lah ta mara papagên dèn aglis
gya umêsat Sang Raja Bardanas
lan Ki Patih Baktiyare
nulya lampahnya rawuh
pasanggrahan Bardanas Patih
gawok myat citra raras
ginuntra rêtna byur
sajajaranira endah
godhi sulam trap sêrasah rêtna adi
kumbalanira Irman

nging sang rêtna tan paja kaèksi
binêktanan cèthi kawan dasa
tur endah-endah warnane
kêmbar busananipun
lêngêr-lêngêr Bardanas Patih
sang dyah sampun binêkta
nèng marga lêstantun
wus prapta ing pagêlaran
sri narendra poyang-payingan ing galih
kasusu kêdah pirsa

samya ebat kang samya ningali
joli sumèlèh ngarsaning nata
gya binuka lêlangsène
sang dyah nglela kadulu
cahyanira amindha sasi
dhasar mêntas karuna
cahyanira balut
gumêbyar soroting waja
liringira sumêdhèt lir manjêm kengis
slira pindha kancana

saya rongèh jêng sri narapati
ebat miyat cèthi myang pawongan
biyada pingitan kabèh
ya ta kinèn tumurun
mring sang nata sang dyah wus mijil
kadya pêpujan rêtna
lir muksa dinulu
jukining dêdêg mêjana
dhasar kaduk wiraga solah rêspati
sang nata gumyur ing tyas

supe lamun jênênging narpati
nora sita-sita yèn sewaka
saking iblis panggodhane
prênyata setan iku
lamun arsa anyilakani
dadya karênanira
ing pakarya kêmbul
kusuma putri ing Madyan
gya cinandhak astane mring sri bupati
sarwi dipun rêrêpa

gya sinambut binêkta mring puri
sang dyah rara samarga ingêmban
Baktiyar lêga manahe
eram sagung pra ratu
aningali putri Mêdayin
kang seba lêluwaran
Baktiyar winuwus
mondhok anèng kapatihan
cinarita ambêkta sêlir kêkalih
ayu-ayu warnanya

dèn kêkêmbar busananya adi
sêdhêng nome dèrèng darbe putra
mêntas linorod paèse
dhasar warnanya ayu
winuwuhan sumbaga dhêsthi
dhasar wanitèng Madyan
ingkês tandangipun
wong Lakat kau tanaga
duk samana ingutus rêkyana patih
marêk Raja Bardanas

nyaosakên pisungsung upêti
warna kumala pan winadhahan
kêncana adi talame
prapta ing ngarsanipun
kagyat Raja Bardanas Patih
kapencut manahira
tambuh tingkahipun
nulya rus wijiling sabda
sira sapa wong anom ayu kang prapti
nôngga talam kancana

gya umatur wanodya kêkalih
amba utusanira Baktiyar
anyaosakên sungkême
lawan amba ingutus
ngaturakên kumala adi
rèh dasih ngranupada
dhatêng ing sang ulun
Bardanas mangsuli iya
sun tarima pisungsunge yayi patih
pan ingsun luwih rêna

tansah mèsêm Bardanas dènnya ngling
bok kongkonan sapa aranira
nêmbah wanita ature
pan èsmu dèn pêpatut
Mujidilih wastamba gusti
punika pun Ngadimah
Bardanas lon muwus
sira iku wong punapa
sajatine apa gundhike ki patih
apa somahing bala

sang dyah kalih umatur wotsari
amba sêlire Patih Baktiyar
Bardanas arum dêlinge
apa uwis sêsunu
iya sira lan adhi patih
sang dyah kalih aturnya
pan dèrèng sêsunu
lan dèrèng patos alama
angladosi dhatêng rayi tuwan patih
mèsêm Raja Bardanas

sang dyah kalih nuli pamit mulih
Sri Bardanas akèndêl kewala
nyêlak kinèrèd kursine
sêlir kalihmit mantuk
Sri Bardanas datan nauri
tumungkul sang wanita
pinancas ing sêmu
Bardanas kadya ingunggar
kalihira astane cinandhak aglis
ingaras gantya-gantya

linungsur-lungsur astanya kalih
sarya matur amba nuwun mêdal
mangke kawula binêndon
apan ta sampun dangu
gèn kawula wontên ing puri
mangke ki patih duka
amba dipun pukul
sintên ingkang nanggulanga
Sri Bardanas mèsêm sabdanira manis
ya ingsun kang nanggulang

samya gawok wong ing dalêm puri
aningali Sang Raja Bardanas
tan taha-taha karsane
supe lamun wong agung
kang kacipta sukaning galih
dhasare wanodyanya
mikatakên sêmu
liring mandam kamarutan
adhuh ngêsês sangsaya limut ing galih
ring Sang Bardanas Patya

graitèng tyas Sang Bardanas Patih
èstri iki lamun sun andhêga
si yayi dadi atine
bok iya ingsun têmbung
krana rèrèh si yayi masthi
môngsa ewuha mring wang
salah sijinipun
kang asta sampun winêdhar
angandika Sang Raja Bardanas manis
uwis sira muliha

nging dèn kêrêp sira maring puri
sang dyah kalih nuwun aturira
gya mijil sing sanggrahane
Risang Bardanas Prabu
saungkurnya wanodya kalih
tansah abêntayangan
sabarang rinungrum
sabên-sabên angandika
nora lali wong ayu agawe brangti
mirah ing ngêndi sira

nulya wontên iblis pindha rêsi
praptanira anjog tanpa sangkan
Bardanas rinangkul age
hèh babo putraningsun
sira apa dhêmên sayêkti
mring sêlire Baktiyar
Bardanas anjumbul
lah sintên tuwan punika
tanpa sangkan mawi angrangkul mring mami
angling sang mindha warna

sun pandhita saking nagri Pèrsi
Sayid Huwèl kaki aran ingwang
sakti tur waskitha ingong
matur radèn satuhu
apa sira dhêmên sayêkti
mring sêlire Baktiyar
Bardanas umatur
kalangkung rêmên kawula
lami amba ningali dhatêng pawèstri
datan kadya punika

nging kapalang kawula dadya ji
tur piniji dadya wrôngka nata
yèn ngrêbata darbèking wong
tan bêcik kang tinêmu
tur melike têtamu prapti
amba ugêring praja
sarta nyêpêng kukum
kadospundi solah ingwang
yèn wong agung bau pradataning adil
lir wong krubuhan arga

Pandhita Wèl gumuyu sarya ngling
iya babo lamun sira bedhang
tan bêcik ewuh dadine
warêgira wong nucuk
yêkti bêcik dipun kêrabi
nadyan ana kang gadhah
sarate pinundhut
yèn tan awèh yêkti numbak
lamun kurdha lah iya dèn sêmbadani
yèn ngamuk ya pinêksa

aja mikir pakewuh ing wuri
anjêjôngka kang durung kababar
was-uwas tiwas têmahe
lan malih patut-patut
adêduwe sira karsani
êkhak sabda manira
turutên sang prabu
ya ta Sayid Wèl wus musna
Sri Bardanas dhasar arêp dèn ajani
nulya mring pasanggrahan

pondhokannya Ki Baktiyar Patih
sarêng prapta Ki Patih Baktiyar
sakalangkung ing kurmate
wanci surya sumurup
ôndrawina nutug salatri
rada kaduk Bardanas
dènira awuru
saksana Patih Baktiyar
sêlirira kêkalih kinèn ngladèni
pikate mangun brôngta

kalihira sami amêtêki
langkung suka Ki Patih Bardanas
gya nglênggak kursi lênggahe
sang dyah kalih pan sampun
winangsitan dhatêng ki patih
nyêpêng kang Mujadila
asta kananipun
mung Ngadimah keringira
Sri Bardanas kapi nora salah kardi
andhêsêk payudara

sêlir kalih nampèl lambang liring
nulya kesah nulya Sri Bardanas
suka sinamur gujênge
saya kabyatan limut
angandika lah yayi patih
pun kakang amêminta
tur luwih wratipun
ènthèng yèn kinarya gampang
amangsuli sira Sang Baktiyar Patih
amba sumanggèng karsa

èstri kalih tan ngraos darbèni
atanapi pêjah gêsang amba
pundhutên amba sumaos
mila amba ingutus
nyênyaosi karsaning gusti
miwah karsa paduka
nging amba nênuwun
prakawis mêngsah kawula
lah punapa tuwan akarsa nyagahi
yèn panggah amba lila

nampèl wêntis Bardanas Narpati
sayuta ngarsa sakêthi wuntat
katêmua ingsun dhewe
ywa susah mèlu magut
amuktia tunggu nagari
miwah gusti sang nata
manut pangrèh ingsun
muliha ywa susah seba
amuktia pilêngah nagri Mêdayin
nyakrawati lan garwa

bangun Sri Nata Bardanas
kondur bêkta sêlir kalih
kalangkung sukaning driya
sira Sang Baktiyar Patih
gundhik ingkang dèn ambil
pinêngadêg abra murub
sumêkta saniskara
nora wingwang angaduki
rinarêngga ing agêm kadya atmaja

datanpa rêngat ing netra
dadya sukanirèng galih
sajatine wus sinêdya
paekan wus pasthi dadi
abot wong lara ati
tan wêdi sarananipun
tan owêl buwang donya
sok lêgaa ingkang ati
wus adune budi akanthi sarana

anapon sirnane guna
sirnane wibawa mukti
surake bumi kang arja
miwah gêmpuring nagari
curês nipkahing bumi
têmên goroh wêkasipun
marga saking sarana
wisaya kang namur sandi
barang karya sarate kalawan guna

wau ingkang kawarnaa
kang tansah anèng jro puri
langkung pêgêling wardaya
datan katimbangan ing sih
tan kêna dèn prêpêki
putra kang saking Mêdayun
tansah ngasta curiga
sang dyah lamun dèn prêpêki
arsa suduk salira sang nata mênggah

eman kongsia palastra
wong ayu tur dadi galih
upamane sri narendra
sang dyah mintaa brana di
dèn undhung kadi wukir
tinikêl pamundhutipun
lamun kinèn sang nata
amilang lintang nèng langit
dèn saguhi kinèna mangendralaya

sayêkti pan sinaguhan
mundhuta sirah sakêthi
amundhuta sagara rah
amêsthi dipun dhatêngi
kathah kêdhik sang aji
pangimurira tan keguh
samana amêminta
sira kusuma Mêdayin
sri narendra amba purun dadya garwa

nguni sudarma kawula
Raja Suwajan Narpati
rinusak dening Muhamad
kaum Madinah kang nagri
rama Suwajan lalis
mangke binoyong pun ibu
ibu bangsane Irman
kang anèng nagri Mêdayin
amba pinêt putra saking timur mula

yèn saguh karsa angrusak
kang nama rasulollahi
sakarsa datan lênggana
amba datansah lumiring
nanging amba wong èstri
tan sagêd amba pitutur
dangua pun Baktiyar
saniskarane dèn ngênting
trap tingkahe jêng rama lan paman Irman

kang pasanggiri punika
kenginga kawula tagih
sumôngga kasrah ing raga
nanging janji ywa gumingsir
malêsa lara pati
Madinah panggêmpuripun
sang nata langkung suka
kang dhampar sigra binanting
sun sanggupi mas mirah panjalukira

nulya miyos sri narendra
mêgêp anèng pôncaniti
siniwi gung para raja
nujum pujôngga myang wasi
satriya tôndha mantri
jêjêl ing ngarsa supênuh
putra Malikusbarak
kalawan Malikuskabir
aprituwin Apatih Raja Bardanas

lan duta Patih Baktiyar
wus sumaos anèng ngarsi
Ki Pujôngga Bahrul Kirat
rinakêt cêlak sang aji
ôndrawina mangênting
kasukan umyang gumuruh
sawusnya kêmbul dhahar
sang nata ngandika aris
lah Baktiyar wong apa kang ran Muhamad

matur Ki Patih Baktiyar
Muhamad angakên nabi
santri kraman ing Madinah
nêdya ngrusak mring narpati
kumênthus kumasêkti
lumampah ginuron ratu
sêdya nyalini tata
ngakên ingutus Hyang Widhi
pan wus nyata gêlare ngèlmu paekan

nguni Sang Raja Suwajan
nagarinira ing Bakin
sudarmanya sang kusuma
kang wontên ngarsa narpati
yêkti kênèng piranti
Muhamad ing kêliripun
purwane amrasanak
saya rakêt saya asih
lami-lami nêranyak nyalini tata

tan pantês kalawan nalar
kang ora-ora pinuji
Suwajan datan graita
tamtu pawong sanak yêkti
tan ana duwe wadi
gêntos dhatêng nagrinipun
Suwajan sinlusupan
saya kathah lami-lami
amarêngi Suwajan môngsa punika

tindak nèng nagri Madinah
nèng marga ginêtak jurit
ping kalih kasupit papan
punika rusaking dasih
kaping tiga wong mukmin
ingkang sami anênusup
ngamuk dhatêng Suwajan
punika margane lalis
garwanira binoyong dening Muhamad

ngandika Narendra Lakat
karatone gêdhe êndi
Suwajan lawan Muhamad
Baktiyar matur wotsari
dede larape gusti
agêng Suwajan Sang Prabu
kawon dening paekan
mukmin pikire nylêkuthis
purun saèn acidra marang ubaya

malih sang nata ngandika
paran Sri Irman Narpati
dene dènnya bôndayuda
wêkasan asor kang jurit
Baktiyar matur bêkti
ing nguni sang dyah puniku
rinuruh ing wong Islam
dhatêng nagari Mêdayin
wus misuwur sang rêtna abôngsa Irman

rinoda ambêk kuwawa
kêkah Sang Irman Mêdayin
sakalangkung dukanira
wusana umagut jurit
ngantos ambal ping kalih
punika marganing pupuh
aprang ping kalihira
Sang Irman wus amiranti
badhe sowan dhumatêng paduka nata

sarêng wus prapta ing marga
sêsarêngan lan wong mukmin
kang nama Nabi Muhamad
badhe mring Lakat nagari
nêlukkên paduka ji
punika Sang Irman Prabu
bêndu glis tinarungan
silih ungkih ganti mati
dangu-dangu gya mundur prajurit Islam

mundur dasih padukirman
pan arsa ngayomi dasih
andêlira kathah pêjah
nanging tan sêja gumingsir
lan kaping kalih ugi
gusti pinêlaur lampus
kalawan manjing Islam
kawimbuhan Irman Aji
saking sêdya tuhu dhatêng padukendra

anjalmaa kaping sapta
datan sêdya salin gusti
liyane saking paduka
Prabu Lakat ngandika ris
kratone gêdhe êndi
Suwajan lawan Mêdayun
Baktiyar matur nêmbah
gêng kraton Suwajan Gusti
angandika Sri Lakat lah ta Baktiyar

kratone Raja Suwajan
gêng êndi lan kraton mami
umatur Patih Baktiyar
dede timbangipun gusti
Suwajan banyu cangkir
tuwan lir samodra agung
tan kêna ingupama
tuwan pangeran sajati
para ratu ing alam donya sadaya

Suwajan tansah tumênga
mring dlamakan tuwan kering
tur tuwan ingkang sinêmbah
sagung manungsa sabumi
parandene tan kenging
wontên ingkang purun-purun
ingkang nama Muhamad
sumêdya angrata bumi
Prabu Lakat alatah sarwi ngandika

babo iku apa nyata
ana wong wani mring mami
santri kang aran Muhamad
Patih Baktiyar tur bêkti
Muhamad yêkti wani
dhatêng paduka sang prabu
nanging amba tarima
dhasar wong kudu bilai
tan rumasa yèn awakira wong nistha

sumambung Raja Bardanas
lah aturna yayi patih
duk yayi panggih lan ingwang
bêbisik wong padha siji
Sri Kusèn ngandika ris
matura sawêcanipun
Baktiyar matur nêmbah
tan yogi konjuk narpati
têmah dadya galihe paduka nata

lan amba ajrih kalintang
manawi amba ginalih
ngamandaka ing paduka
angadoni adu manis
lampah amba puniki
darma nyaosi pisungsung
lawan dhèrèk sang rêtna
ngladosi karsa narpati
sabdanira sang nata lah dèn sawêca

Patih Baktiyar tur sêmbah
Muhamad nguni sung tulis
sêsapihirèng ayuda
ngajak abiyantu pikir
lawan pun Irman Gusti
angajak gêmpur sang prabu
Irman langkung brêmatya
ingajak purun ing gusti
dasih Irman yêkti dèn pilaur pêjah

rusaka anèng paprangan
Sri Mêdayin dèn lampahi
nulya kang srat winangsulan
surasa panantang jurit
wong Mêdayin nglabuhi
dhatêng paduka sang prabu
ywa kongsi ngambah Lakat
sri narendra ngandika ris
apa kêlar wong Madyan mungsuh Muhamad

umatur Patih Baktiyar
langkung pangèstuning aji
nanging gusti majadira
wong Mêdayin tan kuwawi
sabab rêmpu duk jurit
dèrèng pulih dasih prabu
wong Islam mangke wêwah
sakaitan para aji
ingkang samya têpang talatah Ngarbiyah

badhe nglurugi paduka
sumêdya ingantêp jurit
sêdyane nagri ing Madyan
sinampe bari lumaris
kurdha sri narapati
tur têpang lawan ing tutur
guru Abu Ngaripah
ngandika mring putra kalih
hèh Malikuskabir lan Malikusbarak

babo sira apa suka
nagrimu dèn alap mukmin
tur sira kaki dèn ajar
winulang tataning mukmin
sungsang buwana balik
kaum sinêmbah ing ratu
ingsun iki pangeran
bakal rinusak wong nisthip
putra kalih duk myarsa sabdaning rama

dhasar sami sura-sura
samya purun kaduk lali
kalih sarêng narik pêdhang
brêngosnya pinuntir andik
sigra amêdhang siti
gumêtêr nulya umatur
worsuh pangucapira
pangeran sudarma mami
luwih mulya pangeran lananging jagad

amba tan suka tan lila
wontên rajane wong mukmin
apurun dhatêng paduka
amba pêlaur ngêmasi
grêgut kang para aji
orêg majêng dènnya lungguh
ana kang têbah jaja
tur ana kang nampèl wêntis
Prabu Lakat saya sangêt kurdhanira

angling Sang Rajèng Bardanas
hèh yayi Baktiyar mami
têka mamang manah ingwang
prakara tulising santri
Muhamad mring Mêdayin
yaktos lawan botênipun
sabab têbih ing Lakat
kalawan nagri Mêdayin
mapan dawêg dika pikira priyôngga

nambungi Sri Lakat nabda
ya bênêr Bardanas Patih
karya sêrat ngamandaka
yèn saking nagri Mêdayin
iku sira pribadi
Baktiyar mangsuli wuwus
amba môngsa wania
punika kang punang tulis
pan sumôngga yèn dhasar kirang pracaya

umatur Raja Bardanas
dhumatêng sri narapati
gusti pun yayi Baktiyar
ambêkta wau kang tulis
ngandika sri bupati
lah kapriye Kirat Bahrul
iku layange ana
kang aran rasulollahi
Bahrul Kirat umatur saha wotsêkar

yogi gusti tinupiksa
ngandika sri narapati
lah êndi Patih Bardanas
layange ratuning mukmin
kang marang ing Mêdayin
Patih Baktiyar agupuh
nyaosakên nuwala
dhatêng Sri Bardanas Aji
sêrat sigra pinundhut dhatêng sang nata

ngandika mring Bahrul Kirat
wau ta sri narapati
lah wacanên Bahrul Kirat
tinampan sinukmèng galih
saru ungêling tulis
kawêntar dening wadya gung
ngandika sri narendra
apa bênêr ingkang tulis
iya saking santri kang aran Muhamad

umatur Ki Bahrul Kirat
dhuh gusti sri narapati
têmên punika kang sastra
nênggih aksara Ngarabi
konjuk dhatêng Mêdayin
ngandika jêng sang aprabu
mara sira wacaa
sandika winaca nuli
sigra ngadêg wau guru Bahrul Kirat

pan sora pamacanira
kapyarsa sagung narpati
raosing sêrat mangandhar
wiwit pungkasan dumêling
sang nata duk miyarsi
marang sêrat têmbungipun
jaja kadya ingobar
talingan kadya sinêbit
sri narendra dhasare wus darbe karsa

arsa ngrusak mring Madinah
wêwah myat têmbunging tulis
kasuranira wong Islam
tan suda raosing ati
yèn tan nyirnakna nabi
ambirat mukmin sadarum
sagunging para raja
goyang palênggahannèki
kang sawênèh ratu gigit wajanira

ana ingkang unclang dhêndha
wênèh kang wuru narpati
pating glêrêng swaranira
Baktiyar lêga ing ati
matur saha tur bêkti
amba anuwun sul-angsul
sêrate dasih Irman
lan amba nêrang karsa ji
kantênane gèn amba sumêktèng yuda

ngladosi karsa paduka
ngandika sri narapati
tan susah sun asung sastra
sira wus wêruh pribadi
pasthi ingsun lurugi
tumuli kang aran rasul
dhasar pamintanira
kusuma kang anèng puri
sakarsane sun tohi takêr ludira

Bardanas matur sang nata
yèn marêngi paduka ji
pun yayi Patih Baktiyar
gusti sampun magut jurit
tênggaa sang dyah dèwi
wênang angrêksa kadhatun
rayi paduka nata
gusti ywa ngantos prihatin
pan prayogi tinêngga yayi Baktiyar

kathah ature Bardanas
sang nata wus angrojongi
sri narendra undhang-undhang
mring sagung para narpati
sumêktaa ing ajurit
angrusak bagendha rasul
saksana lêluwaran
gumuruh swaraning jalmi
sri narendra wus kondur sing dhatulaya

ngandika mring putri Madyan
sasolahira tinangkil
sang rêtna lêga ing driya
sapamintanira prapti
nanging durung kayêktin
tansah wirangrong sang ing rum
kongas yèn rêtnaning dyah
sangsaya minuni sari
gêndrèh manis sasolahe gawe brôngta

pramila Sang Nata Lakat
tan angetang baya pati
tansah angênorkên raga
mangrêpa sri narapati
amrih luntura kang sih
sira dewataning arum
kocapa para raja
mantri-mantri pra prajurit
wus samêkta sasikêpira ayuda

sajuru-jurune tata
pra prajurit pra narpati
wong Lakat tanpa wilangan
rata turôngga myang èsthi
sagung kang tata baris
nganti wiyosnya sang prabu
kawarna sri narendra
datansah pêgêl ing galih
gya siyaga mêsat sing ngarsaning garwa

datan mundur nata kèn nêmbang têngara
gumrah swaraning jalmi
gong maguru gôngsa
têtêg kadya butula
pangriking turôngga èsthi
swara gumêrah
barung gamêlan muni

sigra budhal wau Sri Narendra Lakat
anitih rata rukmi
songsong sungsun tiga
sagunging para raja
prasamya anitih èsthi
sawênèh ana
asongsong warni-warni

sangang yuta prajurit lêbêt kewala
nêm kêthi andêlnèki
akêre têmbaga
wêsi prunggu myang waja
nêm kêthi wahana èsthi
asikêp gada
kangkam nênggala bindi

wadyanira kang samya nitih turôngga
sikêp myang warni-warni
sawênèh gudebag
towok ganjur myang panah
kunta candrasa myang gandhi
tinggar sunapan
dirbus bintrèng myang karbin

sinalusup saradan santana lanang
panggritan obat mimis
dwaja warna-warna
têtunggul lan kêkôndha
lêlayu kumbala asri
kang balakuswa
lir jalanidhi ngalih

pirang-pirang pandêlêng untabing bala
anrajang wana wukir
myang jurang sêsêngkan
gêmpur kadya rêratan
ambaning baris winarni
lakon nêm dina
ujure têlung sasi

cinarita Madinah lan nagri Lakat
têbih lakon nêm sasi
karsane sang nata
dènira nganti bala
pêparo-paroning margi
myang nganti raja
raja kang têbih-têbih

cucukira ing lampah wus praptèng ngarsa
ing wuri dèrèng ênting
mangkat saking Lakat
sabên dina lêlampah
lir laron brubul sing siti
lakon tan kêndhat
sêsêg lakuning baris

kang swandana buntute têpung lan sirah
gajah rata prituwin
têpung buntut êndhas
jêjêl pakathikira
pêpikul têpung lan sikil
lakon tri côndra
siyang dalu lumaris

pirang-pirang wong kapir tanpa wilangan
kocapa sri bupati
sampun masanggrahan
siyang dalu kasukan
lumintu kuswa kang prapti
dhêndhêng tan kêndhat
sabên dina angili

sri narendra ing Lakat tansah bujana
drawina gumrah asri
pan akêmbul boja
lan sagung para nata
samana wus amiranti
arakit kitha
bètèng sungsun pan inggil

wiyarira lêlakon sadasa dina
majupat amêsagi
kawarna wus lama
ana ing pasanggrahan
dènnya rêrêp sri bupati
gunging pra raja
kang têbih-têbih prapti

pan sanyata sagung wadyabala kopar
duk ngambah tanah Ngarbi
samarga bêbahak
praja kang kaliwatan
kathah dèn ambil mring kapir
karoban lawan
kêdhik ingkang narungi

mila kathah ngêmbul mring Sri Natèng Lakat
kang Islam manjing kapir
pisungsung sugata
langkung pinêtêl karya
langkung sukaning narpati
saya daludag
karênan anèng biting

kang sawênèh ngecani sarak kewala
anggolong lan wong kapir
sanadyan wontêna
nanggulang magut ing prang
kèdêk kèlês dening kapir
raja kèh pêjah
tansah nglulun wong mukmin

pan sadina-dina dènnya acangkrama
grogol buron wanadri
giniring nèng ngarsa-
nira nèng pambitingan
warak banthèng singa èsthi
kancil myang kidang
manjangan lawan babi

warna-warna kewan kang samya rumangkang
ingabên lawan dasih
wênèh tarung dharat
ana kang nunggang jaran
rata sawênèh na èsthi
asikêp tinggar
panah watang myang bindi

pan gumuruh swaranira wadya kopar
gamêlan munya ngrangin
saruni biyulah
salomprèt munya ngraras
sang nata suka mangênting
bala gambira
klangênan siyang latri

ênêngêna ing Lakat gênti kocapa
sira jêng nabi murti
kang lagya sineba
mring sagung wadyabala
para sakabat prituwin
para santana
andhèr ngarsaning gusti

para nata satriya mantri balabar
pêpak ngarsaning gusti
mung Bagendha Ambyah
lawan Ngali Murtala
katingal datan anangkil
kasaru nulya
wontên dutaning Widhi

Mulkan Jabarail sun salam manabda
timbalaning Hyang Widhi
tuwan kinèn mapag
yudane ratu kopar
ing mangke sampun nglurugi
dhumatêng tuwan
lagya prapta ing margi

saking kitha lêlampahan tigang côndra
dènnya lêrêp wong kapir
lah tuwan pêthukna
nanging dipun prayitna
aja na wong kaduk lali
awrat kang mêngsah
timbalane Hyang Widhi

lamun lêpat tuwan benjang karusakan
tumpês sakèhing mukmin
nanging wontên uga
pitulunging Hyang Suksma
alanang gèn tuwan jurit
mangsuli sabda
sandika kangjêng nabi

wangsul pundi gène mêngsah laknat kopar
mangsuli Jabarail
inggih sampun cêlak
ing gunung Kut prênahnya
nglingmalih jêng nabi murti
amba anêrang
gèn amba campuh jurit

Mulkan Jabarail amangsuli sabda
inggih Muhamad benjing
yèn tuwan ayuda
wontên ing Kut aldaka
karyanên papaning jurit
saksana mêsat
Sang Mulkan Jabarail

ya ta wau Risang Bagendha Bu Bakar
Ngumar Ngusman prasami
myang para sakabat
lan sagung para nata
anêsêg dènira linggih
nabi ngandika
sung wrin karsaning Widhi

saniskara ing purwa madya wusana
jinarwa sampun ênting
tur pêksi sadaya
sagunge pra sakabat
sandika lêgawèng pati
asabilollah
ingabên lawan kapir

angandika malih kangjêng rasulollah
iki awrat kang jurit
sapa ingkang dadya
senapati ngalaga
apan ta ingsun lumiring
sakarsanira
mungguh bêciking jurit

umatura sasênênge atinira
Bu Bakar Ngusman tuwin
Ngusman matur nêmbah
èwêd manah kawula
ngawaki rêmbag ing jurit
sabab ayuda
gêdhe-gêdhening kardi

Ngusman ature wor kingkin
tuwan nantun kônca-kônca
pundi dados pamilihe
gusti sae tinantuna
sabab pakaryaning prang
wêkasing gêsang myang lampus
yèn wadya mamang ing manah

malèsèd têmpuhingjurit
marmane ajrih kawula
nilar rêmbaging asanès
yèn tan golong lan wong kathah
nadyan kapara têbah
yogi sadaya tinantun
mangke kantênan wawratnya

jêng rasul ngandika manis
iya bênêr rêmbugira
datan amung sira dhewe
saksana nulya ngandika
mring sagung wadyabala
gêng alit samya tinantun
kinèn matur juga-juga

tinimbalan ganti-ganti
pra sakabat andêling prang
kang wus nate anyôngga bot
ingkang nama Mungawiyah
jurit bobot yèn aprang
kalawan Umiyah Sahut
Sahut kalawan Hidayat

Fakur kalawan Sang Kasim
Jidil kalawan Ankasah
lan pra sayid sadayane
aturira warna-warna
ana milih Bu Bakar
sawênèh pamilihipun
nênggih Sang Bagendha Ngumar

wênèh Ngusman kang pinilih
wênèh milih Sayid Ambyah
amalih Abas liyane
jêng gusti rasul ngandika
iya karane apa
milih Abu Bakar iku
kang milih matur wotsêkar

Bu Bakar gusti sun pillih
yitna gêlaring ayuda
rèrèh barang pakaryane
dados senapatining prang
ayêm awas ing gêlar
jêr tanggon datan kasusu
manut sak liriking papan

wruh mêngsah kang lampah julig
mêngsah kang ènthèng wus wikan
kantênan dasih yudane
manahing bala tan ringa
nabiyullah ngandika
lah iya bênêr aturmu
pagene amilih Ngumar

kang milih matur wotsari
Gusti SayidinaNgumar
tan tanggêl lêladosane
dados senapatining prang
têtêp manahing bala
ajêrèh tan bisa ngrampung
ajrih tinunjang sing wuntat

sagêd murunakên dasih
ingkang ngungkang dadya sora
wadya datan pêjah dhewe
lir tigan sapêtarangan
rêntah saking wêwadhah
ngamuk siji barêng lêbur
tan ana sêdya ngucira

nabi rasul ngandika ris
sun tarima aturira
lah Ngusman apa karane
pinrih dadya senapatya
matur kang milih Ngusman
awas jêngane kang mungsuh
gusti tan ngrisakkên bala

budining wong dèn sratèni
banyu mili wêwekanya
nora nêmpuh age-age
tan kenging linèdhèk mêngsah
duga-duga yèn aprang
yèn awrat ingundur-undur
yèn mêngsah ènthèng tinrajang

bedak-bedakakên dasih
wong dhêdhêp lawan wong kêras
sinung prentah dhewe-dhewe
punika ingkang prayoga
pambêke senapatya
bala agêng manahipun
ngandika jêng rasulollah

ya liwat tarima mami
lah paman Ambyah kadya pa
pinilih paran karyane
jumênênga senapatya
matur kang milih Ambyah
Amir gusti pamrihipun
dados senapatining prang

amantêp cakut ing dasih
tan wontên wong eman pêjah
prêcayèng gusti dasihe
tan wontên darbe manah was
awrat ènthèng ingangsah
kenging tinagih ing kewuh
tan wontên tiwasing yuda

sayêkti dipun labuhi
têtêp manahekang aprang
prau dhadhap upamine
nadyan risaka kang ngarsa
wingking datan sulaya
tan wontên angucap takut
pracaya karsaning Suksma

jalma jêrèh dadya wani
kang sura saya daludag
tan mèrèp sing padhaning wong
punika ingkang utama
jênênge senapatya
kenging linabuhan lampus
ing manah datan sumêlang

jêng rasul ngandika manis
mring wadya kang milih Ngabas
wadya kang milih ature
gusti yèn pun paman Ngabas
dadosa senapatya
tan sênêng panêmpuhipun
matêng dènnya ulah gêlar

ngandika jêng nabi murti
lah iya ingsun tarima
padha matur sawêcane
panêmune juga-juga
tan nganggo pasuwitan
surasane nama katur
jêr ingsun ngupaya nalar

adangu kèndêl jêng nabi
rinaos kabèh prayoga
lan kabèh padha bênêre
umatur Sayid Bu Bakar
yogi katêlasêna
pra sakabat aturipun
kang dados ature kathah

angandika kangjêng nabi
mring sabat lan para nata
sadaya sarêng ature
dhuh gusti sampuna gêrah
prayogi rayi tuwan
Sayid Ngali pantêsipun
dados senapati yuda

punika langkung prayogi
sinêngkakakên ing wawrat
datan wiguh gêlaring wong
badhene mêngsah paduka
agêng kagila-gila
awrat sinôngga ing pupuh
yèn Senapati Murtala

amantêp sagunging dasih
pan kenging kinarya nyêngka
ngandêl mring senapatine
tan grantês pêjah priyôngga
dasih kang sami yuda
pambêkane Ngali labuh
dèrèng dumugi turira

kasaru utusan prapti
saking Dyah Dèwi Patimah
tuwin mring dutaning Manon
Ngali gêrahira lêsah
èmêng jêng rasulollah
kang seba kabèh èsmu luh
dinuga tan bangkit karya

de kang dados senapati
mung wadya kathah aturnya
mring Sang Ngali pamilihe
dhêdhêp sagung kang sumewa
tan ana bisa ngucap
langkung èmêng kangjêng rasul
wusana aris ngandika

mring dutanira sang dèwi
lah iya sira tutura
ingsun pasrah ing Hyang Manon
lan malih ingsun tan wignya
bubarkên kang sumewa
yèn durung putus kang rêmbug
prakara karsaning Suksma

yèn saya awrat kang sakit
dèn tuturana kewala
bakal ana pêrang gêdhe
kang duta pamit gya mêsat
ganti ingkang winarna
Ngali supe gêrahipun
tan èngêt purwa duksina

Dyah Patimah nulya anjrit
nungkêmi jajaning raka
sang dyah kathah sêsambate
tuhu kalipahing Suksma
panutaning wanodya
tan nate rêntah ingkang luh
sang dyah sawêg sapunika

sarêng waspa tibèng siti
kabèh ingkang nyôngga jagat
gênjot gumlêgêr swarane
orêg kang bumi prakêmpa
udan adrês sakala
dhêdhêp kewan sato manuk
angin galudhug tan ana

thathit lidhah tan mêdali
sumaput panoning jagat
lêmah watu andarojos
yèn mungguh jalma karuna
kasaru kang caraka
prapta saniskara catur
sang dyah gya matur ing raka

lah tuwan sampun ngêmasi
jêng rama badhe ayuda
badhe wontên aprang gêdhe
jênggirat Ngali Murtala
ngrangkul mring sang kusuma
mundhut prajuritanipun
tanapi pêdhang Dulpakar

nanging dèrèng sagêd linggih
ana uga sihing Suksma
ing benjang dadya pangane
dyah kèndêl dènnya karuna
udan drês sampun sirna
jagat pêtêng padhang sampun
ijêm tejaning ujwala

dhasar kêkasihing Widhi
sang dyah guruning wanodya
nabine wanodya kabèh
ing mangke sampun pêputra
kalih kakung sadaya
Sayid Kasan ingkang sêpuh
Sayid Kusèn kang taruna

Kasan yuswa tigang warsi
Kusèn pan lagya sawarsa
pinundhut nabi ingêmong
mring Sang Dyah Umi Salamah
Kusèn warnane endah
ya ta malih kang winuwus
kangjêng nabi niyakèng rat

Kaca:Sambêtipun wong agung nglurug dhatêng Mukabumi. ... 3Nagari Mukabumi bêdhah, ratunipun pêjah. ... 5Balanipun wong agung sami kabêsmi. ... 10Wong agung ambêdhah nagari Pildandani. ... 15Wong agung ambêdhah nagari Talsamat. ... 20Wong agung kondur dhatêng Madinah kêpanggih kangjêng nabi. ... 31Prabu Irman nglurug dhatêng Madinah. ... 36Wong agung mapagakên Prabu Irman. ... 41Prabu Irman utusan Patih Baktiyar mikat panggalihipun Raja Lakat. ... 47Raja Lakat kapikat. ... 55Badhe nglurug dhatêng Madinah. ... 62Wadyabala Lakat bidhal dhatêng Madinah. ... 70Wêwatakanipun Senapati Arab. ... 74