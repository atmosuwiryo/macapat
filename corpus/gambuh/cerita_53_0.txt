Pak Glompong lênguk-lênguk
arêrasan karo bokne gêndhuk
ah nèk ngene iki penak bojo kalih
Bokne Glompong banjur nyaut
ora nyêbut Pakne Glompong

lah ta sawangên iku
pating glimpung anakmu le turu
têka dadi anggagas sing kuwi-kuwi
Pak Glompong mèsêm sumaur
iyah padumu Byang Glompong

ora gêlêm diwayuh
balanjaku mundhak ora wutuh
Bokne Glompong sumêngit gone nyauri
ya wis rabia ka têlu
mlaratmu bèn saya mondhok

bok koetung blanjamu
sêsasine sing kowèhke aku
gene ora tau ganêp sabên sasi
mêsthi kalong digo nyaur
utang nyang gone Bah Blotong

blônja mung têlung puluh
digo nicil utang sing sêpuluh
bayarane sêkolah thole sêringgit
kari pitung ringgit iku
arêp kogo bojo loro

gèk iki batih pitu
sadinane bêrase sing têmtu
karo têngah bêruk malah punjul sithik
saiki bêras sabêruk
uwis sêtali sêbenggol

dipingke têlung puluh
dak gawene wolung gelo wutuh
gèk jangane dak ênggo ngirit sakêthip
uwis têlung gelo iku
seje gula êtèh rokok

lêngane bok koetung
sabên sore êntèk têlung cinthung
sacinthunge saiki wis têlung dhuwit
dadipirang dhuwit iku
rak ya uwis têlung benggol

sêsasi nèk dietung
rong rupiyah sêtali digunggung
kari pira blanjamu sing dak tampani
seje jajane anakmu
siji-sjine sêbenggol

anakmu lima iku
rak wis dadi karotèng ta iku
sêsasi wis patang gelo têlung tali
môngka yèn Si Glompong iku
wêruh uwong nyunggi tebok

anggujêg gone jaluk
banjur ngêndhêg sing dodol dicêluk
sadhodhokan bae êntèk wolung dhuwit
adhine ya mèlu-mèlu
kumroyok ngrubung sing dodol

kari pira blanjamu
lah ricikên tanjane kayamu
lan manèhe klambine anakmu kuwi
kabèh uwis padha bawuk
malah ana sing wis amoh

môngka anakmu iku
yèn klambine suwèk sithik nêsu
apadene kowe dhewe kuwi mêsthi
yèn manganggo isih jaluk
sing anyar-anyar sing mompyor

lah gèk olèhe entuk
wae saka ngêndi apa jaluk
nèk caturan kuwi bok sing ngati-ati
aja mung anggêre mêtu
hara piye Pakne Glompong

Pak Glompong manthuk-manthuk
karo mèsêm linggihe anyingkruk
mikir-mikir anggone arêp mangsuli
rada kacipuhan rêmbug
wêkasan nyauri songol

ah kowe bokne gêndhuk
dadak ngrêmbug butuh sabên esuk
janji isih urip rak ya diparingi
pangan Hyang kang Maha Agung
dak kandhani ya Byang Glompong

olèhku arêp wayuh
nèk cicilan wis bot sing nyêpuluh
iya kuwi sing arêp dak ênggo rabi
go blônja calon marumu
rak ya wis nyamlêng ta ngono

aja banjur marêngut
durung-durung ulatmu wis jabrut
arêp rabi dadak dikon ngricik dhuwit
tak kandhani bokne gêndhuk
aja pijêr plerak-plerok

Biyang Glompong malêruk
karo ngucap iya pakne gêndhuk
ora susah ngandhan-ngèndhèni wis ngrêti
ya kuwi wong ora nyêbut
ora nolih sing ting throngol

bok kopikir wong bagus
adhine Si Glompong kuwi uwus
sasi ngarêp iki iya wis ngragadi
ngêcêk olèhe anjaluk
mèlu sêkolah Si Glompong

apa ora korêmbug
gèk go bayar apa hèh wong blêgug
ora wayuh wae uwis srothal-srathil
têka dadak arêp wayuh
sapa sudinyang wong blêmbong

Pakne Glompong sumaur
durung kinar gene kèh sing nganggur
timbang dadi lêgan luwung êndang laki
diwayuh-wayuh ya lowung
ora dadi pocapan wong

timbang kae Pak Bawuk
tanpa blônja gene iya entuk
bojo loro malah ayune ngluwihi
ngalahke wong kaya aku
tur bojone kabèh ênom

sing siji kaya Sêmbadra
irêng manis mêrak ati
luruh sêmune jatmika
sijine Ambanowati
gonas-ganès mantêsi
sripit-sripit yèn lumaku
sêmune sêblak langak
kuninge anêmu giring
dhasar ayu wiraga sugih lêlewa

kuwi bokne sing dak tulad
ing môngka Pak Bawuk kuwi
umur wis sêtêngah kliwat
rupane ora bêjaji
tur duwe lara mêngi
gene kok ya kuwat wayuh
ora tau kêrahan
malah rukune kêpati
runtung-runtung bok ênom karo bok tuwa

Byang Glompong nyauri sugal
lah apa kowe kêpengin
wong lanang go cak-icakan
kaya Pakne Bawuk kuwi
wêruha ya mas bèi
kae bapakne Si Bawuk
anggêr dhèwèke mara
nyang gone bok tuwa mêsthi
disosotke nganti ora uman papan

sing lanang diuman-uman
diundhat-undhat mèh nangis
Pak Bawuk bali kêlepat
nyang gone bok ênom gênti
lagi ketok wis mêsthi
ditudingi diwus-uwus
rupane ora pakra
uwis gêrang nganggo mêngi
ora guna ora kaya ora rupa

wong lanang disambêr gêlap
minggata balia gêlis
ora susah kowemara
apa dadak awèh dhuwit
aku wis ora sudi
anyawang marang wujudmu
kowe anggêre mara
nyang gone bok tuwa mêsthi
ngala-ala aku pèh ladènku kurang

gèk kowe bisamu mangan
kuwi sêga saka ngêndi
bisa têmên ngala-ala
ora kelangan sabribil
bisa-bisamu muni
uwis gêrang ora nyêbut
Pak Bawuk paringisan
ngalor ngidul dingis-êngis
apa kuwi pakne gêndhuk sing kotulad

disosotke sambêr gêlap
kuwi sing kokêpengini
Pakne Glompong mèsêm ngucap
ngêndi ana diunèni
ora wani mangsuli
wêruha wong lanang iku
kuwasa banjur mêgat
mungguh aku diunèni
dak taboki dak ingêl-ingêl dak pêgat

golèk manèh ora kurang
sing ayu-ayu singmanis
dhasar aku duwe blônja
priye olèhmu mangsuli
Bokne Glompong nyauri
o o dadi kaya iku
eman têmên wong lanang
budimu amung sadulit
bênêr wae nèk trima wong sêmbarangan

dalan kuwi ora kurang
lèhmu golèk pirang dhosin
wêruha ya dara lurah
rungokna tak omong dhisik
Pak Glompong anyauri
iya kêpriye omongmu
wis linggihku dak mapan
omonga gêlis Byang Cangik
amalerok sing wadon atine panas

ora maido sing brêgas
ngaran-arani Byang Cangik
Pak Glompong mèsêm angucap
ya wis ora ta gèk gêlis
sing wadon banjur muni
rungokêna ya wong bagus
wong wadon sing pêthingan
kuwi dudu wong sing manis
puluh ayu nanging yèn atine salah

kuwi tumrape wong lanang
sing bêcik amêsthi suthik
ayua kae mung rupa
atine pating brêgidhil
apadene wong sugih
ning yèn atine ngêthiwul
ora wêruh wong tuwa
mênyang maratuwa wani
nyang wong lanang anguyap wis ora mamang

kuwi wong lanang sing brêgas
môngsa gêlêma ngrabèni
dadi rupa karo bôndha
kuwi ora maedahi
dene sing nomêr siji
wong wadon sing ati tulus
sanadyan ora rupa
ora bôndha ora asli
ning yèn sêtya tur bêkti marang sing lanang

wêdi marang maratuwa
mênyang sanake ngajèni
sakarêpe uwong lanang
ora gêlêm nyulayani
amung sarwa ngrujuki
mênyang sing lanang anurut
dikon ngetan ya ngetan
dikon ngulon ya nglakoni
iya kuwi uwong wadon sing pêthingan

Pak Glompong nyaut angucap
iyah aku uwis ngrêti
padune rupamu ala
rekane banjur nuturi
apa aku ra ngrêti
arêp angapusi aku
wong lanang kok diwulang
nganggo bôndha rupa asli
bok wis ora entuk ngono wae gênah

karuwan olèhku gagas
sing wadon banjur mangsuli
mêngko dhisik ta dak kôndha
durung tutug lèhku muni
rungokna ya mas bèi
kajaba sing dhisik mau
rasakna sing têmênan
aja kêsusu mangsuli
tak lairne atiku kowe bèn lêga

wêruha iya wong lanang
atine wong wadon kuwi
nèk sing lanang gêgombyakan
gêdhene wayuh anyêlir
nyang ati banjur sêdhih
sêdhih olèhe diwayuh
dina-dina mung susah
sasat ancik-ancik êri
tansah êmar sumêlange nèk dipêgat

marga sing mêsthi wong lanang
bojone banjur ditandhing
e iki ngene bok tuwa
nèk ngladèni kaya iki
dak tandhing apik êndi
olèhe ngladèni aku
coba aku tak mara
nyang gone bok ênom gênti
egah-egah ladène bok nom dipriksa

barêng têka banjur nimbang
e ladène kaya iki
iya ngono apa ora
wong lanang wis mêsthi nandhing
tur nèk bok nom digilir
angganyik olèhe nyatur
ngala-ala bok tuwa
prêlune bèn dikasihi
mulakêna ladène ya ngaya-aya

ora ketang adol êndhas
melike bèn kanggo nglaki
nèk gilir mênyangbok tuwa
sing lanang ya dirêmbugi
sing ora apik-apik
nyatur nyang bok ênom gupruk
akèh-akèh le nacad
êndi sèdhèng êndi ithil
uwong gêthing môngsa kuranga panacad

dadi bok ênom bok tuwa
padha rêbutan disihi
sing lanang atine bungah
ngalor ngidul disêsunggi
kuwi nèk padha asih
wong lanang ya enak-enuk
mênyang gone bok tuwa
disuhun-suhun dipundhi
mênyang gone bok ênom disuba-suba

dhasar marune ya ora
tau padu ngrêrasani
nèk pinuju sarimbitan
bok nom bok tuwa nèng buri
rupane manis-manis
iki ayu kuwi ayu
sandhangane di kêmbar
tapih parangrusak klithik
klambi jambon suwênge kabèh barleyan

sing lanang lakune gagah
karo wirone dicangking
kuwi rak nèk wong sêmbada
kêcèh amal kêcèh dhuwit
nanging sing wadon mêsthi
ora mantêp sêtya tuhu
marga sihe wong lanang
ora wutuh nyang wong siji
nyang bok ênom asih nyang bok tuwa trêsna

asih mung siji disigar
mrana sisih mrene sisih
kadhang ora sêparo byak
olèhe amaro asih
sih iki apa iki
walak-walak di sing baud
ngêmpèk-êmpèk wong lanang
iya mêsthi diluwihi
mêsthi ngono uwis ora kêna ora

sing wadon mêsthine iya
ora wutuh mantêp asih
trêsna sungkêm myang sing lanang
dina-dina kêtir-kêtir
tiwas dirêrewangi
kurang mangan kurang turu
mrihatinke sing lanang
dadia wong sugih singgih
jêbul ora kanggo ênggone suwita

dadi wêruha wong lanang
wong wadon diwayuh kuwi
wis mêsthi ya kurang trêsna
trêsnaa ya mung sathithik
beda yèn bojo siji
ora ketang gendhong wakul
abot-abot disôngga
bêtèke le bêkti nglaki
apa manèh wulange wong tuwa-tuwa

tak tirokne rungokêna
aja kêsusu mangsuli
yèn kowe kêpengin mlarat
kêrêpa ngalih lan rabi
lah ta rasakna iki
iya bênêr apa luput
wong kêrêp lih-alihan
wis mêsthi mlarat kêpati
jalarane mrana-mrene nganggo ragat

wong kêrêp rabi ya padha
ora ketang mung sabribil
harak iya nganggo wragad
coba pikirên sing bêning
aja kêsusu muring
arêp anaboki aku
aku iki caturan
ora bisa nèk kon ganyik
mung salugu tur uwis kanthi rêkasa

Pak Glompong sêmune ngungun
batin pancène ngrujuki
e boke Glompong têmênan
wangune lèhe gondhèli
banjur alon lèhe kôndha
kowe bokne dak tuturi

lèhku arêp wayuh iku
bokmanawa anjalari
bisa cukup sing dipangan
pirangbara bisa sugih
iki jênênge sêtiyar
wiwit biyèn kok mung miskin

bok iki marahi cukup
sapa wêruh têmbe buri
Bokne Glompong sêlak panas
kêsusu gone nyauri
marakake sugih apa
sugih dhuwit durung mêsthi

sugih utang kuwi têmtu
karo sugih anak cilik
saka aku uwis lima
ing môngka nèk sida rabi
mêsthi banjur duweanak
gumrayah pating kariyik

mlaratmu saya angundhung
anak isih cilik-cilik
kowe uwis rada tuwa
barêng wis wiwit ngragadi
kowe wis mênyang akerat
banjur kapriye sing kèri

rak iya mêmêlas iku
mula gumun aku iki
nyang wong sing ora gagasan
mung sênêng nuruti ati
anggêr karêpe kêtêkan
ora angèlingi buri

wêkasane barêng thiklu
anak isih cilik-cilik
bapakne wis nèng jaratan
anak mundhak gêdhe sithik
ananging banjur kapiran
mung biyunge sing ngingoni

sapira kayane biyung
mêsthi ora anyukupi
anake banjur diatag
akal-akal golèk dhuwit
rèhning kurang sing dipangan
lowung najan mung sabribil

rèhning isih padha kuncung
lèhe golèk mênyang ngêndi
arêp nyambut gawe apa
sabisa-bisane nuli
ajar-ajar golèk pangan
êndi ana gogo krikil

adol sukêt adol kayu
kuwi nèk bocah sing bêcik
balik yèn kêtanggor bocah
sing ala watêke mêsthi
adhakane mênyang pasar
ajar nyêlêr ajar ngutil

kuwi isih rada bagus
ana manèh luwih nisthip
banjur angathungke tangan
karo muni paring-paring
ngêmis sasèn mawon dara
kula pujèkake sugih

hara piye pakne gêndhuk
lah sapa sing luput kuwi
apa lupute si bocah
apa wong tuwane kuwi
aranana dhewe enggal
Pak Glompong mèsêm nyauri

iku yèn mungguha aku
nèk sing lanang uwis mati
môngka anakegumrayah
iya banjur laki maning
golèk wong lanang sing bisa
angrewangi angopèni

biyang Glompong nuli nyêndhu
o dudu wong wadon kuwi
wis anak-anak gumrayah
malah isih arêp laki
kuwi jênêng siya-siya
anak ora dielingi

tiwas laki kaping pitu
môngsa anak dadi bêcik
malah saya klara-lara
kuwi pakne sing wis mêsthi
marga yèn wis omah-omah
ora kobêr angopèni

mênyang anak sing kumruyuk
awit kêpêksa ngladèni
mênyang bojone sing anyar
trêkadhang banjur andlidir
ya anak-anak gumrayah
anake gawan wis mêsthi

sangsarane saya muput
cilakane saya mêncit
wêkasan padha klarahan
sabab olèhe ngopèni
mêsthine ya ora kaya
anake sing mêtu kèri

mara piye pakne gêndhuk
yèn kowe sidaa rabi
akèh sabab sing kosandhang
sapisan rêkasa ati
kudu bisa maro trêsna
kuwi nèk kosêmbadani

lire kabèh sing dijaluk
sarwa bisa anuruti
upama ngene wong lanang
êmbok tuwa kosuwêngi
sêling mirah rêga swidak
bok ênom wis mêsthi mèri

iya mêsthi banjur jaluk
di padha lèhe nyuwêngi
rèhning jênêng padha-padha
upama bisa nuruti
nukokke rêga sawidak
bok tuwa gênti anangis

jaluk suwêng rêga satus
awit pangrasane mêsthi
alah dene dadi tuwa
mung dipadha le nyandhangi
priye gonmu arêp nata
supaya karone lilih

ora pijêr kobrak-kabruk
dibeda gonenyandhangi
kuwi yèn kowe sêmbada
rêkasamu ora pati
balik sarwa kacomprengan
dina-dina gadho ati

apa korewangi slingkuh
kana-kene nguring-uring
mara nyang gone bok tuwa
lagi têka dipleroki
nyang gone bok ênom kana
lagi wêruh wis mrênguti

mrana mlerok mrene mlêruk
mrene gêthing mrono sêngit
mrana mènjêp mrene ewa
labêt ora nyêmbadani
kuwi yèn sing wadon brêgas
kadhang malah diunèni

suk-esuk sarapan kêpruk
awan diladèni tanjir
arêp turu sosoh ngujar
tangi turu dicêpaki
sosot karo sambêr gêlap
hara priye mênyang ati

mêsthi ya mak prêmpêng nêsu
ananging banjur dipikir
upama dak nêsonana
atiku rada kuwatir
mêngko gèk anjaluk pêgat
eman olèhku wis asih

sapisan sababe iku
sabab manèh saya luwih
yaiku ngèlingi anak
lah wêruha bocah kuwi
yèn biyung atine bubrah
mênyang anak anumusi

mèlu bubrah kuwi têmtu
aku gêlêm kothothoki
yèn luputa lèhku kôndha
samono yèn kowe isih
anggagas bêciking anak
susahing anak kopikir

rasakna tandhêsing ati
aja mung kopikir lômba
abot arêp wayuh kuwe
ora kêna sêsêmbranan
kudu dipikir tênan
Pak Glompong alon sumaur
êmbokne thole wêruha

sadurunge dak lakoni
iku wis dak pikir dawa
bakal ing kadadeane
Biyang Glompong banjur nyandhak
padatane sing lanang
kasusu gone sumaur
aku wis ngrêti wong lanang

bênêr yèn uwis kopikir
nanging beda sing kogagas
ora kogagas abote
mung sênênge sing koanam
sing sungil-sungil ora
lèhmu arêp wayuh iku
mung sênêngmu sing kotata

Pakne Glompong cungar-cungir
malah rada paringisan
kabêdhèk jroning atine
Bokne Glompong manèh ngucap
pakne ora ngonoa
olèhmu arêp awayuh
apa wis duwe dhedhekan

sing lanang mèsêm nyauri
prêlu apa takon barang
bok wis mênêng bae kowe
wong wadon wêruhmu apa
ngrêtimu rak mung adang
karo angêmong anakmu
anggêr mênêng aku trima

ora prêlu dak tuduhi
mêngko mundhakan kolarag
dadi maru durung klakon
bae uwis gêgêmpuran
saru krungu ing tôngga
Biyang Glompong banjur nyaut
ora saru ora barang

lah pilihên saru êndi
aku padu sagrabyagan
karo sarumu sajêge
ngalor ngidul sosoh mujar
mrana ora bênêran
mrene diunèkke kêpruk
mulane kowe blakaa

sapa ta sing arêp kosir
apa kae Mas Jêng Sablah
sing sok liwat mènthèk-mènthèk
nèk kowe ana ngarêpan
banjur atarung ulat
Pak Glompong mèsêm gumuyu
ihik sapa ta sing kôndha

hla kok dadi kowe ngrêti
sing wadon nyauri sugal
uwis mêsthi ngrêti wae
najan aku ora lunga
nanging kabèh wis cêtha
tak incêng sinambi turu
sapolahmu wis kêtara

o o kowe tak kandhani
wêruha iya wong lanang
karêpmu wurungna bae
aja sok aduwe tindak
nuruti ati murka
ngèlingana kang wus-uwus
critane wong kuna-kuna

sapa-sapa sing nuruti
digodha wong wadon kêna
mêsthi wurung wong dadine
kaya ta Jêng Nabi Adam
anggugu Ibu Kawa
woh kuldi dikon angundhuh
sêngkêrane Gusti Allah

Nabi Adam anuruti
ya iku kêna ing godha
kae kapriye dadine
didhunke saka ing swarga
didukani Pangeran
môngka dhèk nèng swarga iku
jarene mung sarwa nikmat

ora mangan ora ngêlih
ora ngombe ora ngêlak
amung sarwa sênêng bae
barêng mêdhun saka swarga
Nabi Adam lan Kawa
wêtênge kapêksa kluruk
jaluk diisèni sêga

yèn ora mangan ya ngêlih
yèn ora ngombe ya ngêlak
dadi kudu nyambut gawe
ana manèh têtuladan
Dasamuka Ngalêngka
bangêt ênggone kêpencut
kasmaran nyang Dèwi Sinta

ora klakon tiwas mati
kuwi iya jênêng godha
Bagawan Wisrawa kae
iya uga kênèng godha
dhèk dikongkon ing putra
Danaraja sang aprabu
nagarane Lokapala

Wisrawa karo Sukèsi
karone kêna ing godha
pancène dadi mantune
jêbulane ora sida
arêp dhewe Wisrawa
wêkasane barêng lampus
Wisrawa ora nyang swarga

satriya ing Plôngkawati
bangêt ênggone kedanan
nyang Dèwi Utari kae
Bimanyu angaku jaka
direwangi sêpata
bok dikrocok gaman sèwu
rak isih jaka têmênan

môngka lugune wis rabi
mandi olèhe sêpata
Ôngkawijaya patine
dikarocok wong Ngastina
dhèk pêrang Bratayuda
tunggale isih angumbruk
kaya ta Ratu Mamênang

dhèk Bratayuda dianggit
pujanggane Êmpu Sêdhah
kuwi dikon nganggitake
critane para Pandhawa
prange karo Ngastina
kocapa barêng sang êmpu
panganggite uwis têkan

Prabu Salya ngarih-arih
anglêlipur ingkang garwa
wêktu iku panganggite
Sang Aprabu Jayabaya
kalawan ingkang garwa
lênggah mirsani si êmpu
jêbulane Êmpu Sêdhah

atine banjur anggoling
olèhe anganggit bubrah
kedanan marang garwane
Maha Prabu Jayabaya
mulagone ngrumpaka
Êmpu Sêdhah nganti nglangut
tibane sing dirumpaka

dudu Dèwi Sêtyawati
garwane Sri Jayabaya
dilêbokake rêrêpèn
tujune sang prabu awas
sakala Êmpu Sêdhah
dipocok sirahe glundhung
tur iku kênane godha

sasat durung nganti kengis
suprandene dadi tiwas
ana manèh caritane
Jaka Tingkir dhèk nèng Dêmak
iya kêna ing godha
sing disamar Dhadhungawuk
Jaka Tingkir dikon lunga

kae Ki Agêng ing Mangir
sing jênêng Ki Wanabaya
sing misuwur digdayane
ora ana wani nglawan
nganti Ratu Mêntaram
ering tandhing pêrang pupuh
banjur sang prabu utusan

putri sing ayune luwih
dikon godha Wanabaya
nyalamur ambarang lèdhèk
Kyai Wanabayakêna
digodha sang lir rêtna
têmahane dadi lampus
lah iku pakne elinga

layang Panji Wulung kuwi
sing mangkono iya ana
nèk crita ing Arab kae
Menakjobin iku iya
patine marga kêna
ing godha putri Mêdayun
sing jênêng Dèwi Muninggar

yèn dak aranana isih
ngrêmbêk sing dadi tuladha
prakara wong lanang kuwe
sababe dadi cilaka
mung marga kênèng godha
êmbuh kagodha ing rêmbug
êmbuh kagodha ing rupa

malah ujare ing kadis
besuk yèn ana ngakerat
ana godha luwih gêdhe
yèn digodha apa-apa
ora ana sing pasah
pungkasane godha mau
widadari saka swarga

ayune ngudubilahi
anggodha nganggo lêlewa
sapa sing dulu dhèwèke
uwis mêsthi yèn kedanan
saking ayune tênan
iku yèn nganti kêpencut
cilaka kêcêmplung nraka

môngka kanggo tata lair
aja widadari swarga
widadarine Bok Cècèk
wae wis padha kedanan
ya ngono apa ora
ora susah dhuwur-dhuwur
wetan kuwi wae iya

dicopote dadi mantri
jalaran mung kênèng godha
kasêngsêm Mas Jênge Mèndès
nganggo dhuwiting nagara
dianggo nguja-uja
saiki dhèwèke nglanthung
pangkate mantri wis ilang

malah dhèk biyèn disêpir
mulihe saka ukuman
ora bisa nyambut gawe
Mas Jêng Mèndès uwis ewa
marga wis ora kaya
hara priye pakne gêndhuk
saiki dadi tangisan

Pakne Glompong anyêndhu karo marêngut
ah kowe kuwi Byang Cangik
wong lanang dadak diwuruk
ana uwong arêp rabi
dadak diwèhi pangilon

Nabi Adam Dasamuka Abimanyu
Êmpu Sêdhah Jaka Tingkir
Mangir Jobin Kadis Muluk
nganggo kon ngilo dèn mantri
hla nèk pêsthine wis ngono

ditangkisa nganggo gunung rangkêp sèwu
yèn pêsthine kaya kuwi
iya ora bisa mingkuh
cêkake wae saiki
kodhadhunga aku mêdhot

kopalangi iya sida mlumpat aku
adrêng lèhku arêp rabi
nèk kowe gêlêm dak wayuh
bacutna lèhmu ngladèni
dene yèn kowe mêksa moh

ora gêlêm dak wayuh ya sakarêpmu
apa kowe jaluk mulih
dak têrke suk kapan gêndhuk
dhasar rupamu saiki
uwis ora therok-therok

akuewa ngrungokake caturanmu
wong lanang kok dituturi
apa rumangsamu aku
ora duwe kawruh dakik
kumini kakehan obrol

mung grêgêtên aku mau barêng krungu
kandhamu sing akèh kuwi
ana uwong arêp wayuh
jêbul arêp dipalangi
priye gagasanmu mono

apa kowe sing ngingoni marang aku
hara akona naboki
tak ingêl-ingêl awakmu
klakon kowe mêngko mati
kocapa mau Byang Glompong

barêng wêruh sing lanang olèhe nêpsu
dirêmbugi malah muring
Byang Glompng atine kaku
saking pêpête ing ati
banjur jungkêl nèng paturon

ngungkêb-ungkêb karo nangis sênggruk-sênggruk
o alah yatalah Gusti
kaya mangkene awakku
ana uwong dirêmbugi
pik-apikan têka ngono

malah uwong disiya-siya ditundhung
uwong arêp ditaboki
jamak têmên dupèh bagus
têka ora angèlingi
dhèk isih magang nèng jêro

gene jarik sing diênggo gantung kêpuh
klambi ora tau salin
banjur anakokke aku
lèhe mara wira-wiri
sasat direwangi kesod

bapak iya ora nyorohake aku
kono dhewe sing golèki
barêng wis kalakon aku
dadi mantèn lagi wingi
sandhanganku wis go tombok

balanjane têlung gelo ora cukup
bapak sibu sing nomboki
sabên sasine lumintu
kirimane bêras krambil
sasat ora tau towong

nganti têkan duwe balônja sêpuluh
ya isih mêsthi ngirimi
barêng blônja wis rongpuluh
iya isih sok ngirimi
nanging barêng uwis jompo

ora bisa kêkirim ora jêjaluk
blanjane rada nyukupi
uwis têkan têlung puluh
dhèk isih blônja sathithik
nganti dak rewangi dodol

ora ketang kurang mangan kurang turu
awan-awan dak go bêngi
bêngi ora bisa turu
labêt olèhku prihatin
bisaa êndang dadi wong

saikine blônja uwis têlung puluh
anak-anak klimis-klimis
kabèh lêmu thipluk-thipluk
rada ayêm mênyang ati
jêbulane kaya ngono

ora kêna diantêpi pakne gêndhuk
tiwas lèhku ngrêrewangi
nganti mèh limalas taun
wiwit blônja mung sakêthip
saiki têkan sagelo

kaya ngene rasanedadi wong busuk
ora bisa golèk dhuwit
pangan sing uwis kalêbu
nyang wêtêng diuwik-uwik
ora trima ngolok-olok

Bokne Glompong anake wadon sing turu
dikêkêp lan ditangisi
o alah ênggèr anakku
bêja têmên kowe Sumi
dene saiki si êmbok

apa bakal pisah karo kowe gêndhuk
bapakmu wêktu saiki
lagi arêp golèk ibu
sing ayu pintêr ngladèni
biyungmu sing wis bêkokrok

dingis-êngis disingkang-singkang ditundhung
wong wadon mung nyilakani
kowe aja mèlu pakmu
ya mèlua aku Sumi
wêlingku bae ya dhenok

yèn ngantia kowe klakon mèlu pakmu
pituturku wanti-wanti
jaluka sêkolah gêndhuk
cikbèn bisa pintêr thithik
najan tinampik ing bojo

bisa golèk pangan dhewe ora nunut
aja kaya aku iki
barêng wis êntèk bandhaku
sabên dina diunèni
yèn mangan diolok-olok

bok ya eling biyèn dhèk lagi kêtêmu
kandhane marêmke pikir
ora arêp mêgat mayuh
najan cilaka lan mukti
padha disôngga wong loro

jêbulane mung digo ngenaki rêmbug
lèhe arêp andhèdhèli
o Allah Gusti kang Agung
o bapak sing uwis mati
kula samang bêkta mawon

timbang dadi rôndha luwung mati aku
tuna têmên gonku urip
ora kanggo ing lakiku
gèr padha tangia gêlis
êmbokmu andhandhang layon

Biyang Glompong olèhe anangis
klara-lara karo sambat-sambat
bapa biyung lan anake
Bapakne Glompong krungu
ngrês atine nganti mèh nangis
tur nganggo ngundhat-undhat
barang kang wis klêbu
Pak Glompong rada klicutan
diwêlèhke wiwit dhèk blônja sakêthip
nganti têkan srupiyah

sèwu isin krungu lèhe muni
direwangi karo lara lapa
barêng wis ana bêgjane
rada lumrah wong banjur
arêp lali nganggo ngunèni
êndi sing arêp mêgat
êndi arêp mayuh
dadi Pak Glompong rumasa
ing sisipe sing wadon diarih-arih
dikon tangi digugah

o êmbokne kowe aja nangis
ra-orane yèn sida dak pêgat
mung digo sêmbranan bae
ora arêp dak wayuh
uwis trima bojo mung siji
kowe ora dak pêgat
aja nangis guguk
yèn kowe ora pracaya
dak sêpata lah enggal tangia dhisik
Byang Glompong pêgat-pêgat

sêpataa iya ora mandi
awit kowe wis gawemu cidra
Pak Glompong guyu jêgègès
tênan kok bokne gêndhuk
yèn goroha kandhaku iki
lah bok iya modar ta
yèn kowe dak wayuh
gêdhene nganti dak pêgat
uwis trima kowe wae bojo siji
ora arêp grênyangan

Bokne Glompong tangi mapan linggih
calathune alon nyang sing lanang
tak tuturi kowe pakne
kabèh wong wadon iku
padha wae rasaning ati
ya sanajana beda
yake mung sarambut
iku yèn wong wadon tênan
mulakêna besuk yèn aku dhisiki
dipundhut ing Pangeran

kandhanana anakmu Si Sumi
pawitane angèngèr wong lanang
dudu ayuning rupane
lan dudu bôndha iku
ati suci sing nomêr siji
bêkti marang wong lanang
nglakoni satuduh
atine ora slewengan
donya ngakir mung siji si guru laki
ora amangro tingal

ora lancang ora kumawani
aja dupèh sing lanang wis trêsna
banjur nganyih-anyih bae
kon eling yèn winêngku
kudu ora angangkrik-angkrik
wit nyatane wong lanang
beda wong saaku
wong lanang kuwi sing lumrah
sok ngènthèngke ora kêna diantêpi
upama ana sabab

mung sapele go dhadhakan muring
pêng-pêngane banjur arêp mêgat
iya dupèh diwênangke
mulane pakne gêndhuk
mung wêlingku sing ngati-ati
besuk aja tan ora
anakmu si gêndhuk
lêbokna ing sêkolahan
yèn wis tuwa pama moh nglakoni laki
uwis duwe pawitan

kapintêran digo golèk dhuwit
sokur bage bisa omah-omah
ora kidhung ing uripe
jare sêkolah iku
diwuruki cara-caraning
wong wadon omah-omah
dimène ing besuk
yèn mêngkoni bale omah
uwis prigêl kabèh carane wis ngrêti
bojone ora gêla

wruh sing wadon cag-cêg sarwa trampil
uwis mêsthi yèn sing lanang bungah
dêlêng prigêling bojone
kabèh kandhaku iku
yèn diturut lan dilakoni
ra-orane dipêgat
utawa diwayuh
awit lugune wong lanang
yèn sing wadon katone amêmalad sih
runtuh atine trêsna

kaya kae dara bèi mantri
dhasardara pyayi brêgas cakrak
garwane kaya Byang Jablog
irêng kusi tur wungkuk
burik cêkrik rambute thithik
suprandene sing lanang
trêsna asih lulut
aku mrêlokake mrana
arêp wêruh sababe ênggone asih
layak kaya mêngkana

bangêt têmên anggone ngajèni
nyang kakunge ora ngungkak krama
ngatase bojo wis suwe
tatakramane têrus
ing sapangrèh amung nglakoni
ora tau gumampang
alon yèn calathu
ngirih-irih ngarah-arah
yèn calathu ora tau sêngal-sêngil
ulate sumèh bingar

lagi enak-enak gunêm pikir
nèng nèng nèng nèng Pak Glompong anjingkat
e e wis esuk êmbokne
wis aku arêp turu
mundhak krinan sesuk le tangi
PakGlompong banjur glimpang
sadhela wis turu
Pak Glompong ngorok sênggoran
Biyang Glompong isih tansah klisak-klisik
grêgêtên nyang sing lanang

Tamat