Ki Jayèngrêsmi asêgu
mring paman ngandika aris
kadipundi ingkang kêrsa
ing rêmbag paduka mangkin
punapa inggih lajênga
tuwin wangsula ingriki

Kang paman nauri wuwus
mangsa-bodhoa sirèki
manira anut kewala
paran sakêrsanirèki
lah priye kono anakmas
Ki Jayèngraga turnya ris

Inggih sumangga ingriku
yèn mênggah kula pribadi
anjawi kêrsanta kangmas
prayogi ingkang dumugi
ngupaya ngiras tirakat
pikantuk kalih prakawis

Kang raka aris amuwus
abênêr yayi Jèngragi
satutuging paran iya
manawa antuk pawarti
pandhita myang ajar-ajar
jêjanggan lawan wêwasi

Wau ta sêdangunipun
nèng jroning guwa Pêdhali
pirêmbag dènnira mentar
yata wontên janma prapti
satêngah kapara tuwa
mêndhita lantaran êcis

Mara sarwi mundhuk-mundhuk
momori dènnira linggih
pinapan samya ngingsêran
sêsalaman gênti-gênti
Jèngrêsmi alon ngandika
punêndi paman ing wingking

Sintên ingkang sinambat ing hyun
umatur kang sinungan ling
ing Tajug pawisman amba
dhukuh sanginggiling dhingkil
kang sudi mastani aran
pun Sinduraga ran-mami

Wangsul kang para binagus
paran kang sinêdyèng kapti
ing pundi sêsanèng wuntat
lan ingkang sinambat wangi
Jèngrêsmi nauri sabda
manirèki samya santri

Dene sêsanèngong pungkur
wêngkon tanah Kabulêngkir
anglampahi kawlasarsa
ngupaya kadang tuwa nis
ran Jèngrêsmi Jayèngraga
katri Ki Kulawiryèki

Ki Sinduraga andulu
rêsêp ing awirya katri
Jèngrêsmi aris ngandika
punapi wontên kang gati
paman panggih lan manira
Ki Sinduraga turnya ris

Mila kawula agupuh
tuwi mring guwa Pêdhali
wingi wanci surup surya
kawula ningali pêksi
sêkawan asêsambêran
pan sampun adatirèki

Wus dados pratandhanipun
yèn wontên tiyang nênêpi
anèng ing Pêdhali guwa
yèn kathah-kathah kang paksi
yèn kêdhik ingkang tirakat
pêksi mring Pêdhali kêdhik

Yèn sêpên pan inggih samun
tan wontên pêksi satunggil
tyas kawula kêdah dhangan
enjing punika mariki
kêlamun parêng ing kêrsa
paduka kawula turi

Pinarak ing dhusun Tajug
rèrèh wismamba prayogi
nadyan wangsul marang guwa
ing mangke inggih utami
ngawirya parêng ing karsa
mring dhusun Tajug miranti

Mangkana samya atêmu
saking ing guwa Pêdhali
Sinduraga anèng ngarsa
nuduhkên marginirèki
nabrang kali nètèr jurang
ngampat pèpèrènging kali

Tan adangu lampahipun
nampak têrataban kêdhik
praptèng Tajug punthuk arga
Sinduraga glis nudingi
mring rabi nak-putunira
kinèn ngrukti suguhnèki

Ngaturan lajêng mring salu
mêngkana tata alinggih
kapang nèng bale-watangan
Ki Sinduraga anuding
anak karoro wanodya
prawan wêlanjar sawiji

Sêmune mêsês abêsus
kang prawan mêpêg birai
dhasar karone sêmbada
katêngên rupane rêsik
lanjar wastane Wasita
kang rara aran Warsiti

Dha-usuk nom tuwanipun
kang dèrèng wruh tan kêtawis
katon pêrawan kalihnya
busana sinjang sarwa-di
tasik wida lêlamatan
gêlung sinêkar ganda mrik

Kang tuwa kêkêmbên pêlung
sinjang jambe copot mori
ni Warsiti kêmbên jingga
tapih anyar tambal miring
samya naoskên pawohan
mring tamu amêgat liring

Ni Wasita tapsirih kuningan sampun
sinaoskên Jayèngrêsmi
mundur gya Warsiti maju
tapsirih mring Jayèngragi
dènnya ngajokkên kesêron

Kumarompyang tapsirih ambênthuk dhêngkul
dhêngkule Ki Jayèngragi
maksih babak duk rinawud
tanggor lingiring tapsirih
sakit dhêngkule kêraos

Kagyat ngêsês samya mêsêm kalihipun
kawistarèng ing alinggih
sinamun pasêmonipun
ni rara mundur glis-aglis
pêlayune srèmpang srèmpong

Ni Warsiti ginuyu mring bakyunipun
jorogan angisin-isin
ni rara angling gumuyu
lèhku anyuguh tapsirih
ambênthuk dhêngkuling dhayoh

Patute bae rada lara anjumbul
mak pyur tyasku wêdi isin
mandêng mring ngong sun gya mundur
têrataban ati-mami
samya cêthotan gêguyon

Apan pacok-pinacokkên mring têtamu
ya patut sira Warsiti
kae bojomu angrangkung
ingong kang ora duwèni
ni rara mèncêp malerok

Ih sa-ugèk akèwês têmên ujarmu
kae bojomu kang sigid
patut padha antêngipun
ni Wasita gumuywa ngling
sijine kae kang jagong

Kang duwèni bojo pantêse sirèku
Warsiti ngoso dènnya ngling
lah bok kowe dhewe patut
olèh wong tuwa kêmaki
wangunane rada bancol

Ingaruhan kang guyon mring biyangipun
bok aja pating guligik
kadulu ing dhayoh saru
jamak kang antêng abêcik
malah padha nganggo-anggo

Mêngko lamun manèh ngladèni mring ngayun
kang rada mriyayi thithik
ywa kaya anaking jagul
bapamu dèn-kyai-kyai
mring wong pirang-pirang dhukoh

Kang sinêndhu samya jrih mring biyangipun
nulya ngadi-adi warni
awake pinatut-patut
anggêmpung waja kinêsik
karone salin panganggo

Ni Wasita asinjang rambutan wungu
kêkêmbên pêlangi wilis
pupur tipis tan rinêmbung
awiwida buratsari
pantês agêlung kêkêndhon

Ni Warsiti sinjang kêling tuluh-watu
tinêlpok Banyumas kuning
rininggit tutumpalipun
akêmbên jingga tinêpi
agêlung sinêkar methok

Wida jênar tipis gêbêgan arêmu
pupur rinêmbug arêsik
biyange mèsêm andulu
marang anake kêkalih
ngling ya jamake mêngkono

Ana dhayuh ingkang prayogi dinulu
sêmune padha priyayi
ati-atinên mangayun
mantrap-silamu bêcik
ywa sira sêmbrana karo

Sutarnira manut pituturing biyung
yata kang sami alinggih
anèng ing pêndhapanipun
sami rênaning apanggih
Ki Sinduraga anudoh

Kinèn mêdalakên pasugatanipun
sigra nyaine angirid
sutanya kakalih samya yu
miwah rencange pawèstri
rampadan bucu sumaos

Anèng ngarsa wus tinata piringipun
Wasita lawan Warsiti
tumiyung gulune manglung
anjongkok siduwa siji
susune sasisih pèthot

Amênjutu kêduwèng siduwanipun
poke wonga-wonga pipit
dadya siji sewang gandhul
Jèngraga Kulawiryèki
mandêng tan liyan jinênthot

Mung brêngkêring kang mintêr samya dinulu
lir woh binarongsong kengis
Ripin wruh paraning dulu
ngampêt watuk kêpêntut thit
ngawirya ro kagyat mengo

Sru gumuyu Kulawirya ngling hus buntung
Nuripin anggigil mijil
mêksih kêpêntut dharudhut
sadaya guguyu sami
Wasita Warsiti anon

Kacêmutan karone angampêt guyu
wusnya dènnira ngladèni
samya guyu jroning kalbu
mundur glis pating kulikik
kapucungan ing dhêdhayoh

Alon matur Ki Sinduraga mring tamu
sumangga punika
kawula turi wêwanting
maklum dalêm nênaosi sumapala

Samya gupuh pra tamu samya tuturuh
dan lêkas anadhah
pikantuk dènnira bukti
wus antara dangu luwar wiwijikan

Gya mangayun kang angladèni angundur
cinarik mangandhap
tinimbalan Ki Nuripin
praptèng ngarsa samêkta kinèn anadhah

Langkung tuwuk matêngkuk muluk athêkul
kinèhan tan kirang
ajange tipis kalimis
Kulawirya gumuyu sasêmon ujar

Bisa ngukur lèmpèr panjang piring lurung
lir bathuk pêngantyan
barêsih amincih-mincih
andêlêna yèn mênang kêlawan ajang

Kang ginuyu nak-enak angob ak-èk-uk
gumoh ingêlêdan
cukil untu sêbal-sêbil
ingkang têbèng ing lêmah malih pinamah

Grundêl muwus nora kêna mangan tuwuk
ingurah-urahan
sarta srêngên mêmoyoki
milu-miluwa dhèwèke wong bêndara

Maring batur tan nglumuhi balung usus
Ki Wirya tumingal
gumuyu anon Nuripin
ih ih bilah Ripin angkuhe lir dêmang

Munyung-munyung marang wong nora angingus
yèn wis mamah-mamah
warêg wadhuke malênthi
kaya kundhi kêlarisan adol grabah

Lo dang bêrung nora andêlok maring sun
Ki Nuripin obah
mèsêm nolih mring Ki Ragil
mak kêcêmut Ki Kulawirya alatah

Oh si Cêmput kur obah janggude iku
lir wong kêsurupan
mêngko ngong-sêmbur ing kêndhi
Ki Nuripin kumrengkang mêdal ing jaba

Pan ginuyu marang kang samya alungguh
Ki Sinduraga gya
ngatak marang kang ngladèni
kinèn mêdalakên nyamikan dhadharan

Anakipun karo pangirid ing ngayun
tinata ing ngarsa
tompa brêm anyaran manis
têtêl antêp kêtan uran lawan kilang

Pisang gabu nangka wi gêmbili kimpul
gêdhang raja-tawa
gula rèn lêgèn sumaji
sabun putih bêrondong sêle kêtela

Alon mundur Wasita Warsiti runtung
solahe kinarya
samya brangti mring têtami
Sinduraga anyarakkên pasugata

Lah punika mêmangsêg sawontênipun
nanging sumapala
namung sarating kêlantih
kang cinaran ngling inggih ngangkah punapa

Samya mundhut nyamikan sasênêngipun
aroyom karênan
Jayèngrêsmi ngandika ris
minggah guwa Pêdhali puniku paman

Sajronipun wontên malih guwa têlu
kang wetan satunggal
kidul myang kilèn sawiji
langkung nyurêng sumingêb pêtêng tiningal

Alon matur inggih kang ngalor puniku
kang ngidul lajêngnya
trus ing guwa Bayang-kaki
ingkang wetan trus guwardi Padhangeyan

Kang ngilèn trus guwa ardi Wijil nêngguh
tanah ing Pepedan
yèn wontên ingkang nglampahi
têmtu inggih ing ngriku têrusanira

Pan puniku dadya ing pangungsènipun
yèn wontên pêrkara
gègèr wong kutha angili
mring Pêdhali sapintên kamot kewala

Pandugèngsun dumugi sêlaminipun
ing Pêdhali guwa
mupangat guwa Pêdhali
samya rêsêp sang anom myarsa kandhanya

Jayèngrêsmi lon ngandika
paman ngong têtanya malih
punapa wus adatira
guwa Pêdhali puniki
waringin woh gori
babal madu kucing arum
manira ngalap nangka
lan Jèngraga angsal niji
ingong bubak nangka kandêle sacêngkang

Barêsih kêsêd ajênar
tanpa bêton tanpa dami
pipit nyamplungan kewala
kumocor madu sinuwir
raose langkung manis
tan mantug atuntung arum
têlas sawiji sowang
manira lan Jayèngragi
gawok mulat waringin têka woh nangka

Datan ngêmungakên gurda
dalah sarupaning kitri
pan sadaya awoh nangka
sêdene kang nangka yêkti
Sinduraga turnya ris
kêlangkung prayoginipun
punika pan idayat
sakadaripun dumugi
pan wus adatipun ing Pêdhali guwa

Jayèngrêsmi Jayèngraga
lêjar tyasira jinarwi
marang Kae Sinduraga
Jèngraga têtanya aris
pundi kang dèn-wastani
dhusun ing Wêngkêr puniku
kang liningan turira
inggih ing Kêdhaton lami
sapunika karan Katongan kewala

Mangkya dadya pamakaman
pêsareyanipun gusti
Bathara Katong minulya
gotèkipun duk ing nguni
jaman Dipati Panji
Pranaraga puranipun
pura Wêngkêr namanya
pangayaping para putri
yèn wus maring Wêngkêr mantuk sowang-sowang

Tumêkèng alama-lama

pura Wêngkêr ing Pranaraga
ing Pawêngkêr adipati
tan wontên kang nêlani
dipati sêlajêngipun
dipati Wêngkêr pura
tumuntên wontên kang judhi
inggih Gusti Bêthara Katong ambêdhah

Pinopor prêp pinrêsing prang
dipati Wêngkêr pinatin
putri Wêngkêr binarêkan
Bêthara Katong mandhiri
misèsêng Pranaragi
punggawandêl wus sumuyut
puniku icalira
namaning pura Wêngkêr wit
saking gusti Bêthara Katong punika

Pan aran pura Katongan
ing alami gusti lalis
sinêkar sajroning pura
dadya astana miwiti
putra wayahirèki
gumantya kamuktyanipun
Jayèngrêsmi ngandika
Bêthara Katong puniki
saking pundi kawijilane waunya

Ki Sinduraga turira
Bêthara sêjarahnèki
saking nêgari Bintara
warti putrane sang aji
dhukuh nèng lèpèn Tangi
ing Katong wastaning dhusun
kawit alit binucal
mring sultan nèng lèpèn Tangi
inggih asring Bêthara mring Pranaraga

Mimitra mring Kyagêng Mirah
Ki Agêng Mirah puniki
kang miwiti gama Islam
santrinipun misih kêdhik
Bêthara Katong kait
lan Kyagêng Mirah ing dangu
arsa angrisak kitha
nalini agamanèki
Pranaraga mêksih gama Buda kawak

Wus piadrêng kêrsanira
Kyagêng Mirah anjurungi
katrimu pêndonganira
bêdhahipun Pranaragi
kados wau puniki
mêkatêngogotèkipun
Ki Kulawirya lingnya
mêngkono jawane iki
lah kêpriye kêpatèn lacaking warta

Kang putra kêkalih nabda
pan inggih botên kêpanggih
Sinduraga aturira
punapa kang sinamya ngling
Ki Wirya anauri
e bab ngupaya kêkaruh
karuhipun kang rama
ngawirya kalih puniki
inggih kakang kula kang sêpuh piyambak

Jêng Kyai Bayi Panurta
guru gêng tan ana nyami
madhêkah ing Wanamarta
minardikakakên dening
Wirasaba dipati
masuk guru amumunjung
sapadhukuhanira
minuktèkkên ing jêng kyai
datan kêna sêkêdhik karyaning praja

Ginuron para ngulama
miwah bupati pêsisir
langkung gêng mamulanira
kang samya angalap janji
priyayi myang wong sugih
cêlak têbih samya mriku
kang wau angandika
maring ngong lan putra kalih
awêwarti Jêng Kyai Bayi Panurta

Anutur duk mêksih jaka
kalane ngêlaya ngaji
pinajar kèh mitranira
kang sami saeka-kapti
jêng kyai duk ing nguni
Mas Arundaya rannipun
gadhah mitra satunggal
ing Wêngkêr sangêt wong kapti
nanging kula kêsupèn lêng namanira

Lan malih ing Lêmbuasta
samya kêsupèn rannèki
mêngkana Ki Sinduraga
gêgêtun èngêt ing galih
dènnira tutur mawi
Mas Arundaya puniku
Sinduraga lon mojar
inggih kalingane ugi
Mas Rundaya wasta Ki Bayu Panurta

Kadya wus kêrsaning Allah
sêsambungane pinanggih
kawula botên nyupêna
paduka pajar puniki
tamiyan kang siniwi
wong tan nyana yèn sang bagus
putrane Mas Rundaya
kongsi gêng prapta mêriki
inggih kula mitrane Mas Arundaya

Agupuh pangrangkulira
anggrathul wuwusira sih
katongton rumakêtira
gapyuk-gapyak dènnira ngling
datan nyana sayêkti
adhuh mas sutèngsun bagus
putrane Kang Rundaya
dene padha sigid-sigid
wiratama susila anitikrama

Tata dènnira lênggahan
pêpajar Ki Sinduragi
duk maksih sami jêjaka
kang sami saeka-kapti
lawan ramanta nguni
èngêt-kawula ing dangu
kasanga rama-ndika
kasupèn ingkang kêkalih
èngêt jula Carik-Sutra Carik-mudha

Lan pun Kidangwiracapa
Wargasastra Arsèng-budi
kawula ran Malarsipta
kang tansah sapurug tunggil
kang Rundaya rumiyin
gadhah santri ran pun Bawuk
angêsèd yèn dinuta
ing mangke punapa têksih
ngawirya tri asuka gambuh ing driya

Sarêng dènnya gumuyu
Ki Kulawirya latah amuwus
jêbulane kang pêngulu Basarrodin
kang putra samya gumuyu
wuwuh tyasira cumêplong

Ngawirya katrinipun
sêkala samya pênganggêpipun
asrêping tyas lir dhatêng Jêng Kyai Bayi
mring Ki Sinduraga ing hyun
ambapa-bapa sayêktos

Ki Kulawirya muwus
botên nyana kêlamun kang Sindu
yêkti mitranipun kakang Jêng Kiyai
acêtha mawi pun Bawuk
inggih mêksih ambêgogok

Mangke dados pêngulu
mêngkoni sakèh ngibadahipun
dhusun kang kêbawah rakanta Jêng Kyai
pan inggih sêwawratipun
cukup tan susah rinaos

Kinulit-daging tuhu
tan beda lan sêdhêrêk sêdarum
sinung aran pun pêngulu Basarodin
èngêt gyannipun pitutur
Jêng Kyai tan wontên sèyos

Malarsipta sang Sindu
êngêt mèmpêr Malarsih bok-ayu
ibunipun puniki anak mas kalih
Sinduraga manthuk-manthuk
karênan myat ing dhêdhayoh

Ki Wirya malih muwus
ing Lêmbuasta sintên kang Sindu
namanipun lan dhusunipun ing pundi
ngling inggih pnika wau
Kidangwiracapa kang wong

Akêndêl ing pakewuh
ing prakara tinuduh glis rampung
ingkang dadya wat-wate sakèhing santri
mung Kidangwiracapèku
priyangga ingkang pitados

Nglêmbuasta puniku
tanah ing Kalangbrèt dhusunipun
Jayèngrêsmi anambung wuwusira ris
Ki Wargasastra puniku
ing pundi sananing dhukoh

Ki Sinduraga matur
inggih tunggil sami ngrikinipun
tiyang Wêngkêr ingkang adhepok nèng ardi
Padhangeyan pucakipun
sing ngriki tan pati adoh

Ing mangke namanipun
pan anama Ke Sèk Sidalaku
ginuron mring Pangeran Rangga Pranaragi
bab sastra prama-kawèku
kasujanan kang kinaot

Kalêrêsan ing kalbu
lulungiding trus sujana nung
pratisthaning sastra bijaksanèng budi
sudibya prawirèng wuwus
wasis rampunging wiraos

Langkung kulinanipun
Pangeran Rangga sasêntananipun
ingkang samya mêmasah ing prama-kawit
kawi rêjaning sastra gung
kasusilan utamèng don

Jayèngrêsmi kayungyun
myang kang rayi Jayèngraga nêngguh
langkung rêsêp pitutur tumulya angling
yèn parêng samya mêriku
mring Padhangeyan patêmon

Paman untapna laku
Ki Sinduraga mèsêm umatur
inggih sêlotipun pênêd benjing-enjing
sarèh nèng ngriki sêdalu
dèrèng marêm tyas-ngong anon

Samya rèrèh ing kalbu
sinambi dhêdharan anèng ngayun
wus siyang Hyang Surya lingsir wancinèki
pan amanjing wêktu Luhur
Ki Sinduraga nabda lon

Suwawi samya wêktu
maring mêsjid sêdhêng salat Luhur
tan antara sadaya prapta ing mêsjid
sarêng ngambil toya wulu
Nuripin gya adan gupoh

Samya sunat sêdarum
wusnya sunat kamat ngangkat parlu
Sinduraga nyarakkên akèn ngimami
ngawirya samya tan purun
Sinduraga majêng gupoh

Angimami ing ngayun
wus antara bakda salatipun
pragat pupujiyan dhikir donganèki
sêsalamèn sunat rampung
kasmaran nèng masjid manggon

Eca dènnira alinggih
nèng masjid pucaking arga
isis awangwang wangune
Jayèngrêsmi angandika
gih paman Sinduraga
sintên kang yasa duk wau
mêsjid ing Tajug punika

Acèkli nèng pucak wukir
wukir pupunthuk sêdhêngan
kang wisma nèng gunung kabèh
wêwah pênêda ngadesa
Ki Sinduraga turnya
kang karya tilas ing Tajug
gih Kyagêng Tajug kang yasa

Ngulama saking trah Giri
nèng ngriki lajêng pruwita
nging Kyagêng tan darbe tuwoh
musabat kang kulawarga
pinitaya rèh makam
inggih luwure wong Tajug
atangkar dadya sadesa

Kula puniki nèng ngriki
inggih mambêt brayat kadang
katut wong tuwa kêtêmpoh
kula kang tinuwa-tuwa
kang wontên marsudia
angalap raosing ngilmu
srengat tarekat kakekat

Makripat walhu-alami
kadhang Jêng Pangeran Rangga
asring tinimbalan ingong
sihipun rahab ambapa
andangu babing kitab
Pangran Rangga tyas linuhung
ngèlmu Jawa-Rab ginulang

Priyayi gêng langkung lantip
graitaning kaluhuran
asih mring pêkir miskine
mardikakakên ngulama
nêtêpakên ngibadah
kurmat ing agama Rasul
mrih tangkar ngèlmi sarengat

Jayèngrêsmi ngandika ris
ngong tanya man Sinduraga
mênggah ingagêsang mangke
wêkasaning ing kasidan
lantaran saking punapa
kang liningan lon umatur
sumanggèng kêrsa anakmas

Paningaling kula ngriki
kados sang bagus wus tama
tan kalêmpit liring raos
wus tan kenging sinarêman
yèn mênggaha bêngawan
sampun nyungab samodra gung
kalaban nugrahaning Hyang

Bisa mor tawa mring asin
mangsa si tawa wangsula
mring kali murih tawane
kawistara raosing tyas
sindhêt kaol kawula
Jayèngrêsmi mèsêm muwus
mindhak wèh têkabur mring wang

Tiyang mêkatên tan kenging
kathah mênthèking pêthèkan
apês mupangat ing kaol
kawula tanya pêsaja
saking rumaos ngaral
supaya indhaking kawruh
rèhning ngam kêdah ihtiar

Ki Sinduraga ngling aris
ingkang kêpanggih tyas-kula
babaring kasidan rêke
wontên ing dalêm iktekat
ingkang êkas ing salat
tangat sunat lawan parlu
panarikaning uliya

Rêrambatan saking mukmin
mukmin ngam kang bangsa riyah
salate ngaral kemawon
mêksih nganggo jamak kala
lawan ingkang pinangan
mêksih kalabêtan mêkruh
punika mukmin bangsa ngam

Inggihipun mukmin ngabid
anucèkkên kang pinangan
kang kalal makruh karame
wong kang karya kathah-kathah
nglampahi pêrlu sunat
munggah mukmin salih nêngguh
wong karya pakêrti tama

Bênêr patut anglakoni
wajib parlu lawan sunat
sêdaya yèn wus kêlakon
gya munggah mukmin jahada
têgêse ahli tapa
yèn wus kêlampahanipun
ing wajib pêrlu lan sunat

Nulya munggah mukmin salik
têgêse wong kang lumampah
dêdalan maring Hyang Manon
pon wajib pêrlu lan sunat
anulya malih minggah
mukmin supi wastanipun
wong kang wêning manahira

Laku sunat pêrlu wajib
minggah mukmin ngarip ika
wong kang amandêng tingale
marang ing Allah bêlaka
pon wajib pêrlu sunat
nulya malih minggahipun
mukmin ngasik wastanira

Wong kang brangti ing Hyang Widi
kewala namung Pangeran
ing Allah bêlaka dene
wus tan mangro kanikmatan
anulya inggahira
mukmin mukib wastanipun
muhung asih maring Allah

Bêlaka datan upami
sih-sinihan ing Hyang Suksma
rambah ping sanga urute
minggah aoliya Allah
sèstu ingkang kinêrsan
kula punika sang bagus
sagêd miraos kewala

Dèrèng sagêd anglampahi
pan amung awirayatan
yèn wontên ingkang kêcangkol
Jèngrêsmi karênan ing tyas
myarsa wirayatira
Jèngrêsmi nauri wuwus
pangkating mukmin punika

Kados tan kenging kinardi
kêdah kêlawan idayat
yèn tan winahyu titahe
tan kenging ingangas-angas
nanging kêdah ihtiyar
manawi parêng winahyu
mungayan pra bangsa ngaral

Ki Sinduraga nauri
inggih nakmas kasinggihan
ing sêmu sami kêraos
tan susah winêdhar basa
sami sampun muk-ulam
sêdangunira Ki Sindu
-raga pan sami karênan

Têkèng wanci Ngasar iki
dènnira sami rêrasan
nulya Ki Sinduraga-ne
angajak marang patirtan
sêndhang kang binalumbang
binotrawi lining banyu
kêlangkung wêning toyanya

Wusnya ngambil toyastuti
samya salat wêktu Ngasar
antara bakda pêrlune
pêragat puji dhikirnya
nulya asêsalaman
tata malih dènnya lungguh
Ki Sinduraga lingira

Ngandika kantun alinggih
kawula mantuk sakêdhap
ngawirya sumangga ture
sapraptanira ing wisma
anuduh rabinira
ngrakita suguh kang mungguh
dhayohmu padha ngulama

Kang èstri nauri inggih
Ki Sindu mring pêkarangan
angundhuh têtandurane
ana tinuduh mring têgal
miwah kinèn mèt ulam
yata kang sami alungguh
nèng masjid arêrasanan

Jayèngrêsmi ngandika ris
ora-orane wong tuwa
mêtu pituture gambèn
kênyamipun ngangkah-angkah
gêlar sucining sarak
urut-urute tinutur
pangkat angkating mukmin kas

Kang rayi umatur aris
inggih paman Sinduraga
kados yèn lamun ginuron
eca pinikir wong tuwa
tekat sarak utama
mituhu sarengat Rasul
dèrèng mèngèng saking kitab

Ki Kulawirya nauri
iya bênêr sojarira
pêsaja kèh prasèndene
bêrkate wong rada kuna
akathah kawruhira
patute rada mêdhukun
kêtara prèjènganira

Yata ing wanci wus Mahrib
samya ngambil toya kadas
Nuripin gya adan age
asunat sêdayanira
angamal pupujiyan
samya ngêntyani Ki Sindu
-raga gya prapta asunat

Wusnya nulya dèn-kamati
Jèngrêsmi kinèn dadi man
majêng angangkat pêrlune
antara Mahrib bakdanya
laju manjing ing Isa
Jèngrêsmi wêwacanipun
dèn apti pasekatira

Sawuse Patekah-nèki
surat Jumungah awalnya
surat Munapèk akire
antara Ngisa abakda
pêragat witira
sawusnya ngaturan mudhun
mring wisma angraras-driya

Sadaya wus mudhun saking masjid
dulur lampahnya lon
praptèng wisma salu pinêrantèn
ginêlaran kêlasa-lus putih
wus samya alinggih
tata anèng salu

Sutanira kalih angladèni
naosakên gembol
saya mêsês bêsus andêlèrèng
Ni Wasita Warsiti angliring
siji sewang mêndir
anancang pandulu

Ni Wasita lan nimbok Warsiti
sarêng mundur alon
Ki Sinduraga nuduh siwine
dhenok karo sira dèn-agêlis
ladèkêna nini
sêgamu sênanjung

Lèhira ngliwêt sidhat apa wis
wêtokêna dhenok
ni rara ro mêndhak mèsêm ture
lumaku ting garubyug kang tapih
lampahira ririh
mipit magêr-timun

Usap susur tangane kang siji
ngrêmêt-ngrêmêt suroh
praptèng wisma wingking nuduh age
mring baturirèstri angladèni
wus samêkta sami
gya ingirit mêtu

Biyungira lêgèh anèng ngarsi
sutanira karo
nampa kêndhi patula cêcêpe
kang nèng wuri sêga pulên putih
anèng panjang lintrik
kêlawan bubucu

Liwêt sidhat mêncir gajih biri
kinyih-kinyih tinon
kadya kêna pinêrês lêngane
myang rampadan nèng dhulang tup sari
ulamnya mawarni
wus sumadyèng ngayun

Ni Wasita kêlawan Warsiti
tata rampadan lon
lam-ulaman ngandhèrkên rasane
opor bèbèk lawan bêsngèk pitik
anjenan lumungsir
age pal-puk duduh

Srêgan babad limpa lawan ati
dhèndhèng-ragi abon
sambêl miri rajangan lalabe
ayêm tuwa pinêdhês rinawis
ing jruk pêcêl kulit
rêmpah lan kêrupuk

Ni Warsiti dènnira ngladèni
siduwa anjongok
kawistara salêkok lêkêre
Jayèngraga tyase ragi mikir
watuk ngampêt ririh
ni rara kumênyut

Têrataban tyase sênag-sênig
lêngên andhêrodhog
amaruntus kringêtên githoke
ngêlêd-êlêd idu gondhang salit
sora napasnèki
ngorong mêtu ngirung

Ingangsêgên piring gumalêthik
gêmpil prêl kêtanggor
biyangnya ngling bok dèn-alon bae
Ni Warsiti angacêmut isin
wus tata mundur ris
Ki Sindu umatur

Sumangga paduka samya wanting
krana Lah kemawon
nuwun maklum sawontên-wontêne
kang ingancaran samya wiwijik
sarya ngling lah bibi
wasisan akêmbul

Nyai Sindu nuwun aturnèki
Ki Sindu nglingnya lon
kajêngipun kewala ing mangke
adan lêkas dènnya samya bukti
suka rênèng galih
anadhah pikantuk

Ayêm tuwa kang samya kinapti
malah lali lawoh
amung ayêm mênjangane bae
Jayèngraga nyarub mêratani
adhokoh tan wigih
kaecan anutug

Aluwaran wus samya wêwanting
ambêng gya linorod
mring Nuripin kinepan kabèhe
kadhuwêtan dènnira nguculi
sabukanirèki
kinêndhon rumuhun

Ambêgêgêg saguh dènnya linggih
pêmangane cekoh
pupuk gêng mangap mele ilate
mata mablak kêlip angêdhapi
dhêluk uga tangi
tumênga tumungkul

Ki Kulawirya gumuyu angling
Ripin lè ambadhog
kathik mele mangap lan matane
sabên muluk bokong nganggo njondhil
lir endha binandhil
tandhane aibut

Wusnya têtêbah ingkang ngladèni
nyamikan sinaos
woh-wohan nyang olah-olahane
Ki Sinduraga angancarani
suwawi won kèksi
tinadhah ingriku

Samya nyamik sasênêngirèki
sinambi miraos
Sinduraga atutur waune
kala nème ramanta duk nguni
tirakatan sami
mring ardi Sêmèru

Anèng guwa Dhasar pitung ari
siyam angêlowong
wong nêm samya ambungkah pasane
namung ramanta kuwat pribadi
nglowong pati-gêni
bêtah pitung dalu

Nèng sajroning guwa Dhasar wingit
kaidayat kaot
mas Rundaya nèng riku angsale
wahyu-tama nèng Sêmèru wukir
baya wus pinasthi
dadine ngaluhung

Jèngrêsmi lan kang rayi Jèngragi
Ki Kulawirya non
samya ngungun karênan pajare
Sinduraga ngundang siwi kalih
prapta kang dèn-sèngi
pra samya nèng ngayun

Ngling punika rayinta samyèstri
ywa wigih pangangkoh
wajib manjing sêdulur yêktine
kang liningan amangsuli inggih
kêlangkung utami
sami ngawu-ngawu

Jayèngraga angling jroning galih
o ah kang mêngkono
dene gêla têmên tyas ngong mangke
kurang thithik bae mêngko lingsir
ing wêngi amêsthi
karone kêbrawuk

Têka dèn-srahakên ing atunggil
cuwa têmên ingong
tan prabeda ni rara batine
kogêl sinêdulurkên ing tami
liyan têmah dadi
asanak sêdulur

Yata Sinduraga ngling mring siwi
lah rara dèn-gupoh
pundhutên ge trêbangku si Garèng
padha slawatan dhèwèkan sami
lan kakangirèki
lèk-lèkan wong nganggur

Ni Warsiti gupuh dènnya ngambil
tarêbang sawiyos
prapta ingaturkên tarêbange
wawi anakmas gêgêntènan singir
lan gêntyan nêrbangi
kula lan nak bagus

Kang sinung ling samya anglêgani
rumahab ing pakon
nulya sinêntak wau trêbange
ginêmbrang kumrampyang têrbangnèki
Ki Sindu ngling aris
mring ro anakingsun

Miluwa ambyong sauran singir
ngarah apa dhenok
lah wong lawan kakangira dhewe
tan ana lyan aja wigah-wigih
suta ro ngèsêmi
tan lêngganèng kayun

Nulya abawa kataman Nabi
Rasululloh rêko
kataman Nabi iya Muhamade
ngajam Ngarbi wa Rasulullahi
kataman nabiyi
swarane Ki Sindu

Mèmpêr swarane Ki Bayi
karêkêling ulon
datan pati asora swarane
grathul-grathul magak angunani
mulut rêmên manis
êmpuk ngêntal-êntul

Sinauran kapat Ki Nuripin
kanêm ni rara ro
rêmpêg asring tan srênti sajake
lir saron barung dèn-panêrusi
raras anyundari
ngalêp nganyut-anyut

Singir pakam-lahu pi-ayatin
mashuratin rêko
nasal kitabu bi hagadane
mashura lajêng bawa nampèni
swara rum jalwèstri
asari rinungu

Wong kang cêlak-cêlak samya tangi
mêriku anonton
ting gêrobyak mêngakkên-lawange
tarap nèng jogan dènnya ningali
Ki Sindu akapti
slawatan lan tamu

Sinduraga panrêbangirèki
lêlamban kemawon
pangiwane ngêpipir kêmpyange
têtampèlan lan gêmbrungirèki
gagliwangan goling
pinangku ing dhêngkul

Dèn-ngêr-ingêr têrbange dèn-lingling
sinru uga alon
manut lagon sangêt lan lirihe
mêksih labêting baut kêtawis
ping pêk tong gring tong ting
pong bêng pong bêng pong brung

Langkung rahab tamunira sami
bantu dènnyambyong
samya micarèng jro wêrdayane
dene swara mèmpêr sadayèki
kêlawan jêng kyai
layak tunggal guru

Wus antara nutug dènnya singir
tamat suwuk alon
maca sêlawat sêsaurane
Jayèngrêsmi nulya maca rawi
kir-ate patitis
swara manis arum

Sinduraga ngalêm jroning ati
myarsa dènnira maca ruwiya
tan nilip kandêl tipise
ngling sumangga nak bagus
asêsambèn angaring-aring
dhahara nyênyamikan
sapikantukipun
yèn wusaso gêgêntènan
anarêbang ingriku aganti-ganti
kawula yun uninga

Kang liningan samya anginggihi
sarwi sêsambèn dhahar nyamikan
royoman kêmbulan bae
suta ro sinadulur
dulurakên marang têtami
samya rahab nyamikan
Ni Warsiti lamun
mangan sinambi liringan
lan Jèngraga sisinglon iriban liring
samur nyakot panganan

Ingkêmira ngiras angèsêmi
Jayèngraga angling jroning nala
gampang mana bocah kuwe
kaya untu mèh runtuh
tênagane wus gowal-gawil
sêmangsa ginêpoka
ngatut lir dinudut
wusnya aso sawêtara
Sinduraga ngulungkên têrbangirèki
mring Jayèngrêsmi sigra

Wawi anakmas andika singir
kang liningan anampani têrbang
nulya maca sêlawate
sajak Yaman Allahu
Allahu Allahu ya rabi
Muhamad Rasullulah
sinauran barung
têrbange tiniru lamban
singir ngêlik tanakaltu biaslapi
arbadi sahodadya

Kadas sampung pingli abrahatin
tanakalu mêntul swaranira
mêksih dèn-unthêt ulone
ulêm angglêndêm êmpuk
Ni Wasita sat-ingsêt linggih
apasang-pasang tingal
tan kêsamèng dulu
tyase iya uga ora
Ni Warsiti olèh paguting pangèksi
asêsangkutan ulat

Lamun ngêlik iriban mêndêlik
elok lèjême nora kêjamak
galak anglarak lirihe
ting kadhuwêt pikantuk
bapane wus wruhing pangèksi
inguja jêjawatan
juwêtan rinêngu
mêngkana sadangunira
dènnya samya rahab sêlawatan singir
gantya-gantya narêbang

Lamun Jayèngraga nrêbang singir
Ni Warsiti tambuh solahira
angêtarani pamrihe
saking kadrênging wuyung
yèn ta sampun sompok kèh mèksi
kaya nubruk-nubruka
anglêthuk angrêmus
mring baguse Jayèngraga
ingkang dhe-gus alus bêsus mêsês sigid
gut-gutên ni-mbok lara

Wus wêrata dènnya ganti-ganti
narêbang singir maca ruwiya
wanci wus bangun akire
Sinduraga amuwus
marang anakira kêkalih
dhenok sira liwêtna
sêdhela kakangmu
manawa laju lêlampah
dimèn karya asarapan mupung enjing
prayoga ngêt-angêtan

Ni Wasita Warsiti nulya glis
mundur mring pawon samya lah-olah
Ki Sinduraga lon ture
wus dawêgipun wêktu
Subuh mupung awal utami
gêpah dera ngaturan
sêdaya umêt
mring sêndhang kang binalumbang
Ki Nuripin anggembol panganirèki
amèk sisênêngira

Wusnya samya ngambil toyastuti
minggah mring masjid Jèngraga adan
tumlawong landhung swarane
asalatu kaerun
minanomi sampunirèki
sêdaya sampun sunat
pupujiyanipun
lêlagon amal-amalan
manjing wêktu ing pajar gidib mèh sidik
anulya kinamatan

Jayèngrêsmi kinèn angimami
gupuh ngangkat pêrlu niyatira
usali praptèng takbire
wusing Patekahipun
apan surat Sujada nênggih
andhêge sinujudan
rêkangat liripun
surat sawusing Patekah
surat Kasar wêwacan rêkangat akir
adêge kinunutan

Praptèng ayat salam bakda nuli
pupujiyan dhikire asantak
paragad donga wêktune
sêsalaman kumrubut
sarwa lagon sêlawat Nabi
sêsampunipun purna
Ki Sinduragèku
ngaturi kundur mring wisma
Jayèngrêsmi angling andika rumiyin
kula mangke sakêdhap

Sinduraga mudhun ngrumiyini
angrukti sugata sêsèmèkan
kang lah-olah kinèn age
ramut sêdayanipun
yata ingkang wontên ing masjid
Nuripin ngudhar-udhar
bubuntêlanipun
Ki Wirya ngling iku apa
matur inggih ambêrkat nyamikan kêdhik
puniki gajêg eca

Kulawirya gumuyu ambêkis
apa kapiran sira tan mangan
durung wruh rasane kuwe
kang dablog sapa mau
dene cangkême kaya gunting
tan pijêr sêlawatan
pêrlu ngulu-ulu
samangsa sun-tolèh mangan
mung mangan thok tan ana banènne muni
lèrèn ngantuk lan mamah

Cangkême isih anyokot pipis
cokore gêgêm juwadah jênang
sejene anèng pangkone
prandene jugug umuk
nora pisan olèh ngacêmik
samangsa sun-dhudhaha
wêtêngmu bok munjung
Nuripin gumuyu mangan
èh hêm milu miluwa thim sing priyayi
rencang angsale napa

Legèk arêp ngêmplok durung gigit
gèn-ningali ngawêti maring wang
sarwi damoni bithine
têmahan wande muluk
ajêng kula sikokênêna jrih
têmah lir wong bedhangan
muluk yèn kêtungkul
Ki Kulawirya alatah
jèh kêrêpên pêmbadhogmu aku sêngit
tan mênêng mamah-mamah

Suka gumuyu kang putra kalih
Jayèngraga angling sarwi latah
gajêge padha bênêre
Ki Nuripin umatur
kêparêg pèh kêpopoh pinrih
mring kang apês parannya
kêtibanan dhênggung
wontên wangsiting sasmita
ting kêduwêt akoyok bêburon liring
kêsit abalêdigan

Kang sêtunggal kêcopètan liring
kêthul bêngkul tan kêsamèng nala
sêlèk sinangkut karone
ramya bênturan sêmu
sruwang-sruwêng srawungan lungit
gulêt balangan ulat
wontên kang tan payu
têmahe akarya tiban
kintênipun kados winada kêripik
kirang pêrkis piliyan

Kulawirya latah nyandhak gitik
Nuripin lumayu karèngkangan
tan tinolih panganane
juwadah jênang kimpul
linemparkên marang Nuripin
ênting kinarya balang
sing kêna gêlaprut
ing pipis kêlawan bikang
Jayèngraga ngling modar kowe Nuripin
tambamu wong sêmbrana

Jayèngrêsmi mèsêm dènnira ngling
jêr sok salah gawe popoyokan
tan kongsi lèh pêmangane
yata antara dangu
Ni Warsiti prapta turnya ris
paduka ingaturan
mring wisma sadarum
Jèngrêsmyangling lah ya rara
rumiyinna manira mêngko ing wuri
Ni Warsiti gya mentar

Nulya samya mudhun saking masjid
praptèng wisma Sinduraga gêpah
amêrnahakên lungguhe
wus tata anèng salu
Sinduraga nuduh mring siwi
lah wus ge wêtokêna
sêgamu senanjung
sutane roro agêpah
mêdalakên sêkul rampadan ing ngarsi
ni rara salasiran

Ki Sinduraga turira
sumangga sami wantingan
kang ingancaran agêpah
parêng atuturuh asta

Adan lêkas kêmbul nadhah
pikantuk samya kaecan
ulam-ulaman mawarna
ingolah sarwa anyaran

Antara dangu dènnira
anadhah gya aluwaran
nulya-mbênge cinarikan
Nuripin tan kinurangan

Anutug tuwuk tan turah
sêdaya wus linorodan
ing ngarsa wus tinêbahan
gantya dhêdharan mangarsa

Olahan ènjing-ènjingan
cinarakakên sumangga
punika kang mêmangsêgan
nulya samya nyênyamikan

Ukur sapikantukira
sawab wus wrat sasarapan
mêne dhêdharan amucang
êsês kêlobot minênyan

Nuripin wus linadènan
panganan sarwa prok-prokan
tan kaot lan kang rinampad
prandene gêmpur mèh têlas

Mung kari kang anggrah-anggrah
wus samya mêmangsêgan
Jayèngrêsmi alon nabda
lah ta paman Sinduraga

Puniki wus kêlampahan
mrih mulane mring apapa
sangêt panrima-kawula
tan sagêd amangsulana

Aprêsasat sihing bapa
kang ayoga tan prabeda
lamun parêng kawularsa
apamit madal pasilan

Laju marang Padhangeyan
kang dika pajar punika
mitrane rakanta rama
kang wasta Ki Wargasastra

Kawula sêdya angrarah
labêt mitrane jêng bapa
angirasi takon warta
sananya Sèh Amongraga

Mênawi kawula prapta
ing karajan Wanamarta
yèn wontên tanyaning rama
wontên sun-karya sal-angsal

Wau ta Ki Sinduraga
myarsa prasabêning sabda
lir suta gring mèh prêlaya
ngrês tyas cipta kapugutan

Èsmu rêndhêt dènnira jar
kêlangkung cuwa pun bapa
pêpanggih mung satilapan
tan jênêk gyan-sun tumingal

Langkung kêraosing driya
mulat ing andika samya
kèngêtan mring kang pêputra
ramanta kang Arundaya

Ing dangu akêkandhangan
tan wontên rasa-rinasa
kula mèksi ing anakmas
sasat panggya kang Rundaya

Lamun parêng sêdayanya
rêrêba saking sêpasar
wontên marême tyas-kula
ngawirya samya nor-raga

Langkung lênggana minarma
ngling malih Ki Sinduraga
mênggah anakmas ngupaya
kadange ingkang lêlana

Kang wasta Sèh Amongraga
tan kêna ginalaling tyas
wus tan samèng janma jamak
anèng jaman kahênêngan

Yèn sirnane botên sirna
kados sampun kinêwasa
wus praptèng piyambêkira
namung punika anakmas

Dede pêthèk dede gati
grunêging manah kewala
mênawi mèmpêr ing benjang
tinitèn won pêngangguran

Jèngrêsmi lon angandika
yèn parêng Ki Sinduraga
wontêna pitulungira
sawiji anguntapêna

Maring dhepok Padhangeyan
Ki Sindu langkung lêgawa
anuduh magêr-sarinya
kang aran Ki Wanalela

Jayèngrêsmi asung salam
Ki Sinduraga agêpah
arêgêp ing patêkêman
sarya lon pamuwusira

Wêling ingong mring anakmas
mung salam bêkti-kawula
katura rama-andika
Jêng Kyai Bayi Panurta

Sun-umiringkên raharja
mugi panggya kang sinêdya
Jèngrêsmi langkung nor-raga
gya Jèngraga Kulawirya

Gantya samya sêsalaman
dêlah Nuripin sung salam
sauwusira mêngkana
Ki Sinduraga lingira

Lah sira dhuk ngabêktiya
karo marang kakangira
Ni Warsiti lan Wasita
nêmbah ngujung mring ngawirya

Jèngrêsmi ngling ya wus sira
rara kariya raharja
muga cêpaka ing bêgja
nulya nêmbah mring Jèngraga

Ni Wasita ngaras pada
Jèngraga nêkêm wêntisnya
tumumpang ing tanganira
Wasita pèk-èpèkira

Cinènèng jarijinira
kang cinènèng malês sipta
wus mundur gantya ni rara
Warsiti nêmbah ngraspada

Agupuh Ki Jayèngraga
anêkêm dhêdhêngkulira
sarwi pipine ni rara
cinuwil wawal akiyal

Warsityanggitêl wêntisnya
anjiwit jêmpoling asta
mèh kêdangon dènnya riban
ni rara ro anêmbrama

Atur rahayuning lampah
wus samya sinaman sabda
pra ngawirya pêpamitan
uluk-salam sinauran

Wa ngalaekumu salam
Jayèngrêsmi Jayèngraga
kêlawan Ki Kulawirya
adan umangkat saksana

Ki Sinduraga agêpah
tumutur ing natarira
lan sutanira ni rara
samya akanthèn asta

Jayèngrêsmi aris muwus
kewala wangsulèng ngriki
Ki Sinduraga lingira
pun bapa jurung basuki
nulya laju lampahira
kang tinilar brangta kingkin

Ni rara karo kêduwung
mêksih anglut ing pangliring
lir nganal milu-miluwa
Ki Sinduraga anuli
malêbèng ing wismanira
ni rara marang ing kori

Samya mangu nganguk-anguk
sing lawang dhadhahirèki
yata kang magawèng marga
wus ka-ampingan tan kèksi
ing wanci surya rumangsang
gumatêl pantoging enjing

Kêpungkur dhusun ing Tajug
tumurun marganirèki
ra-ara dhukut kruwudan
srut kêtèpèng lan kulampis
tanjong sasang pung cukilan
pêlasa usit widuri

Mêrgi tikungan tumurun
ing Seladhakon marêgil
mlatar sela kumalasa
rêca lit mawarni-warni
sêkêdhap samya mêmucang
Jèngrêsmi ngandika aris

Mring Wanalela lingnya rum
ing ngêndi aranne iki
ra-ara watu mêlatar
akèh rêcane mawarni
Ki Wanalela turira
punika bêbangkan lami

Ing Seladhakon rannipun
anambung wuwus Nuripin
punapi dupèh punika
watu lêkok bundêr dharik
jèjèr kadya dhêdhakonan
Ki Wanalela nauri

Apan wus salaminipun
ngluri linging bapa kaki
wikana wau-waunya
tan wruh gotèkipun nguni
Jèngrêsmi malih ngandika
sira lumakuwèng ngarsi

Ki Wanalela agupuh
datan lênggana ing budi
anulya samya lumampah
Ki Lela lumakwèng ngarsi
tuduh marga ngaler ngetan
ing Seladhakon kawingking

Mêrgèng galêngan aruntung
lulungur lorog sinabin
asri lagya amêrkatak
miwah ingkang mêmping kuning
korak sêsawi ngarêncang
ramya rare têngga sabin

Ting calêrèk anèng gubug
anggonjèng tali sêsawi
pêksi kèh samya têtêban
bondhol gulathik prit pêking
sinurakan kukuk giyak
nèng ranggon pating jarêlih

Kêndhangan gambangan calung
mêlang-mêlung amêlingi
bungah rame sinênggakan
mirungu mring kang lumaris
Nuripin nolih saryojar
dilèngeng padha mêmengin

Ngayêm-ayêm anèng gubug
layak wong parine bêcik
atulus landhung wulinya
ka-èsèlan gyan têtanin
napinggih kang Wanalela
wus date tanah ing ngriki

Wêtuning pantun atulus
nauri limrahing ngriki
niku malah rada antang
tan pati moncèr kang wuli
Nuripin apêlongokan
gih talah tanah ingriki

Yata kang mahawèng ngênu
nabrang lèpèn jênês alit
laju nampak patêgalan
cêlak desa ing Lêgundhi
mêngetan malipir dhadhah
anjog dhusun ing Pakuncin

Ing wanci siyang mèh bêdhug
rarywan soring ngasêm sami
Jayèngrêsmi lon ngandika
mring Ki Wanalela aris
ing ngêndi aranning desa
umatur kang sinungan ling

Punika wastaning dhusun
inggih ngastana Pakuncin
apan siti pamêthakan
pupundhèn ing Pranaragi
makaming Gusti Bathara
rinêksèng dhusun nêgari

Ki Kulawirya amuwus
Nuripin mênyanga aglis
mring desa angilènana
dawêgan têka lima glis
Ki Wanalela turira
dhuh mangke kula pribadi

Tan susah mawi atuku
nuli Ki Wanalela glis
marang ing dhusun Sêtana
panggih lan pangulunêki
wasta Ki Amaddiman
Ki Wanalela ajarwi

Ki Amaddiman agupuh
nuduh kèn-amènèk tiris
dawêgan wangèn sêdasa
sadaya wus dèn-parasi
Ki Amaddiman parentah
mring rabine kinèn ngrukti

Sugata panganan sêkul
Maddiman arsa pêpanggih
tut wuri ing lampahira
Wanalela lan Nuripin
prapta ngarsaning ngawirya
katur Maddiman nèng wuri

Kinèn maju ki pêngulu
nuli amarêk mangarsi
mundhuk-mundhuk atur salam
sêdaya dèn-wêratani
sarya tur pêmbage harja
sinauran sami-sami

Ki Amaddiman umatur
punikamba nênaosi
we nyu sêcêrêt supaya
pangaso apor nèng mêrgi
Jayèngrêsmi ris anabda
abangêt tarima-mami

Anulya dawêganipun
sêdaya wus dèn-pacoki
ingaturkên sang ngawirya
samya anginum we tiris
anuntas sawiji sewang
sêgêr angganira sami

Wêradin samya anginum
Nuripin dêgan nênêm ting
sêdaya pinêlathokan
winacal dipun-wawari
kumêruk rada kêtuwan
ingaturkên tan inapti

Sinungkên Nuripin gupuh
rosa pêmanganirèki
dawêgan sadasa bebas
angêruki gêgêmêti
Ki Kulawirya malengak
angling dudu wong Nuripin

Cokore jèh kêrak-kêruk
e tanggung têmên Nuripin
bok têkan blungkange pisan
untalên bèn mari ngêlih
Nuripin ngalih gonnira
ngacêmut grundêlan ririh

Ki Amaddiman umatur
mring awirya Jayèngrêsmi
kêlamun parênging karsa
paduka amba-aturi
sarèh ing wisma-kawula
sampun amba sêsaosi

Inggih ing sawontênipun
kang mugi paduka kampir
Jèngrêsmi nauri sojar
ênggèh wus tarima-mami
manira taksih raos wrat
datan wagêd anadhahi

Kewala sun arsa laju
wus paman manira amit
umatur mangke sakêdhap
nulya Maddiman mulih glis
ngambil pisang raja kusta
lan raja talun gêng kuning

Rong tangkêb binopong ngayun
sinungkên dhatêng Nuripin
puniki dhi dika bêkta
lowung dhinamik nèng margi
gêdhang nulya tinampanan
ngling Allah niki utami

Jèngrêsmi aris amuwus
paman Maddiman ngong pamit
anulya sami salaman
sadaya sarêng dènnya ngling
umatur sarya nor-raga
amba andhèrèk basuki

Ki Nuripin ambarêngkut
anggendhong gêdhang lan jarik
lir bakul apêpasaran
sêsalaman sarwi pamit
Maddiman kantuna karya
kula mirangrong umiring

Adan umangkat lumaris
mangetan menggok mêngalèr
mêrga minggir dhadhahing ngadhusun
Sêtana pakuncin
nikung mudhun mangetan
nampak têbu patêgalan

Katêb tinanêman wijin
yèn dinulu asri tinon
banjêngan saba kêsumba kudhung
lampahe lêstari
Wanalela nèng ngarsa
Nuripin nèng wuri têbah

Krêp lèrèn samargi-margi
mangan gêdhang sabên aso
lamun tinudingan ngèjèg mlayu
nututi lumaris
wus cêlak arèndhonan
sadangunira lumampah

Gêdhang rong rangkêb wus ênting
pinangan dhewe mal-êmol
wus andheyang atob hak-huk
wus tan ngari-ari
ing lampah lagya nabrang
aran ing lèpèn Katêgan

Palèstrèn pinggiring kali
kacang cipir lombok terong
kimpul lan kêtela lawan jagung
jêwawut kêrai
wus langkung ing Katêgan
kewala ngêncêng mêngètan

Bêbangkan lunguring wukir
trataban gêrumbul bondhot
pangalang-alangan glagah rayung
pacing jalin cacing
lumakèng jurang sêngkan
bêbanaran ara wiyar

Ing wanci tumiling lingsir
kulon manjing wêktu Lohor
tan na papan salat dadya laju
rêkasa ing mêrgi
Nuripin kêkicatan
nampak kêtampêk ing panas

Sumuk grahuyang ngayêngi
tan ana kayon kang ayom
angambah bêbêran têbih dhusun
andarung ing margi
sinampyong lampahira
anglangkahi lulunguran

Nulya dhusun gêng kaèksi
kêroya gêng angarongkob
antaraning lampah praptèng ngriku
joging kali Udi
araryan samya siram
kêdhung awêning toyanya

Wuse dènnya siram sami
wulu nulya salat Lohor
sabakdanya salat nulya laju
minggah pèrèng kali
mêrgi têgal patoman
aso nèng pêkên Jênangan

Anèng sandhaping waringin
lênggah anèng watu towok
kêraos sayahnya suku rapuh
karênan sumêni
Kulawirya ris mojar
Nuripin gêgawanira

Gêdhang raja èsêl kuning
Nuripin èsême cêlom
matur sampun têlas nèng dêlanggung
kawula sêsambi
bêrkate cêlak gènnya
inggih sêdanguning lampah

Won nganggur kula cacêmil
pisang rong tangkêb bêrondhol
wah rikat lumampah sagêd mlayu
tan kantun ing wuri
Jayèngraga alatah
Jayèngrêsmi mèsêm tumingal

Kulawirya ngling mucicil
bangêt lèhmu dudu uwong
gêdhang raja dhamplak lêmu-lêmu
mêntêr kuning-kuning
nora duwe duduga
patut pinangan lan ora

Katon têmên lèhmu baring
Jayèngrêsmi ngandika lon
Nuripin mêntara marang dhusun
lan Wanalela glis
ngilènana sadhengah
ya saanane kewala

Kang liningan mentar aglis
mring pêdhusunan wong loro
wus malêbèng desa kang jinujug
wismaning pêtinggi
aran Ki Narakosa
Ki Wanalela ajarwa

Samya yun ngilèn-ilèni
susuguh ingkang munggoh
gya Ki Narakosa amuwus
lah inggih prayogi
sampun susah tinumbas
dhasar katuju sarwa na

Pênêde bok dipun-turi
Ki Wanalela lingnya lon
èh mangsa kêrsa-a pênêdipun
dèn saoskên ngarsi
sigra Ki Narakosa
parentah mring rabinira

Kèn-ngrukti pasugatèki
sêkul panganan mirantos
dadya têlung dhulang nulya gupuh
dèn-irit mangarsi
pêtinggi gêpah-gêpah
Ki Wanalela turira

Pan punika pun pêtinggi
umarêg ngaturkên sugoh
Jèngrêsmi tumingal aris muwus
dèn-kêparêng ngarsi
nulya majêng ing ngarsa
sarya nor lon aturira

Punikamba nênaosi
kang rêm-arêm ing kalêson
namung sumapala datan mungguh
angaturi bukti
kunjuka ing paduka
Jèngrêsmi lon angandika

Gèh langkung têrima-mami
man pêtinggi suka sugoh
dawêgan kinêrsan nulya gupuh
sinaoskên ngarsi
pan uwus binolongan
samya angunjuk sêdhêngan

Sêkul rampadan mangarsi
ngawirya samya tuturoh
sarêng dènnya nadhah apikantuk
dènnira abukti
wus nutug aluwaran
wanting ambêng cinarikan

Sinungkên marang Nuripin
dhulang dhêdharan sumaos
dhahar pêpanganan krêtan têbu
pisang raja kuning
lawan rujak dawêgan
myang tomba brêm sinantênan

Nangka dhuwêt jambu isi
cimplung gabu kêtan komoh
tan salah juwadah lawan madu
pikantuk binukti
pan samya winêratan
Ki Kulawirya ris mojar

Dene saji kang pêtinggi
kang liningan matur alon
inggih pinarêngan badhe sungsung
sanak darbe kardi
botên susah andadak
ngling sukur Alkamdulillah

Wus nutug dhahar mêmanis
dhêdharan nulya linorod
pinaringkên marang santrinipun
wong rolas Nuripin
tuwuk sadayanira
Jèngragi ngling atêtanya

Sintên rannya man pêtinggi
umatur inggih won-awon
pan pun Narakosa ngling gih langkung
pênrimane sami
dènnya sung sih prayoga
matur tan rumaos gadhah

Ki Wirya nambung ngling aris
puniki watu lir towok
prèhipun waunya kandhanipun
matur ki pratinggi
gotèking tiyang sêpah
criyos towokipun Kalang

Kalanipun duk sang Panji
ya kêlangênan gêrogol
lan kadeyan Kalang Daga-Wirun
myang pra Panji-Panji
kuwon anèng Jênangan
grogol ing wana Dhageyan

Pun sela towok puniki
wong tan wontên purun lunggoh
yèn wontên kang maha purun lungguh
kawula awisi
pan kabuyutanira
tiyang sadhusun Jênangan

Nuripin ngling saking wuri
punapi niku sayêktos
towokipun sela gih puniku
dede waja wêsi
iba landheyanira
towok ambane pat pêcak

Ki pêtinggi nolèh angling
wikana sawêg cariyos
sami tanuninga towok wau
wêsi lan wajèki
mung angluri kewala
brêkat criyose wong kuna

Ki Wirya lingira aris
kadèk ujare wong-uwong
towok yèn oleya anggonipun
wong ahli wanadri
gaweyan ing Jênangan
jawane kiye kang mawa

Gih mêkotên kang pêtinggi
Narakosa matur kados
Jèngrêsmi lon nabda lah ta sampun
man manira amit
sami andum waluya
ngong mangkat mring Padageyan

Linampahan saking riki
punapi botên kêdalon
matur Narakosa botênipun
kêdalon ing mêrgi
apan sampun acêlak
punika ingkang kêtingal

Lan ênggèh paman pêtinggi
manira laju kemawon
umatur sumangga kula nuwun
andhèrèk basuki
sêdaya wus pamitan
anuding gambuh ing marga

Laju ing lampahipun
nètèr mêngetan nut iring lurung
wana Wirun trataban samya tinêgil
tinunggar sêlaning grumbul
grumbul rinambatan bondhot

Lêpas dènnya andarung
mêrgi gêgênêng minggah tumurun
tumurun mring jurang Payaman atêrbis
karas pakêdhunganipun
mêncêp toyane anyarong

Jèngrêsmi mulat ranu
wanci manjing Asar wêktunipun
samya raryan anèng satêpining warih
rêsik kanan kèrinipun
madhas amêlatar atos

Nulya samya awulu
wusnya kadas sunat ngangkat pêrlu
Ngasar Jayèngrêsmi ingkang angimami
antara dènnira wêktu
bakda sêsalaman gupoh

Ki Nuripin abikut
anguculi gêgendhonganipun
amêmangan juwadah jênang ngacêmil
gêdhang myang jambu kêluthuk
tela-gantung kêtan komoh

Ngling sarwi nyamuk-nyamuk
wawi kang Wanalela won nganggur
punapi ta kakang kang dika karêpi
nauri suwawi ngriku
sampun mawi walang-atos

Ki Kulawirya dulu
mring Nuripin asru dènnya muwus
ambakna wong kongsi angudubilahi
dêstun wong tan nganggo nêbut
mêrêm bae andrêwolo

Pilang-pilang untumu
nora rampal kanggo gugut-gugut
gulu wêtêng tan ana ciyute kêdhik
wis kaya bagor auntu
atine murka bêdadhog

Tan etung patut saru
mung sok olèha jabloganipun
Ki Nuripin enak-enak angucêmil
dinukan nora rinungu
sarwi mlengos thêmal-thêmil

Grundêlan ririh muwus
adat têmên bêtah agumrumung
rina wêngi tan ana luwasing gêtih
kêmba duka ala nganggur
thuk mênênga bae ingong

E nora kègah-kèguh
ngenak-enak dènnira amuluk
yèn tumrapa layangan sinthinge bot-sih
mèncèng tali gocinipun
oling wang-wêng kudu asrog

Jèngrêsmi ngandika rum
pira-pira ana kang pinuluk
dadya kuwat lakune tan kari-kari
Nuripin lêga tyas ngrungu
mênêng pêmamahe aso

Prandene brêkatipun
kalong sêparo pangananipun
Jayèngrêsmi dènnira wêcana aris
lah suwawi paman laju
watos mênawi kêdalon

Kang paman lon amuwus
lah ya payo sinêngka ing laku
nulya samya umangkat sêdayanèki
mêngetan atut lulungur
tumurun ing lèpèn anjog

Embag sabinan ngalur
mêmbal-mêmbal êmbêle amêmbut
ingaranan êmbêl Dhaga kang sinabin
nampak ing galêngan ulur
mêmbut galêngan mêndhêlong

Wanalela nèng ngayun
Jayèngrêsmi Jayèngraga ing pungkur
runtung Kulawirya Nuripin nèng buri
galêngane mêndul-mêndul
Nuripin gumuyu anon

Amuwus guyu-guyu
priye kiye dene mêmbat-mêmbut
ngulêr-kilan galêngan cinikan sikil
datan pitaya lumaku
bilah tyasku grago-grago

Kulawirya gumuyu
mandhêg anjongok dènnya lumaku
Ki Nuripin tan wruh lamun dèn-adhangi
numbuk bêg bêbokongipun
Ki Kulawirya agupoh

Ih lho wong apa iku
lumaku nèng êmbêl numbuk-numbuk
jinorogên Nuripin kasingsal saking
galêngan tiba kêblusuk
ing êmbêl blês kalêlêb jro

Gendhongane rinêbut
mring Ki Kulawirya wus karêbut
Ki Nuripin kêmbêl tês cangklakanèki
tangane gêndholan kukuh
ing galêngan bêngak-bêngok

Samya age lumaku
tan kêna dèn-nêngi galênganipun
gêgancangan nulya praptèng dhahas aglis
ngawirya myat agêgêtun
Ki Nuripin gêmbar-gêmbor

Ki Wanalela gupuh
nulungi mring Nuripin kêcêmplung
anèng ngêmbêl anangis tan bisa osik
tinarik tanganira sru
anyêkèkal lir mêncolot

Ngancik galênganipun
kalumut awake gêlaprut dhut
kinèn gancang lumakwèng galêngan aglis
ngathêthêr wrat badanipun
brêbêl luh ulate cêlom

Jèngrêsmi wlas andulu
Jayèngraga asuka gumuyu
Kulawirya alatah-latah sarya ngling
Nuripin dene abagus
lir kucingan jênang dodol

Ulate kaya dhadhu
koproh mèmpêr jago disêpuluh
Ki Nuripin mèwèk-mèwèk maleroki
Ki Wirya saya gumuyu
uwe cangkême amelot

Jèngraga angling muwus
paran ta jêro êmbêle mau
matur inggih lêbêtipun anglangkungi
tan paja kandhas ing suku
thawe-thawe mêksih ngongkong

Wanalela gumuyu
yèn êmbagpun Taga gih puniku
sajêge tan ginarap kêbo sapi
inggih saking lêbêtipun
yèn ngocal rinawut bandhol

Yèn dêrêp nunggang lêsung
cènèng-cinènèng lan rowangipun
nanging pênêd pantunipun anglangkungi
tulus èsèl muncèr landhung
pun êmbag Taga kinaot

Jèngrêsmi ngandika rum
têlatèn tan ana wigihipun
iya dening rêbut pakolihing melik
lan êndi ta ana ranu
Nuripin bèn mari glaprot

Wanalela umatur
inggih mangke ing ngajêng puniku
wontên lèpèn-lèpèn dênta langkung wêning
ing Gaga-kalang lèripun
wus cêlak tan pati adoh

Anulya sami laju
Wanalela kinèn gendhong munjung
lumangkah ing gêgênêng tumurun iring
Ki Nuripin lampahipun
anggadibêl boting blêthok

Ki Wirya ngling dèn-gupuh
borèh blêthok bae adol bagus
dadak lêntrêng-lêntrêng lir pêngantèn prapti
Nuripin mlerok gumuyu
ih ing dhasar pyayi bancol

Wong saking boting ngêndhut
dèn-ranni lêntrêng-lêntrêng dol bagus
yata kang lumampah dungkap wana napis
Gaga-kalang wastanipun
ing Gaga-kalang mêngalor

Pèrèng kali tumurun
Jèngrêsmi ngling Nuripin sirèku
lah adusa sadhela ingong êntèni
kang liningan sigra adus
jarite sigra winasoh

Rênik pangumbahipun
pinuntiran mrih glis akingipun
sruwal bêbêd sabuk kulambinirèki
malêm nulya salin gupuh
mung malêm klambi inganggo

Alaju lampahipun
wanci andhap surya nawang lambung
kawistara ron kitri sèsining wukir
amuyêg brambanganipun
sri kityardi tumrun ayom

Yata wau kang lumampah
Jayèngrêsmi Jayèngragi
katri lawan Kulawirya
lan santrinira kêkalih
nètèr nêngka ring wukir
kathah srining kang dinulu
wêwalêran gugulan
pala-kasimpar ngêmohi
pinggir marga pinarikan têbu krêsna

Pinadha dhapuranira
anggamêng lir rajêg-wêsi
lonjorane nyêlawe prah
arêsik kêlangkung langking
ambanjêng kanan kering
binèngkètan ron kinayut
rampak lir kêmbang mayang
kinalèn turut pipinggir
pinagêran prumpung inganam risigan

Simparan kang pisang raja
sêpêt kidang mas bêcici
saba kusta garaita
byok pulut ambon lan jambi
kaluthuk sukun bêsi
raja pandhak lawan gabu
byar misah maraseba
sêdaya mêpêg mawarni
jêjanganan tuwin ingkang sêsêkaran

Samya rinakit tinata
tan wowor sabilik-bilik
sabat samya wismèng ngarga
kêkampungan alit-alit
yata kang amartapi
sira Ki Sèh Sidalaku
akèn ngrukti gêlaran
wruh badhe têtamu prapti
kinèn rakit sugata sêkul panganan

Pra ngawirya gya tumama
ring pêlataranirèki
agupuh Ki Wanalela
umarêg marang sang yogi
pinêthuk sabat kalih
Pakuraga arannipun
kalawan Pakujiwa
andika wontên punapi
Wanalela mojar lah rika matura

Sarwi ajarwa mulanya
kang sinung-ling wus mangêrti
Pakujiwa Pakuraga
umatur ingkang palinggih
punika wontên janmi
pajujugan saking Tajug
inggih pun Wanalela
kang nguntapakên mariki
sira Ki Sèh Sidalaku lon lingira

Lah aturana dèn-enggal
Ki Pakujiwa glis mijil
kang martamu ingaturan
Wanalela anèng ngarsi
wus kèrit sêdayèki
sigra Ki Sèh Sidalaku
angancarani lênggah
suwawi andika linggih
sarwi winor ing guyu mêmanis sabda

Agêpah ingkang cinaran
alênggah ing salu pranti
Jèngrêsmi nulya sung salam
linawan agênti-gênti
sawuse tata sami
Ki Sidalaku amuwus
saking tambêt pun bapa
ing pundi sêsanèng wingking
lawan sintên ingkang pinuja ing krama

Ing pundi kasêdyèng karsa
Jayèngrêsmi nor wêcana ris
kiyai tanyèng kawula
ing krajan Wanamartèki
pinarab Jayèngrêsmi
apan Jêng Kiyai Guru
Bayi Panurta ingkang
ayoga marang ing mami
de puniki ri-kula ran Jayèngraga

Satunggilipun pun paman
wragilipun jêng kiyai
lampah musakat tirakat
apan sêdya angulati
sêdhèrèk lêlana nis
sananing nis dèrèng têmtu
mila samya angrarah
umahas ing wana wukir
lamun antuk titik anèng pasimparan

Ki Sidalaku tumêrang
myarsa kêdale Jèngrêsmi
anuduh mring sabatira
kinèn nugatèng têtami
gupuh ingkang tinuding
mijilkên pawohanipun
tumpêr kalobot mênyan
dawêgan myang wedang jai
cinarakkên punika jampi katoran

Jayèngrêsmi Jayèngraga
katri Ki Kulawiryèki
pra samya nginum dawêgan
myang wedang jae gula rin
anginang udud linting
Ki Sèh Sidalaku muwus
jawènipun anakmas
putrane Ki Guru Bayi
Panurta kang kêrajan ing Wanamarta

Kêlangkung kèngêtan ing tyas
ramandika duk ing nguni
duk anom golongan-ingwang
wong sêsanga sèka kapti
samya mulana ngaji
ramandika parabipun
duk nèm Mas Arundaya
Carik-sutra Arsèng-budi
Carik-mudha manira ran Wargasastra

Kanêm Kidang Wiracapa
Malarsipta Ekawardi
sanga Datuk Danumaya
ing mangkya mêncar atêbih
samya nakdi pribadi
tan wontên têmu tinêmu
wus maklum ingajaran
ing mangke dipun-wakili
putrane lan sêdhèrèke Mas Rundaya

Ngong langkung sukur ing Suksma
suka rênaning tyas-mami
tan pae pangguh alawan
kakang Rundaya mitra sih
marang andika sami
adya pae ing pangrêngkuh
kawula lan ramanta
wong nunggil saliring kapti
ing panganggêp mring sun ywa bineda-beda

Samya tumungkul nor-raga
kang liningan ngawirya tri
nadesêm èsmu lêjar tyas
kados botên pati-pati
lan rakanta jêng kyai
sami ugi ing pasukur
ingalaping pamulang
paduka maring ing mami
Ki Sèh Sidalaku rêsê ing driyanya

Alon dènnya awêcana
sêlot-sêlote ring ratri
gih sami awirayatan
arêbat wêktu kariyin
sêdhêng asalat Mahrib
lah sêwawi maring tajug
nulya samya umêdal
samya ngambil toyastuti
manjing surup sêdaya sami asalat

Ing Mahrib praptaning Ngisa
ing wisma sampun sêsaji
kang pasunggata sangkêpan
sêkul panganan mawarni
anèng salu miranti
yata kang salat bakda wus
mudhun saking ing langgar
praptèng wisma tata linggih
Pakujiwa naosakên pasugata

Samya lanangan sadaya
kang ngladèni tan na èstri
wus samêkta anèng ngarsa
Ki Sèh Sidalaku angling
wawi sami wêwanting
sawontêne anèng gunung
maklumipun anakmas
sarèhning sêpi tan èstri
tan parigêl pangulahing pasugata

Ambungkuk ingkang liningan
sarêng dènnira wiwijik
adan lêkas samya nadhah
Ki Sèh datan kêmbul bukti
namung sairis uwi
lêgi pala kang pinuluk
ingkang samya anadhah
rampadan ulam mawarni
parandene gêrago panadhahira

Datan antara dènnira
anutug dènnira bukti
samya atuturuh asta
ambêng linorod cinarik
pinaringkên Nuripin
lan Wanalela sêdarum
Ki Nuripin ajênak
mangan enak iwak pitik
mêksih wutuh tan pati kèh kalongira

Pan wus samya aluwaran
ingundur mring kang ngladèni
mangsêgan tinatèng ngarsa
pisang gêng nangka kuwèni
dhuwêt lan duryan manggis
sêmangka kêrai timun
sêmak têbu kêrêtan
talês myang uwi gêmbili
grit ampo brêm sinantên juwadah kilang

Ki Sidalaku ris nabda
sumangga pamangsêg bukti
simambi lan rêraosan
kang ingancaran nuwun sih
arum wijiling angling
adhuh babo wong abagus
kêna ciptaning jana
tirakat angèl winardi
kêdah nglingling sawirasaning karosan

Nadyan pratisthèng asimpar
yèn tan wruh sawadyakaning
ngasêpi yèku supaya
waluya satêmahnèki
mahawèng wana wukir
kèh crita drigamèng ngênu
linalin têkèng lena
linabahan ing kêrsèki
sang inastu tita tan antara mangsa

Puniku kêdah kadriya
owêl lampah kang kawuri
anta wus pratambèng thika
citrastra Jawa Rab ramping
lir sêlaba kasilib
tinilib tumamèng apyu
ring mitra tan susesa
yoga imiriba yêkti
nugrahanta akupu Sèh Amongraga

Angganira wus nugraha
yèn wèh tilasing nagari
rinêksa ing Widi dhustha
mamrih usaping kêdadin
Ngèksiganda dènnya wit
akarya wêkasanipun
pralambanging ngagêsang
dening padudon bawani
ing sabumi-bumi saha rêbat basa

Amiwal sêmune padha
pandhita pandhingan dhiri
kang anèng wana Wulusan
lyan takang anèng prajèki
Kae Sèh Amongragi
kasara saru sinêru
trêtangtu patêmbaya
-nira Jêng Sultan Mêntawis
kawistara pêlayaran ing Tunjung-bang

Saeka sarane kana
sarkara rupa lan manis
tan kingang pinisahêna
tunggal jatining êning nis
lir trênggana lan sasi
ing jaman kêjatinipun
puniku pipingitan
tan kenging winardêngangling
sabab kang wus mustabik ing kêlanggêngan

Wau kang para ngawirya
karênan tyasira rujit
jatmika tan paja muga
wing wing ramping pinalimping
micarèng jroning ngati
sênyata Ki Sidalaku
pranjana mardi basa
lukita praciptèng wangsit
sasmitanya anjuru-dêmung ing sastra

Mêngkana ciptaning nala
nalika winangwèng wuwus
marang Ki Sèh Sidalaku
kathah kêcathêt ing driya
tan inang lêlèjêmipun
ing wanci wus sirêp janma
Ki Sidalaku amuwus

Lamun pinarêng ing kêrsa
prayogi ninis umêtu
mring jawi ngayêng dudulu
sêdhêng purnama trang wulan
wukir lit sawawratipun
kathah tilasing pratapan
kang wau duk kinanipun

Têksih dêlasan samangkya
pan prêtapan kathahipun
pitung-dasa langkung pitu
nèng Pandhangeyan sêdaya
kang sinamuda nèng wuwus
kêlangkung dhangan tyasira
dan samya mijil tumutur

Jayèngrêsmi Jayèngraga
katri Kulawiryèku
kapat Ki Sèh Sidalaku
Nuripin lan Wanalela
anèng wisma samya kantun
yata kang nitik pêtapan
ngalèr mring guwa tumurun

Guwa Sêntor namanira
tumêdhak prapta ing ngriku
wontên gigilang sela lus
kêkalih sami warninya
jèjèr ngalèr ujuripun
lambe guwa aundhakan
ngampat jro nunjêm anyumur

Antara jro satirisan
kathah guguthêganipun
anjêrambah ombèr samun
cêlowokan jojromahan
apêpagan sungsun-sungsun
Ki Pakuwirya tumujwa
sumusul ambêkta sumbu

Prapta sajronirèng guwa
sêdaya samya kêdulu
pasang rakit ronganipun
kang kilèn lawan kang wetan
rolas sisih tigang sungsun
sêtundha patang paguwan
pan sêlawe prah sêdarum

Salu sela warna-warna
kang langking pita bang sambur
miwah kang seta kang dadu
saênggènne beda-beda
aluring guwa sih laju
Ki Sidalaku anabda
punika têrusanipun

Guwa Pêdhali ing ngrika
aluring guwa lir kêluh
ngawirya tri andudulu
pangro kadya patilaman
lawang pipi pinatra lung
tan sami mawarna-warna
cêplokan myang patra gêmpur

Kang sinimbar wis walêran
anulya Ki Sidalaku
dinuga wus samya nutug
dènnya myat rakit pêtaman
Ki Sèh alon dènnya muwus
suwawi samya umêdal
kang liningan atut pungkur

Angayêng mring Pasimparan
lêlêmpèng lêngkonging gunung
kèh titilasing panungku
tan pati doh antaranya
prêtapan sawijinipun
beda-beda ujurira
kang malang uloning gunung

Kang angègos kang sumungsang
kang kêdhok miwah mêndhukul
kang karang curi pêparung
ingkang miring miwah lêmpar
pan akathah warninipun
tinaman kabèh jinajah
anulya samya umantuk

Mring wisma alêlênggahan
mêksih sinaji ing salu
nyamikan sangkêp nèng ngayun
Ki Sèh Sidalaku nabda
suwawi nakmas ing ngriku
sayah ngayêngi pêtapan
agupuh kang sinung wuwus

Samya sambèn nyênyamikan
angambil sasênêngipun
Jèngrêsmi pêtanyanipun
kawula nyuwun pêpajar
ingkang patilasan wau
sapa sintên kang atilas
Ki Sèh Sidalaku muwus

Guwa pun Sêntor punika
inggih pasênêtanipun
nyai gêng Jênangan nêngguh
sang Raja-pandhita Rara
Kilisuci kadang prabu
lamun nêgês pamêlêngan
ing ngriku pratandhanipun

Ing Sêntor minangka wisma
dene paninisanipun
punika pupucak gunung
namung kalih gèn punika
dhepoke sang Kili wiku
tan usah mawi ngaturan
mring Gêgêlang sang aprabu

Lamun wontên kêrsa raja
pêndhita rara sampun wruh
sakêdhap praptèng kêdhatun
Jayèngrêsmi malih tanya
ingkang sêdaya puniku
punapinggih tunggilira
angling Ki Sèh Sidalaku

De prêtapan sêdayanya
kêladuk jaman Tumênggung
Klanajaya-kusumèku
mangun prang arsa ambêdhah
marang nêgari ing Wangsul
sêkadang kadeyanira
samya nunungku sadarum

Nèng ngrikyardi Padhangeyan
denèng sang adi tumênggung
nèng guwa Sêntor sumungku
lan kadang kang pinitayan
pêndhita rara kukuwu
anèng jro purèng Gêgêlang
amucung lawan sang prabu

Sakêlangkung nêkung sang adi tumênggung
anèng Sêntor guwa
mrih pungkas mamrêping jurit
sêgotra bipraya sêkadeyanira

Anjêjungkung nèng Padhangeyan puniku
nênêdhèng Hyang Suksma
soripun ni prabwèng Bali
iyêg sabiyantu pra prawira tapa

Anèng gunung jinurung ing Bêthara gung
pamintaning kêrsa
sang Kêlana-adi Panji
aprang lêmbut winaskithèng astha-brata

Wasistha nung nanggulang nungkul ing mungsuh
pakarti sampeka
pramodèng rèh marasandi
amigêna prang rêpit mangendrajala

Kilating syu satru kala mêjêng ripu
winug ing pêlagan
lêgawèng pagut sasiki
suka pahêming pahuman tumamama

Lan sang prabu ing Bali adi tumênggung
pajiwa jatawa
ningit lukiting pangaksi
ri sang adi Kêlana Jayakusuma

Ing pandulu tar liput lêbêting Galuh
winarga piluta
luntur nor angganira ris
nir prabawaning Prabu Jayalêngkara

Tanpa kiwul kêpapal kawal anungkul
puput sumawita
bêdhahe nêgara Bali
balilaning bêlaka balèng Gêgêlang

Ki tumênggung agung gêganjaranipun
nampani sih nata
punika gogotèknèki
jayaning prang dhêdhepok nèng Padhangeyan

Milanipun kathah prêtapan ing ngriku
Ki Putra Jênggala
winongwong ing Bêthara di
binayantu rêmpêg ing para kadeyan

Satriya nung sang Dipati Marabangun
prawira ring laga
tan ngandêlakên kawanin
tuwin gunging prajurit sêntananira

Prandenipun taksih angangge manêkung
pangèsthining pudya
sêdya wus lawan pribadi
tur puniku tabiyat agama Buda

Tan têkabur prasendhe ihtiyaripun
tinarimèng Suksma
rampunga pakartèng kalbi
tyasnya purna anèng guwa Padhangeyan

Alon matur Jayèngrêsmi mring sang wiku
gih ta lah punika
dhaupe kadi punêndi
lawan ngèlmi sarak lan agama Buda

Lingira rum sira Ki Sèh Sidalaku
dhaupe punika
lan sarak Rasulullahi
kêdah nokitkên Kadising pra ambiya

Tekadipun munajad marang Hyang Agung
pêmapaning ikram
mikrad munajad tubadin
pratanda lantaran wêktuning mukjijad

Wus têrtêmtu manungsa kang bangsa luhur
punjul ing tumitah
wontên antaraning budi
pênggayuhing marêk pangayunaning Hyang

Anrang kalbu nuksma mor pênêgêsipun
mènèti kêlarat
ulah pambukaning takdir
tan ngopèni jangkah pratingkahe badan

Mung anjangkung jangkaning Hyang Kang Maha Gung
pae lan bangsandhap
tan ketang utamèng budi
namung jangkah ngangkah kêconggahing manah

Tan angetung jangka sasmitaning wahyu
pangayudaning Hyang
bangsa dhap tan wruh ing takdir
tar wrèng budi namung badan kinawruhan

Kawruhipun tar wor ingkang bangsa luhur
têlênging tyas tama
tumama maring kêdadin
kang utama tansah brangtanirèng Suksma

Wong kang prawirèng ing budi
tan mèngèng paningalira
sura lêgawèng patine
saking kumandêling Suksma
wus amisesa badan
kang budi widadya lubung
nunggal kêrsaning Hyang Suksma

Kawimbuhan ing Hyang Widi
pêpêsthèn kang winaskitha
tan jumangkah lamun dèrèng
tumindak têkdiring jangka
dadya wruh ing wêkasan
mangsaning sèstu lan uwuk
kang winawas sajroning tyas

Babagan kalih prakawis
kang luhur kêlawan andhap
pandum budi lan badanne
wus pae paekanira
kabubruh anrang cipta
kang bangsa badan akudu
sarat takiyar prantinya

Punika dhauping ngèlmi
agami Buda lan sarak
tandha ahli kaluhure
munajad lawan mumuja
sami bangsa Pangeran
tan kêna sor kulanipun
wus wasis ing kawaspadan

Kêrana sang adi Panji
kêrtarta Ino Koripan
tan rêkasèng rèh palugon
anthang pamrêp mring soring prang
wijayèng surèng rana
angimpun ngincum para rum
rampas rarasing asmara

Katêmbèn têmbayaning sih
kênya kênyaring karsikan
katrêsan suh sutrêsnane
kumambêg nor manoara
juwêt mangajab-ajab
hyan ring sang adi tumênggung
mèsi pahyasing wanita

Tan pae lan kang wus mukik
mustakik mungguhing Allah
oliya gosul ngalame
kinadar wayasirlika
amrih mahdud ngudatan
bili sami la yap kabu
paholanasran ngajijan

Tan wontên pakèwêdnèki
palaling pênggawenira
wus tan ana bubundhêle
sinung gampang ing pangucap
datan ming-kalih sabda
pitulung kamulyanipun
karaton jaman akirat

Misèsèng rahmating akir
mêngko pintên-pintên nikmat
datan wontên tontondhene
anjawi ingkang kadyèka
kang sinung ramhat Allah
puniku sèstu linuhung
kang abangsa kêluhuran

Sujana lan ngulama di
ratu kalawan pandhita
apan tunggil babagane
ratu rahmating bawana
marsi rahmat akerat
rahmating ratu yèn èstu
têmtu tumêkèng akerat

Rahmat pandhita yèn yêkti
têmtu tumêrah ing dunya
kang ro puniku tan pae
kabir sahir kabibolah
kalipan bakdallulah
ratu sinung kuwasèku
akarya mulyaning bala

Rêsi sinung kuwasèki
karya sampurna ing sabat
sabat kang sampun sinung sèh
Hyang Suksma akarya titah
pan kinarya kalipah
ratu pangadilanipun
sakèhing kaulyaning Hyang

Pandhita ngapalkên ngèlmi
kang sulih mulang supaya
eling yèn kinarya Manon
urip wêkasan pêjah
mila kita punika
anguluri kang wus luhur
supaya tunggil babagan

Jayèngrêsmi Jayèngragi
katri lan Ki Kulawirya
karênan miyarsa linge
ramping patitising sabda
sira Ki Wargasastra
kang parap Sèh Sidalaku
aprama-kawi ngulama

Pantês linêkêt ing asih
mring wong agung wiryèng praja
kang lukita ring sastra rèh
tan akuciwèng wacana
salirning bangsa bantas
Ki Kulawirya amuwus
alon mring Ki Wargasastra

Ngong tanya kakang Kiyai
mênggah srat Paniti-sastra
inggih punapa pedahe
nauri Ki Wargasastra
puniku panêngêran
ing ngèlmi ingkang kadulu
dora lan sêmbadanira

Agamêl thika ginusthi
mètnirèng kata tang wuryan
kirtya ring pustakeng jarwe
dhan têkang purwakèng lêkas
yan janma ta tar wikan
nêngguh ring subasitèku
yeka mudha punggung rannya

Lwirning mudha bodho yêkti
têgêsing punggung pan punggal
wong kang asor pêmilihe
lir sêlusup ing pawuhan
solahe têmah nistha
amêrusul dhawul-dhawul
dadya paguywaning janma

Tangèh lukita ing bangkit
kalulut ing ina papa
kêrasan dadya cêmporèt
Ki Kulawirya alatah
myang putra kalihira
karênan suka gumuyu
liringan sasmitèng prana

Ki Wirya malih tanya ris
lajêngipun ingkang murat
Ki Wargasastra wuwuse
murate kang subasita
kang dhingin sila-krama
tar wang basa krama nêngguh
sila lungguh kang prayoga

Krama wuwus ingkang manis
lir palungguhan
dèn-pênêd mungguh tatane
kadi ta wong ambêndara
lawan wong ambaturan
miwah sapêpadhanipun
sor luhur sayêkti beda

Krama jênênging nrêpati
akarya titining bala
bala tan winênang kabèh
anêrak nitining nata
kang sampun winalêran
wêwalêr sor lawan luhur
patrap pangulahing praja

Saurutira kadyèki
praja desa myang urakan
tan kêna carup salire
yèn ing jaman tan wikan
subasita prêsasat
ingaran nora wêruh
arasa kang nêm prakara

Kêcut pait pêdhês asin
sêpêd manis kang sad-rasa
lir wong tan nginang pamine
nèng palungguhan ing kathah
kucêm seta lathinya
ingkang mêkatên puniku
yèn wontên rêrasan sastra

Arsa ngucap nora bangkit
mênêng mukanira kadya
lènging guwa pêlongone
lêgêg-lêgêg lir gupala
mêmêdèni sinawang
mulêlêng angunggut-unggut
awêsana butêng ing tyas

Samya gumuyu miyarsi
tamu tri rêsêp ing driya
Ki Wargasastra sojare
mêkatên malih bab wisa
wisane wong anêmbah
ngabêkti marang Hyang Agung
rinewang crobo tyasira

Kêthu nêlutuh ing kapti
dadya rêgêd tanpa iman
pan ilang pangabêktine
yêkti datan katarima
pujine lir talutak
kêkorak salaminipun
sêsawi wawêdi sawah

Jèngrêsmi suka miyarsi
murading Paniti-sastra
Jèngraga Kulawiryane
sarêng gumujêng alatah
guyune ngaya-aya
ragi kêraos ing kalbu
sinamun suka miyarsa

Dènnya gumuyu Nuripin
angênthêt-ênthêt kêduga
Jèngraga mèsêm anolèh
Ki Wirya gumuyu mojar
e e Ripin guyunya
dudu guyu mèlu payu
kaya guyu sèjè ada

Mèsêm ngacêmut Nuripin
jêng kyai dènnya ngandika
mawi lir sawi sawahe
Ki Wirya ngling o ah ora
yèn kaya ujarira
inggih ing sayêktosipun
kèngêtan duk kêmlaratan

Ki Kulawirya nudingi
ya ya Nuripin sidakna
sarwi anêcêg mangwane
rokok kêlobot minênyan
sinamur gugujêngan
dèn-slênthik bêr mawanipun
tibèng pangkon tan nglêgewa

Nuripin anolih-nolih
ngiwa nêngên wuri ngarsi
mambu nyamu bêkas-bêkès
tumingal kukus kêbulan
mawa amblês bêbêdnya
nètèsi konthol anjêpluk
ngadêg kikirap kumrèngkang

Ingusêg gêni wus mati
jinèrèng bêbêd klambinya
ting cêromplong samya bolong
Ki Nuripin gêrundêlan
gumuyu kang tumingal
Ki Kulawirya ris matur
dos-pundi lajênge kakang

Ki Wargasastra ngling aris
janma kang tan darbe arta
tuna bae saujare
saguh têmên têmah cidra
tan ana kêdadeyan
dadya wisa badanipun
dènnya saking tan katêkan

Barang karêpe tan dadi
kadi ta ingkang pêrawan
kang dadya wisa awake
yèn kongsi kraraban uwan
yêkti kang samya mulat
sêdaya ewa andulu
tan ana rêsêping manah

Yèn ta angalapa krama
kèh lumuh kalungsèng mangsa
nora suwawi karêpe
dèn kang aran janmadika
ingkang ngrêsêpi manah
mring sarowangira lungguh
datan ka-êntèn wacana

Kang tansah dènnya dudugi
marang sanityaning janma
tan pinurikan dening wong
tan susah kasrambèng rucah
angrêsi tyas sujana
kêlawan bisa mêmungu
ing kuwanènaning janma

Ing rèh pangulahing jurit
mumpuni ambêning ujar
tan ana rêngat tyasing wong
sakèhing janma karênan
samya angalêmbana
lan malih sayogyanipun
kakung yèn parêk wanodya

Garwa atanapi sêlir
anggung ngrasanana raras
rum-ruming pamrêmaning don
sabda lus kang manoara
mrih luntur tan alpèng tyas
ywan lunggyan lèn pandhita nung
yogya yun patanya tama

Sojaring kasinggihan sih
trusing kawruh ka-awêran
ring panêmbah kêjatène
lamun wêktune pêprangan
micara ing kawadyan
prihên suranya mring mungsuh
anduduk digdayaning prang

Mungguh galaking sarpa lan mandinipun
kêna ilang wisanèki
saking japa-mantra nêngguh
galaking macan pan kenging
ilang dening japaning wong

Gajah mêta yêkti rubuh dening angkus
bênduning ratu pan kenging
lilih dening turing wadu
atur ingkang mupangati
atamsil lamun kêledhok

Dadya lêjar sang ratu pan mari bêndu
têmah mijil sih mring dasih
pan amung nêpsuning mungsuh
mari-mari yèn wus mati
lan nêpsuning durjana-ndon

Nginggit-nginggit tan mari pangincimipun
dening japa lan mantrèki
sasat nyandhing ula dumung
sranduning dadya wisèki
luput nyêmbur tan wun-nyakot

Jayèngrêsmi Jèngraga Kulawiryèku
ngalênggêr dènnya yêktèni
saking kêsinggihanipun
tamsile wong ulah juti
kadi tan ana bêrojol

Wus kacupan janma sapangulahipun
Paniti-sastra patitis
ngagêsang pratandhanipun
cihnane ala lan bêcik
Ki Wargasastra lingnya lon

Panêngraning wong bêcik awas nèng ngriku
ing pratingkah wijiling ngling
sêntosa sêmune ruruh
nastiti alus tur ririh
tan bêrabah ing wiraos

Ran pandhita sastra gènnya ing liripun
tan ngandhêg patanyèng janmi
janma kang susastra luhung
linadèn lan angenaki
ngalap hyun lamun miraos

Nuduhakên ring patanya mudha punggung
amadhangi tyas asêdhih
wruh wiramaning sastra gung
tan karya saking sêsami
anggung ngrêsêpkên tyasing wong

Ran pêndhita sastra gènnya kang puniku
lan malih janma kang sugih
arta kêncana sotyèku
nanging pênganggènirèki
busana tan pênêd tinon

Myang pangane tanpa rasa kang ingulu
tan wèwèh ing pêndhita di
wong kang mêkotên tan wêruh
nyana panjang tuwuhnèki
kêlawan malih wontên wong

Wus limpat ing sastra tur ta sampun wêruh
ing sa-kramaning negari
mangka lakune têka nut
mring durjana dadinèki
padha lan kang nora wêroh

Dènnya tanpa karya ing kabisanipun
sami lan kang nora bangkit
wontên wong wus tuwa pikun
tur dawa ngumurirèki
tan karêp ing bêcik kang wong

Kasudarman kasusastran nora ngingus
janma nistha ranirèki
tanpa karya uripipun
tan sami samaning janmi
sami lawan buron sato

Kang kalal enak pinangan dagingipun
padhaning wong kang kadyèki
de kang kaonang ing wuwus
cêndhala kawan prakawis
gadarba yèn ing buburon

Pêksi ingkang cêndhala dhandhang lan puyuh
lamun ta mungguh ing budi
ingkang kocap cêndhala dur
tan karêp pênggawe bêcik
tinggal bêkti ing Hyang Manon

Nguciwani mring pawong sanakirèku
angungkuli cêndhalèki
pêcat budine rahayu
tunggal babaganirèki
lan kang nistha sor pra awon

Wong miskin pan akèh-akèh bawanipun
mrih pakolih pangan pokil
lan mêngkanang malihipun
wong kang ala rupanèki
kèh tênagane mrih katon

Ing baguse yen wadon mrih katon ayu
lan janma tan anut maring
sawirasaning sastra gung
saujare sugal sêngkil
kawijilaning wong gopok

Pra ngawirya karênan miyarsi
raosing wiraos
pancèning janma dèn-ucapake
tuwin sato pêksi salir kèksi
sadaya kayêkti
wuryaning pamuwus

Ki Kulawirya amuwus aris
mêkatên liring wong
dene tètès tan wontên gothange
kadipundi lajêngipun malih
Ki Wargasastrèki
alon dènnya muwus

Janma pawong-mitra aywa kadi
singa lan wana don
samya rêksa-rinêksa dangune
lama-lama bêbangkèlan kapti
tan tulus ing kapti
sima wuwusipun

Alas yèn ta tan ana-a mami
dadi apa mêngko
tan urung yèn linêbur grumbule
andhang ngrêsula kanggonan mami
sang wana dènnya ngling
si sima puniku

Yèn ta aja sun-aling-alingi
kêtongton dening wong
mangsa wurunga rinujak mangke
sang singa gya tinggal sêsanèki
wana kang pêtêng writ
mring bêbanar laku

Anulya rinujak dening janmi
sang singa matyèng-gon
sapêjahe sang singa alase
binabad dening manungsèki
wrêksa sima ênting
tinunggar tinunu

Dadya rusak sêkarone sami
lirnya kudon-kudon
alaning wong bangkolan karone
ing ngagêsang kêdah andarbèni
sarya kang utami
pawong-mitra tuhu

Ingkang katon kaluwihanèki
kang tanggon katêmpoh
ati rowa duk sang naga gêdhe
binuru mring sang garudha pêksi
naga pinalêcit
dumadak katêmu

Lan Bathara Sramba lingira aris
èh naga sirèko
kapiyandêm lumayu marang ke
matur kularsa minangsa dening
sang akagapati
marmamba pukulun

Ulun lumajêng langkung dahat jrih
mring garudha anon
yang Bathara Sramba lon dêlinge
sirèku ta paran arsa urip
ingsun kang nulungi
sang naga umatur

Inggih amba minta tulung mamrih
gêsang karahayon
ngling Bathara Sramba lah sira ge
kumalunga jangga-ulun iki
naga gya mulêd ing
têngggêking dewa wus

Gya prapta sang garudha non maring
sang naga amanggon
nèng angganing sang wignya dewa-ngrèh
garudha nir krodhanira mêksih
arsa mangênjali
myat ring naga granggu

Yun tan nêmbah jrih ing bathara di
ila-ila ring sot
kewala nêmbah sing luhur bae
riwusnya nêmbah sang kaga-pati
mêsat sing ngarsaning
dewa kang palungguh

Kang puniku palupining janmi
saryotamèng tanggon
Jèngrêsmi mèsêm sasmitèng rine
miwah marang kang paman sarya ngling
jawènipun ugi
ngagêsang puniku

Wus cinupan ing sastra ngingkêti
pênêd lawan awon
tan bodho pra janma pênganggite
tan pai lan ngalim kang musanip
anêgêsi Dalil
Kadis minulya nung

Kang paman ngling kojahe kiyai
Wargasastra mèncok
mungguh lakwèng kauripan kiye
wus ginaris bênêr lawan sisip
ondhe mêlimpingi
janma di lan kumprung

Kadipundi malih kakang kyai
bab kang winiraos
Kae Wargasastra lon wuwuse
inggih wontên malih ondhenèki
kang kocap ing jilid
jawi jarwanipun

Tingkahing anak yogya manut ing
wong tuwane karo
lir ta bulus yèn ngêndhog mangsane
pinêndhêm tinilar aprandening
yèn wus nêtês sami
tiru ingkang sêpuh

Rupanira sadoyananèki
tiru bapa êmbok
sêsamine ulam pêksi kabèh
samya tiru wong tuwanirèki
sapari-bawèki
sadaya kadyèku

Yèn manungsa pan datan kadyèki
inganakkên wong ro
dinulang ing krama sêprandene
yèn wus tuwa tinggal solah-bawi
awiji pribadi
arang ingkang tiru

Anaking durjana kadhang dadi
pêndhita kinaot
kadhang anaking pêndhita gêdhe
dadya durjana julig ajuti
dene ta tan kadi
wong atuwanipun

Kang pêndhita aywa sah sêmadi
lawan dèn-akukoh
tapa-brangtanira kang pakolèh
mulyakkên ing nêgara sèstuning
tuhu pêndhita di
manuh ing sastra gung

Sawêlinging sastra dèn-kukuhi
budi karahayon
mungguh wong agung kautamane
ri kang arta busana lan rukmi
pèni-pèni tuwin
sêkul ulamipun

Yogya dinanakna maring dasih
palanya pyuh kèpon
angandhêmi ing saparentahe
rumêksèng praja kukuh ngabêkti
têkèng têpis-iring
mashur dana luhung

Mungguh wanodya kêlamun laki
palanyah antuk ndon
anak lanang kang kêndêl wruh ing rèh
aywa kadya singa asisiwi
namung nyêpisani
mungguh busana nung

Kang linuwihakên ing janma di
apan amung dodod
lamun pangan kang linuwihake
ing brêmana pan puhaning sapi
tan amangan daging
alit milanipun

Sapi kang pinangan puhanèki
pan ingakên êmbok
mungguh sujana ingkang pinilèh
saringaning sabda kang linuwih
-akên mungguh èstri
gêmuhing pêmbayun

Yèn ing sastra kang minangka titih
tan lyan kang kinaot
wrêdining sang pêndhita wulange
krana sang pêndhita pakartèki
ingkang dèn-guyoni
anggulang sastra gung

Pituduhing sastra kang ginati
pan mênggal linakon
yèn mungguhing arta utamine
arta saking kaskaya pribadi
dadyaning artèki
saking yayahipun

Nisthaning arta yèn saking bibi
nistha-nisthaning sor
arta saking anak myang rabine
gêgawaning maratuwanèki
tamaning utami
yèn angsal arta gung

Jêjarahan saking mênang jurit
mrêp ripu amboyong
kasêbut digdaya mêsuwure
yèn mangun-prang ngangge pat prakawis
kang upaya sandi
maring madyanipun

Dhêndha pariksa apura tuwin
dana utamèng don
pangadêging prang lawan danane
yèn wus kêna ing upaya-sandi
kèngsêr mungsuhnèki
suraning balambyuk

Tingkahing prang ngatingalkên dening
wêwêdining mungsoh
tan kenging katon jrihira dhewe
kawruhan ing mungsuh myang wadyèki
têmah angêkêsi
mring rowang kang purun

Acawisa sabarang kang dadi
nangèkkên rowang wong
mamrih galak mring mungsuh pamrêpe
ywa nênantang amêmanas jurit
kang prayitnèng wèsthi
amawas ing mungsuh

Anganggeya mamedaning agni
sing kêparag gosong
mangguh pawong sanak mimitrane
kang linêwihakên ujar manis
andhèh rumakêt sih
tan sêlayèng kahyun

Yèn ing satru tan ana ngluwihi
rêgêding tyasing wong
ingkang dadya satruning uripe
yèn ing sêktining sêjagad iki
datan angluwihi
pra jawata luhung

Yèn ing pêksi kang linuwih bêcik
namung pêksi beyo
bisa ngucap tur bagus rupane
munggyèstri kang linuwihkên sami
kang bêcik warnèki
kêpati-brata yu

Yèn lakine mati milu mati
pan asuduk laboh
myang kukuwu anèng pasetrane
praptèng pati datan arsèng laki
sasat mèlu mati
sumungku tyas tuhu

Punika kang ingaranan èstri
kêpati brata-ndhon
sêdya anut praptèng dêlahane
wus têrtamtu kang para prayogi
ngukuhi sojaring
sastra tyas kang luhur

Angungkuli sêkathahing janmi
kang tanpa sastra wong
marmane ta mêngkono sakèhe
sèsining rat kawistara dening
sastra amalêri
gurisaning tuwuh

Jayèngrêsmi Jayèngraga
kêpapaèsan tyasira
tan ana nginang samêndhang
wuwuse Ki Wargasastra
Jèngrêsmi ngling mring rinira
wus tan kêna ingundhakan
murading Paniti-sastra
matur inggih kasinggihan

Ki Kulawirya lon mojar
turira mring Wargasastra
kadi-pundi wau kakang
kang mawi dunya punika
nistha madya lan utama
nistha saking anak garwa
madya pawèhing sudarma
mênggah donya saking randha

Punapinggih kalêbêta
dènnya mênang prang jarahan
Ki Warsgasastra ris nabda
kadi-pundi awitira
Ki Kulawirya asojar
inggih duk anèng ing marga
kula kabegal ing randha
rong dalu nèng pasipêngan

Randha pradhah sugih donya
kêlangkung kula ingêma
-êma ing randha punika
akathah pawèwèhira
pêrabot kêlawan arta
wawratipun dede kadang
awèwèh tan eman-eman
yèn ta lamun tinêksira

Pan pêngaos satus malah
malah kapara langkunga
mèsêm ngling Ki Wargasastra
wus uning lêlèjêmira
punika kang dika pajar
tan pati mungguh dinawa
sumangga rinaos ing tyas
namung ta sakêdhik wênang

Tulak kalurating paran
dede pangkating utama
kang putra mèsêm kalihnya
Nuripin watuk kinarya
anolih Ki Kulawirya
ngling mèsêm mulêlêng mojar
iki bawaning wong apa
jêg watuk anyar-anyaran

Nuripin watir tyasira
kumrèngkang mêdal ing jaba
gumuyu sêdayanira
samya manggut paliringan
Ki Wuragil malih nabda
dhuh kakang Ki Wargasastra
dos-pundi lajênge kakang
wirayat Paniti-sastra

Kang tinanya ris ngandika
mawanti wêlinge sastra
angeman jaman taruna
kang bagus-bagus rupanya
owêl yèn tan wruh ing sastra
lire tan bisa mêmaca
nadyan bagus warnanira
kathah-a garwa artanya

Saroja-a kulawangsa
nadyan wasis ing gamêlan
janma kang mêngkana ika
surêm tan ana cahyanya
akucêm nèng pasamuwan
lir kêmbang têpus mêrbabang
nanging sêpi tanpa ganda
kadi ta kang janma tama

Kang dadya panêngranira
ing sêmu lantaping basa
alêping pasêmonira
sayêkti pênêd punika
kadya ta janma micara
ngaku krêp mangan sadina
tandha yèn lêmu badannya
yèn kuru sayêkti dora

Panêngraning sang pandhita
tandha nèng pangabêktinya
panggah ing sêmbah maring Hyang
lamun yèn mungguh kêlabang
wisane nèng sirahira
pan kenging lamun tinawa
kalajêngking wisanira
nèng buntut kening ngulapan

Wisaning sarpa siyungnya
ilang kêlawan tinawa
kang sami mandi-mandi ka
karuhan prênahing wisa
pan amung tiyang durjana
tan karuhan gyanning wisa
kêbêg sranduning badannya
tur datan kêna tinawa

Pan uwus pêngawak wisa
mungguh kasêktin winarna
sêktine rara yèn pêpak
yayah-rena kulawarga
raryanggung ngadi-adinya
nangis tinulung ngarihan
rinêksa ingêma-êma
sinungan sapênjaluknya

Sêktining ulam loh yèn ta
ajêmbar jro toyanira
sêktining pêksi yèn pêpak
êlare kuwat gêlawat
sêktining ratu kêlawan
pêpak wadyabalanira
anjênêngkên mantri-muka
sèstuning narendra dibya

Sang sujana aja mangan
wolung prakara lirira
têkèk bunglon kodhok ula
ulêr lalêr wraha sona
dadya nglarani sarira
ywa maido mring pandhita
dumadakan nêmu papa
aywa maido mring sastra

Dumadak manggih cintraka
ywa maido mring gurunta
dumadak cêpak patinya
lir panjang-putra tumiba
ring sela rêngkulu ambyar
datan kenging pinulihna
mêkatên mungguh pêndhita
tinggal rahayuning dina

Pot bêktinira ing Suksma
yêkti pêcat daulatnya
têmahan cêla cilaka
sang ratu yèn tan pariksa
myang lir palamartanira
yêkti katilar ing bala
lir têgal tan na sukêtnya
tan kambah ing sato kewan

Bêngawan kalamun asat
tan sinabèng pêksi rawa
wong kang sugih arta garwa
lamun mati tan ginawa
kantun nèng wisma udrasa
atiti waha têgêsnya
lir mèlu mati sêkala
dene datan prihatinnya

Wus mêngkana arta garwa
akathah ing parannira
kalingane ing ngagêsang
ywa tungkul ulah susila
aniti-krama ing titah
arta mrih dadya sarana
wêragading karaharjan
sêlamêt donya dêlahan

Ing anom wêkasan tuwa
urip awêkasan pêjah
kang tuwuh mungguhing janma
kang abagus warnanira
sarta prayogi kulanya
pinilih marang narendra
utami ingkang susastra
ing pasêmon tan katiwang

Lawan kang para sujana
limpad sawêrdining sastra
ngrêsêpi tyas kang siniwa
bisa mung kêrsa mrayoga
pariksaning ratu tama
marang wadya tantranira
patang prakara lirira
dhihin trap susilanira

Ping ro ing kagunanira
kaping tri pakaryanira
kaping catur kêwanènnya
yèn mungguhing rukmi mangka
tri pariksa pan dinadar
ping ro ingobong dahana
ping tri tinugêl pinacal
sandining ratu yèn arsa

Ngêdohkên mêpakkên dadya
catur prakawis lirira
artèstri sura kabisan
cinobèstri anguciwa
cinoba kêwanènnira
tyas barèsèt angucira
cinobèng karya tan dadya
cinobarta anggigisan

Yèn sampun catur pariksa
tan sayoga winor lawan
pra janma kang pinitayan
yèn trahing sujana sêtya
tan mungguh mènggal binuwang
inganti catur pariksa
kang dhihin dhinêndha wada
kaping ro dhinêndha arta

Kaping trinira linaran
ping pat katrap patinira
pamariksaning wêkasan
de kang lirnya suka-duka
wong kang utang kapiutang
akakan-kakan yayènan
rikalanira autang
têmbe tinagih sêmaya

Têmahe abêngbangkèlan
crah dènnya apawong-sanak
kadya ta wong sih-sinihan
tan inang sêdina-dina
sru rêmên asuka-suka
tan wun nêmu duka-cipta
tan lana awèt sukanta
kadya èstri sinanggama

Suka pari-sukanira
garbini mangsa lèkira
duka larane kaliwat
tan kawus prandene rambah
mêngkana sapêpadhaneka
kadya ta marta lirira
kang mangkenakakên badan
yèn marta awor lan wisa

Sarat binuwang wisanya
kewala ngambil mêrtanya
upami rukmi mor tinja
ingambil mase kinumbah
tan beda lan buditama
nadyan nèng wong ina papa
yèn darbe kawruh prayoga
yogya pantên pinilala

Pinèt sabdanira karya
kadyèstri ayu warnanya
prayogi kinarya graha
nadyan anaking wong sudra
yèn yu warna budi tama
tan ana labêting nistha
dening wrat-wrating sêjagad
datan wontên kadya arta

Kêrantên wontên utama
sêpêning catur prakara
janma sabagusaneya
tan nginang sêpi tejanya
ping ro janma tan susuta
jalwèstri gabug majêra
samya sêpi tejanira
ping tri teja tan na mukya

Kêdhik mantri punggawanya
sêpi tejaning nêgara
sêsêpi kang tri prakara
kasor dening sawiji ka
namung janma tanpa arta
sêpi priyangga tejanya
sarwa kucêm anguciwa
kathah kuthuhe angiwa

Uripe datan kêwawa
yèn kêlunta kongsi tuwa
singa mulat sama ewa
nyênyêngit lir uwa-uwa
tan patut kinèn gêgawa
lamun katungkul anglewa
ambêge dêmewa-dewa
têmahe cuwa kêdawa

Jayèngrêsmi Jayèngraga
sarêng gumujêng asuka
Ki Wirya alatah-latah
kabanton sêdayanira
Nuripin gumuyu mojar
bilah uwa bêbarisan
singa mêskin sugih uwa
uwane akiwa-kiwa

Adawa lir ula sawa
anolih Ki Kulawirya
angling hus hus lho wong edan
calak tan angon duduga
Nuripin akacêmutan
Ki Wargasastra lingira
lêrês puniku mêningan
tanduk sêsambunging basa

Ki Kulawirya ris nabda
mring kang putra kalihira
jawane wong tanpa arta
tiwas kauripanira
tan rinakêt ing sasama
arang nimpang mring tyas tama
tahan tuman maring ala
mulane saya kêtula

Kang putra nauri sabda
inggih saèstu kadyèka
paman wus nèng pênganggêran
cêthaning Paniti-sastra
tan bodho para sujana
dènnya ngrèh wêrdining kata
Ki Wargasastra lingira
punika Ki Kulawirya

Pangikête ngèlmi Jawa
anjarwakkên wirya papa
kang amrih utamèng budya
pinêsu lawan pênrima
kang dadya panulak nistha
sumungku ring tyas raharja
tan pèpèka ing kahardan
nistha têmah dadya tama

Jayèngraga nambung sabda
marang Ki Sèh Wargasastra
mugi paman sung wêrdinya
mênggah kang srat Sandi-sutra
kêlawan Sandi-kirana
kadi punêndi lampahnya
Ki Wargasastra lingira
puniku wêrdining sastra

Jalma kang ahli nunurat
tuwin ngikêt karya gita
yogya sami ngawruhana
janma kang pratamèng sastra
sandinya koningakêna
sutrane sajuga-juga
yèka sapanunggalannya
wêrdi gêrba wargaksara

Ywa cawuh prênahing sastra
ngalungguhkên ing aksara
wruhakêna ing ywanjana
mwang-swara yeka yêktinya
têgêsing sastra ywanjana
jèjèring sastra dwidasa
kang dèrèng tinrap sandhangan
suku wulu layar sagnyan

Cakra talingan tarungan
punika warninya swara
sastra guru sapta swara
kang dinèngêtkên yêktinya
rê le o u e i lan a
yèn sastra tan sasandhangan
yeka têtalènnya mung a
tan kenging linggih ing wuntat

Tanapi linunggwèng têngah
de kang sastra sapta swara
yèn nèng wurining ywanjana
pan dadya maha sandhangan
yêktinya wa i nar u ywan
ing têgêsipun winuryan
ha u ya i ka e lirnya
osike yèku têgêsnya

Yeka ran Sandi-kirana
ananging ywan karyaksara
sandi ingangge sandhangan
dyanyaktingnya dadya basa
ma e wa lèh na ing ga o
sta i pan mewêhning gusthi
samanya akathah lirnya
tan sapta swara punika

Maranya sajuga-juga
yeka akara ekara
ikara lawan ukara
ukara miwah lêkara
rêkara yeka mangaran
pakriya Sandi-kirana
sutranya warga swaranwa
dyan lirnya tang maka wênang

E-kara dadya ikara
o-kara dadya u-kara
yèku saking sutra awan
ekara tuwin lêkara
yeka wênang yèn dadya ya
okara mewah ukara
yeka wênang yèn dadya wa
lêkara wênang dadya la

Rêkara wênang dadya ra
yyan mahan swara lwirnira
kadya ta basa a i dan
dan yaka ing têgêsira
a i-dan edan têgêsnya
a i -am ayam artinya
ma-u-ab muyab lirira
a-i -al kiyal têgêsnya

Pam-ba-un pan pambayun
ba u an buyan lirira
samanya akathahlwirna
yeka kadya tata-basa
ka-e-u kayu têgêsnya
ba-re-ong barong artinya
ka-re-ung karung lirira
ka-rê-lêng kêrêng punika

Kunang panunggaling sastra
yeka warnanya yêktinya
dan lwir nyastamya myang da
kadya ta basa sadpada
kêlawan yêka sat padha
ngadpada lawan ngatpada
nyaktinya dha samya myang tha
kadya kang basa kumêndhêng

Lan kumênthêng yeka samya
adhuh adhuh yêka padha
apan akathah lirira
yêktinya ja samya myang ca
kadya ta basa kajarjan
kêlawan kascarjan samya
kacuman kajurnan padha
kacirèn kajirèn samya

Kaciryan kajiryan tunggal
yêktinya pa samya myang ba
kadya basa sipta sibta
pêkik bêkik yeka samya
yêktinya wa samya myang ba
kadya wuaya buwaya
prawata prabata tunggal
tuwin kawuhan kabuhan

Kathah lirnya yeka samya
yêktinya ca samya myang ta
kadya soca lawan sotya
sêcabrata sêtyabrata
yeka samya kathah lirnya
yêktinya ta samya myang ja
kadya sajjana satjana
sêtjati sêjati samya

Nyaktinya dha samya myang ja
kadya sumêdya sumêja
jatmika dyatmika samya
yêktinya dha samya myang ra
kadya dhuhur ruhur samya
yêktinya ta samya myang tha
kang prijata lan prijatha
suryakantha suryakanta

Tustha thusta yeka samya
kapusta kapustha samya
kunang ingkang wargaksara
aywa tar kèngêtakêna
kyèhnya sêlawe tang warga
nyaktinya ka Ka ga Ga nga
kêlawan ca cac ja jaj nya
mèwêh tang tat ta dad da na

Kêlawan that tha dhadh dha na
mèwèh tang pa PA ba BA ma
yêkastra sêlawe warga
kang pinanca wali muka
nihan kang ran Anta-swara
dyanyaktinya ya ra la wa
sa Sa sa myang rê ha
yeka Anta-swara rannya

Kunang angkên ingaranan
dyanyaktinya kang nung swara
mangrahe kang sastra dirga
dirga mêndud suku gyannya
dirga mêlik ulu gyannya
dirga mure ring talingan
dirga mutêk ring ywanjana
sastrawan dening nung swara

Kang aksara mawi cêcak
dyanyatinya kadya basa
tumênggung ganggêng gung gawe
cangèh pangguh tangkul tangkil
akèh lwirnya tang nung swara
sêpadhanya kang acêcak
yèn ngajêngkên aksara ka
utawa kang aksara ga

Mêngkana kramanya juga
nihan kang ingaran rêpa
ywa wontên sastra alayar
ngajêng sastra susun rupa
nyaktinya yeka warnanya
ati arti kanni karni
syagga swarga matta marta
mucca murca mudda murda

Muti murti akwèh lirnya
nihan angèstu rakêna
samate kang wignyaksara
de sang para juru citra
ywan ta ma-ulah siriran
myang mangulah tang rakêtan
yogya anggêngakên kirtya
lan sawêrdining kirana

Yèn trus wêrdining purunggu
dadya cawuh sastra-neka
tur samun lêngkaning sastra
wuryan de sang parotama
tang wignyaksa dyanyaktinya
ingaranan ka marta
èh èh ih ir or ur ungang
sastra kang tan kengang sandhang

Yeka rupanya amung A
tan kengang wuri myang têngah
yeka ingaran rasya di
kunang yèn amajjya sastra
yèn wus kamêng sastra pêjah
yeka warnanya tan pgat
tgoran wrang gdhogan
tdhas mnur bcik ptak

Sêsamanya kathah lirnya
kunang yèn ing wontên sastra
na mati kagêntyan ing dha

yeka yêktinya na prana
kadya ta basa pandhita
tandha pandhu dhêndha mandha
dyanyaktinya gêntyaning da

Kadya basa mandra-mandra
mindhaka windu kwèh lirnya
kunang yyaning wontên sastra
nya mati kagêntyan ing ja
miwah kang kagêntèn ing ca
yeka nyaktinya ywanjana
panjara pandya sanjata
yèkyaktinya gêntyaning ca

Kadya ta basa pancaka
rêncana manca-ancala
pêncar mancur akyèh limya
kunang yaning wontên astra
wêkasanirèng wasita
yèn ngalêrêsi sastra pa
atawa na tanapi ga
yeka nyaktinya karaNA

SaraNA guNA satdaNA
kunang swarga myang kandhaGA
talaGA mêrNA ginaGA
kunang mêrluPA kalaPA
kadarPA mewah samePA
kunang inaran siriran
kadyangganing basa kawi
ning lulungid kang mardawa

Murcitèng don andulwêng ra-
bka dinggo pura sandhinge
sang hyang si langêning raga
mrik pudhak sumimpêning ga
-nda age asmara yeka
akathah lwirnya siriyan
kunang inaran nrakêtan
kadya linging kawi lungid

Mamintaksamandulwendah
lindhinikang lilidhanduk
mandhanismara kawêha
nrumêngêta rumangde murt
catma morèng langê yeka
akathah lwirnya rakêtan
kunang inaran Dwi-mantra
dyanyêktinya kadya ta tyas

Pyuh pyur byok byur akèh lwirnya
kunang inaran tri-mantra
yèkyaktinya kadya ta kyan
yrangkat yeka akèh lwirnya
kunang kang inaran denda
mèwah tekang ka ga prana
dyan teka panunggalannya
aksara mêdal ing untu

Yeka dênta mangarannya
aksara mêdal ing lambe
murda tala wa ngarannya
aksara mêdal ing srira
yeka mudapa ngarannya
aksara mêdal jiwangga
yaka kang ga prana rannya
aksara mêdal ing jaja

Yeka Mahaprana rannya
yèkyaktinya kadya mahyun
sang hyang tang wrin krèh mahyakkên
hyang pahyas kahyun matêmhyun
dyan nyaktinya tang nung swara
nèng dirga mutêg umure
myang nèng dirga mêlik mêndud
awèng swara amardawa

Nihan lwih saking nung swara
yeka ngaran Titi-pala
nèng sastra tênggêg nung syara
yogya andhawahakêna
patyaning kang Sandi-sutra
kang samya paramèng sastra
atêmbung têmbang ginantya
pra jana winuri wuryan

