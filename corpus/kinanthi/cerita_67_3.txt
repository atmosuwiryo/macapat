lakune Dani lan Danu
sadalan-dalan mung mringis
saka bangêting kaduga
dene tanpa balung êri
mung dilakoni kapenak
ora nganggo nyôngga watir

alon calathu Si Danu:
ngene wong yèn arêp mukti
saciptane bisa têka
kabèh mripate wong mêsthi
gampangkênane disulap
apa sakarêpku dadi

lakune wong loro mau
banjur padha arêp mulih
ing sawise têkan ngomah
kaul ambuwangi dhuwit
tôngga nganti padha cingak
dene garang kaya pyayi

tanggane nganti gumrudug
gêntenan padha nakoni
dene gêlis têmên bêgja
Dani alon amangsuli:
aranmu padha wong desa
ora wêruh mênyang pyayi

apa aku iki sirmu
ing saiki dudu pyayi
kowe kabèh wêruha: ya
yèn aku wong loro iki
padha kawulaning nata
juru tênun kang disihi

aku dudu sapadhamu
apês pangkatku ngabèi
Danu clathu kuwi apa
durung-durung arêp lali
yèn kobacut-bacutêna
kuwi bakal ora bêcik

bêcike yèn uwis tutug
anggonmu anguja ati
ayo ta wis bali sowan
bokmanawa wis miranti
dadine ora katara
yèn padha dadi wong nglêntik

têgêse wong adol apus
mula ayo nuli bali
cikbèn nuli gawe lêga
aja ketok clila-clili
wong loro nuli barêngan
padha mênyang kraton bali

bôndha wis dirumat brukut
ora ana sing mêruhi
ing sawise bali sowan
papan panênun wis dadi
kabèh miranti anganggrang
nuli padha mapan linggih

naliti piranti nênun
wong loro nuli miwiti
padha nênun pating glodhag
nanging mungguh Danu Dani
têmêne nênun kothongan
kabèh ora nganggo isi

nanging patrape wong mau
sajak ithu kaya isi
kocap sang prabu samana
wis mirêng padha miwiti
ing panggalih bangêt bingah
dene saiki wis wiwit

mungguh batose sang prabu
ing saiki ingsun ngrêti
mênyang ananing nayaka
kang gêndhêng lan ngèthèr wajib
awit wis padha diwêca
mêsthi êmung wêruh sêpi

sang prabu nuli dhêdhawuh
nimbali para bupati
dipilih nayaka tuwa
supaya enggal niliki
nênune olèh sapira
lan nyatakna kanthi titi

pangandikane sang prabu
hèh nayaka ing saiki
enggal-enggal nilikana
gone juru tênun adi
nyatakna aja sêmbrana
uwis mangkata tumuli

nayaka sandika mundur
lakune angati-ati
samana barêng wis têkan
gone juru tênun linggih
nuli namatake cêtha
ananging mung ketok sêpi

nayaka bangêt agumun
dene êmung ketok sêpi
pamandênge ambalalak
iya mêksa tanpa isi
dadi panênune cêtha
yèn mung kothongan maligi

nuli ngucêg mripat sêru
nganti kaya mrêbês mili
awit saka isih samar
bokmanawa kurang titi
malah nganti nyaklêk nyêdhak
pancèn têrang tanpa isi

nuli Danu alon matur
yèn sampeyan kadospundi
ing bab tênunan punika
punapa gih sampun mathis
upami kagêm sangNayaka bangêt agumun...nata
cobi bok dipun waoni

sang nayaka bangêt gumun
ewuh anggone mangsuli
yèn kôndhaa ora ana
wêdi aran owah mêsthi
mula iya banjur kôndha
sajak têmên angiyani

yèn aku ngarani adhuh
pancèn iya luwih èdi
ing sajêgku durung nyawang
rupan kaya ngene iki
tênunan kathik le cêtha
lêre ketok tharik-tharik

Dani sumêla calathu:
lah punika kadospundi
nayaka alon ngandika:
kuwi iya luwih bêcik
aku ora bisa nacad
wah aluse aku giris

uwis ya aku tak matur
bab bêcike bakal iki
gèk rampunge besuk apa
aku tak lapur nyang gusti
apa rampung têlung dina
kiraku rampung ya kuwi

Dani mangsuli lan mrêngut
bok cobi dipun tandangi
yèn sagêd rampung sawulan
kula purun digêbagi
punika rak barang sutra
bok kagrayanga rumiyin

Dani banjur nyèrèt maju
astane nayaka kuwi
ditèmpèlke panênunan
kang nyatane ora isi
lan takon sajak têmênan
lah rak alus ta lan nglêmir

nayaka amanthuk-manthuk
sajak gumun lan mangsuli:
e e jêbul nyata iya
wis kowe mênênga dhisik
tak matur karo sang nata
bèn aja pêdhot anggalih

V. Para bupati padha nyatakake.sang aprabu ing panggalih bingah nutug
anggone kagungan abdi
bisa nênun apik alus
ora ana sing madhani
kang bêcik kaya mangkono

ngêndi-êndi wong wis angrasani umyung
yèn ing kraton ing saiki
ana abdi juru tênun
gaweane luwih adi
ora wêruh sabên uwong

nganti gawe kandhêge wong sing malêbu
arêp adol barang bêcik
awit sang prabu wis dhawuh
ora karsa anampèni
barang malêbu kadhaton

dhèk samana pinuju lênggah sang prabu
ora kêndhat ing panggalih
ngajêng-ajêng sing diutus
nayaka kang aniliki
dene suwe ora ketok

ora suwe nayaka ketok malêbu
nuli didhawuhi linggih
wusana nuli didangu
priye anggonmu niliki
apa pancèn iya elok

sing didangu amunjuk lan nyêmbah sungsun
kawula nuwun nun inggih
kawula munjuk saèstu
abdi juru tênun kalih
pancèn nyata tiyang mrojol

titi sangêt inggih ing panggarapipun
pancèn nyata èdi pèni
dhasar grayangipun alus
lawenipun sutra Indhi
sinêling kêncana abyor

pantês sangêt dados pangagêman ratu
upami padosa gusti
sajagad botên kêpêthuk
mênggah atur kula gusti
namung salugu kemawon

sang aprabu mung kèndêl lan manthuk-manthuk
wit saka bangêt kadugi
lan saka panggalih jujul
nuli enggal animbali
bupati jaba lan jêro

sanalika barêngan sowan gumrubyug
nuli bae didhawuhi
hèh kowe kabèh bocahku
ayo nyatakna saiki
pangagêmanku kang elok

iya kuwi kang digarap juru tênun
coba timbangên sing adil
apa cocog panêmumu
karo sing tak utus dhisik
poma aja matur goroh

sakabèhe nuli bêbarêngan mundur
turut dalan pating klêsik
awit uwis rada krungu
nyang unine Danu Dani
yèn ora wêruh wong gênjlong

wise cêdhak ing panggonane sing nênun
krungu swara pating glidhig
lan manèh glodhagan têrus
ngono ora uwis-uwis
wong loro nganti gumrobyos

kocap kabèh yaiku para tumênggung
banjur mara anyêdhaki
mung ing batin padha gumun
dene ketoke mung sêpi
pirantining nênun kothong

kabèh bae pating plêlêng ketok gumun
kêdhèpe padha narithil
Dani mangrêti ing sêmu
gone nênun lèrèn nuli
karo ngulèt ngêluk boyok

lan sêsambat anèh pangagêman ratu
wis digarap rina wêngi
ora bisa rampung-rampung
tur êmung kari sathithik
nganti ngrêkêkêlke otot

layak bae yèn wong edan ora wêruh
barang kaya ngene iki
wise muni ngono mau
nuli nênun jêglag-jêglig
lakuning wlira nywara thor

sakabèhe bupati sing padha krungu
atine anuli mosik
pancèn nyata anèh iku
anane mung ketok sêpi
dene panggarape ngêtog

yèn mangkono apa aku iki gêmblung
apêse ya diarani
wong ora wêruh ing prêlu
upama koningan gusti
wis mêsthi aku dicopot

yèn mangkono bêcike tak ngaku wêruh
nuli ana sing miwiti
acalathu sajak gumun
wadhuh thik bêcik mên kuwi
ijone ketok sumorot

Dani ngrêti yèn kuwi wis klêbu wuwu
nuli bae anumpangi
lêrês ijêmipun têrus
ananging yèn saking têbih
warninipun kados jambon

cobi môngga kaparênga ragi mundur
sampun mriksanana mriki
kadospundi warninipun
bupati nuli mangsuli
êlo iya athik jambon

Dani clathu cobi sapunikanipun
tingal tutupên sasisih
mangke harak dados biru
bupati nuli nutupi
lan clathu e ora lidok

Dani ngadêg lan nyêdhaki dara mênggung
karo muni klêsik-klêsik
yèn tingal kiwa tinutup
katingal ambalêrêngi
môngga pun cobi kemawon

saunine Dani mau mung diturut
iya nuli anutupi
lan kagèt karo anjumbul
adhuh angudubilahi
sorote thik ora ilok

cêkakane kabèh mau pra tumênggung
padha kêna diapusi
mung padha manut ing rêmbug
kabèh ngaku amêruhi
kêblabak mung akon-akon

VI. Sang prabu mriksa tênunan.sakabèhe nuli bali padha sowan
sajake
cakrak-cakrak kaya sanyata wêruha
wujude
nanging kabèh iya êmung reka-reka
têmêne

satêkaning ngarsa nata linggih tata
amèpèt
nyêmbah barêng rampake bangêt katara
sajake
kaya wayang panyêmbahe manut kêprak
thêrèk thèk

sang aprabu andangu sêmu kêduga
kapriye
apa sira iku wis nyatakke cêtha
kabèhe
lah munjuka sing cêtha awela-wela
lah gage

ana siji sing kêsusu matur cêtha
mangkene
kula nuwun kula botên munjuk dora
ngêtèprès
yêktosipun gampiling unjuk kawula
wah sae

pangagêman dalêm kang sawêg ginarap
mancèrèt
sutranipun wêdalan tanah Indhustan
Benarès
alus nanging wulêd prasasat wacucal
pinênthèng

gêbyaripun adhuh kula ngantos eram
lan anèh
awit mawi cahya sasat dilah êgas
kêmêtèp
mèh kemawon maripat kula kêcandhak
ing bèlèk

ana liya sing sambung karo anyêmbah
arèntèng
nuwun gusti badhe agêm dalêm nyata
yèn sae
pantês namung kagêm manawi sarêngan
wontên drèl

pundi wontên badhe kêdhut botên bêdhah
pinêthèl
nanging namung ampang sasat kados opak
rak anèh
yèn kaagêm gusti tamtu kados dewa
pangantèn

sang aprabu ing galih bangêt kaduga
adhèhèm
lan ngandika mêngko ingsun arsa têdhak
nyatakke
dadi jênêng ingsun iki nêmu bêgja
agêdhe

ora ilang gonku ngabdèkke wong anyar
dadine
yèn sun ganjar pangkat iya bisa nyandhak
sing gêdhe
awit nyata bisa anjunjung darajat
gustine

ana abdi sing baut bangêt angumpak
unjuke
kaluhuran dhawuh pangandika nata
amanggèn
ingangkata dados nayaka cêkapan
lan sae

ora suwe ana dhawuh arêp têdhak
arame
têngaraning prajurit jaga katara
anylomprèt
suwarane acêtha adoh ngumandhang
dèt titèt

nuli miyos digrubyug para nayaka
kabèhe
lan wis ana abdi dhisik rêrikatan
lakune
paring wêruh yèn sang prabu arêp têdhak
bakale

barêng Danu tômpa dhawuh nuli kôndha
mangkene
ngati-ati lo Dani aja sêmbrana
bakale
dinyatakke gusti sing duwe nagara
marene

Dani clathu lan angguyu cêkakakan
hak hak hèg
ya arêpa dinyatakke malaekat
bok bène
wong jênênge kabèh uwis kêna daya
ing pèlèt

ra-orane ana uwong bisa kôndha
ne ngene
malah mêngko karêpku arêp mainan
cikbène
padha eram aku kari ngenak-enak
nyêkèkèk

wong jaragan aku wis dadi wong edan
mangkene
yèn alusa ngêcakake tatakrama
kirane
malah dadi jalaran ora kapenak
rak blaès

nuli ana abdi jajaran kang têka
ngandhakke
yèn sang prabu wis rawuh ana ing jaba
mulane
juru tênun supaya lèrèn sadhela
mêthukke

Dani muni nyêntak karo panthêlêngan
ah bêdhès
kowe kuwi uwong ora wêruh tata
patute
lah anggêpmu apa dene wani mrentah
dhapure

apa aku kokira wong loro sigar
drohun he
wis lungaa aja ngêkèh-kèhi kôndha
nèng kene
apa kowe kalakon nganti tak dhupak
wong juwèh

uwong mau iya bajur lunga klepat
agage
Dani nuli kôndha nyang Danu angakak
ngrêti he
sabên uwong tak gêtak mêsthi naratab
angèwèl

Danu amung andhingkluk kaya kêduga
atine
karo kôndha iya Dani pancèn nyata
mulane
ngèlingana edan bisa kêbênêran
mangkene

nuli rawuh sang prabu jumênêng cêlak
sandhinge
uwong loro sing ithu nênun kothongan
batose
dene iki ora ketok apa-apa
mangkene

nganti suwe sang prabu tansah anggagas
rak anèh
dene ithu kaya uwong nênun tênan
sajake
nanging êndi wujude kok ora ana
lêr-lêre

nuli ana nayaka nyêdhak sang nata
ngrêpèpèh
karo matur lah gusti rak inggih nyata
yèn sae
wah punika pantês kaagêm pameran
mancèrèt

sakabèhe bupati nuli anyêdhak
nêrangke
bab bêciking pangagêman warna-warna
unjuke
lah punika kang sumampir inggih brêgas
tur barès

gone matur karo anudingi tampar
sajake
kaya ana jarik nglawèr ing sampiran
arèntèp
nuli ana sing sajak ngudhar lêmpitan
dipênthèng

barêng Dani wêruh sing padha tumandang
anolèh
karo kôndha bok sampun sami sêmbrana
èh èh èh
punika rak botên kenging dipun grayang
ing sanès

sampun sampun enggal tumuntên sèlèhna
kang sae
yèn ngantosa amoh mêsthi kêtêmpahan
rêgine
botên angsal sakilan sadasa dinar
tapsire

sang aprabu barêng mriksa saya mlêngak
batose
yèn mangkono apa ingsun iki owah
dadine
dene kabèh wêruh ingsun dhewe ora
rak anèh

yèn ngantia ingsun ngandika prasaja
mêsthine
kawulaku banjur nêtêpake owah
ratune
yèn mangkono bêcik ngaku wêruh cêtha
ayake

sang aprabu banjur dhawuh karo nyêntak
hèh kabèh
aja banjur tarancagan wani nyandhak
marene
gulo nganti ana sing tiba ing lêmah
ah pancèn

sira iku rak padha andhèrèk nata
jêbule
calangkrakan ora nganggo kôndha-kôndha
nyang kuwe
abdiningsun juru tênun wong nonoman
karone

VII. Nênun pangagêman iyasan.sang prabu sangsaya duka
sêmune nganti katitik
kabèh nuli padha piyak
awit saka padha wêdi
sang prabu anudingi
karo angandika sêru
lo dene banjur lunga
kuwi lo bênakna dhisik
ana siji sing isih sumèlèh lêmah

ana sing tumuli nyêmbah
karo matur nuwun inggih
tandange ketok acikat
kaya tênan anandangi
anjupuk barang kèri
patrape kaya anumpuk
Dani sumambung kôndha
rak gih linêmpit rumiyin
sampun lajêng kinlumbrukakên sakeca

tumuli iya dicandhak
sajak kaya uwong nglêmpit
sauwise rampung nyêmbah
sang nata nuli nyêlaki
gon tênunan sing dadi
tumuli alon andangu
he bocah ingsun anyar
coba pratelakna iki
bakal êndi sing pantês diagêm nata

Dani nuli mara nyêdhak
kaya bêkêl karo driji
tangane nuli andhaplang
kaya ambèbèrke jarik
lan matur sarèh lirih
punika sayêktosipun
pantês sangêt kagêma
nanging kuciwa sakêdhik
corakipun ragi kêlêm kirang mubyar

sang prabu sajak angasta
karo mênyêt-mênyêt driji
wusana alon ngandika
yèn sutrane uwis apik
cacade iya kuwi
bênêr ing kandhamu mau
apa sira kaduga
anênun kang luwih bêcik
yèn kaduga sira tumuli munjuka

Dani mênêng lan anggagas
ing wusana nyêluk nuli
nyang Danu kowe renea
nênunmu lèrèna dhisik
Danu ya mara nuli
Dani nglantarake dhawuh
iki dhawuh dadakan
apa ya bisa nglakoni
nênun sutra kang pantês diagêm nata

Danu mangsuli kapenak
lah kuwi sing uwis dadi
rak ya padha brêgas-brêgas
apa isih nguciwani
banjur anyêntak Dani
o lah wong ya kowe Danu
durung bisa angira
nyang agêm-agêman adi
pantêsmu mung bisa nênun wanabadra

bênêr sakabèhing sutra
sing wis ana kene iki
kotandhinga sutra liya
ora ana sing madhani
ananging ing saiki
saka dhawuhe sang prabu
mundhut kang luwih brêgas
cêkake sing luwih adi
apa kowe kaduga anganakêna

Danu nyandhak ing sasmita
nuli amangsuli lirih
mêsthine iya kaduga
lan mêsthi ya luwih bêcik
ananging ing saiki
waragade kudu mumbruk
awit jênêng iyasan
panggarapku ora main
lan mêsthine kudu nganggo nglêmbur barang

sang prabu banjur ngandika
yèn sira kaduga ya wis
sira nuli nandangana
aja nganggo mikar-mikir
prakara wragad kuwi
sira mung mêruhi wujud
dene yèn sira garap
nganti nglêmbur wayah bêngi
sun paringi papan kang luwih prayoga

nanging sira sumurupa
garapên kang bangêt titi
rong dina uwis rampunga
awit arêp sun anyari
yèn nyata bisa dadi
gêdhe gêganjaran ingsun
wong loro barêng nyêmbah
wose padha nyandikani
nuli padha barêngan tômpa ganjaran

lan iya tômpa waragad
dhuwit akèh putih-putih
ana sing arupa êmas
kabèh uwis ditampani
sang prabu kondur nuli
kono kari Dani Danu
anacahke ganjaran
lan waragad dadi siji
diklumpukke nganti mèh ana sagrobag

nuli padha rêrikatan
ngulihake bôndha dhisik
têkan ngomah bungah-bungah
mangan enak nyandhang bêcik
mung pistan rina wêngi
kabèh sing rasane mak nyus
nyang ilat nganti krasa
mêmês kaya diulèni
para sanak têkane kaya diundang

apa manèh para tôngga
têkane barêng gêmridig
gênti gêntèn takon warta
slamête Danu lan Dani
Dani kêsêl mangsuli
ing wusana rada nêsu
lumrah yèn ana gula
sêmute ngrubung marani
coba mlarat môngsa anaa sing nyaba

nanging ya mung kandhêg kôndha
Danu nuli anguwèhi
êmas picis rajabrana
sakabèhe diratani
wusana banjur bali
wong loro banjur malêbu
nuli olèh panggonan
bangêt apik ketok wingit
kanggo nênun agêm nata sing iyasan

wise rampung tata-tata
gone nênun nuli wiwit
suwarane pating glodhag
nganggo dijaga prajurit
wong nyêdhak dilarangi
barêng bêngi nuli sambung
diyan bangêt apadhang
nganti ora kaya bêngi
ketok bangêt panggarape yèn gêlakan

nganti têkane rong dina
mung sêngkutan jêglag-jêglig
ngono lakune wong bisa
nadyan têmêne ngapusi
nanging gêlare wani
nyang rêkasa waninêmpuh
dadi wong sing kapusan
ngandêle kêpati-pati
dikapakna yèn wis kalap arêp apa

barêng wis têkan sêmaya
sang prabu rawuh mriksani
nuli andangu lan bingah
kapriye apa wis dadi
tumuli matur Dani
kawula nuwun sinuhun
inggih sampun mèh nigas
kados benjing-enjing enjing
tamtu rampung kantun amucung sakeca

amêcucu Dani nolèh nyawang Danu
lan alon akôndha
lah kapiye Danu iki
dene aku wis saguh munjuk sang nata

sesuk rampung yèn cidraa ora wurung
bakal tômpa duka
apês sirahmu ditanjir
lan sirahku padha digawe tontonan

lan andhingkluk Dani nangis sênggruk-sênggruk
ketok bangêt susah
kang jalaran saka wêdi
nganti gawe wêlasing panggalih nata

nuli dhawuh wis ta sira aja ewuh
lan ya aja samar
awit yèn samar ing ati
ora wurung bakal agawe kapiran

aja gugup wis ênya murih kêcakup
iki tampanana
agêm ingsun ali-ali
sun paringke uwong loro siji edhang

prêlune mung sira aja padha bingung
lan sabisa-bisa
rampungna tênan sing bêcik
awit bakal ingsun agêm pasamuwan

Dani Danu bêbarêngan matur sêru
nun inggih sandika
tamtu dados benjing-enjing
wise ngono nuli ngadhaton sangnata

wuse mungkur Danu Dani kukur-kukur
Danu nuli kôndha
kowe wong dipangan dhêmit
dene bisa gawe tangis reka-reka

ing rekamu kapriye he kuwi mau
Dani nuli nyêdhak
karo kôndha bisik-bisik
gampang bae mung mangkene rasakêna

gone clathu lan nyandhak mripate Danu
Danu gundam-gundam
mripat ambarêbês mili
karo kôndha dadi mripatku ko-brambang

ngrêti aku dadi mangkono akalmu
wis aja sêmbrana
galo disawang prajurit
yèn konangan môngsa wurunga dibônda

wise surup diyan pating klêncar murub
padhang kaya awan
rekane Danu lan Dani
nuli mapan wiwit nênun pating glodhag

nadyan ngantuk iya nekad thênguk-thênguk
lan isih anggarap
swarane pating jarêglik
dilakoni têrus bae nganti mèh byar

sang aprabu nuli utusan andangu
dhawuh ing utusan
dhatêng kula anuwèni
agêm dalêm punapa sampun sadhiya

Dani matur samôngsa kapundhut katur
kula mung sumôngga
ing ngriki sampun cumawis
lan munjuka sadaya sarwa klêrêsan

bali mlêbu ora suwe ketok mêtu
ngirit panakawan
kabèh padha kalung samir
lan amandhi arupa bèri kancana

uwong mau kabèh bae padha ngaku
mêruhi rêrupan
kang padha bêcik lan pèni
ingtêkane prêlu mundhut gêm-agêman

Dani Danu nuli masrahake ithu
sawise katampan
Danu Dani milu ngiring
nyaosake mênyang ngarsane sang nata

wise mlêbu ing kadhaton Dani Danu
bèrine kancana
diunjukke karo muni
lah punika agêm dalêm priksanana

sang aprabu mèsêm lan alon andangu
asta kaya ngasta
sajak angungkab-ungkabi
e la pancèn èdine wis ketok cêtha

karsaningsun bisaa nuli diwangun
apa sira bisa
anggawe klambi kang bêcik
awit eman yèn digarapa wong liya

Dani matur kula botên badhe ngawur
mung munjuk prasaja
alit mila pancèn grêji
tuwin malih kalêbêt grêji pilihan

nanging lugu mung anggarap agêm ratu
mila nama kula
kombul wontên pundi-pundi
botên nate babarpisan damêl cuwa

nuli dhawuh sang prabu kaya wis manuh
ingsun wis uninga
caking gawemu saiki
lah wis gage kono nuli tandangana

karsaningsun gawenên kang olèh wangun
kanthi gêgêlakan
awit dina sesuk kuwi
bakal ana pasamuwan rak-arakan

Dani matur kaparênga kula ukur
sang prabu ngandika
wis aja ewuh saiki
wis tumuli kene enggal tindakêna

nuli maju Dani angukur sang prabu
kaya ngukur tênan
cak-cakane ketok trampil
sapolahe sajak mung iya-iyaa

wise rampung Dani nuli matur sambung
punapa kalihan
lajêng kawula bêdhahi
sang aprabu nuli dhawuh iya iya

Dani clathu wis ta kowe gênti Danu
nuli bêdhahana
kowe rak iya wis ngrêti
ukurane gilo tontonên sing cêtha

ketok bikut silak klambi têkan sikut
guntinge dicandhak
dicakake cêklak-cêklik
satêmêne ya mung angguntingi hawa

wise rampung banjur wong loro angusung
prantining dondoman
dhasare dondoman mêsin
amasang dom nanging ora nganggo bolah

sang aprabu nalika priksa andangu
lah bolahe apa
Dani kêsusu mangsuli
lah punika punapa botên pariksa

gone matur tangane sajak angulur
sang prabu ngandika
o iya rampungna nuli
pancèn sira padha gambuh nyang kagunan.

VIII. Sang prabu nyobi rasukan.nuli tumandang sêngkut
sapolahe sajak ketok ibut
ora kêndhat tansah angiling-ilingi
manèh sok ketok anjumbul
alok yèn bo-Nuli tumandang sêngkut...lahe pêdhot

tandange Dani mau
kaya gugup disawang sang prabu
mula banjur lèrèn lan umatur lirih
yêktosipun kula gugup
yèn dipun priksani mawon

sang prabu nuli dhawuh
iya ta wis murih aja ewuh
ingsun arsa angadhaton poma nanging
aja nganti ora rampung
bakal ingsun agêm miyos

Dani Danu umatur
kula tanggêl tamtu badhe rampung
wise ngono sang prabu ngadhaton nuli
wong loro tumuli sêngkut
kringête nganti gumrobyos

sapa wonge sing wêruh
mêsthi padha kêpêksa ruh-aruh
dene ketok panggarape ngati-ati
nadyan nyatane mung suwung
sajake padha andêlok

malah ngakune wêruh
malah ana wong sing aruh-aruh
wah patute klambi sing mangkono kuwi
ya mung pangagêman ratu
dudu klambi sabên uwong

Dani nalika krungu
banjur nolèh nudingi lan nêpsu
kowe apa dene wani angrasani
tak jlumat tênan lambemu
yèn nganti wania mindho

iki kagungan ratu
sapa-sapa sing ngrasani kudu
lan andhodhok apa manèh nyêmbah dhisik
nuli andhodhok wong mau
lan tumuli nyêmbah sedhok

Danu nganti ngêcêmut
saka wêruh Dani ngono iku
dene bisa duwe tindak waton muni
tur sakabèhe mung nurut
kêna digawe dhuk dhuk nong

Danu takon angguyu
bok ya rada kosuda patrapmu
yèn kabacut bisa uga nêniwasi
awit mungguhing patrapmu
upama kawiyak blandhos

Dani mangsuli alus
klêsik-klêsik karo ngêlus-êlus
sumurupa mungguh watake wong kuwi
yèn ana sing kêna cinthung
malah gampang dadi ngradon

watak mangkono mau
aku dhewe uwis kêrêp wêruh
bêbasane undhak kalanturing uni
êmung tansah wuwuh-wuwuh
malah nglawèr ora pêdhot

upama uwong krungu
ana uwit gêdhang tuntut têlu
sabên uwong sing krungu banjur ngundhaki
kôndha yèn tuntut sapuluh
tur kabèhe padha goroh

saka gonku wis atul
wataking wong kang mangkono mau
dadi gampang uwong yèn arêp diwalik
dikapak-kapakke nurut
ing wêdine malah ketok

wis ta ayo malêbu
nyobakake agême sang prabu
Dani Danu nuli malêbu diirid
barêng pariksa sang prabu
banjur diawe wong loro

apa wis dadi iku
Dani matur nun dèrèng sinuhun
kaparênga inggih kacobi rumiyin
wise matur Danu maju
angagêmke alon-alon

Dani tumuli matur
kadospundi kaparênga dhawuh
mupung mangke taksih kenging pun ewahi
sang prabu ngebahke bau
karo jôngga menga-mengo

wise tumuli dhawuh
wis kapenak mung iki ing gulu
krasa logro kurang kapenak sathithik
Dani matur lan angguyu
lah sampun tamtu kemawon

punika jangganipun
kabênikna nah nah mathuk sampun
karaosna sapunika kadospundi
sang aprabu manthuk-manthuk
lan ngandika kok iya lo

srêg bangêt ana gulu
nganti ora kaya ngagêm ingsun
Dani matur o tamtu kemawon gusti
awit bangsanipun alus
tiyang gêndhêng botên kraos

sang prabu manthuk-manthuk
nuli mênyang uwong loro dhawuh
karo sajak lukar maringke kulambi
ênya rampungna ya sesuk
matur sandika wong loro

tumuli padha mundur
ing lakune mung tansah angguyu
tur anggawa ganjaran akèh lan bêcik
ngono wong yèn lagi mumbul
satibane mung anggotong

tindak mangkono mau
satêmêne angèl yèn ditiru
ditirua trêkadhang malah niwasi
mung sing anggumunke iku
gone bisa tutug katog

tur sabên wong wis wêruh
satêmêne uwong tukang apus
andèkneya uwong akèh padha ering
mung saka diwalik rêmbug
wêdi yèn dikira gênjlong

dadi kabacut-bacut
kabèh uwong padha ngaku wêruh
ning upama oraa mangkono kuwi
ing mêsthine iya banjur
ora dadi dongèng elok

kocap ing wayah bangun
suwaraning tambur wayah esuk
karo slomprèt wis warata ngêndi-êndi
mêmanise ketok mungguh
yèn sang prabu arêp miyos

IX. Wêruh nyatane.

wis warata tangarane muni
wong nagara uwis pêpak sowan
arêp anggrubyug tindake
kocap Dani lan Danu
uwis sowan wiwit ing bêngi
tansah ajaga-jaga
yèn ta ana dhawuh
ing sawise rada padhang
uwong loro nuli maju ditimbali
iya tumuli sowan

sang aprabu nuli dhawuh lirih
wis ta ayo ingsun dandosana
pangagêman anyar kuwe
Dani nyêmbah lan matur
ila-ilanipun dhuh gusti
nuntên parênga lukar
agêm dalêm klumbruk
kantuna ngagêm rangkêpan
agêm dalêm kang sami kapetang lami
kaparingna kawula

sang aprabu manthuk lan kadugi
ngandikane o o iya iya
kabèh ingsun lilakake
sang prabu sarwa nurut
nuli lukar Dani ngukuti
nanging sajak katara
ngiwa nêngên bikut
ature mèh ora nyêmbah
lah sumôngga ngagêma punika gusti
agêm dalêm rasukan

nadyan pados dhatêng pundi-pundi
botên wontên mênggah kintên kula
ah thik brêgas kaya ngene
coba sawangên Danu
gone muni mangkono kuwi
sajak kaya amênthang
Danu manthuk-manthuk
mangkene anggone kôndha
jênêng anèh kowe kôndha ngono kuwi
lah sing kagungan sapa

sang aprabu nuli didandosi
nanging ya mung sarwa saraweyan
ora ana pa-apane
Dani tumuli matur
sampun rampung samangke gusti
ngiloa sapunika
sang prabu ya nurut
wise ngilo angandika
pancèn nyata bêcike anggêgirisi
sasat prabot kajiman

Dani nuli sumêla nyambungi
milanipun yèn tiyang kang ewah
tuwin kang goblog nalare
namung sumêrêp suwung
sang aprabu saya kadugi
ngandika sêmu bingah
bênêr ing kandhamu
sang prabu wise ngandika
nuli dhawuh arêp miyos ing saiki
tindak arak-arakan

kana kene têtabuhan muni
carabalèn suwarane ngangkang
slomprèt tambur bangêt rame
sang prabu miyos jêdhul
digarubyug para bupati
upacarane pêpak
jajaran gumrudug
ana wong sing ngampil kunca
angêcêcêng tangan ngacung anggocèki
nanging ya ora nyata

sauwise miyos Danu Dani
nuli mêtu banjur lunga bablas
sênêng saparan-parane
kocapa sang aprabu
kang digrubyug para bupati
kabèh sajak katara
ngaku padha wêruh
jalarane ora liya
êmung saka nêtêpi ujar kuwalik
kaya sing wis kacrita

awit yèn ta ngaku wêruh sêpi
orabêcik têmên ratune kuwi...wurung diarani owah
dadi murih kapenake
ya padha ngaku wêruh
nanging mungguh nyatane kuwi
iya banjur konangan
sabên uwong wêruh
lan tumrap uwong ing jaba
ora ewuh awit ora duwe wêdi
lan samar apa-apa

nuli ana bocah isih cilik
tur nèh bocah anake wong desa
ngadêg pinggir dalan gêdhe
muni karo angacung
bêcik têmên ratune kuwi
mung kathokan lan kotang
andèkna digrubyug
upacarane ya pêpak
apa iya niyate mung golèk isis
dhêmên ngliga sarira

wise ana uni ngono kuwi
nuli ana wong kang mèlu kôndha
malah gumrunggung swarane
lo iya sang aprabu
thik mung ngagêm rasukan gondhil
la kuwi uwong apa
sing tangane ngacung
o jawane ngampil kunca
athik anèh apa ta têgêse iki
apa kanggo kaulan

sang aprabu nuli wiwit ngrêti
anjanggirat ing batos ngandika
bênêr ujare wong kuwe
ora ana sing luput
nanging priye mungguh saiki
yèn ta ingsun bubarna
saya sèwu luput
awit jênêng pasamuwan
yèn ngantia pêdhot dalan ora bêcik
ya wis môngsa bodhoa

nuli banjur tindake ngubêngi
wong kang nonton saya suk-êsukan
suwarane bangêt rame
dene ramene mau
ora liya padha ngrasani
bab anèhing sawangan
karo anggêguyu

 malah barêng uwis lumrah
sabên uwong nonton padha anggarapi
ratune mung kathokan

nadyan akèh uwong padha muni
nanging ora ana wong sing nyapa
malah para bupatine
rekane ora krungu
awit yèn ta wani ngrasani
gêdhene ngelikêna
sasat padha ngaku
yèn têmêne padha owah
dening padha ngaku ora amêruhi
kaya wong-wong sing nacad

sang aprabu tindake lêstari
ngampêt lingsêm ing sadalan-dalan
nganti kondur saikine
ora nganggo adhawuh
lan gêdhene nganggo ngraosi
babar pisan wis ora
awit kabèh mau
yèn arêp didawakêna
pakolèhe mung anyêbar wirang isin
rata nyang kene-kana

uwis cuthêl dêdongengan iki
lowung-lowung kanggo wacan bocah
dene mungguh pakolèhe
dongengan ngono mau
mung supaya bisa nênangi
wani duwe pikiran
aja ewah-ewuh
awit samubarang nalar
yèn wis bênêr tinêmune ya mung bêcik
bocah wajib anggulang

Tamat.