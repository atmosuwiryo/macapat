lajêng bojana anayub
Wong Agung Surayèng Bumi
nêmbrama mantu kalihnya
lawan sagung para aji
Prabu Sêmakun ginanjar
ing raka Sang Jayèngmurti

lawan sagung para ratu
kang saking anglurug sami
kathah warnaning ganjaran
Prabu Sêmakun kang bagi
suka ingkang para raja
katrima pakaryannèki

sasampune pitung dalu
panutuge bojanèki
tuwin sagung pacangkraman
kadya wutah ing jaladri
budhal maring ing Kuparman
wadya gung dinulu asri

wus datan kêna winuwus
kathahing bala Nata Mir
orêg kang bumi prakêmpa
jêmpana samargi-margi
kang mêthuk saking Kuparman
garwane para narpati

dipôngga yutan gumrudug
wahana awarni-warni
sagung ingkang para raja
ing wuri sami mamêtis
kêbo sapi bèbèk ayam
ibêkan ing sanagari

rawuh ing praja gumuruh
sêsêk jêjêl kang ningali
atembak têpining marga
sang maha pangantèn kalih
munggèng palana lêlawak
songsong kalih wêlas sisih

ingkang ibu sami tumut
munggèng saluhuring èsthi
ibune Aris Munandar
Rêtna Jetun Kamarukmi
Hasim Katamsi bunira
Rêtna Dèwi Isnaningsih

lan ibu saputranipun
kang sami tumut nèng èsthi
garwanira Johanpirman
lan Brikahar pramèswari
dadya sakawan lan besan
kang munggèng palana rukmi

orêg sagung kang dêdulu
kêkayon awoh wong sami
datan kêna sinapiha
wau kang arsa udani
ing pangantèn kalih pisan
gumrumung tindhih-tumindhih

lêga kang wus antuk dulu
tan na kang ingucap malih
pantêse garwa Sang Nata
Aris Munandar rêspati
tuwin wau garwanira
Jêng Gusti Hasim Katamsi

putri adi Ngambarkustup
padha yune kacèk thithik
lan putri Tasmitèn ika
manise ngêbêki bumi
atmajane Johanpirman
wilêt lan sêdhêp tur manis

putrine wong Ngambarkustup
kumocor cahyanirèki
nanging kagalakên ulat
mêmanise kocar-kacir
kumrutug sagone tiba
kumêpyur saengga riris

rada ladak batinipun
Kusuma Ngumyun Adikin
wantune prajurit baya
kabèh-kabèh putri iki
durung ana bisa nyandhak
marang Dèwi Kadarwati

jatine nora patyayu
Rêtna Dèwi Kadarwati
upama dèn kêkèthènga
tan ana tinêmu siji
kalamun wus dadi batak
singa nyandhing nora tandhing

singa-singa tandhing lungguh
ilang mêmungguhe sami
singa pêrak nora papak
kungkulan sakalirnèki
basakêna putri apa
kaya Dèwi Kadarwati

kang wus wruh maune widhung
nora kèh iya sathithik
gulawênthah sabên dina
lan kang ibu Parangakik
lêlewane pinêthikan
dèn anggo saka sathithik

lawas-lawas dadi patut
Radèn Ayu Kaelani
tan wus kang padha angucap
marang rêspatining gusti
mangkana lampahe prapta
lajêng binakta jro puri

Sudarawrêti amêthuk
lawan Sirtupelaèli
pangantèn binakta samya
mring ratyèbu Parangakik
sinêmbahkên mring kang eyang
pramèswari ing Mêdayin

prapta sinêmbahkên sampun
rinangkul ing eyang sami
ingaras mustakanira
ingusap pungkure sami
tanak sami adhêdhahar
angladosi eyang sami

kumrubut kang para putu
lorodan kinèn abukti
lan ingkang ibu sadaya
angalap sawab sayêkti
saking yuwana tan ana
panjang yuswa jalu èstri

dènnya jêjodhon aruntut
sarêng ciklunira maksih
tan kalong salah satunggal
wutuh jaka ing larèki
patut ingalap kang sawab
pramèswari ing Mêdayin

wau sagung para ratu
mantuk ing purane sami
Raja Sêmakun prasamya
angirid balane sami
enjinge malih sineba
ingandikan mring jro puri

lan Sultan Murijalsamsu
Ruslani Danurusamsi
lawan Jêng Pangeran Kelan
myang Radèn Hasim Kuwari
kang wingi durung aseba
amung pangantèn kêkalih

mring pramèswari Mêdayun
mila mrih pêndhake malih
prapta ingirid sadaya
maring Sang Surayèng Bumi
lan garwa kêkalih milya
ing Karsinah Parangakik

katiga Rêtna Marpinjun
dene Dèwi Isnaningsih
ngruktèni pangantènira
tan tumut angiring laki
ing raka Sang Kakungingrat
prapta goning ibunèki

angujung dhingin Sêmakun
nuli Prabu Parangakik
nulya Sang Prabu Karsinah
pangeran ing Kaelani
lawan kang kari ing wuntat
Rahadèn Hasim Kuwari

sawusira sami lungguh
sinawang ing nyai aji
juru jinêm agung nyawang
ing putra sri narapati
cahyane mari anunggal
lawan cahya ing Mêdayin

ingkang cahya sampun kumpul
lawan cahya Pusêr Bumi
nanging maksih rada abang
ijone durung nètèsi
têtapi kêna ginêbag
tan adoh simpangirèki

Sang Kakungingrat umatur
ing ibunya ing Mêdayin
ibu pun adhi punika
èstu nugrahaning Widi
botên kantèn ing pratingkah
pratikêle mangun jurit

abot susah botên bingung
angrèhkên para narpati
ingkang wontên pabarisan
lêga anglabuhi pati
sampun pantês umadêga
bathara anyakrawati

nanging sangêt dènnya lumuh
jumênêng anyakrawati
pikire manah kawula
kawula prih ambaboni
maring anake sadaya
ing Karsinah Parangakik

lan sutane Kelan iku
miwah ta Ki Rustamaji
ngadêga anèng Gumiwang
yayi Sêmakun nèng ngriki
jumênênga ing Kuparman
kularsa bêbakal malih

ing Basarah alasipun
wontên pantês dadi nagri
dhèwèke ingkang sineba
mring anak-anake sami
pramèswari ngandikanya
sarya drês waspane mijil

babo sutèngong wode kang ati
karsane mangkono
durung rêmbag ingsun sajatine
basa bobote arinirèki
among angêmbani
angampingi patut

iya maring putu-putu mami
singa kang dèn êmong
mung dadia isèn wijoane
putuningsun Prabu Parangakik
myang Ki Rustamaji
lan Karsinah iku

têlu iku iya putu mami
singa kang dèn êmong
mung mêngkono arimu bobote
durung bisa arimu sayêkti
lamun batharani
babo durung patut

Prabu Sêmakun anampèl wêntis
lah dawêg kakang bok
dene wontên rencang kula mangke
kula inggih paduka dhawuhi
sampeyan duk nari
wontên Ngambarkustup

nauri aris Sudarawrêti
bênêr yayi katong
pamopomu sambat misih tangèh
lagi karêm pakaryane jurit
nuli dèn pasrahi
gunung samodra gung

môngsa sagêda botên rêspati
akeron kaledhon
pramèswari anambungi malèh
lah iya Nini Sudarawrêti
pira-pira lagi
sêmono arimu

wus ngungkuli lan kadange sami
ing jênênge katong
angungkuli lawan ramakane
êndi lire nini rinirèki
wus dadi prajurit
barkate lakimu

sapa nyana prawirèng ajurit
ing ayuda sagoh
kongsi dadi wakile kakangne
nora ketang bisane nglakoni
akon amuruki
mring pulunanipun

atmajane Si Hasim Katamsi
pêpukul ginuron
panyabête ing pamalu rante
iya nini tuturira nguni
ing sawabirèki
ing prang sira jangkung

Prabu Sêmakun matur wotsari
ramanta sang katong
ingkang kula tuduh pun Kuskèhèl
angungsira angodhol ing baris
kondure lan mampir
lajênge Mêdayun

yèn lajênga dhatêng ing Mêdayin
yèn sampun ngadhaton
kawula kèn lajêng pun Kuskèhèl
kewala lajêng inggih mariki
lan nêlik anitik
Bêstak tingkahipun

bok ngupados sraya ratu malih
kang surèng palugon
ingkang langkung awrat sêsanggane
gih manawi botêna marêngi
inggih pun apatih
Bêstak tangkêpipun

yèn rawuha kitha ing Mêdayin
ramanta sang katong
ibu paduka dèn wêlingake
wong wus sukci nuntên sukêr malih
kula angukuhi
tan suka pun ibu

lamun purun anunggil agami
agama kinaot
Jêng Ibrahim duta sarengate
yêkti amba têrakên pribadi
dhatêng ing Mêdayin
makotên pukulun

nadyan sedaa jêng ibu benjing
sampun manggih ewoh
lêstaria mênggah ing kapatèn
sampun manggih ing sawiji-wiji
samya anambungi
ingkang para putu

Prabu Karsinah lan Parangakik
sami matur alon
Rustamaji Pangeran Kelane
miwah Rahadèn Hasim Kuwari
yèn seda bah benjing
kawula kang mikul

bandhosane lan sakadang mami
kang manjingkên ing jro
kaluwate parêng ing ature
para wayah gumêdêr wotsari
paduka sêksèni
jêng paman Sêmakun

angandika nyai pramèswari
lêstaria babo
putuningsun iki sadayane
padha bênêrkên ing luput mami
mêmintakkên sami
apurèng Hyang Agung

sarwi gumujêng dènira angling
kabèh putuningong
dinulura kabèh sakajate
nulya dhêdharan kang angladosi
para wayah èstri
kabèh mantu-mantu

kang pangajêng Rêtna Kadarwati
mantu anyar karo
garwa Parangakik nèng wurine
garwa Karsinah lan Rustamaji
sami nèng wurining
Kadarwati ngayun

maring eyang pan kanggêp pribadi
sawusira nglorod
lan kang rayi Sêmakun rowange
para garwa ngumpul dadi siji
para mantu sami
saambêng akumpul

para putra kumpul dadi siji
kang jalu pra katong
rame eca nèng ngarsa eyange
wus mangkana linorod mring cèthi
nyênyamikan prapti
lan barduwin anggur

wusnya dangu Sang Surayèng Bumi
kondur angadhaton
bubar mêdal para putra kabèh
Prabu Sêmakun ingkang dèn iring
praptèng dalêm puri
gantya kang winuwus

baris Talsiyah Mutadarawi
kang sami angodhol
marang Prabu Nusirwan kondure
lamun lêrêp ing wana prasami
binarisan têbih
saking ing gonipun

yèn arêrêp sami dèn barisi
tan ana marojol
wong sawiji saking panggonane
lamun kêkurangan dèn kirimi
dhahare sang aji
mila lampahipun

wontên ayême samargi-margi
lampahnya sang katong
ing tyas wontên santosane lèrèh
saking pitaya ingkang nututi
tan angarah pati
baya tômpa iku

parentahe Sang Surayèng Bumi
marmane mangkono
yèn amunga Si Sêmakun bae
yêkti angungkih angarah pati
iki Jayèngmurti
kang malêri iku

ya ta wuwusên ana narpati
kuthane ngalegok
ing Pirkaras arane kuthane
apêparab Raja Banukêrjis
akiwa amêncil
kutha kapit gunung

ratu iku tan ana kang ngiri
saking adoh elok
para ratu tan ana kang dahwèn
ratu kiwa pamêtune kêdhik
tan ana kang melik
sagung para ratu

sanagara tan ana kulambi
mung saruwal kathok
kang saruwal landhung mung ratune
nora sêsampir nora kulambi
gêgamaning jurit
siji nora ngingu

mung suligi amung dèn lancipi
ngrong puluh sabên wong
suligi yèku luyunging arèn
lamun aprang sinawurkên sami
yèn wus tèk suligi
padha balang watu

lamun têlas ing watu tumuli
rukêt sami nyakot
sanagara sami kurang lambe
pating carèngès pating caringis
watu itêm sami
môngka kuthanipun

yèn cangkrama ratunipun sami
wonge kalung oyod
yèn wong wadon babakan awêre
samya inganam awêre sami
amung uratnèki
saluhuring dhêngkul

agamane nora nganggo nabi
pangidhêpe sato
kurang wadon akèh wong lanange
sabên omah wong wadone siji
lanangane sami
nênêm ana pitu

ana omah wong wadone siji
ingkang rada ombol
kongsi rolas iku lanangane
yèn ajinah tan nganggo ling-aling
nora nganggo isin
sami kaprahipun

wus pinasthi kuwating pawèstri
ingkang luwih bobot
wadon siji limalas lanange
yèn sêsuta gênti angladèni
wong lanange sami
gilir kang atunggu

miwah lamun ana narapati
ingkang lêlanandon
ratu ingkang kamargan lampahe
bok sadhandhang sadhandhung marêngi
pinarêng lumaris
kasasar ing ngriku

mulat kuthane watu kinardi
pantês ratu kaot
dene anèh watyètêm kuthane
Ki Baktiyar mung gawa wong kêdhik
anitih turanggi
sadaya anggambuh

Radèn Baktiyar masuk
sajro nagara kagyat andulu
nora nganggo pasar nagarane mamring
wong lanang pating kalênthung
tur padha saruwal kathok

wonge pating cangungus
alêngus-lêngus padha kumênthus
ting pathèsèl nyênyêngit pating paringis
ana kapapag wong têlu
Radèn Baktiyar têtakon

ki sanak takon ingsun
nagri punapi anèh sun dulu
punapi ta wontên ratune ing ngriki
tuwin ta pêpatihipun
sumaur ingkang tinakon

wontên pisan ta ratu
nagri Pirkaras namaning ratu
gustiningsun anama Sang Raja Krêjis
namane pêpatihipun
nama Kyana Patih Goncor

ratu ing ngriki ampuh
lamun ayuda tan antuk mungsuh
Patih Goncor puniku maling sinêkti
akèh para ratu mungsuh
sirahe sami kapocok

tan ana wani mungsuh
mila kèringan kang para ratu
ya ta mulat wong wadon liwat sawiji
Radèn Baktiyar angungun
baya wus tataning kang wong

ngartika ing tyasipun
Radèn Baktiyar sun arsa wêruh
bokmanawa wong mangkana angêntasi
tinandhing lan ratu agung
ewon kabèh padha kawon

tinandhing ratu lutung
ing prang amara karo pêpênthung
iki pantês manawa apês nêkani
dhêdhêmit setan wus kawus
mung durung mungsuh mêngkono

sok boros para ratu
mungsuh wong wuda mung iku durung
sun jajale nêdha kisanak sun iki
atêrêna awak ingsun
mring dalême Patih Goncor

ingatêrakên sampun
prapta dalême ki patih wau
nora ana bature bêbêd sawiji
mung saruwal watês dhêngkul
puniku Ki Patih Goncor

Radèn Baktiyar wau
ing batinira rada kaduwung
ala nganggur anyambat nora ngopahi
wong Arab tarung lan lutung
sajêg durung prang lan sato

pinanggih anèng bangku
Radèn Baktiyar alon amuwus
kyai patih aturna marang sang aji
manawi wong ing Mêdayun
ngungsi binujung ing mungsoh

sigra binakta sampun
Radèn Baktiyar marang kadhatun
wus apanggih lawan sira Raja Krêjis
tan anganggo canthèl atur
sikêp manjing êblas-êblos

nora na mangan sêkul
gaga sêsawah pan nora laku
olah-olah ora laku sanagari
pangane singa katêmu
pinangan mêntah kemawon

ngalas pala gumandhul
lawan bumi jro ingkang dhinudhuk
pan pinangan mêntahan sadaya sami
buron cilik kang katêmu
garangan lan tikus wirog

trênggiling lawan kuwuk
ula salira kodhok lan bulus
tuwin bangkong pinanganan mêntah sami
godhong isining wana gung
kang lêmês pupus kang anom

Radèn Baktiyarmatur
kula dutane Rajèng Mêdayun
nêdya ngungsi punapa sagah ngukuhi
taksih binujung ing mungsuh
dutane Jayèngpalugon

Sang Raja Krêjis muwus
anaa pira mungsuh kang rawuh
lamun tiba Pirkaras tan dadi kardi
yudane tumpês deningsun
sapa ratu kaya ingong

pan ratu-ratu iku
kabèh kang kaprah gêgamanipun
nganggo wêsi lawan waja kang kinardi
gamaning manungsa iku
yèn ingsun tan arsa nganggo

iya gêgamaningsun
kang kabuyutan tan nganggo iku
ya ginawe pêpadhane manungsèki
ajakên mrene ratumu
konên angungsi maring ngong

Radèn Baktiyar mudhun
saking ing bangku saya kèh dulu
lanang wadon tuwa anom gêdhe cilik
dudu kapas sangkanipun
ginawe saruwal kathok

mung babakaning kayu
Radèn Baktiyar lakune mêtu
saking kitha wau prapta goning baris
umatur ing ramakipun
yèn kasasar goning katong

nagara cara lutung
pan cara sato pratikêlipun
nora ana nganggo sêga wong sawiji
mêmangan singa katêmu
iya miwah kang dèn anggo

Bêstak alon amuwus
kaya kapriye apa ta sanggup
inggih sagah Radèn Baktiyar turnèki
Raja Krêjis wuwusipun
turana laju sang katong

batine ingsun kulup
arêp malêsa ing ratu iku
Si Kuskèhèl kang ambanting ingsun nguni
yèn tan kawalês ta kulup
bêbêg rasane tyas ingong

iku ta karsaningsun
sira gawea gègèr karuhun
api-api ratu kang nututi iki
kudu nyêkêl sang aprabu
siramuk awat mangkono

pasthiku sang aprabu
nuli anuruti atur ingsun
mêngko bêngi gègèrna bala Mêdayin
Si Kuskèhèl lan Si Bêskul
padharsa nyêkêl sang katong

wau ta kang winuwus
Raja Brikahar ing Ngambarkustup
lawan Prabu Sêmakun sampun apikir
lamun Sang Prabu Mêdayun
ambênêri marga elok

benjing puniku jêbul
ênggène ratu kang cara lutung
botên sande kasasar kuthane Krêjis
tuwan anglampahna bantu
kang awas sagung pakewoh

inggih pun bapa Dhatuk
Bêrdanis inggih paduka tuduh
dimèn inggih benjing prang lan Raja Krêjis
rinewang prang kêmatipun
ratu ingkang cara sato

ya ta Prabu Sêmakun
anuduh kalih punggawanipun
katigane lawan Ki Dhatuk Bêrdanis
kalih lêksa budhalipun
prajurit Gumiwang nyêrot

lamine lampahipun
anèng ing marga datan winuwus
wus kacandhak Raja Kuskèhèl gonnèki
kalawan Sang Raja Bêskul
sampun amucung pakuwon

kadi wau asarêng pratingkahipun
gênti winicara
ing mangke anuju bêngi
amiranti balane Radèn Baktiyar

anèng pungkur balane surak gumuruh
wong sèwu watara
Baktiyar balanirèki
sami alok mungsuh anggêpuk pondhokan

gumarubyug gègère kuwur katawur
Bêstak mring ngajêngan
gupuh sarêng mêmpis-mêmpis
angaturi suwawi paduka enggal

Sang Aprabu Nusirwan gumêtêr gugup
patih ana apa
iya dene gègèr iki
pun Kuskèhèl ajêng anyêpêng paduka

ajêng nukup nanging anuju kapêthuk
pun Baktiyar langlang
rame têmpuhing ajurit
wikan pêjah gêsangipun pun Baktiyar

dipun pupuh dhatêng pun Kuskèhèl luput
Kuskèhèl pinêdhang
kêni gajahe ngêmasi
amacicil ature Ki Patih Bêstak

pan ginugu gugup budhale kasusu
mawur sabalanya
satêbahe lampahnèki
byar raina mring ngarsa Radèn Baktiyar

dhuh pukulun botên kadosa sang prabu
pukul kalih wêlas
prapta pun Kuskèhèl gusti
lawan Bêskul nêdya anyêpêng paduka

inggih ulun nuju langlang pan kapêthuk
rame prang kawula
yèn sampuna binut kalih
katandangan pun Kuskèhèl dening kula

yèn suwawi kèndêl lêlampah pukulun
akarya tanggoran
mrih kadho pinagut jurit
pun Kuskèhèl sakêdhik darbea taha

sang aprabu pangandikanipun gupuh
ya kulup Baktiyar
sakarêpmu sun turuti
apa nyata Si Kuskèhèl binantonan

apa dudu ingkang bantu Si Sêmakun
Baktiyar tur sêmbah
bantu mung bupati kalih
lalang marga sami Bupati Gumiwang

pun Jongkulkum kalawan pun Batukulkum
andêling Gumiwang
bupati kêmbar prajurit
sarwi nêmbah ature Radèn Baktiyar

dhuh pukulun kawula ngirid pukulun
mring nagri Pirkaras
kuthanipun Raja Krêjis
iya enggal manawa Kuskèhèl prapta

pan gumrubyug Radèn Baktiyar nèng ngayun
anyêrot ing lampah
ing marga datan kawarni
prapta manjing dhatêng nagari Pirkaras

wus amêthuk bala Pirkaras gumrubyug
tan mawi bandera
tan ana liyan suligi
wong salêksa amung suligi kewala

lêmbingipun wong sawiji angrong puluh
suligi lêmbingnya
tobat anganggoa wêsi
Sang Nusirwan tinandhu pi-api gêrah

saking ngungun durung ngrungu durung wêruh
kaya wong Pirkaras
sabalane Raja Krêjis
awêwuda sami kathokan kewala

datan patut kuthane kinarya watu
pan itêm sadaya
manungsane sami nisthip
nora laku amêmangan olah-olah

wong Mêdayun sami manjing kuthanipun
ratune wus panggya
nora nganggo awotsari
dir kumêthak kumênthus kaliwat-liwat

wus makuwon wong Mêdayin ngalun-alun
Sang Rajèng Kumawas
kang nganthi Dhatuk Bêrdanis
saha bala lajêng sami ngêpung kitha

Raja Bêskul Jongkulkum lan Batukulkum
prawira Gumiwang
busêkan sajro kithèki
sajêg-jêge durung ana mungsuh prapta

sangsaya gung wadya Purwakôndha nusul
lan bala Talsiyah
yèn dalu kêndhang gong muni
bèri puksur thongthonggrit umung swaranya

pitung dalu wong Pirkaras nora mêtu
wong Mêdayin sayah
tan ana kang mangan nangsi
nora laku carane amangan sêga

wong Mêdayun sakite pating galuruh
Sang Prabu Nusirwan
gêrahira api-api
apan mangke nandhang gêrah têtêmênan

Patih Bêstak kang kinèn jênêngi esuk
arsa magut ing prang
sira Raja Banukrêjis
Urmus Irman Baktiyar anjênêngana

tan cinatur ing dalu enjing winuwus
kênthunge sauran
wijile Sang Raja Krêjis
Patih Goncor rong lêksa ênggoning wuntat

enjing têngara sauran
kênthong ewon miyos Sang Raja Krêjis
wadyanira kumarutug
sampun aglar ing papan
samya mulat praptane gêgaman mungsuh
Kuskèhèl nitih dipôngga
sinandhing Dhatuk Bêrdanis

munggèng palana lêlawak
barisira sampun kapang miranti
wong Pirkaras dulu mungsuh
surak giyak sauran
munggèng kuda Baktiyar Irman lan Urmus
miwah sira Patih Bêstak
anjênêngi ing ajurit

pan nora anganggo tata
nawurakên suligi wadyanèki
muluk maring goning mungsuh
Dhatuk Bêrdanis mulat
mêtu panah kang cinipta panah lesus
gumludhug kang bayu bajra
mêsês ponang lesus prapti

suligi mêsat katulak
anibani ingkang darbe pribadi
srêsêp sumarambah sursup
usrêg samya anggiwar
otêr pating caruwèt kèh tiba lampus
sakèhnya suligi mêlsat
kadi udan anibani

gègèr bala ing Pirkaras
arsa ngamuk katulak dening angin
akèh rubuh kabarubuh
tindhih tumpang-tumumpang
sira Dhatuk Bêrdanis sigra aniyup
prapta kang buron awêndran
kang tate binadhog sami

panganane wong Pirkaras
ula ulêr kuwuk wirok trênggiling
salira garangan bulus
yutan apan karoban
wong Pirkaras sakêthi pan nora langkung
burone cilik awêndran
tinubruk pan nora kêni

mancolot ing gulunira
myang ing gigir prasamya anyakoti
sangsaya gung praptanipun
kadya riris sumêbar
eram mulat Bêstak Baktiyar lan Urmus
Irman dhingini lumajar
manjing kitha ting karêmpis

wong Pirkaras kagegeran
Raja Krêjis giris lumayu miris
kaungkulan sikiripun
dening mangunah Islam
tutup kitha bala sakarining lampus
ting kacècèr salang-tunjang
palayune bala Krêjis

Patih Goncor tan tumama
kêmatira wali-wali tan dadi
kasoran mangunahipun
Dhatuk Bêrdanis dibya
wong Pirkaras kukud gusis barisipun
kinêpung jawining kitha
wingwrin dèrèng tate jurit

lamun dalu binalangan
saking jawi dalu sanjata agni
kang dahana mubal mumbul
giris wong sajro kitha
Patih Bêstak Baktiyar Irman lan Urmus
samya ngadhêp ngarsanira
ing Bathara Nyakrawati

Radèn Urmus asru ngucap
pikir apa mampir marene iki
muwuhi malaratipun
kasrakat amusakat
wong angungsi nêdya suda susahipun
iki amuwuhi susah
wuwuh lara wuwuh sêdhih

lawan amuwuhi dosa
wus mangkene têka tan nganggo mari
mangkono yayi Sêmakun
yèn iku angrungua
kaya apa iki bala akèh lampus
ngungsi nagara musibat
wong kiyanat dèn ampiri

Patih Bêstak duk miyarsa
kêthip-kêthip anggluruh apisakit
ya ta kunêng tan winuwus
kang wuwuh karisakan
wong Mêdayin kang urip kuru bêbêndhul
Kuskèhèl apirêmbagan
kutharsa dipun lêbêti

