dhuh sudara dyan tumênggung
sabên jinis yêkti kanthi
darma tataning agama
mung wong Jawa tan praduli
dhatêng ing agamanira
marma apês ing ngajurit

katôndha pratandhanipun
arsa numpês mring Kumpêni
agamane datan kêna
wong abêcik dèn alani
parandene tan kasoran
mungsuh jitus wong Kumpêni

nêtêpi agamanipun
yêktine yèn barêkati
kathah bèntêning agama
nanging awon lan prayogi
sakèhe titahing suksma
sayêkti sami ngênggèni

manthuk-manthuk Dyan Tumênggung
Yudanagara sarywa ngling
gih lêrês puniku tuwan
mangkana wus kalih ratri
mayor anèng Pacangakan
laju maring Sukawati

wontên kuda pitung atus
kang ngiring mayor kêkalih
nanging wong Jawa kewala
sakêdhik bala Kumpêni
mung drahgundêr kalih wêlas
prapta wus surup Hyang Rawi

mayor kalih panggih sampun
lawan sang anindya Mantri
Sindurja myang pra bupatya
rêmbagipun sampun dadi
bubar wangsul maring praja
Kapitan Kop lan apatih

ingkang tinanggênah kantun
mung kalih atus Kumpêni
senopatining ayuda
Litnan Balangkêr ing mangkin
jinunjung pangkat kapitan
dene wadyabala Jawi

bupati cacah sapuluh
ingkang dadya senapati
Tumênggung Kartanagara
Bupati Gêdhe lan malih
Tumênggung Mlayakusuma
Bupati Jawi Panumping

amalih barisanipun
Mlayakusuma akanthi
satus kang bala Walônda
lawan wong Makasar Bugis
tindhih Balangkêr Kapitan
sakawan ingkang bupati

wontên sèkêt mantrinipun
tigang èwu gunging baris
manggèn nèng dhusun Sumêngka
ingkang anèng Gêbang kèri
Tumênggung Kartanagara
senapatining ajurit

lawan wong Kumpêni satus
wus kalêbu Bugis Bali
Litnan Bal têtindhihira
sakawan kang pra bupati
mantri sèkêt winatara
tigang èwu gunging baris

wong desa tan ana nungkul
tan ngangge Pacêkan Mantri
dadya lêlugu kewala
sami wongira pribadi
malah sabarang pinangan
sangune saking nagari

ing Gêbang Sumêngka sampun
tata rakit ingkang baris
mayor kalih sigra budhal
Kapitan Kop lan Dipati
Sindurêja saha bala
ing marga datan winarni

ing Surakarta wus rawuh
wong agung kang andon jurit
gumrah swarèng wadyakuswa
sasi Sapar kaping kalih
taun Be sangkalanira
Pêksa Wiku Bah ing Bumi

sami malêbèng kadhatun
sagung wong agung kang prapti
sowan ing jêng sri narendra
anjum asta mayor kalih
tanapi êkop Kapitan
wus tata samya alinggih

nindya mantri nguswa suku
lan sagung para bupati
sang nata andangu warta
gènira amangun jurit
de kongsi satêngah warsa
Hogêndhorêp atur warti

ginalur sasolahipun
miwiti malah mêkasi
mayor malih aturira
pukulun jêng sri bupati
mêngsah prasamya umpêtan
sayah gèn amba ngulari

tyang padesan sampun tarub
sami tumut pacak baris
wus radin tilasing mêngsah
sirnane datanpa warti
pun Dipati Panaraga
sakancane tan sumiwi

amargi kawula tuduh
rumêksa Kaduwang nagri
manawi mêngsah Sêmbuyan
wontên ingkang madêg malih
sayêkti lajêng ginêcak
dhatêng pun bapak bupati

nulya Kapitan Kop matur
pukulun jêng sang siniwi
amba ingkang nandhang tiwas
tan antuk têlukan siji
ing sabên dalu kinêpang
yèn rintên dèn kalèncèri

pangeran tan purun mêthuk
amilalu mring pasisir
aprang lawan pun Mayor Has
anèng ing Dêmak nagari
MayorHas sawadyabala
Kumpêni atumpês tapis

ing Sukawati pukulun
barduwak agung ngêmasi
wusnya têlas aturira
pra sami tinundhung mijil
praptèng loji tinututan
dhaharan saking jro puri

tan cinatur laminipun
praptane mayor kêkalih
nulya wontên sêrat prapta
saking Kumêndur Samawis
nimbali mayor kalihnya
têrang saking ing Batawi

tuwan mayor kalihipun
sigra sowan sri bupati
tur uning yèn tampi sêrat
tinimbalan mring Batawi
lamun kangjêng sri narendra
sampun kaparêng ing galih

Tênangkus Gêndhorêp Mayur
arsa umangkat tumuli
Hogêndhorêp matur nyêlak
pukulun jêng sri bupati
amba tur uningèng tuwan
nanging taksih nama wadi

inggih manawi panuju
kesah kawula ing mangkin
lajêng wisma nèng Samarang
pangangkah ulun wus lami
mung pangèstu jêng paduka
sri narendra ngandika ris

adhi sun paring pangèstu
yêkti katêkan sakapti
wit sabên sun kirim layang
marang sagunging radpêni
tanapi gurnadur jendral
sira nora tau kari

kamot ing nawalaningsun
anaa undhakmu maning
de sira sêtya rumêksa
marang panjênêngan mami
Hogêndhorêp sarikutan
ngusapi waspa drês mijil

kathah karaos tyasipun
gênging sih kadarman aji
mayor tabe amit mêdal
sapraptanira ing Jawi
risang kalih mantrimuka
wus dangu nganti nèng loji

praptane Mayor Tênangkus
tabeyan lan patih kalih
sarwi mojar dhuh sudara
Pringgalaya Adipati
tuwin Dipati Sindurja
benjang ing sapungkur mami

kadi landhung ruwêtipun
talatahing nuswa Jawi
sudara kalih kang karya
ruwêt rêntêng ingkang bumi
andhêku ulate pucat
risang kalih nindya mantri

langkung kumêpyur tyasipun
sigra anauri ririh
lah kadi punapa tuwan
kula sami tiyang alit
Tênangkus andik kang netya
mung gèdhèg datan nauri

ing batin Gêndhorêp Mayur
dahat sukane miyarsi
muwus dhawak tan kawêdal
ewuh rèhning kônca lami
mangkya Tênangkus angucap
amingkisakên wêwadi

Gêndhorêp nambungi wuwus
dhuh sudara dyan dipati
aluwung sami kondura
enjing wangsula mariki
wusnya tabe amit mêdal
sang adipati kêkalih

Pringgalaya alon muwus
suwawi paman dipati
rêmbagan nèng wisma kula
pun Tênangkus dènira ngling
yêkti tan ngecani manah
Sindurêja anuruti

sapraptaning wisma laju
marang pakêbonan wuri
punakawane ginusah
mung kantun patih kêkalih
rêmbuge Sang Adipatya
Pringgalaya animbali

Saradipa kinèn ngêjum
mring mayor mrih sirnèng runtik
Sindurja anut kewala
sigra utusan nimbali
Saradipa wusnya prapta
pinulut lawan pêparing

dhinawuhan pêrlunipun
kinon maripih kang ririh
mamrih pakolih dèn kêna
lilih lêjar ing panggalih
ywa kongsi kadawa-dawa
Tênangkus dènira runtik

patih asung reyal nyèwu
Saradipa wus nampèni
lèngsèr sing ngarsa dipatya
laju tumamèng jro loji
mayor kalih nuju lênggah
Saradipa matur aris

punika reyal rong èwu
saking ing pêpatih kalih
bêktine katur ing tuwan
môngka panêbasing runtik
Mayor Tênangkus miyarsa
kumêjot padoning lathi

sru bêngis pangucapipun
akale wong apa iki
sêdyane darung andadra
lupute tinêbus picis
tobat niyat marènana
mung nêdya ginawa mati

hèh Saradipa wong iku
patih apa sira rani
matur môngsa borong tuwan
kula tan sagêd mastani
Tênangkus malih lingira
iku pêpatih trayoli

awit dene lakuningsun
jênêngi sarta ngawaki
yuda anirnakkên mêngsah
Hogêndhorêp kang darbèni
bubuhan umagut yuda
dene ta mungsuh kang lami

kang kacatur kang kadhapur
sakabèhe sirna ênting
datan amôngga puliha
Hogêndhorêp lawan mami
kang amapas dadya kentas
tatas rantas rontang-ranting

mêmungsuh susulan iku
Jêng Pangeran Mangkubumi
panggawene Pringgalaya
ingkang ambôndakalani
nora nganggo bobot timbang
wong angakal ngukil-ukil

dadi tan ana wisipun
talêtuh ing nuswa Jawi
saanane Pringgalaya
lamun ora mêmarèni
iki reyale balèkna
nora ngupa-upa mami

prapta tanah Jawa ingsun
pinarcayan magut jurit
mungsuh kang pinêlêng sirna
dene mungsuh kari siji
tan wurung abot sinôngga
kang nglurug pasthi jêginggis

hèh Saradipa sirèku
dèn kêbat gonira bali
nadyan ratri lumakua
sun tan sotah reyal iki
iya dudu reyal lanang
reyal tan arus tur nisthip

dudu jarahaning mungsuh
dudu panganing prajurit
iki pangane pra setan
Ki Saradipa nulya mit
mêdal praptèng Pringgalayan
wus panggih pêpatih kalih

matur reyal sinung wangsul
kang kinarya nyirêp runtik
samya jêtung duk miyarsa
Ki Saradipa tiniti
paran baya wuwusira
Tênangkus duk sira prapti

Saradipa aturipun
makatên mayor dènnya ngling
apa wong Jawa tan wikan
pasêmon wong siji-siji
boting abot bobot agal
nora wruh Gambuh ing jurit

kuwur pating galuyur
ing pamikir mamak ngawur-awur
yèn Kumpêni Pangeran Amangkubumi
nyawahana pitung èwu
salêksa sanadyan wuwoh

yêktine luwih patut
môngka sawahe mung têlung èwu
têka nora wong Jawa bisa ngalingi
duk dinangu mring gurnadur
tutur galur mrih dèn êlong

pangeran iku besuk
iya lamun wurung dadi ratu
yêkti dadi prajurit punjul ing bumi
pamunahing satru mungsuh
nglêlanangi ing palugon

sathithik lagi thukul
gone ngudang kadang sang aprabu
winurungkên saka akale si drêngki
jail muthakil dêlarung
toging ngêndon ora jegos

mung melik kang kaetung
kalong sathithik bae kaduwung
nora wurung yèn kalongan akèh benjing
wong karyewuh nêmu ewuh
wong karya sor nêmu asor

makatên wuwusipun
nguwus-uwuse Mayor Tênangkus
saking tiwas paduka ingaran jail
wasananing rèh tan wêruh
pikir ngawur tan binobot

dipati kalih jêtung
dhêlêg-dhêlêg duk ngrungu pitutur
wusnya têlas ture Saradipa amit
nindya mantri kalihipun
anutuh kang wus linakon

ing dalu tan winuwus
enjangira Twan Mayor Tênangkus
lawan Hogêndhorêp bidhal saking nagri
ingatêr juga Tumênggung
mring Samarang bupati jro

kaparak keringipun
Nitinagara Radyan Tumênggung
sarèhira jajar panèwu myang mantri
patih kalih ngatêr laku
nging wangsul Ngampèl kemawon

prapta Samarang sampun
panggih kumêndur anulya banjur
mring Batawi lan Kumêndur ing Samawis
datan kawarna ing laut
ing Batawi sampun rawoh

marêk ngarsèng rad agung
dhinawuhkên karsane gurnadur
wus mupakat sagunging para radpêni
yèn dadi Amral Tênangkus
dadya Kumêndur Hondhorop

nèng Samarang pilungguh
dene Kumêndur Tèling ingundur
kang gumantya Mayor Surakarta nagri
Hogêndhorêp ingkang lungguh
Petor Juwana kang kinon

Gêndhorêp wus tinundhung
sarta sinung srat katur sang prabu
tur uninga Hogêndhorêp nèng Samawis
Surakarta gêntosipun
ing Juwana Tuwan Petor

wus umangkat kumêndur
saking Batawi lumakyèng laut
duk samana ing Samarang sampun prapti
mêmatah parentahipun
marang kang gumantya Mayor

Petor umangkat gupuh
saking Samarang kang ngatêr dlanggung
Dyan Tumênggung Nitinagara samantri
praptèng Surakarta sampun
lajêng tumamèng kadhaton

wus sowan jêng sang prabu
Petor Juwana ngaturkên gupuh
surat saking jêng gurnadur ing Batawi
kadhadha suraosipun
Petor têtêp dadya mayor

mayor gya amit mêtu
lagya pitung ari praptanipun
sakit boyok dèrèng nindakakên kardi
pêndhak Sênèn mêndhanipun
bangkit manggihi dhêdhayoh

nulya kaêlut murus
sabên ari tan pêgat umangsur
kongsi gangsal côndra saya angranuhi
dadya katur mring kumêndur
yèn sakite mayor dados

kumêndur nuju sampun
gêgêntine Surakarta Mayur
pinilihkên kang wus kulinèng wong Jawi
sarta pinapangkat ophrup
inggih Piskal Totlomondo

duk puniku witipun
panggêdhène Wlônda nama oprup
wus sakeca tyase kang para bupati
dene kônca lami wangsul
Tuwan Ophrup Totlomondo

Punika lajêng nyandhak buku jilidan ôngka: II.