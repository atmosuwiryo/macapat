ya ta ngawirya katêlu
minggu tan ana kêrsa ngling
tan jumbuh raosing dria
gèsèh tan condhong ing kapti
arsa muwus mênggah-mênggah
tan pati kêsdu ing galih

Jèngrêsmi micarèng kalbu 
kèngêtan wuwusirèki
ki tua ing Padhangean
Wargasastra dènira ngling
jarwaning panitisastra
sêrambut datan anilib

kayêktèn lèlèjêmipun
sêdaya kang sami linggih
tan ambèthèk kawistara
sêmune angincim-incim
muncêrêng lir kucing mulat
ulam kang tan dèn sasabi

Jèngraga Kulawiryèku
kêpagol pêgêl kang galih
liriking para durjana
tan ana kang wruh ing bêcik
cipta yèn acak prêkara
ing mêngko mrih angalani

dadya sumuk netya rêngu
tan beda Kulawiryèki
kalêkêde wus kêdhadha
mapan ing tyas èsmu runtik
tinekadkên suranira
datan nêdya angoncati

marêngut netyanya sêndhu
Nuripin tyasira sêdhih
mulat ing para durjana
gunêman pating barisik
sinamur sambi sêrètan
kang guywan myang kang bibincil

Nuripin ngêpin ngênês ing kalbu 
pyang-pyangan tan duwe ati
kêlangkung ajrih kumrengkang
rêp nguyuh tan wani mijil
kêmpunge makênêng lara
kêbêlêt nguyuh tan sipi

mengkad-mengkod dènya lungguh
muring-muring jroning ati
bilah uyuh iki beka
sabêne nora kadyèki
de tan warêg dening toya
kudu nguyuh bae iki

yèn nuju kêsamur wuwus
Nuripin angègès lampit
galar winêngkang supaya
bisa nguyuh ing gonèki
yèn kala tan ana mojar
ingampêt uyuhirèki

lamun gumêdêr anggumuyu 
gya nguyuh kumrowok pêsing
Ki Wirya nolih lon mojar
dudu wong setan Nuripin
ambakna nguyuh gêndhila
mêngko ga nyikut wong mami

nora mênêng-mênêng nguyuh
kêparat edan Nuripin
sêsore nguyuh ping sanga
kêjaba kang tan wruh mami
sêmangsa yèn daktapuka
cocotmu jêngat anjondhil

Nuripin abêkah-bêkuh
jrih umatur dèn dukani
Jèngraga mèsêm tumingal
mring paman ambêkis ririh
Ki Candragêni lon mojar
mringawirya kèn aguling

kang ngaturan datan ayun
mêksih sêkeca alinggih
Candragêni malih mojar
mring roange durjanèki
lan lakuning naga dina
têlu iku aywa lali

dhihin kalamudhêngipun
ping ro raja muka iki
katêlu lan naga dina
rujukna parênging bêcik
yèn wus padha bêcikira
tri prêkara iku pêsthi

tan ana kuatiripun 
sasat mêthik wohing ranti
luput ing guna sêrana
pekan pêndhêman piranti
tulak tumbal japa mantra
miwah sastra pinêdhati

naga dina lampahipun
witing dina Ngakad nênggih
iku marêp ngalor ngetan
yèn dina Sênèn marêngi
marêp ngetan bênêr gyanya
yèn dina Sêlasanèki

ngidul ngetan arêpipun
lamun dina Rêbo nênggih
marêp ngidul bênêr gènya
kêlamun ing dina Kêmis
marêp ngidul ngilèn naga
yèn dina Jumuahnèki

ngalor ngulon arêpipun
lamun dina Sênèn nênggih
marêp ngalor bênêr gyanya
wus jangkêp naga winilis
poma-poma sira padha
anggonên kang tri prêkawis

lan malih prantining laku 
kang nganggo wong dadi tindhih
dèn arani nujum jaya
apês ungguling pakêrti
sarat gawea pêngarsa
sulih pacalèng pakêrti

prang nadyan totohan iku
myang padu rêbat prêkawis
kêlamun dina Jumuah
wong lêkêr wêdananèki
andik tingale digdaya
anèng lor jayanirèki

kalahane wong kang mêsum
kidul pohanirèki
yèn dina Sêptu kang jaya
wong kang mêsum talup lutih
nèng kidul pomahanira
kang kalah wong tipis rai

ingkang lèr pemahanipun
yèn dina Ngakad wong tipis
wêdanane kang ajaya
lor kilèn pomahanèki
kalahane wong dhêdhampak
lèr kilèn pomahanèki

yèn ing dina Sênènipun 
wong dhêdhampak kang jayadi
lor kulon pomahanira
wong ngrangkung kalahanèki
kidul kulon pomahanya
yèn dina Sêlasa nênggih

kang digdaya wong angrangkung
kidul kilèn gyanirèki
wong edhor pêngawak Sêmar
puniku kalahanèki
kilèn lêrês wismanira
nulya dina Rêbonèki

wong edhor kang digdayèku
lor kulon pomahanèki
puniku ingkang ajaya
kalahane wong dêdêling
kidul wetan pomahanya
kêlamun ing dina Kêmis

wong kang adêdêling lurus
kang digdaya ing pakêrti
kidul wetan pomahanya
wong lêkêr kalahanèki
lor bênêr pomahanira
lan ana kanthine malih

ing dina Jumuah wau 
wong kang lêkêr ulat andhik
digdayane akanthia
wong edhor pawak Nyamêri
iku kang anjunjung jaya
prayoga kinarya kanthi

kêlamun ing dina Sêptu
wong kang mêsum talum lutih
kang digdaya akanthia
wong kang lurus adêdêling
dadya pênjunjunging jaya
sêlamêt ginawe kanthi

yèn ing dina Ngakadipun
wong tipis wêdananèki
digdayane akanthia
wong lêkêr tingale andik
yèku kang anjunjung jaya
sêntosa dènira kanthi

yèn ing dina Sênènipun
wong ingkang dhêdhampak nênggih
digdayane akanthia
wong kang talup lutih-lutih
prakosa anjunjung jaya
prayogane kang kinanthi

yèn dina Sêlasanipun 
wong kang ngrangkung kang linuwih
digdayanya akanthia
wong kang wêdanane tipis
kang mawa anjunjung jaya
rahayu kêlawan kanthi

yèn ing dina Rêbonipun
wong edhor pawak Semari
digdayane akanthia
wong dhêdhampak kang pinilih
sayêkti anjunjung jaya
tan larang kinarya kanthi

yèn ing dina Kêmisipun
wong lurus ingkang dêdêling
aywa pisah akanthia
wong ingkang ngrangkung puniki
saèstu anjunjung ya
sarate ingkang kinanthi

tamat kang nujum jayèku
lakuning wong dadi tindhih
yèku lamun sira padha
ngrèh wong akèh ing karyèki
tan kêrona amiliha
wong anom ingkang nujoni

Candragêni malih mojar 
pituhunên iku bêcik
yèn laku gêdhe kewala
nujum jaya aywa lali
dene yèn laku cilik
tri kae mau wus cukup
kalamudhêng lan raja
muka naga dinanèki
tan kuatir yèn sira tumêmên nganggya

saurmanuk pra durjana
inggih kadospundi malih
kêlamun tan mituhua
ingèlmi ingkang pinuthi
suprih lujênging kardi
wong sampun dèn tohi umur
yèn ta tan ngimanêna
angangkah wilujêngnèki
datan gadhah umur pamèr lan pêdinan

ginuyu roange samya
Ki Lutungmènglèng guyoni
yèn mojar Si Kêthèkmingkar
angguyokake wong linggih
paribasan wong angling
bisa mati kaping pitu
rinampog tinugêla
apan bisa urip malih
iku prie apora umur pameran

patine umur pêdinan 
umur pamèr urip malih
mara ta yèku rasakna
kèhing wong ana kang sêkti
Kêthèkmingkar nauri
e lah ya iku ta êmbuh
mung ngrungu ing pocapan
kang mati bisa rip malih
aji pancasona mawa bisa gêsang

pèkne mêngkonone ingwang
maune ia wus ngaji
jaya aji pancasona
man akèh wêjani mami
kêlasa bantal abrit
lan lawon sakêbar rurub
myang jambe suruh pisang
tindhihe wutuh rong anggris
kang amuruk Ki Gagang-aking ing Mênggah

wus cakêp padha sêdhela
nanging lakune ngluwihi
abot arang wong kêduga
mutih patang puluh ari
pati gêni sapta ri
sartane karo ambisu
malêbu ing kuburan
gêrowong kang dèn ênggoni
datan mê yèn tan wusing pitung dina

ngong lakoni tapanira 
durung tutug wangênèki
kasêlak sok ingong nyuthak
sun angkati wali-wali
lawas-lawasing sasi
ambungkah batal tan tutug
kongsi saprene ia
nora tutug-tutug mutih
durung ngandêl tyasngong aji pancasona

ginuyu kiwa têngênya
latah Lutungmènglèng angling
bênêr lèhmu tan patia
tapamu nora dumugi
kabèh kadya sirèki
ngaji pancasona iku
nanging arang kang kuat
yèn kuat mêsthi sayêkti
Mêrak-jamprong gumuyu sumambung mojar

lèhira angaji panca-
sona mring Ki Gagang-aking
sakuloning Bubuk ika
ing Mênggah ancala cilik
Lutungmènglèng nauri
lan Kêthèk-mingkar sumaur
inggih mangsa wontêna
Ki Gagang-aking kêkalih
namung ngriku Ki Gagang-aking ing Mênggah

lèhmu ngaji pancasona 
têka seje lawan mami
tapanipun yèn manira
turu patang puluh ari
sêdina lan sêwêngi
apan tangi kaping pitu
apan mangan kaliang
wus datan nganggo jêjarit
ia sarta ambisu yèn dhèhèm batal

mêngkono yèn mungguh ingwang
gwaningong ngaji duk uni
Ki Lumut ing Panarukan
ing Cêpidhas wukir cilik
akèh ingkang guroni
wong Bali Madura mriku
sumawana wong Jawa
kang samya ulah kasêktin
akèh bae kang kêtrima jayanira

mara prie ucapêna 
ajimu pancasonèki
yèn gèsèh kêlawan ingwang
wuruke Ki Gagang-aking
Lutungmènglèng ngling ririh
mathênthêng ngapalkên ngèlmu
ajiku pancasona
ana wiat jroning bumi
surya murub ing bantala bumi sapta

anêlahi sabuana
raina tan kêna wêngi
urip tan kênaning pêjah
sun pêngawak jagad iki
amati nora mati
tlêncêng gêni tanpa kukus
clêng culêng clêng culênga
kasangga ibu Prêtiwi
tangi dhewe urip dhewe anèng jagad

musthika lananging jaya
jayane Rawana aji
hêm aku si pancasona
ratuning nyawa sêkalir
Mêrak-jamprong ngèsêmi
sarya lon dènira muwus
apa mung sakêndhaga
tan ana lanyare malih
Lutungmènglèng ngling inggih mung sakêndhaga

Kêthèkmingkar nambung sabda 
kakang Mrak-jamprong dospundi
aji dika pancasona
Mrak-jamprong nauri aris
dene ing aji mami
pan mêngkene ing mèlipun
sang aji abisana
makutha raja sinêkti
jati maya mrub sacakraning gilingan

manêngjud jatining Suksma
Sukma wasesa sêjati
Suksma jatining manungsa
yèngsun kang ban Sukmadi
tan ana angloroni
mung ingsun ratuning umur
urip tan kênèng pêjah
langgêng uripku pribadi
risik putih tangia mulya wisesa

sun sang aji abisana
sabwana tan ana urip
hêm hêm turaba-turaba
pan sarwi anatab bumi
tan ambêkan kaping tri
jroning gawe nora idu
kang samya gunêm jaya
bêdhêdhêg tan ana ering
ngiras umbag kaprawiraning durjana

Candragêni mèsêm mojar 
sarwi nyêrèt turon miring
liangngakukan bantal
pacitane rujak ati
maring ing kono bêcik
padha ngapalêna ngilmu
ngiras pêpagêr awak
ing wêngi ngapalkên aji
kêtabêlan kêmayan sisirêp jaya

dadya tan ana riringa
dènira ngapalkên aji
Ki Kuwukmingkar rêrasan
kêlawan Ki Kêndhilwêsi
prie kang Kêndhilwêsi
sisirêpmu ingkang ampuh
nauri êng hêh ia
mêngkene sisirêp mami
si Jêgod karubuhan gunung prakêmpa

mati dhase rip buntutnya
wong sakêthi padha mati
wong salêksa padha wuta
wong sèwu turu kêpati
pan ora tangi-tangi
yèn tan sun nangèkên iku
nulya sawur kêmaya
yèn sawur tan tibèng siti
pêsthi tan ana nglêsêd kang duwe omah

sira prie sirêpira 
Ki Kawuknasak nauri
ajiku si begananda
têdhuh dhipêt kapulut ing
naga pasat tan osik
jublêg mênêng kaya watu
hêm wuta wuta wuta
cat cabak sêtêngah mati
aja obah molah bancèt ana ula

nulya asawur kêmayan
anjêthèt gêdhèg ping siji
yèn adhêm gêdhège tandha
kang du omah lir mati
kèh linge dujanèki
kang samya ngapalkên èsmu
jêjapa jaya-jaya
kadigdayan ing kasêktin
pan sajuru jurudêmunge kang jaya

