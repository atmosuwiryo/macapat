wusnya pamit ing sang prabu
binêktan rajabranadi
tanapi busana mulya
sagung ingkang pèni-pèni
miwah binêktan pawongan
kya patih tinuduh ngiring

mawa sikêping prang sèwu
lir gêrah tangis jro puri
sang putri anulya nêmbah
mring rama lan ibu sori
sawusira sinambea
mijil saksana lumaris

radyan wahana carupung
lan garwa lampahirasri
jajaran awarna-warna
asêlur lampahing baris
kawingking ing Tablarêtna
datan kawarna ing margi

wus praptèng ampeyanipun
ing Baratmadya nagari
sêsugun sri naranata
amêthuk sagarwa siwi
cundhuk sajawining praja
ingirit manjing jro puri

sru êntyarsanirèng kalbu
Jalasangara sang aji
tinumpêk brana jro pura
yayah ngluwari punagi
sugata kadya samodra
ing Baratmadya sang putri

atur pranata ing kakung
arda sih mring maru kalih
kadya tunggal yayah rena
tan pisah andina ratri
amargil ing pagêlaran
rahadyan ginusti-gusti

kawarnaa ingkang rawuh
Manikara Pandamsari
samya tilar padhepokan
praptane awor lan angin
sumusul ing lakinira
anjujug ing tilamsari

kapita suka ing kalbu
rahadèn mulat ing rabi
pra garwa sami winartan
ing praptane rabi kalih
tan kawarna laminira
nèng Baratmadya nagari

dyan budhal sawadyanipun
garwa sadaya tan kari
pêpatih ing Baratmadya
lan rajaputra kêkalih
Radèn Mayangkara lawan
Wijangkara ingkang rayi

katiga samya tinuduh
dènira sri narapati
umiring putrèng Malawa
binêktan busana pèni
miwah rajabrana kathah
tri nambang sikêping jurit

lampahing wahana sêlur
tandhu jêmpana myang joli
carupung palang kajolang
sakathahing para cèthi
wênèh wahana turôngga
ana kawrat ing padhati

ing marga datan winuwus
lampaherahadèn kalih
kalawan sagarwanira
busana awarni-warni
kawacaning balakuswa
ingkang putih samya putih

ingkang gadhung samya gadhung
ingkang abrit sami abrit
ingkang irêng-irêng samya
ingkang biru-biru sami
kang jambon jambon sadaya
ingkang kuning sami kuning

Dyan Pancadnyana nèng pungkur
wadya salêksa tinindhih
Danurwenda munggwing liman
lawan ingkang para rabi
gumêrah samarga-marga
wus prapta ing Ngarcamanik

wong Ngarcamanik sêsuguh
gumêrah samya cêcawis
wasi ajar samya mapag
ing praptane rajasiwi
Dyan Gôndakusuma ngucap
ibu dawêg mêthuk sami

jêng rama kawarti rawuh
kang ibu ngandika aris
sira mapaga priyôngga
lawan rabinira kaki
lamun ingsun tumutura
mendah èsême wong nagri

ingsun iki wong wis sêpuh
sêdhêng mardikamong siwi
Sang Rêtna Sutiksnawatya
matur ing ibu suwawi
jêng ibu sami amapag
kang ingaturan nauri

mapaga lawan lakimu
Dyan Gôndakusuma nuli
manungsung lawan kang putra
sinunggi pratisthèng ngapti
de puthut sambitanira
pra endhang samya umiring

Kartiraga Somanipun
angapit ing kanan keri
wênèh wong angrata marga
sugata lir toya mili
tinumpuk nèng pinggir marga
tuwuk kang sami lumaris

wus praptèng sêngkaning gunung
Nglingkusuma têdhak nuli
kalawan kang para garwa
Kartiraga tur upaksi
mring Radèn Gôndakusuma
punika ramanta gusti

saksana rahadèn bagus
lan rabi Sutiksnawati
angrangkul padaning rama
jalwèstri samya manangis
putra kalihan pinarsya
lingnya babo anak mami

sira padha lawan ingsun
durung padha aningali
kang sinunggi iku sapa
putra umatur wotsari
punika wayah paduka
mring Malawa kang wêwangi

wasiyat sing eyang prabu
wayah sinambut sarya ngling
putuku lir buyutira
muga tirua kang sakti
radyan tanya marang putra
ibunira anèng ngêndi

dene nora na kadulu
aturing putra jêng umi
sawêg puyêng mila datan
tumutur mêthuk mariki
wangwang Radèn Danurwenda
tumêdhak saking ing èsthi

Dyan Gôndakusuma gupuh
lawan rabi marêpêki
manêmbah angraup pada-
ning sudarma miwah umi
nulya gênti ngrangkul wayah
myang ngêngudang angrêrêmih

ya ta samana wus rawuh
ing asrama Ngarcamanik
panggih lawan sang pandhita
ngabêkti agênti-gênti
wusnya sapta ri nèng arga
sang tapa ngandika aris

mring mantu muliha gupuh
lan garwanta muwah siwi
sru wêkase ramanira
awit ing Bojanagari
muwah ing Kartanagara
tanna kang jumênêng aji

karsane ramanta prabu
Nglingkusuma kang sumilih
kapraboning eyangira
mêngko ing Bojanagari
sira Danurwenda ingkang
mêngku ing Kartanagari

radyan kalih nulya dhawuh
mring wadya pinrih rumanti
ing lampah ngrukti wahana
radèn lan garwa ngabêkti
saha putra lawan wayah
wus budhal sing Ngarcamanik

mambak kang baris panganjur
kadi trunaning udadi
busêkan para pawongan
myang para êmban umiring
kang tinilar anèng arga
gumêrah sami anangis

ya ta kang sami lêlaku
pônca wlas ari nèng margi
nulya prapta ing Malawa
orêg wadyèng Mlawapati
manungsung ing rajaputra
busêkan dasih gung alit

samana sang mahaprabu
ingkang anuksmèng kadhali
dèrèng prapta wit kulina
acangkrama nèng wiyati
tantara prapta anulya
umanjing ing raga malih

sang prabu wangwang awungu
parêng matur garwa kalih
dhuh bathara kang mêngku rat
anuksma kongsi alami
kawuletang tigang warsa
nulya garwa dèn wartani

sutanira wus kamantu
de pandhitèng Ngarcamanik
roro anake wanodya
samyayu kang tuwa nami
Kusuma Srêngganarêtna
kang anom Srêngganasari

Anglingkusuma jinatu
lan Srêngganarêtna Dèwi
Danurwenda dhaup lawan
kang anom Srêngganasari
mêngko wus padha pêputra
mantunira karo yayi

Srêngganarêtna sêsunu
kakung suwarnane pêkik
ran Bambang Gôndakusuma
Srêngganasari sêsiwi
wanodya endah ing warna
ran Dèwi Sutiksnawati

karsane kang maha wiku
Si Gôndakusuma yayi
dhinaup lan kadangira
dhewe Kèn Sutiksnawati
samêngko wus apêputra
lanang warnane apêkik

samana manira nuju
nèng dhepok ing Ngarcamanik
ingsun wasiyati nama
Sri Malawa buyut mami
ya ta lagyeca wêwarta
swara gumêrah kapyarsi

busêkan wong dalêm agung
ing praptane rajasiwi
sagarwa putra lan wayah
karagan-ragan pra abdi
amêthuk ing narpatmaja
cinêndhak wus praptèng puri

gumrudug manjing kadhatun
panggih lan yayah myang umi
tan winarna langênira
kang sami onêng ing siwi
samyanggung among kawijan
jro pura miwah ing jawi

suka sukèng kalbu nutug
ya ta karsanirang aji
Raja Kandhi putranira
Kyana Patih Bathikmadrim
ginantyakkên ramanira
kang sirna madyaning jurit

anulya putra kang sêpuh
ingangkat madêg narpati
mêngku ing Bojanagara
jêjuluk Sumadigyaji
among praja patihira
de atmaja kang taruni

Dyan Danurwenda jinunjung
nata ing Kartanagari
sinung ran Danurbuwana
ingkang kinarya pêpatih
anama Kurakês praja
anulya narendra kalih

budhal marang prajanipun
datan winarna ing margi
sowang-sowang sampun prapta
ing prajanira pribadi
lama dènnya madêg nata
jrih lulut kang para abdi

gêmah arja prajanipun
kinajrihan ing paraji
Gôndakusuma winarna
wus ingadêgkên narpati
sumilih ing eyang nata
mêngku ing Malawapati

Anglingdarma sung jêjuluk
mring wayah kang gumantyaji
wasta Prabu Anglingdriya
wangwang Sang Anglingdarmaji
magawan lan padniswara
manungku puja sêmèdi

kentar panjênênganipun
prabwanom ing Mlawapati
angungkuli eyangira
munjuli sêsamèng aji
môndraguna kyat ing jagad
kasor sabuwana ajrih

