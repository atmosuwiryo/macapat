pan lajêng emprak sêdarum 
mulya warnane pribadi
ting galidrah kiprah-kiprah
lir bungah matyurip malih
amubêng kadya angarak
pêngantyan Sênu Suratin

sêdaya bêksane bêsus
samya amberag birai
angêlètèr ing kalangan
sêsêg tibane kang gêndhing
Cèlèng Mogok kinêplokan
umrêk kêploke gora tri

sakèhe ingkang andulu 
samya abungah tan sipi
gumêdêr gumuyu gumrah
ambyong kêplok sêdayèki
langkung ramening tanggapan
samya suka-suka ngênting

santri sêlawatan umyung
Cèlèng Mogoke gora tri
wor barungan tanpa rungwan
kalangan kêlangkung angrik
kêplok angklung kêndhang trêbang
sru natab anduduk nitir

mêngkana antara dangu
kêndhang duduke ngêndhoni
ngêndhêlong iramanira
sinalahan tan asari
gya suwuk maca sêlawat
kêsêl rèrèn ngaring-aring

Ki Bayi Panurta guguk
langkung sukanirèng galih
rongèh palinggihanira
sarwi ngandika èh Luci
kêduga têmên tyas ingwang
rame têmên lan duk wingi

Luci ature agupruk
dede kaote lan wingi
kaot mawi bêbagoran
Ki Bayi gumujêng ngikik
sasmita mring sêdayanya
samya tumungkul ngèsêmi

ngandika malih èh cêblung
Widiguna dèn mangarsi
lan si pothèt Cêrmasana
gupuh samya majêng ngarsi
myang pra bagor wurinira
sêdaya dèn têtakoni

prie rasane awakmu
tatu kanti têkèng pati
matur tan wontên raosnya
mung kadya raosing arip
lir angantuk sacêklukan
langkung sakeca tan sipi

lah kang ora mati iku
gêrêng-gêrêng mêksih kanin
matur kang samya liningan
tan wontên raosing sakit
kadya tindhihên kewala
liryêr lir wong dipun candhi

Ki Bayi amanthuk-manthuk 
ngungun myat ing Jamal Jamil
kêraos ing mantunira
èdine Sèh Amongragi
ya wis mundura rèrèna
kêsêl sarèhêna linggih

sêdaya gya nêmbah mundur
wus tata dènira linggih
samya nutug nyênyamikan
sêgêran myang wedang kopi
wus aring dènira raryan
Kyai Bayi Panurta ngling

Jamal Jamil sira yèn wus
aso nuli wiwit malih
kang liningan tur sêndika
Sênu Surat wus winangsit
kurungan pinasang têngah
rurubing sinjang mawarni

sarta lan kutug kumêlun
sajèn-sajèn amêpêki
Jayèngwèsthi Jayèngraga
nyandhak tarêbangirèki
angêlik bawa sauran
swara barung rum amanis

la ila ha ilalahu
Muhammad habibulahi
tinampan ing santri kathah
rame rêmpêg naurani
trêbange ajêg atata
nut irama langkung asri

wus rambah imbalanipun 
nulya wau Jamal Jamil
lumêbu jroning kurungan
ronggèng ro ngubêngi ngêlik
anglir suling tanêrutasan
gumrining angraras ati

patra wisa wangsalipun
parang jajaning pawèstri
adhuh lae anèng donya
susukêre tan pinikir
paja-paja ing wardaya
mênyan seta ya ilahi

angên-angênên satuhu
awasêna ing aurip
puspa lulus ing astana
sêkar adi ing wiati
têlas sihe maring raga
kalintang rasaning ati

ya hu Allah sarah madu
kalpuka ngling srênggara ris
witningsun lamlam tilara
ing raga manira iki
mêngkana sisindhènira
kang myarsa sumyar tyasnèki

kasmaran mring Surat Sênu 
mêngkana Ki Jamal Jamil
dangu dènya nèng kurungan
ingungkaban ronggèng kalih
kurungan suwung kewala
tan ana Ki Jamal Jamil

tan antara praptanipun
nunggang sima Jamal Jamil
anggro sru gagadha gidrah
gidrah krah krura ngajrihi
gègèr kagyat myat ing sima
kadya gabah dèn intêri

lêng-ulêngan lir pinusus
jalwèstri pating jarêlih
gusis kabèh kang jagongan
lumajêng samya awiwrin
santri kang nêrêbang bubar
tinabuh sarwi lumaris

slawatan sambi lumayu
Malarsih miwah parèstri
ambyuk lumêbu jro wisma
niba tangi rêbut dhingin
gugup saking jrih ing sima
kèh kajêngkang kajumpalik

kèh singsal gendhonganipun
tua nom myang rare alit
kaidak-idak wong kathah
samya nangis ting jalêrit
sima nèng têngah kalangan
gulêt krah anggro gora ngrik

lumumpat saut-sinaut 
kèkèt sima ngadêg kalih
anggruwak têbak-tinêbak
milar anggro angajrihi
sêdaya samya jrih mulat
Kyai Bayi jêlah-jêlih

Jamal Jamil lah wus-uwus
rucatên anggigilani
amisakakên wong kathah
anak putu kèh bilai
raryalit kaidak-idak
wong nonton kèh kajumpalik

nuli Jamal Jamil nuduh
angawe Sênu Suratin
ronggèng ro wus sinasmita
samya maju marêpêki
kinêbyok kacu kumbaya
siji soang angêbyoki

sima tutut samya mundur
ngidul ngetan purugnèki
tan adangu nulya lunga
prapta wangsul egrang gêni
anglangkahi paregolan
sagantangan inggilnèki

sêsaka rawa gêngipun 
murub lir saka kabêsmi
kinaryèmprak nèng plataran
ting gêrajug angubêngi
kang slawatan nut nèng latar
myang sêdaya kang ningali

samya tungtum andudulu
jêng kyai lan garwa siwi
miwah sakucumbunira
nèng pinggir kidul ningali
sêdaya ngadêg kewala
samya suka aningali

kang aegrang gêni murub
buburon gêbangan sikil
dêdêl gol-ginol pagolan
bênthak-binênthak agathik
latu lir wisma kabakar
kumêbul abra mratani

nampêk wisma latunipun
kwèhning miat ting jarêlih
e e prie kuwe ika
sêdaya tyase kuatir
myat latuning payo ngambak
pêndhapa gêdhogan masjid

Ki Bayi ngandika asru 
wis-wis amarasi ati
Sênu Surat nulya mara
udhête karya nyabêti
mati urube kang egrang
kari wangwa egrang lari

wus mêtu paraning ngidul
Jamal Jamil tan kaèksi
kabèh wangsul ing pêndhapa
akalangan tata linggih
akutug kumêlun ngambar
ronggèng singir ngalik-alik

ngubêngi kurungan runtung
wangsalan andudut ati
kawis pita purwa kandha
pacing gunung myat ing wuri
aja pijêr bilulungan
tolihên wêkasanèki

singir sinauran barung
la ilaha ilalahi
Muhammadun kabibulah
angrantêg kêlangkung asri
tinampan Sênu gus Surat
swara rum raras amlas asih

kawu citra jêbug arum
baskara ngayomi ngardi
sarira surèng palagan
iribên suruping urip
paran pada mênyan pita
lakune kudu wirangi

kang nèng jro kurungan wau 
ngaruntêg kinèn ngungkabi
nulya kurungan binuka
sigra Jamal Jamil mijil
mabusana sarwa endah
sosotya nawa rêtna di

acalumpring kilat bau
gêlang kana anting-anting
kalpika kalung pamêkak
garudha jamang susumping
asondhèr kampuh cindhe bang
nyuriga cêrapang katri

sêdaya kagèt andulu
panganggene Jamal Jamil
prabot kêtitik sêdaya
kathah ingkang andarbèni
ana anitik cêrapang
ingkang nitik camang sumping

kang nitik cêlana kampuh
myang nitik badhong cêlumpring
kang nitik adêngongokan
sêdaya pan ora pangling
kang dèn angge Jamil Jamal
darbèke kang sugih-sugih

wontên satunggil wong dulu 
pawèstri asru anangis
anake kang tinangisan
kidak-idak duk lumaris
rinubung ing sanakira
sasuwene durung eling

Ki Bayi ngungun amuwus
ya talah rare mlas asih
èh bagus Ki Jamil Jamal
muga tulungên jêjampi
êndi kang nangisi bocah
prènèkna dèn têtambani

nulya sinaoskên ngayun
pinaringkên Jamal Jamil
tinampan marang Ki Jamal
pinangku kang rare alit
kinurêbkên ing gêlaran
nulya nyandhak berang aglis

raryalit pinêdhang gêprus
sigar brak ludira mijil
sumêmbur nyiprat sumirat
biunge ngêlumba anjrit
samya anjêlih kang mulat
biunge sru nubruk bayi

pinêdhang bêt salangipun 
tigas pancing anggulinting
kagyat kang samya tumingal
salang surup tan mangêrti
samya alok nora trima
sanake samyanjrit nangis

Ki Bayi muwus rawat luh
prie kuwe Jamal Jamil
ko uga dadi prêkara
jalwèstri samya sru angling
kèh ngarani kêsurupan
kabotan atine miring

Jamal Jamil kadya gêtun
sarwi anglurubi mayid
Sênu Surat sinasmitan
wus kinumpulkên kang mati
bêbayi lan biungira
Sênu Surat angubêngi

sarwi ngambil sêkar gêlung
saonce winêdhar nuli
sinawurakên kang pêjah
ripangine lir nangisi
jati ngarang mangsa kapat
mulyane kusuma jati

jati têmahan mulya wus
mulih anglir wi uni
bêdhug têlu atangia
sucèkna badanirèki
banyu saraban tauran
mujia Pangranirèki

lah wis ayu ayu ayu 
wong donya balyèng donyèki
kang mayi anulya obah
tan dangu sigra ngêlilir
mangku anak sinusonan
bayine wus waras-wiris

anulya cinènèng mundur
mring sanake dèn tangisi
wus lêga bungah sêdaya
katongton gunaning Jamil
Jamal Jamil nulya emprak
wong papat Sênu Suratin

amubêng kalanganipun
kêplok tangan Jamal Jamil
lagone salin bismilah
hi amana bismilahi
bismilahi hi amana
manalilah sajak Kawis

barung kêndhang trêbang angklung
magênturan sru swara tri
kêndhang bêm agak sibêkan
angklunge bêbanggèn ngênthir
trêbang kêmpyange tampalan
pong ping pong pêk tong ting tong gring

pêp pêp bah bah bah gur bah gur 
plung plêk plung plêk bang prung prung bring
kêtong ting nguk dhêng dhung dhung brang
bêm pêk bêm pên pung bêng pung bring
pyak pyak pyang plak blang pyak blang blang
klong klung thir thur klar klur thor thir

Jamal Jamil tandangipun
lir wong begal mrih pêpati
kêlewang ligan dèn anggar
kot buta angigit-igit
ambujêng sawiji soang
kinalewang sru ngindhani

sumruwêng saking sru luput
sud-sud lir kitiran muni
binuru binahak-bahak
nulya kaprawasa kalih
thêl tugêl bêd kalih pisan
gulu pagas tibèng siti

rahnya bêlabar sumêmbur
waringutên Jamal Jamil
anulya pêdhang-pinêdhang
samya pasahira kalih
sadhengah kang kêna gigal
suku bau tibèng siti

sarêngan pênyabêtipun 
pancas gulunira kalih
sirah gêmbung tibèng lêmah
sirahing Sênu Suratin
anglik ro swara rum raras
kinanthi lagone aris

ana tangis layu-layu
tangise wong wêdi mati
tangise alara-lara
maras atine yèn mati
gêdhongana kuncènana
yèn pêsthi tan wurung mati

sinauran santri barung
alandhung swaranya lirih
lir ambarungi karuna
tarêbange ukur jawil
sirah ro ngesod lumampah
kadya kul kasatan ngalih

lurah-lurah kosèr marus
lathinya nyakoti jarit
sirah ro atata wastra
kêmbung samya dèn rurubi
ing lawon wus tan kêtingal
wangkene kang samya mati

nulya sirah numpang gêmbung
akirab anggiting sari
oncèning gêlung sumêbar
sumawur amêrabani
ripangi lir wauneka
anutug sêtamatnèki

sêdaya kang andudulu 
lir ngantuk sakêdhap arip
kumpuling gêmbung lan sirah
tan ana kang angudani
byar waspada wus waluya
Sênu Surat wuwuh manis

lir winangun paèsipun
sangsaya ngimbuhi ati
egar sêdaya sukèng tyas
tan ana kang walang ati
puji-puji kang tumingal
mring Sênu bagus Suratin

Jamal Jamil Surat Sênu
dènyèmprak nuli alinggih
wus angumpul anèng ngarsa
ginobyog trêbangirèki
sêsêg gumêr magênturan
anduduk kêndhang anitir

sigêgên ing kêndhang kadung
ngêndhêlong irama aris
praptèng gongan silahan
nulya suwuk tan asari
Ki Bayi alon ngandika
padha rèrèna kang aring

anyampyêng babakanipun
iba kêsêle wong muni
umatur putra kalihnya
tan ngraos sayah sakêdhik
iba danguning babakan
swara malah saya wêning

Jèngraga ngumumkên wuwus
mara prie santri-santri
yèn beda kêlawan ingwang
matur para lurah santri
alêrês atur paduka
malah kirang dangu malih

pan limrah sêdayanipun
tan rêkasa dènya singir
ènthèng sakeca kewala
duka dalêm ingkang mawi
jêng kyai manthuk ris nabda
wis idhêp iku kang mawi

ia Si Jamal Jamilun
idine Sèh Amongragi
sasmita marang sêdaya
samyandhêku matur aris
inggih sèstu kasinggihan
mantu dalêm ingkang mawi

Ki Bayi malih amuwus 
marang sira Jamal Jamil
iku sajèn sêdayanya
sira kang anduwe wajib
Jamal Jamil aturira
kêlangkung nuwun kapundhi

sih jêng kyai pan kasuhun
Jamal muwus mring Nuripin
adhi Nuripin punika
sajèn-sajèn sêdayèki
andika bagi kang wrata
arta miwah jarit-jarit

kang sami pêngêdumipun
aywana kaot kang sami
puniku ingkang pitêdhan
barêkate jêng kiai
dhi Nuripin lan pun kakang
Luci angêduma sami

Luci Nuripik abikut
angêdum arta myang jarit
myang panganan pinarutah
wêrata sêdayanèki
thindhihira rolas real
wus pinanggih etangnèki

pan pinara tigang atus
kêduman nyêdasa dhuwit
sinjang ciut ingkang wiar
tinapsir rêginirèki
wontên ngalihi nyêkawan
ngênêmi myang nyêdasani

kèhing sinjang sèkêt sasur 
cacah ripênêd lan gêmbring
pan wus rampung pandumira
tan wontên kaot sakêdhik
Ki Bayi alon ngandika
busuk têmên Jamal Jamil

pinalaur dèn dum-êdum
nora dèn ambil pribadi
Jamal Jamil aturira
dene kados tiang pundi
kaula botên bêbarang
kewala namung ngladosi

tan rumaos pênêd ulun
darmi kaula nglampahi
idinipun putra tuan
ingkang kaula tuhoni
Ki Bayi aris ngandika
ia talah Jamal Jamil

ngling malih mring putranipun
èh Jayèngraga apa wis
sêdhênge padha madhangan
mèh thithik wus têngah wêngi
kang putra matur sêndika
angling mring Luci Nuripin

takona si bapa yèn wus 
olèha ngrakit kêndhuri
Luci Nuripin gya mentar
Kêrti-raga dèn dhawuhi
nulya angatag sinoman
nyarik dhêdharan nèng ngarsi

panganan sêdaya dinum
barêkatanira sami
sinarang ing tapak tara
linorod kang panjang piring
sawusnya mundur sêdaya
nulya kêndhuri mangarsi

lêladèn pêngajêngipun
bêbucu nèng panjang giri
rampadan piring lancaran
saosanira Ki Bayi
putra kalih sarampadan
para ri samya ngalihi

nulyambêng kêndhuri pungkur
binayang tinata ngarsi
rolas ambêng wrat gotong pat
kêndhuri jinèjèr tharik
ingkang moloni nyêdasa
ngrolasi ngênêmbêlasi

ngrongpuluhi nêlung puluh 
sa-ambêng santri lit-alit
pinire dènya kêmpungan
sabêne sok ngrurusuhi
Ki Luci sigra angatag
marang santri bocah cilik

padha mangana rumuhun
sakêndhuri wus mêpêki
jangan pindhang bècèk ana
tan beda kêndhuri sami
takire jangan gênêpan
wêrata kabèh ngijèni

aja nganggo wisah-wisuh
gonên ngombe bae yèn wus
sumaur pra santri bocah
ngriku sami dèrèng wiwit
Luci nêntak sarwi ngatag
kêmyayi-yayi si joprit

wis ta nocora dèn gupuh
aja ngêntèni priayi
ijèh tangèh ole dhahar
nulya santri alit-alit
tan kanti wisuh gya mangan
kokoh bècèk anèng takir

lah ya mêngkono sing runtut 
kurang lawuh ngong imbuhi
mung ajana rêrêbutan
ya ya yèn rusuh sirèki
dakcêmplungkên ing bêlumbang
rasakna ko ngong sothoni

santri alit mangan nutug
sawiji takire goling
kêsènggol kokohe wutah
amimisuh sarwi nangis
lon-ingilon sami bocah
cawuk-cinawuk samyanjrit

dadya tutukaran umyung
mawut sêkul ulam ragi
gêdrah udrêg kêkapyukan
siratan jangan nèng takir
Ki Luci mingkar akêbat
karêpmu kono pribadi

Ki Bayi suka gumuyu
wus adate santri cilik
sabên mangan rêrêbutan
satêmêne mundhak asri
aku dhèk cilik kèlingan
ya mêngkono nora pai

sêpuluh wong urip iku 
lumintu tiru kang uwis
aku biyèn kala bocah
mêngko iki kaya kaki
wus mêngkono tan kênora
amênggilingan wong urip

sêbanjure tan kadyèku
mara yêktènana sami
yèn wong asih maring anak
utawa lyaning raryalit
dinulur warêdèn anak
kèh kêdhik têmtu basuki

yèn ana wong larang tuwuh
iku labêting nora sih
maring anak myang rare lyan
utawa nora nganaki
sihe maring bocah padha
lan pawong-mitranirèki

tan gumantung nrus ing kalbu
awète dènya mlas asih
ewa sêmono ya ana
mitra kang ngluwihi siwi
kèh-kèhe kaulaning Hyang
nanging arang wong kadyèki

nadyan anaha puniku 
pêpancène larang siwi
beda lan kang gêng trêsnanya
mring anan sêmpulur bêcik
mulyane aywa cêndhala
bangêt-bangêt maring siwi

sêdaya samya tumungkul
Kulawirya matur aris
inggih lêrês kang timbalan
kaula matur mênawi
wontên kang kêrêng mring anak
pinêthès supaya bêcik

sinabêt pinrih piturut
krêng punika kados-pundi
punapa tan trêsnèng anak
kale wajib mêthès siwi
utawi rare kang dhugal
purun tan wontên dèn jrihi

Ki Bayi alon amuwus
basa kêrêng iku nanging
ana kêrêng nora trêsna
mring siwi kêrênge gêthing
dèn akêrênge wong trêsna
kur sasat mêdèni siwi

batine mêksih angugung 
sawadine dèn turuti
mêngkono wong trêsnèng anak
tansah tyas mung wêlas-asih
pan iku lanang wadona
tan prabeda anglabêti

Ki Bayi malih amuwus
apa wis kang nglêladèni
yèn ana kang durung ana
umatur Luci Nuripin
pan inggih sampun sêdaya
yèn wis payo padha wanting

samya matur sêndika wus
nulya tuturuha wijik
kang kokobok ngumbah tangan
adan lêkas samya bukti
jangan pindhang padha-mara
bècèk lan êtim kêbiri

myang ulam kang wutuh-wutuh
bêkakak bêsêngèk pitik
opor lan botutu banyak
sakèhing ulam mêpêki
pêksi ulam loh lan kewan
ingolah mawarni-warni

kang samya nadhah anutug
rame kêcaping abukti
pangrêmêking krupuk sora
wor krêpyêking srundèng gêbing
pêncok lan kadhêle rambak
balung nèm terong gêlathik

gumalêthuk ting kariuk
barung serop ting karêcip
Ki Bayi alon ngandika
aywana kêsusu bukti
kang tamban enak-enakan
manira lagyantuk bukti

jare jaman kuna iku
yèn mangan enak nyênyambi
karo angidung srênggara
lagon arum-arum manis
enaking iwak winastan
êndi ingkang dèn sêptani

kabèh gêntèn padha ngidung
mêngkono jare dhèk dhingin
iku apa nora cêgah
sènggane ngidung rarêpi
samya umatur sêdaya
sumanggèng kêrsa jêng kyai

Ki Kulawirya umatur 
ingkang punika mênawi
wadhaganipun kewala
pêngraos kula prayogi
anggêr botên sêsajêngan
inggih sunat wênang mawi

amrih rahabing majêmuk
lamun kagalih ingèlmi
inggih saèstu yèn cêgah
dalah rêrasan tan kenging
ewa punika binandha
ngundur angalangi ngèlmi

angyêktosakên pitutur
Ki Bayi nauri aris
ya enak kaolmu Wirya
mung niat lêlahan sami
lah mara Gus Jayèngraga
ngidunga rum-arum manis

padha gêntèna angidung
sapa kang bisa ngidungi
kang putra matur sêndika
wusing nginum srêbad manis
amapan dènira lênggah
nulya lêkas angrêrêpi

angêlik rum-rum minta rum
kêcubung lara ngedani
ana barat sing lor wetan
mêngulon paraning mirir
silir-silir mambu ganda
gandaning wong anjêlanthir

tumraping ulam kang mungguh 
enake lêlawuh bukti
sing angolah sun badhea
yèn iwaka iwak bancir
yèn wowohan jruk Pacitan
yèn kêmbanga kêmbang gambir

Ki Bayi suka gumuyu
sêdaya karênan myarsi
sêmbada swara rum raras
pra santri kêtêmbèn sami
nulya malih angandika
padha gêntèna angrêpi

Jèngwèsthi angidung arum
tan pae lir Jayèngragi
mung kaot mêstani ulam
mundhut sêptane pribadi
sing angolah sun badhea
yèn iwaka iwaka tagih

yèn kêmbanga kêmbang mênur
yèn wowohan wohing manggis
nulya gantya ingkang paman
paman sêdaya wêradin
mêstani sasêptanira
ana jambal miwah mrêsi

kêlalèn lele lan palung 
wowohan jambu jruk manis
salak dhuku lawan duryan
kêmbang kênanga mêlathi
argulo kalak cêpaka
jêng kyai gumujêng angling

kari sirèku pêngulu
mara ngidunga kang bêcik
ki pêngulu aturira
botên sagêd angrêrêpi
punapa kenging sadhengah
ya sapintêrmu pribadi

nulya dhèhèm ki pêngulu
swarane ngêlokor sêdhil
agêrok lir wêdhus dumba
lir kêndhang gêbêbêr muni
ting pakênêng gulunira
angêlik sinom pêngrawit

anggêlêrêg grawul-grawul
pêngidunge Basarodin
gêgêthingku cilik mula
wong sidhêkah jênang baning
sêthithik yèn kirim donga
mangan enak nora micis

pindhangipun kêmplung-kêmplung 
alêga rasaning ati
ulame sêmada kathah
undang-undang mung sêthithik
amung bêrkate tan ana
pêngaji sigar akêdhik

gêr ginuyu sêdaya rum
Kulawirya gumuywangling
dingarèn swarane ala
kang pêngulu Basarodin
lir têrêbang tan sinêntak
anggêbêbêr sêbab sêdhil

kang myarsa sarêng gumuyu
Ki Bayi gumujêng angling
dhasar ala cilik mula
kanti tua nora salin
Jayèngraga angandika
bibisik mring Jamal Jamil

Ki Jamal sêndika manthuk
jêng Kyai Bayi ngling malih
payo sasêlote mangan
sêdaya kaecan bukti
ki pêngulu dènya nadhah
gumuyu kêkêl pribadi

tinanyan kang sandhing lungguh
wus uning pating guligik
Ki Bayi mèsêm têtanya
paran ingkang dèn guyoni
dene tan kobêr amangan
guguyu mring Basarodin

Ki Pêngulu Basar matur 
punika gèn kula bukti
sêdhengah kang kula tadhah
botên kalong pulih malih
nulya samya tiningalan
kang cinuwil pulih malih

Ki Bayi myat suka muwus
priye kuwe Basarodin
gih dalêm punika
Kulawirya gumuywangling
coba opore sinêmpal
paran yêkti pulih malih

kèh dêngongok samya dulu
mring pêngulu Basarodin
gya pukang opor sinêmpal
opor asru wak-wèk muni
kagyat Ki Pêngulu Basar
sarwi angili-ilingi

dèn ngêr-ingêr sarwi muwus
iki apane kang muni
dene wis matêng aenak
cocore pan wèk amuni
Ki Baywangling bok cinoba
opor gadhonên kang ênting

ngrêmbagi sêdayanipun 
gya Pêngulu Basarodin
opor ginadho wus têlas
kari balunge balindhis
opor nèng jro wêtêngira
sangsaya sru wak-wèk muni

ki pêngulu gorèh bingung
swaraning bèbèk mêlingi
bênêr nèng jroning wêtêngan
mingak-minguk Basarodin
ginaguyu ing wong kathah
pêngulu gumuyu isin

Kulawirya majêng muwus
puniki Ki Basarodin
kula kurmat ingandika
kang tan mawi kêlah-kêlih
pindhang sakêda kang eca
ki pêngulu ananggapi

gya binuka tutupipun
akilêng pindhang kêbiri
nulya pinêndhêt kang ulam
kumauk mabur lumaris
mancal kêthune Ki Basar
sinampe tangan tan kenging

dadya pèncèng kêthunipun 
dadya paguywan Ki Rodin
Ki Bayi suka ngandika
wis padha baginên aglis
kêndhuri gya cinarikan
ulam bêkakak binagi

sêdaya kang wutuh-wutuh
kang ngijèni angalihi
molu mapati nyêdasa
sêdaya sampun wêradin
sinarang ing tapakdara
Ki Pêngulu Basarodin

ngijèni bêkakak wêdhus
pandumane Basarodin
ikêt kinarya sap tangan
buntêl bêr ambêtitil
kacune wus siningsêtan
kumeyok bêrkate muni

ki pêngulu bêkah-bêkuh
biang priye kiye iki
kyai dos-pundi punika
sêdaya ulame muni
bêkakak êmbak-êmbèkan
wak-wèk keyok bèbèk pitik

gumuruh samya gumuyu 
Ki Bayi gumujêng angling
lo êmbuh tan surup ingwang
mênawa Gus Jamal Jamil
iku marèkna mêningan
misakake Basarodin

sawusnya jêng kyai muwus
nulya cêp tan ana muni
pêngulu sêkala bingar
wus tata bêrkat miranti
gya winêdalan pawohan
myang rokok wangèn lilinting

wus samya nginang audud
Ki Bayi ngandika aris
Jèngraga ing kene sapa
kang bisa pêrama kawi
apa ana kang wus nêlas
ing têmbang têmbunging kawi

Jayèngraga nêmbah matur
ing ngriki wontên satunggil
namung pun kaki Lawatan
salianipun tan uning
ingkang asring kêdhatêngan
sutèng priayi nêgari

sami mêrdhatêng mariku 
kaula lan kangmas sami
kêdhik-kêdhik pan winulang
Ki Baywangling tanya aris
pundi lèh guguru paman
Lawatan matur Matawis

Jêng kyai Kêlipa buyut
apan pujangga Matawis
kula duk anèm pruwita
manakawan mring jêng kyai
kabêgjan sinung sih wulang
Ki Bayi mèsêm lingnya ris

man mênggah sêkar puniku
sêdaya pintên kèhnèki
Ki Lawatan aturira
kathahipun sêkar kawi
kang jêjêr mung kawan wêlas
wiwit sawêlas winilis

Lêbdajiwa wastanipun
nuntên kalih wêlas malih
wastane Sumawicitra
nulya tiga wêlas nami
Sudiradraka kawêkas
Basanta limalas nênggih

Mênggalagita ranipun
anuntên nêmbêlas malih
namane sêkar Gurisa
wusing nêmbêlas anuli
pitulas kèhing aksara
nênggih sêpada lingsèki

sêkar Rini wastanipun 
anuntên wolulas nênggih
nama sêkar Nagabanda
anuntên sangalas malih
ran Sardulawikridita
nuntên kalih dasanèki

sêkar Swandana ranipun
nuntên sêlikur winilis
Wisalya-arini ranya
nuntên kalih likurnèki
Kilayunêdhêng wastanya
nuntên kalih likur nênggih

Wêgangsulanjani nêngguh
nuntên sêlawe prah malih
pan sêkar Gandakusuma
punika kang ugêr sami
nanging mawi gêgandhokan
Lêbdajiwa kancuhnèki

Brêmarawilasita wus
de Kusumawicitrèki
kancuh Candrawilasita
lan Wisatikandhêh nênggih
Madurêtna jangkêpira
de Sudiradraka nênggih

Dhadhapmantêp kancuhipun 
lan Alad-alad jangkêp tri
dene kang sêkar Basanta
mung kalih lan Puspanjali
kang sêkar Mênggalagita
kancuh Sastramanggalèki

lan Prana-alika uwus
kang sêkar Gurisa nênggih
kancuh Prawiralalita
dene sêkar Sikarini
akancuh Saprêtitala
kêlawan Têpikawuri

Kawitana malihipun
Maesabayangan tuwin
Bangsapatra jangkêpira
sêkar Nagabanda tuwin
mung kancuh Nagakusuma
dene ingkang sêkar malih

Sardulawikridita mung
tan wontên gandhokanèki
dene kang sêkar Swandana
pan akancuh Sulanjari
lan Sasadarakawêkas
de sêkar Wisalyarini

Swaladara kancuhipun 
sêkar Kilayunêdhêng ming
satunggil tanpa gandhokan
sêkar Wêgangsulanjani
akancuh Kuswalalita
Astakusala jangkêp tri

sêkar Gandakusumèku
mung Wohingrat kancuhnèki
punika ingkang kêlampah
wontên lajêngipun malih
pitulikur Langênjiwa
nuntên sêkar Dhêndha nênggih

tri dasa nêm lampahipun
Dhêndhajiwa wastanèki
lampahipun sanga-sanga
ping pat sêpada lingsèki
wontên malih wolung dasa
Dhêndhapracandha ranèki

gangsal-gangsal lampahipun
wontên sêkar Dhêndha malih
sangang dasa nêm lampahnya
ngalih wêlas salingsèki
awasta Dhêndha-baswara
wontên sêkar Dhêndha malih

satus tigang dasa langkung
nênêm sêpada lingsèki
lampahipun anyangalas
Dhêndhaprangwara ranèki
wontên malih sêkar Dhêndha
satus pitung dasa naming

lampahipun ngalih likur 
Dhêndhapralêbda namèki
wontên malih sêkar Dhêndha
satus sangangdasa kalih
lampahipun nyêlawe prah
Ulabsimparan namèki

wontên malih kang ingetung
pangkating sêkar Salisir
kang lampah pitu namanya
pan Citramêngêng salisir
kang lampah nênêm punika
sêkar Swanita salisir

kang lampah wolu ranipun
Patralalita salisir
kang lampah sanga wastanya
pan Têbukasol salisir
kang lampah sêdasa ranya
Têbusauyun salisir

gunggunging sêkar gêng nêngguh
kawan dasa sanga naming
kang tumrap ing kawi swara
kang sêkar Pramamawingit
èngêt kaula punika
wa mênawi wontên malih

Ki Bayi mèsêm amuwus 
puniku paman dospundi
turene mawi wilangan
Ki Lawatan matur aris
inggih sèstu wiwicalan
kang lampah sawêlas nênggih

mangkat sêkawan gya pitu
jangkêp sêwêlas winilis
ping sêkawan praptèng pada
ingkang kalih wêlas nênggih
lampahipun tiga-tiga
Sumawicitra darbèni

Candrawilasita nêngguh
papat-papat kaping katri
jangkêp kalih wêlasira
Madurêtna lampahnèki
sami lan Wisatikandha
mangkat gangsal gya pitu wis

kang tiga wêlas ingetung
mangkat gangsal gya wolu wis
ping sêkawan têkèng pada
jangkêp sastra kang winilis
ingkang lampah kawan wêlas
angkat sêkawan ping kalih

anuntên nêm jangkêpipun
ping pat praptèng padanèki
ingkang lampah gangsal wêlas
angkat wolu gya saptèki
ping pat jangkêp sapadanya
kang lampah nêmbêlas nênggih

angkatipun wolu-wolu 
ping pat jangkêp sêpadèki
ingkang lampah pitu wêlas
angkat nênêm kaping kalih
nulya gangsal jangkêpira
ping pat sêpadanirèki

Sikarini ingkang laku
sami lan Têpikawuri
de kang sêkar Kawitana
lan Mesabayangan sami
angkat gangsal gya nênêmnya
ping pat jangkêp sêpadèki

Bangsapatra lampahipun
lan Sapratitala sami
angkating ngajêng sêkawan
nulya nêm gya pitu malih
pitulas sêpada lingsa
ping pat jangkêp sêpadèki

kang lampah wolulas nêngguh
angkat gangsal gya nêm nuli
pitu jangkêp salingsanya
ping pat sêpadanirèki
ingkang sêkar Nagabanda
lan Nagakusuma sami

kang lampah sangalas gupuh 
angkat nênêm kaping kalih
gya pitu jangkêp salingsa
ping pat sêpadanirèki
ingkang lampah kalih dasa
Sasadra kawêkas malih

Swandana sêsaminipun
angkat pitu kaping kalih
nulya nêm jangkêping etang
ping pat sêpadanirèki
Sulanjari lampahira
wolu gya nênêm ping kalih

ping pat jangkêp sêpadèku
sakalih dasanèki
mung kaot angkat kewala
nuntên lajêngipun malih
ingkang lampah salikurnya
angkat pitu-pitu ping tri

ping pat jangkêp padanipun
lampah kalih likur nênggih
angkatipun gangsal nulya
nêm ping kalih gangsal malih
ping pat jangkêp sêpadanya
kang lampah tri likur nênggih

angkatipun gangsal ngayun 
nulya nêm nêm kaping katri
kaping pat jangkêp sêpada
kang lampah slawe prah nênggih
angkat nênêm ping sêkawan
jangkêp ping pat sêpadèki

ingkang sêkar pitu likur
angkat nênêm kaping kalih
nuntên wolu nulya sapta
ping pat jangkêp sêpadèki
Ki Bayi alon ngandika
lah paman punapa mêksih

inggih liane puniku
Ki Lawatan matur aris
wulange jêng kyai kuna
Kêlipa buyut Matawis
pangkating sêkar têngahan
Gambuh kapisan kang dhingin

angkating sastra ing ngayun
wolu dhawah wulu mêlik
gya wolu dhawah tarungan
gya pitu nglêgêna nuli
sêdaya dhawah nglêgêna
sêdasa nglêgêna malih

gya wolu nglêgêna sampun
jangkêp sêpadanirèki
wontên malih kang winastan
sêkar Gambuh kaping kalih
Gambuh ping kalih winastan
pan sêkar Kênya ping kalih

angkat rolas dhawah suku 
gya wolu dhawah wulu mlik
gya rolas dhawah sukunya
wolu dhawah suku malih
gya wolu dhawah nglêgêna
wulu malih wulu mêlik

nulya sanga dhawah suku
gya wolu dhawah wulu mlik
anulya wolu nglêgêna
gya rolas nglêgêna nênggih
pada lingsane sêdasa
jangkêp sêpadanirèki

dene Gambuh kaping têlu
angkate wolu wulu mlik
gya wolu dhawah tarungan
gya pitu nglêgêna nênggih
nulya pat dhawah sukunya
gya nêm dhawah wulu mêlik

gya nêm dhawah taling-tarung
nulya wolu nglêgêna wis
apan mung nêm pada lingsa
jangkêp sêpadanirèki
kang sêkar Gambuh kaping pat
angkating ngajêng winilis

pitu dhawah suku mêndut 
gya sêdasa suku malih
gya rolas dhawah wulunya
wolu dhawah suku malih
gya wolu dhawah tarungan
jangkêp gangsal sêpadèki

Gambuh kaping lima nêngguh
pan dadi Kêdhiri malih
lampah angkatipun rolas
dhawah suku mêndut nênggih
nulya nêm dhawah nglêgêna
gya wolu dhawah wulu mlik

nulya wolu dhawah suku
wolu malih wulu mêlik
gya wolu dhawah sukunya
gya wolu tarungan nênggih
namung pitung pada lingsa
jangkêp sêpadanirèki

lan malih kang sêkar Gambuh
kaping nêm winastan nênggih
sêkar Pamiwaltung ranya
angkat wolu wulu mêlik
gya wolu dhawah talingan
gya wolu tarungan nênggih

sanga dhawah wulu sampun 
mung kawan pada lingsèki
pan jangkêp sêpadanira
Gambuh kaping pitu nênggih
angkating sastra ingetang
wolu dhawah suku nênggih

nulya pitu dhawah suku
gya kalih wêlas wulu mlik
gya wulu dhawah sukunya
lan wolu tarungan nênggih
namung gangsal pada lingsa
jangkêp sêpadanirèki

ingkang sêkar Jurudêmung
lampahing sastra pangarsi
pan wolu dhawah nglêgêna
lan wolu pan suku nênggih
gya wolu dhawah sukunya
lan wolu nglêgêna nuli

nulya wolu dhawah suku
gya wolu nglêgêna malih
lan wolu dhawah sukunya
jangkêp sêpadanirèki
lan malih kang sêkar Lambang
angkating ngarsa pan sami

wolu wolu kaping wolu
sami nglêgênanirèki
dene sêkar Kuswaraga
angkat wolu tarung nênggih
lan wolu dhawah nglêgêna
nulya wolu wulu mêlik

anulya nêm dhawah suku 
gya wolu nglêgêna nuli
gya wolu dhawah wulunya
nulya wolu wulu malih
gya wolu dhawah nglêgêna
wolu dhawah suku nênggih

wolu pada lingsanipun
jangkêp sêpadanirèki
wontên malih kang ingetang
apan sêkar Kuswarini
rolas dhawah suku nulya
nêm dhawah nglêgêna nênggih

nulya wolu dhawah suku
gya wolu nglêgêna malih
gya wolu dhawah wulunya
wolu dhawah suku malih
gya wolu dhawah talingan
jangkêp sêpadanirèki

pitung pada lingsa sampun
kang Kuswawirangrong nênggih
angkating sastra ingetang
angkat wolu wulu mêlik
gya wolu taling-tarungan
nulya nêm nglêgêna nênggih

gya sêkawan dhawah suku 
gya nêm dhawah wulu mêlik
lan pitu dhawah nglêgêna
myang wolu nglêgêna malih
wus jangkêp sêpadanira
mung pitung pada lingsèki

wontên malih kang ingetung
sêkar Kuswarangsang nênggih
wit rolas dhawah sukunya
gya nêm dhawah suku malih
anulya nênêm nglêgêna
wolu dhawah suku malih

gya wolu nglêgêna nêngguh
wolu dhawah wulu mêlik
gya pitu dhawah wulunya
wolu dhawah suku nênggih
namung wolung pada lingsa
jangkêp sêpadanirèki

wontên malih kang ingetung
kang sêkar Maesalangit
angkating sastra pangarsa
kalih wêlas dhawah taling
gya pitu dhawah sukunya
nulya wolu wulu mêlik

wolu malih taling-tarung
wolu taling-tarung malih
namung gangsal pada lingsa
jangkêp sêpadanirèki
de kang sêkar Palugangsa
angkating ngarsa winilis

wolu dhawah taling-tarung 
nulya nêm nglêgêna nênggih
gya wolu dhawah talingan
rolas dhawah taling malih
gya sanga dhawah sukunya
nulya wolu wulu mêlik

nulya wolu dhawah wulu
mung pitung pada lingsèki
wus jangkêp sêpadanira
de sêkar Palugon nênggih
angkating sastra pangarsa
wolu dhawah wulu mêlik

wolu malih taling-tarung
wolu taling-tarung malih
lan wolu dhawah nglêgêna
wolu dhawah suku nênggih
wolu dhawah wulu nulya
wolu malih dhawah taling

wolu malih taling-tarung
mung wolung pada lingsèki
wus jangkêp sêpadanira
de sêkar Mêgatruh nênggih
pan angkat rolas sukunya
nulya wolu wulu mêlik

wolu malih dhawah suku 
wolu malih wulu mêlik
lan wolu taling-tarungan
mung gangsal pada lingsèki
wus jangkêp sêpadanira
sêkar Maskumambang nênggih

angkat rolas dhawah wulu
nulya nêm nglêgêna nuli
gya wolu dhawah wulunya
lan wolu nglêgêna malih
namung kawan pada lingsa
jangkêp sêpadanirèki

dene ingkang sêkar Pucung
angkat rolas suku nênggih
nulya nêm dhawah nglêgêna
gya wolu dhawah wulu mlik
gya rolas dhawah nglêgêna
pat pada lingsa njangkêpi

kang sêkar Bêlabak nêngguh
angkat papat-papat ping tri
gya tiga dhawah talingan
mung tri pada lingsa sami
wus jangkêp sêpadanira
têlas sêkar têngahan nis

kathahipun sanga likur 
sêkar têngahan puniki
kang sêkar kidung macapat
kawit sêkar Dhandhanggêndhis
sêdasa dhawah wulunya
sêdasa nglêgêna nênggih

wolu dhawah talingipun
nulya pitu suku nênggih
gya sanga dhawah wulunya
lan pitu nglêgêna nuli
apan nêm dhawah sukunya
gya wolu nglêgêna malih

nulya rolas dhawah wulu
gya pitu nglêgêna nênggih
pan sêdasa pada lingsa
jangkêp sêpadanirèki
kang sêkar Asmarandana
angkat wolu wulu mêlik

gya wolu nglêgêna nêngguh
wolu dhawah mure taling
anulya wolu nglêgêna
myang pitu nglêgêna malih
gya wolu dhawah sukunya
myang wolu nglêgêna malih

mung pitung pada lingsèku 
jangkêp sêpada lingsèki
kang sêkar pangkur ingetang
pan wolu nglêgêna nuli
sêwêlas dhawah wulunya
wolu dhawah suku nênggih

gya pitu nglêgêna nêngguh
nulya rolas sukunèki
anulya wolu nglêgêna
wolu malih wulu mêlik
namung pitung pada lingsa
jangkêp sêpadanirèki

kang sêkar Sinom ingetung
wit wolu nglêgêna nênggih
gya wolu dhawah wulunya
lan wolu nglêgêna nuli
gya wolu dhawah wulunya
nulya pitu wulu mêlik

nulya walu dhawah suku
lan pitu nglêgêna nênggih
gya wolu dhawah wulunya
gya rolas nglêgêna nênggih
namung sangang pada lingsa
jangkêp sêpadanirèki

kang sêkar Durma ingetung
wit rolas nglêgêna nuli
gya pitu dhawah wulunya
nulya nêm nglêgêna nuli
gya pitu dhawah nglêgêna
wolu dhawah wulu mêlik

gya gangsal nglêgêna nêngguh 
gya pitu dhawah wulu mlik
pitung pada lingsanira
jangkêp sêpadanirèki
kang sêkar Mijil ingetang
wit sêdasa wulu mêlik

nulya nênêm taling-tarung
gya sêdasa dhawah taling
sêdasa dhawah wulunya
anulya nêm wulu malih
nulya nêm dhawah sukunya
amung nêm pada lingsèki

wus jangkêp sêpadanipun
dene kang sêkar Kinanthi
witolu dhawah sukunya
nulya wolu wulu mêlik
gya wolu dhawah nglêgêna
wolu malih wulu mêlik

gya wolu nglêgêna gupuh
wolu dhawah wulu mêlik
wolung pada lingsanira
jangkêp sêpadanirèki
inggih punika lampahnya
sêkar-sêkar sêdayèki

têlas kang macapat kidung 
namung pitung kathahnèki
gunggunge sêdayanira
dhêndha kawi myang salisir
têngah kidung macapat
wolung dasal nênggih

Ki Bayi suka ing kalbu
myarsa ing kidung kêkawin
nahwune kang sastra Jawa
têmbung lan têmbang ginati
Ki Bayi Panurta suka
mèsêm angandika aris

si paman Prênjana luhung
nyata yèn wus alim Jawi
suawi paman Lawatan
dika nêmbang Sulanjari
Ki Lawatan tur sêndika
ngalêsêd ngewahi linggih

dhèhèm watuk sêgu-sêgu
mapanakên swaranèki
mèsêm mathêt atrap sila
tangane siduwèng wêntis
dumancunging dhêsthar thinap
nulya nêmbang Sulanjari

ulone landhung amuluh 
rêmêk gêng mêmbat rum manis
gêdhêg lenggok gulunira
moyog-moyog lambungnèki
dariji gênah wilangan
angkat wolu nêm ping kalih

Sri Karna kasrêg inirup
sinèp linêpasan nênggih
warastra pinarêk dira
ngadêg mamuling anuli
ngawe ri laruting bala
lara rêbah lajêngnèki

Bima ngêbak lêpas amuk
tininghalanira nênggih
mabad gajah rata bêntar
trênyuh sing inarug nuli
tinêmbungira ring gada
kasulayah jangkêpnèki

Ki Bayi suka gumuyu
nora jaman iki
swara sêdhêngan kêpenak
wong wis tau nèng nêgari
paprigêlane abeda
têmbang-têmbunge amathis

mandahne nonomanipun
tua-tua mêksih dhangdhing
dhuh paman sêpisan êngkas
kula kêsupèn sêkêdhik
sêkar Sasadra kawêkas
sami kalih dasanèki

kadipundi kaotipun 
Sasadra lan Sulanjari
Ki Lawatan nulya nêmbang
swara wilête ginambi
mèh rahina sêmu bang hyang
aruna kadhi netraning

angga rapuh lajêngipun
gya sabdani kokila ring
kanigara lajêngira
gya sakêtêrni kidung ning
akung lwir wuwusing nulya
wini panca papêtêking

ayam wana lajêngipun
ring pagakan lajêng malih
gya mrak anguhuh brêmara
angrêbasa kusuma ring
para aswana rum purna
jangkêp sêpadanirèki

mèsêm Ki Bayi amuwus
enak sasadaranèki
jamak mêngkono lir paman
Lawatan wong nêmbang Kawi
aja kaya Widiguna
mung Gurisa pintêrnèki

padha marenea cêblung 
pra dhalang kang pramèng ringgit
sira padha gugurua
mring paman Lawatan bêcik
Cêrmasana Widiguna
Widilêksana Thur Krucil

dhalang pan gupuh mangayun
cêlaking Lawatan nênggih
Ki Bayi tanya èh Guna
sirèku dhalang Matawis
êndi asalmu padesan
Widiguna matur aris

Matawis dhusun ing Bantul
nênggih Bantul-Bantul Kawis
sirèku apa ta dhasar
nak putuning dhalang ringgit
umatur Ki Widiguna
won-awon inggih naluri

pan kêbanton marasêpuh
sami dhalang purwa saking
wiji ing Jodhog Lipura
marasêpuh kula nguni
turuning dhalang dalêman
Ki Lêbdapura kang nami

yèn mêngkono sira iku
tabon pêdhalangan yêkti
kandêl dalilmu kabudan
apa kabèh padha luri
kêjaba si Cêrmasana
asli wong Wanamartèki

Ki Widilêksana matur 
kaula saking Bahrawi
yêktosipun asli Pajang
pun bapa nama Ki Rêdi-
lata turun Citralata
dhalang bagor dalêm nguni

tinanya Ki Thur umatur
kaula saking Kêdhiri
yêktose asli Blambangan
mila turun dhalang krucil
anama Ethur kewala
katêlah dalasan mami

sêdaya samya umatur
sami asli saking têbih
rèhning tiang nistha-dama
pados têdhaning nak rabi
sapikantuking pajiwa
têmah katrêm anèng ngriki

kêraos samya pikantuk
saking gêng bêrkah jêng kyai
dhangan ing sakedah-kedah
sami kaangsalan bukti
nèng Wanamarta tyas cipta
kandhêm kèrêm anèng ngriki

Ki Baywangling ya sukur 
sira kaolehan budi
puniku paman Lawatan
prayogi winulang kawin
kang dhalang gêdhog nèh wulang
mênggalang dita watangi

lah paman wawi tinêmbung
mênggalangipun dospundi
Ki Lawatan aturira
mênggalang punika mijil
inggih mêkatên ungêlnya
nulya Ki Lawatan wiwit

swara rum mijil sang prabu
saking jro puri anênggih
lampahira alon nulya
ginarêbêg lajêngnèki
ing dyah baya kèh endah
wanodya lir widadari

sang prabu ya lajêngipun
pêkik lir Asmara nuli
nuntên jangkêp sêpadanya
Ki Bayi ngandika aris
wawi paman dita watang
Ki Lawatan amiwiti

anggalêndêm swaranya rum
hyang candra purnama murti
pinangka dipa anulya
ning wêngi lajêngirèki
lintang araras kumênyar
jaladara dipaning sih

katrangan pandyating nêngguh 
kilat thathit lajêngnèki
anarnatèng limut nulya
riris adulur lan nênggih
lan imur rumning mulat gya
suratsari jangkêpnèki

Ki Bayi mès lingnya rum
mara lah tirunên iki
iku gon-anggoning dhalang
wajib guguru kang bêcik
dhalang mono sing pralêbda
dadi manirolèh bathi

padha pakolèhirèku
wajib pêrlu amrih bêcik
mundhak kapintêranira
anggunggung kang anitèni
kuncara ing kana-kana
dhalang Wanamarta bêcik

ingkang liningan tumungkul
nêmbah umatur nuwun sih
mêngkana antaranira
jêng kyai ngandika malih
lah payo padha bubaran
arip siang nambut kardi

tur sêndika sêdaya wus 
kang jagongan mundur mulih
Jèngwèsthi lan para paman
bodhol sarerehanèki
Ki Bayi malêbèng wisma
lênggah tanya mring Malarsih

lah êndi iki putramu
bagus pêngantèn Mongragi
matur putra Ni Turida
mêksih sênêt nèng panêpin
wau kala wêktu dhahar
kaula kèn nitik sêpi

tan wontên sêbawanipun
samya jrih ingkang ngaturi
pan sinaosan kewala
Ki Bayi ngandika aris
lah ya wis alkamdulilah
payo mulih Ni Malarsih

jêng kyai anulya kondur
lan garwa Nikèn Malarsih
ingiring sarencangira
santri Luci anèng ngarsi
anggawa êtinge gêlas
gumarudug magêrsari

tuwin kiai pêngulu
luk salam sumimpang margi
samya mulih soang-soang
ya ta kang kantun pêndhapi
sira Ki Mas Jayèngraga
lan paman Kulawiryèki

Jèngraga aris amuwus 
wawi paman talu malih
awon nganggur piambakan
Ki Kulawirya nauri
lah ya karo karêpira
manira têka umiring

kang putra malih amuwus
paman mênawi marêngi
ngagêma têkês prayoga
kang paman gumuyu nuli
angagêm têkês cèplêsan
angling maring santri-santri

padha lungguha kang têpung
wus ombèr papane linggih
bagor magêrsari mapan
miwah para santri-santri
kang nonton mêksih akathah
kêdhik ingkang sami mulih

sangsaya pakolih dulu
Jayèngraga ngandika ris
punapa gêndhinge paman
suawi bêksa lan mami
Kulawirya lon ngandika
Pêtungwulung gya Ginonjing

Ki Jayèngraga amuwus 
miwiti lêlagon singir
ngêlik ngunkung tumlawongan
la ilaha ilallahi
Muhammadurasululah
nulya santri naurani

gumêrêmpêg swara barung
ngayud-ayud langkung asri
nulya ngadêg Sênu Surat
anyarimpi ronggèng kalih
Jayèngraga trêbangira
pinaringkên Gus Arpani

nulya jumênêng sang bagus
kêlawan Kulawiryèki
ambêksa rangin Mêtaram
pra bagor kêplok mawanti
amiwir sondhèr araras
sèdhêt amacak rêspati

acandhang asta ngêrajung
angikal ukêl titinggil
jariji gêtêr kêjêran
amanggêl tangjêg narisig
aebat sarpa kadhangan
ambuncang kunca kumitir

angridhong grudha nêladhung 
amênthang mêthèngthèng kadi
sawung sawangan tarungan
anyimpar mêrak kasimpir
angigêl parigêl manggal
lambung angula ngêlangi

sinêmbadèng Surat Sênu
narimpi ringgit sarimbit
rumakêting kawilêtan
malulut lumalat ing sih
anglèngèk mungsêr nèng ngarsa
sisirig tingtingan ngênting

amathêt kêclat sumêmprung
mamprêng ngalètèr ngidêri
sumrêpêt nindur tilapan
prêt-uprêtan prapta lari
sang pria anglir mardangga
sinambêr ing kèkèt kêsit

lumarap angudêr nindur
tumèplêk caplêk ngijèni
Ki Jayèngraga Gus Surat
Sênu Ki Kulawiryèki
amênthang asta andhêngklang
nêngkah lambung lambang liring

amungsêr pagolan pupu
mêmêtêk amathêt lathi
isthanira lir amothah
kathah ature kumantil
sang pria ro lir kêlana
ngalaga jayèng prang tandhing

tinanggalèng garwanipun 
manusul atawan tangis
sumamar ing tyas sih marma
eman mênawa sor jurit
mêngkana raras èsthanya
sindhèn anglik lir nangisi

prianya kadya tan keguh
pêpagol malang ing wêntis
tan watos têtêsing tiwas
ngamêr-amêr ing garwa sih
solahing jangga linglingan
asangkut buburon liring

kumalepat sênthot mundur
akalangan langên ngêlik
ronggèng ro pêncar asimpar
sindhèn saplak tan sarênti
tuwin kêcaping parikan
rêrekan wangsalan sami

dhuh kusuma apisadu
cêlore dèn wor lan liring
srênging karsa pasugata
lun-aluning sayanadi
karêpe dèn ladènana
sêmune kêlangkung brangti

siti rêngka gayung sumur 
gêgêlang munggèng jariji
kêtula nora lèh tamba
lali uripe kinardi
bayantaka linggar sana
dene kênuring undhagi

srat pêpacak kang ginadhuh
sipating dat nora mati
kewala ngalih panggonan
tirta maya ya ilahi
supana loro paranya
êningna tyas ywa nimpangi

lalu mangsa marga ciut
panusuling magut jurit
kasèp rupak bantu brangta
barat sira ya ilahi
pasewakan jro nayana
pususên drianirèki

mangun arja jayèng ranu
kang tinut sabarang kardi
pan têmbaya angaula
nata dewa wrêksa aking
kursi lawak sikil dênta
gurua paraning pati

gagak bang salin pandulu
wana lit pinggir pêsisir
tulung dudu kêtêbira
sarah madu bibis tasik
panjarane wong awirya
lamun kondur ing swarga di

nutug dènya bêksa alus 
gêndhingan niba Ginonjing
acangcut serong sarigak
asondhèr kawêng ubêd ji
bubuntar tali wangsulan
adhupak gagah tan wigih

tangjêg cengkok cèkèh kukuh
sarêng tandangira kalih
para bagor ngadêg samya
kêploke gaprok wawanti
anggobyog kang têrbang kêndhang
angklung sêngkrak umrês ngênthir

pong pêk prong brung klur klur thir thur
cruk cruk crak krok klung bêng pung gring
thung plêk thung plêk plak blang plak blang
pyak pyak bêm pêp brung bring
kêtèngtèng nguk pêp pêp bah bah
bah gur bah gur tong ting tong gring

samya ngantêp sukanipun
barung dalah kang ningali
sarta kêndhange kinêmpyang
angklung wor kêplok gora tri
Cêrmasana Widhiguna
wong roro samya badhudi

kang bêksa nutug sêkayun 
nêlas rekane pêngibing
ambapang mênthang andhêngklang
ukêl tapis angêtibing
aebat garudha kagyat
naricig ngijig sisirig

nyunguk nyangkluk pacak gulu
èjègan klêk oklak-aklik
asta kipat gêtêr kadya
pêthiting sarpa kêpipit
ngêmbyak gidrah runjah-runjah
anggêdidang ngolang-aling

umaju bandhil anyurung
ngandhêg ngindha-indha jêglig
anêrècèt kicat-kicat
cingcag kêcingcak ajingjing
angglong lir tungkak kaborang
ilo-ilo aliliring

anggiwar wêr muwêr kêsrug 
srisig srêg sinrêg tan srênti
anjingklak nglênggak andhangak
langak-langak alilingik
atindak banyak nyiluman
gêdrug lingak-linguk miling

sisiring surungan ujung
ajêng-ajêngan ngajoni
lang ramening abêksa
samya rahabira kalih
kêplok sênggak babanggenan
kang ningali suka ngênting

sami katêmbèn dudulu
dèrèng miat kang kadyèki
tongtonan sasore mula
milane tan ana arip
akathah paraning suka
tuwin myat ing Jayèngragi

abagus bêksane alus
sakathahe kang parèstri
pra pêrapat manca lima
randha wulanjar dudungik
salong somahan acipta
samyanjrak tan nêdya mulih

dadia pangobèngipun 
mawongan mring Jayèngragi
nora kudu binalanja
mung ginapea bae wis
sêdayèstri pan mêngkana
sêngsêm maring Jayèngragi

kang abêksa dangu anut
luaran dènira ngibing
têrêbang gobyog sêsêgan
anduduk kêndhang tinitir
sapratêloning irama
ngêndhêlong suwuking gêndhing

samya lèrèn sêdaya wus
tata dènira alinggih
winantu sugatanira
patehan myang wedang kopi
miwah nyamikan mawarna
prayoga lir sorenèki

Jèngraga aris amuwus
payo kono sanak santri
padha sasêmbèn nyamikan
sakarine inganipis
sêdaya matur sêndika
samya nyamik ngaring-aring

Jèngraga malih amuwus
prayogi nutug saratri
yèn wus aring rèrènira
pra bagor ngibing agênti
têtomboke angrong uwang
lan sapa kang dhangan ngibing

yèn wus ngibing kang alungguh 
nuli wong jaba kang ngibing
padha atomboka nyuwang
mêngko pajar bae uwis
Widiguna ambadhuda
wong roro jênêngi ngibing

mundhuta bokor dèn gupuh
Ripin lan mundhuta dhuwit
rong real bolong dèn enggal
Nuripin tan dangu prapti
wus katur bokor myang arta
dinèkèk têngah pêndhapi

Kulawirya tombokipun
sreal winor ing bokor wis
wêrata parentahira
jawi lêbêt wus miranti
berag sêdaya kang nêdya
angibing mawi nomboki

dènya samya lèrèn nutug
Jayèngraga ngandika ris
yèn wis lah payo lêkasa
sapa kang miwiti ngibing
anjaluka gêgêndhingan
sasênêngira pribadi

kang bawa gêndhing gya talu 
gêndhing manut kang jaluki
rame mindhak rahabira
trêbang kêndhang angklung ngêntir
wor sru swaraning sauran
pangêliking ronggèng kalih

mêngkana sêdangunipun
kang angibing gênti-gênti
tan winuwus solahira
ya ta kang anèng ing masjid
panêpèn Sèh Amongraga
ingkang girisakên ngilmi

mêngkana ta sang abrangta
kang wuru dènira pana
apan wus sêsontên mila
dènya suhul ing Hyang Suksma
jênêk lagya kanikmatan
sarira wus tanpa sesa
saujur-ujure niba
katri priangga-priangga

mujur ngulon ngalor ngetan 
tan ana ingkang sêlaya
sangating pana pan padha
tinetah ing satariah
jlalah barjah isbandiah
amrat gaibing Pangeran
winêtara dangunira
apan tigang èwu napas

sira Ki Sèh Amongraga
uwus bakda wiridira
asêgu lawan istigpar
tan antara ingkang garwa
Nikèn Tambangraras luar
dènira wirid sampurna
cèthi Cênthini tan pae
samya bakda dènya bengat

gya patakur ing Hyang Suksma
nalangsa minta apura
saking kiparat ing donya
akèh kang dadya gigila
taksis langiping kaula
arale kang bangsa riah
kontrag kêraos ing dria
lupute tan ana sêla

katêlu pisan mêngkana
ikraling nala nalangsa
dadya samya nênggak waspa
misêsêg napas dhucungan
ting salênggruk kawistara
karuna tanpa kêrana
kêranane brangtanira
maring Hyang ingkang amurba

wus mêngkana Sèh Mongraga 
tyasira lêjar wentehan
aningali maring garwa
kang mêntas luaran pana
sih mingsêg-mingsêg karuna
lan Cênthini nora beda
sang monêng alon ngandika
sarta sung salam mring garwa

lan Cênthini sinalaman
lingira Sèh Amongraga
yayi sira karahmatan

yèku aplalu ngagêsang
pasêmon saking Hyang Suksma
pêpucukaning nugraha
iku angrahmati sira

ya ta Nikèn Tambangraras
umatur nalangsèng raka
kaula darmi kewala
amundhi bêrkah paduka
jiwangga tanpa jamuga
lir sarah munggèng lautan
ing kersa ngrèh tan sesa
ing mangke praptèng wêkasan

kang raka arum ngandika 
yayi alkamdulilahi
muga sira tinulusna
santosane tokidira
nulya Ki Sèh Amongraga
maring patirtan akadas
Tambangraras tan kêna sah
myang Cênthini samya kadas

wusnya toyastuti samya
ramah malih tangatira
sukril wuluki tahyatal
masjidi kalih rêkangat
sawusira nulya ngangkat
tahajut rolas rêkangat
garwa cèthi makmum samya
pan wus saeka ing tingkah

ngangkat usali tangatan
tahjudi rakangatèni
lilahi tangala Allah
hu akbar kabiran walkam
dulilahi kasiran pa
subkanalahi bukratan
wa asila nulya wajah
tu wajhia

lilahi patarasama 
wati walarli kanipan
wa musliman wa mahyaya
wa mamati wa ana min
nal muslimina anulya
ngalêsik maca patekah
surat ikrak wêwacanya
...
|yèn nuju kalimahira
wasjud waktarib anulya
ing adêge sinujudan
ing sabên-sabên mêngkana
gumulung rolas rêkangat
wus antara tangatira
nêm salam rêkangat akir
tahyat sarta tumaninah

têrtib ing iptitahira
nulya salam awal akir
sawusira bakda tangat
amapanakên ing bengat
wus lobok nora rêkasa
panarike wiridira
aguyêng ngayêngi rasa
rasa rasaning sarira

sarira kang tanpa sesa
kumambang ing dhèwèkira
pan wus jomblah kajumbuhan
ia nyata nora nyata
ia tanpa nora tanpa
nora tanpa nyata tanpa
tan pae kang wus tan kêna
kinaya apa mung kang wus
kinarsèng Suksma

wus dangu wuru worira 
mêngkana Sèh Amongraga
dodonga nglindhung ing Suksma
munkiri kiparat donya
wus linuar wiridira
aris dènira ngandika
mring garwa Kèn Tambangraras
yayi sira anuduha

marang iku cèthinira
Cênthini konên pêpandam
gupuh kang garwa kèn pasang
pandam Ni Cênthini sigra
tan adangu nulya prapta
patrangan sumaos ngarsa
wau Nikèn Tambangraras
umatur marang kang raka

punika rayinta prapta
Rarasati saos dhahar
Sèh Mongraga ris ngandika
ia ing kene kewala
Rarasati majêng ngarsa
angladèni mring kang raka
Cênthini nampa rampadan
lancaran tinatèng ngarsa

Tambangraras saos tirta 
anèng bokor pawijikan
ngandika Sèh Amongraga
payo yayi lan rinira
kêmbul nadhah lan manira
kang garwa ris aturira
pukulun anuwun duka
ajrih durakèng Hyang Suksma

namung ngalap bêrkah tuan
pakeceran tapak asta
...
Sèh Mongraga gya atirta
adan lêkas dènya nadhah
pulukira sakêmlaka
adangu pangêpêlira
dhinahar tan pati ulam

amung paru kang dhinahar
sêkêdhik lawan lalaban
têmu poh lawan lêmpuyang
pikantuk dènira dhahar
pan angsal pitung pulukan
atobe ping kawan wêlas
tan kêwawa nutugêna
nulya atuturuh asta

wus suci dènya atirta 
rampadan ambêng linarad
Cênthini uthi anata
ingingsêd nèng ngarsanira
garwa ri nadhah carikan
tan pati pikantuk nadhah
wus nutug nulya luaran
sigra ingundurkên samya

Cênthini nadhah lorodan
sarêng parèstri wêrata
samya tuwuk sêdayanya
luaran kang samya nadhah
lancaran tinatèng dhulang
kang anampa wus samêkta
Nikèn Rarasati nêmbah
mundur saking ngarsèng raka

gya dhêdharan majêng ngarsa
wowohan olah-olahan
myang patèhan mêmanisan
wus samêkta anèng ngarsa
kang nampa mundur sêdaya
ya ta Ki Sèh Amongraga
ngandika marang kang garwa
yayi mungguh ing ngagêsang

lah kawruhana dènira
mungguh lakune kang bengat
kudu pinrih lobok lanyah
lanyahe kudu anetah
saking patang prêkaranya
sarengat ing wiridira
lawan tarekating wirid
miwah kakekating wirid

tuwin makripating wirid 
iku yayi wruhanira
sarengating wirid ika
nêbut sawiji kalimah
pan la ilaha ilalah
nut panjing wêktuning napas
tanasubing mukaranah
ngling ing ati sanubari

ya la ilaha ilalah
pan ora nana Pangeran
anging Allah ingkang êsa
kang dadèkên sêdaya
kudu mêngkono ciptanya
tan kêna kêsêlan basa
ing dalêm sajroning cipta
dening tarekating wirid

lapal ilalah-ilalah
nut anpas kang manjing mêdal
tanasubing mukaranah
pamuwusing ati puad
anging Allah kang sun sêmbah
pan mêngkono tan kênora
yayi ywa kanti kasêlan
lian osik kang kadyèka

dene kakekating wirid 
lapalira Allah Allah
nut tanapas manjing mêdal
tanasubing mukaranah
unining ati maknawi
angandêl nyataning Allah
kudu mêngkono kang cipta
tan kêna kêsêlan lian

dene makripating wirid
hu hu hu hu lapalira
pan anut wêtuning nupus
tanasubing mukaranah
pamuwusing ati siri
Allah pan uripe langgêng
mêngkono tan kêna nora
anadene napas ika

ingkang mêdal saking lesan
anpas kang mêdal ing karna
tanapas kang mêdal netra
nupus kang mêdal ing grana
dene wiriding sarengat
apan wirid satariah
apan kaji salatira
ambuntu tigang prêkara

karna netra grananira 
amêngakakên sajuga
mung lesan apêngalulah
dene wiriding tarekat
ia wirid isbandiah
apan kusta salatira
ambuntu tigang prêkara
grana netra lesanira

amêngakakên sajuga
mung talingan asmaullah
dening wiriding hakekat
apan ia wirid barjah
iku daim salatira
ambuntu tigang prêkara
lesan grana karnanira
amêngakakên sajuga

mung paningal sipatulah
dene wiriding makripat
pan ia wirid jalalah
ismungalim salatira
ambuntu tigang prêkara
netra karna lesanira
amêngakakên sajuga
mung gêrana êdatolah

iku yayi lanyahêna 
yèn uwis nora rêkasa
ya ing dalêm bengatira
sampurnaning pat prêkara
kang kaucap mau ika
ingkang dhingin sampurnanya
apêngalu tan rêkasa
kaping kalih sampurnanya

asmaulah tan rêkasa
lan kaping tri sampurnanya
sipatulah tan rumasa
kaping pat sampurnanira
datulah tan ana rasa
ia yayi iku ingkang
dèn rani gaibing Allah
tan kêna kinaya apa

nora nana kang kêlilan
ambukaa gaibing Hyang
mung mukmin kang wus musliman
ya kang sêntosa bengatnya
maring Hyang kang Maha Mulya
kêrana ingkang wus bisa
mujud makal mung mukmin kas
yayi iku kang kêlilan

ambuka gaibing Allah
janma kang wus wujud makal
iku roroning atunggal
paworing kaula Gusti
sanalikane ing kono
mulane ingaran tunggal
sabab tunggal ing pinangka
dene mungguhing Pangeran

dat sipat asma apêngal 
de ta mungguh ing kaula
wujud ngèlmu ênur suhud
nyatane amor tan beda
padha kênane ngaranan
dat sipat asma apêngal
wujud ngèlmu ênur suhud
karone kêna ngaranan

Gusti kêlawan kaula
tan pae-pinae sama
sira Ni Kèn Tambangraras
manêmbah matur ing raka
amba punapa kêlilan
umatur ing jêng paduka
wau Ki Sèh Amongraga
aris dènira ngandika

iyèngsun lilani sira
aturira Tambangraras
bab dat sipat asma apngal
lan wujud ngèlmu nur suhud
nyatane ingkang sênyata
kang mugi tuan sung wulang
marang gêbal padukamba
kang brangta kawêlas-arsa

angga lir bantala bêlah 
mangkya kêdhawahan jawah
mèh rapêt bêlahing bumi
jêng tuan nampurnakêna
tungtuming tyas kang anêla
nuwun balêbah ing wulang
supaya bantala rahmat
idayat wuwulang tuan

Sèh Mongraga ris ngandika
ya yayi pariksakêna
mungguh nyataning dat yayi
êdat iku pan sawiji
tan kêna linoro tingal
dene nyatane kang sipat
sipat iku kaelokan
tan kêna ingèmpêr-èmpêr

de yayi nyataning asma
asma iku apa langgêng
nora kêna pinaido
ya yayi nyataning apngal
ya apêngal iku pêsthi
nora kêna sinikara
iku yayi wruhanira
dene wujud nyatanira

anane kita punika 
kêlawan dating Hyang Suksma
dene ngèlmu kang sênyata
nyataning ngèlmu pan uni
ya kêlawan sipating Hyang
dene nyatane kang ênur
nyataning pan urip kita
kêlawan ya asmaning Hyang

dene nyataning kang suhud
nyatane pan ajal kita
kêlawan apêngaling Hyang
wujud kita ya dating Hyang
ngèlmu kita sipating Hyang
ênur kita asmaning Hyang
suhud kita apngaling Hyang
iku yayi ingaranan

wujud makal jatineka
basa makal iku yayi
patêmon kaula gusti
iku makal namanira
datan gusti tan kaula
ya gusti ia kaula
gusti kang sipat kaula
kaula kang sipat gusti

yayi ia iku makal 
gaibing roroning tunggal
nora tunggal nora pisah
tan kêkalih tan sajuga
nora ewuh nora gampang
loro-loroning atunggal
ia ewuh ia gampang
ananing Hyang wujud kita

ikram kita wajibing Hyang
iku wujud makal ranya
paguting kaula gusti
anèng jamaning akompang
plêng wêng-uwêng suwung gêmplung
yèku makal namanira
sira yayi dèn waspada
marang sêjatining nora

yèn wus bisa lobok yayi
yèku wujuding nugraha
wus makale dhèwèkira
makal tan kênaning rusak
urip tan kênaning pati
muni tan kênaning luput
langgêng bae sêlamine
lamine nora watêsan

yèku pok-pokane ing kak 
poma yayi ywa pepeka
tokitêna ing tyasira
ingkang tan kêlawan-lawan
sira kang amokal mring sun
sun makal marang Pangeran
Pangeran makal ing sira
sira kang rumasa makal

ywa rumasa yèn tan makal
iku yayi mungguh ing kak
kang tan kêna winicara
kêjaba kang wus anunggal
ubaya saekakapti
iku yayi pasênêtan
rasa kang nèng jroning gaib
yèn wus tumanêm ing sira

pêpêtên ywa kawanguran
ingkang agêmi akunci
kang narima maring titah
tutupên ing wêdi asih
maring Hyang ingkang amurba
angadili ing dumadi
adiling Hyang rong prêkara
angganjar lawan aniksa

dene yayi kang ginanjar 
wong kang ngêgungakên ing Hyang
de yayi ingkang siniksa
wong kang angapêskên ing Hyang
iku yayi kawruhana
kang ati-ati ing titah
aywa têkabur ing manah
atawa yèn kawicara

iku ngapêskên Hyang Suksma
ya kang mêngkono têmahan
ganjaran asalin siksa
sabab dening kibirira
ya mulane yayi sira
kang wêdi asih apasrah
kang kumambang wisesèng Hyang
ywa pêgat sêmbah pujinta

marang Hyang kang Maha Mulya
poma yayi ywa nalimpang
mring cipta ingkang maksiat
mêngkana Ni Tambangraras
nêratas tyasira padhang
nêrawang nora sumêlang
mêlêng wuwulanging raka
kabuka kalbunira dyah

cipta wus cakup kacupan
sakêcap tan ana ninang
lir kaywaking pinancaka
mèntèr antèr antaranya
umatur sayèsmu waspa
tan sagêd kaula nabda
sumanggèng kêrsa jêng tuan
kaula darmi lumampah

dhumatênga lara pêjah 
tan sumêlang ngèstu pada
kang raka aris ngandika
ya yayi alkamdulilah
kang muga sira lulusa
sinung kanugrahaning Hyang
sarwi niung lungayanya
ingusap srinatanira

pinêtêk larapanira
astaning raka kangêtan
maruntus riwe sang rêtna
kêkêtêging githok sumyar
mung ukur-ukur kewala
wontên labête nêratab
kang raka anamur sabda
yayi mungguh kawasèng Hyang

adhêkêt nora gêpokan
adohe nora wangênan
kita lir ulam sêgara
sêgara upamaning Hyang
anglimputi iwak kabèh
jaba jro paripolahnya
si iwak saking sêgara
saprandene tan rumasa

lamun puniku kapurba 
kawisesa ing sêgara
mêngkono manèh kaula
tan uninga dhêkêtira
bênêr ujare prêlambang
suluk kidung kitab Jawa
kêmasan tan wruh ing rukmi
sêrati tan wruh ing gajah

panêgar tan wruh ing kuda
kaula tan wruh ing gusti
mulane akèh kang wigar
anggagar kawruhe bubar
kaburu ing kibirira
kabur ngèlmune kêsasar
jubar ambêlasar nasar
pêngrasaning wus ambabar

aywa maha sira rara
nêrak kang wus linarangan
upamane wong apasa
owêl bataling sêpala
sira wus sinung nugraha
ginanjar ilham tyasira
kang garwa nuwun turira
tyasnya rapèh tan nêratab

pasang surupe wus kawrat 
cipta tan tuwuk winulang
kêlangkung ombèr tyasira
wus papêsthèn titah ing Hyang
tinitah èstri utama
anglangkungi kadang darma
brangtine marang Pangeran
bêgyantuk krama kasaman

kaidayating nugraha
winantu surasèng èlmu
sangsaya sênêning cahya
angulati ingawirya
ya ta wau nalikanya
ing ratri wus wêktu pajar
wau ta ingkang trêbangan
anduduk suwuk gêndhingnya

abubaran pra bagor sêdayanipun
nulya samya kinèn mulih
miwah wong nonton akukud
Jèngraga malbèng wismèki
acucul dènya mêrabot

sawusira lajêng mring patirtan adus
Widiguna amidèni
arta nèng bokor ingetung
totomboke angsalnèki
tiga wêlas real bolong

arta tiga wêlas pan pinara têlu 
saduman mring ringgit kalih
saduman mring kang ambadhud
saduman mring para santri
pandume sami kemawon

ngawan real wolung uwang langkungipun
wolung dhuwit dènya bagi
wusnya sigra sami mantuk
pra santri ambagi malih
kêduman ngawan wang kang wong

langkung nigang dhuwit sêdaya wus cukup
nulya lajêng maring masjid
samya dus mèt banyu wulu
kang wus suci ambêdhugi
Jamal Jamil adan suboh

abandhungan sêbawane adan subuh
lor kidul kulon angalik-
alik sanggèn-ênggènipun
kang cêlak myang ragi têbih
kang sarênti barung ulon

ing sadesa sawarnining tajug-tajug 
kang lagyadan kang pupuji
swaranya sri nganyut-anyut
mawor sêbawaning pêksi
wurahan myang ingon-ingon

gêmak mêlung asêngut prêkutut manggung
jalak mènco bèthèt nori
kruk babon sawung kêluruk
bèbèk banyak glathik êmprit
miwah mrak munya nyangungong

babon kruk-kruk lir wong wulu lagi kêmu
sawung kêluruk angêlik
kadya angadani subuh
banyak ngak-ngok lir ngimani
bèbèk kadya kunut alon

jalak mènco bèthèt nori lan prêkutut
pitik cilik glathik êmprit
lir pupujianing subuh
gêmak mêlung sênguk muni
nguk-nguk lir dikir lêlagon

dalimukan lir andonga limang wêktu 
dara bêkur kadya amin
mrak munya nyêngungong cohung
isthanira lir nangsibi
jaran ambrangingèh dhag-dhog

kadya gugah angênthongi santri subuh
wêdhus lir srêngên kon tangi
barung pêksi wana umyung
sikatan munya cinggoling
cocak agroyok kumroyok

wor kuthilang thethilungan bangun esuk
kêdhasih angasih-asih
tutuhu lir wong akukuk
nèng kaywagêng mêmêlingi
têkèk munya othok-othok

apan limrah wong sêdesa dènya subuh
awal mêksih pajar gidib
yèn wus adan barung umyung
pupujian langkung asri
sauran rampak lêlagon

datan lian wong sêdesa pujinipun 
astagpirulah halngalim
minkuli danbin ngalimu
walayagpiru dunubi
ila rabil ngalamino

kanan keri kulon wetan lor lan kidul
samya alêlagon puji
anganyut swaranira rum
wong tua barung rarywalit
alayu-layu amelog

gêrantangan lir sundari tri katiup
ing pracandha sru angidid
sring srang-srangan kapyarsa rum
wor swararsa agêgrami
myang pêpasar ting karêngkot

bangbangwetan lêkas tatrap awêwarung
lincaknya nyamikan enjing
lagya dadèn gêni murub
kang adol ledre surabi
anake alit dèn gendhong

mèh byar rina rêma saput lêmah pêdhut
sangsaya kèh sêbawaning
desarja lêlangênipun
rame swaraning kang jalmi
dulur nèng mêrga agolong

cêcaturan guguyon tutur-tinutur 
sawêngi tan bisa guling
karipan dènya dudulu
ana batur gus Suratin
ana Sênu kang dèn omong

ana Widiguna kang cinatur lucu
ana nutur Jayèngragi
asigit bagus abêsus
sasolahe jungkar angin
bisa wèh lam-lam ngêlamong

ting kulikik para bakul turut lurung
sami pêpasar anggili
kèsèr pipikul andulur
tunggal kang cinatur sami
kalane andulu gamboh

sirat mabang byar esuk
hyang surya mijil udayèng gunung
sirating hyang rawi mrabani salwiring
nahyani prêdapa wungu
sumringah sinoming kayon

kitri ingkang ngêrêmbyung 
kawijilan ujwalaning samsu
gambiraning kitri ron katubing angin
lir wadya suka pinagut
tampi ganjaraning katong

mêngkana èsthanipun
apan kathah alangên dinulu
ing sajroning desa ing Wanamartèki
saking arjaning dhusun gung
tan ana kang walang-atos

sêdaya sami cukup
pan Jêng Kyai Bayi bêrkahipun
rare alit jalu èstri samya ngaji
tan ana tajug kang suwung
kêbak ing saênggon-ênggon

gumrah ngaji nèng tajug
ana kang gêladhag ngaji kulhu
ana lagya tutug ikrak lan watini
kang wus tamat ngama sajud
ana kang ngejah kemawon

akèh kêrêng kang muruk
yèn tan bênêr sinabêtan wilur
gigitike wilah lir walêsan pancing
sêsrêngên sambi mumuruk
tansah nunutuh sarya kon

jèh ambahèkên tutur 
yèn wong ngaji amrih gangsaripun
yèn tutug lamyakunil sidhêkah inthil
ekrak opak kulhu sêkul
ida ja-a iku jongkong

akathah solahipun
arjaning dhusun tan wun cinatur
Ki Sèh Amongraga alênggah sêrimbit
sarta lan kang rayi wau
Jayèngraga sakaroron

Cênthini tansèngayun
angladèni sêsaosanipun
Ni Kèn Rarasati kang nata nèngarsi
patehan tenonganipun
dharan enjingan sumaos

sêrabi ledre puthu
tan kolak bikang jênang gêrêndul
gêmblong lèmpèng juadah gulali gêbing
lan bakaran pisang suluh
dhèndhèng gêpuk apêm kocor

munggwing paniratipun 
ing bale watangan dènya lungguh
gya kang rayi Jayèngwèsthi ingkang prapti
lan garwa rencang nèng pungkur
sarwi manggul dhulang loro

dhêdharan lawan bucu
praptèng made Jayèngraga mudhun
ingkang raka Amongraga angingsêdi
wus tata sami alungguh
dhêdharan lajêng sumaos

wus aglar anèngayun
nulya wau ingkang paman rawuh
Kulawirya lan sagarwanira katri
rencangira sarwi manggul
dhulang têlu abot-abot

dhêdharan lawan bucu
kupat lêgandha saabênipun
praptèng panirat kang putra samya ngèri
pan lajêng tinatèngayun
kupat lêgandha mirantos

datan antara dangu
Jêng Kyai Panurta rawuh
lan kang garwa sakucumbu samya ngiring
santri Luci anèngayun
ngirid jodhang sarêmbat bot

kang putra duk andulu 
lamun ingkang rama ibu rawuh
sigra samya mudhun sing bale ngurmati
jêng kyai sêmada gupuh
myat ing putra mantu anor

Ki Bayipanurta wus
lênggah lan garwa kang putra gupuh
samya nêmbah sêdaya sarêng alinggih
jêng kyai alon amuwus
èh Wirya apa sirèko

banjur bae tan mantuk
ingkang rayi alon aturipun
inggih mantuk sêkêdhap bibaran enjing
pajar gidib samya mantuk
pan lajêng subuh kemawon

byar siang nulya wangsul
kang raka ngling gumujêng ya sukur
apa karo anggawa sarapan enjing
iki manèh bok ayumu
anggawa sèmèkan wayon

rada sompok gyanipun 
saenggane ngalih ing gènipun
nèng pêndhapa kang bawera bae bêcik
sêdaya sami umatur
sumanggèng kêrsa kemawon

jêng kyai nulya nuduh
èh Tiraga gêlarana gupuh
ing pêndhapa lampit kêlasa dèn aglis
ingkang dhinawuhan gupuh
tan adangu wus mirantos

kang rama alon muwus
wawi anak nèng pêndhapinipun
matur inggih sumangga kula umiring
nulya samya linggar mudhun
lênggah ing pêndhapa manggon

dhêdharan sêdayèku
samya ginawa sumaos ngayun
Ni Cênthini lan Sumbaling nglêladèni
wus tinata kadya wau
Ki Bayi ngandika alon

Luci undangên gupuh
Si Pêngulu Basarodin mupung
esuk yèn wus muruk marang santri-santri
kang liningan mentar dangu
tan antara nulya rawoh

Ki Bayi lingira rum 
di marene pêngulu alungguh
sira iku gêlis tua sun arani
tan sêmbada daging pupuk
sabobotmu gêlis repot

ki pêngulu umatur
ing sêdasa kacandhak ing ribug
suku kula bêlakên tan sagêd mari
mila lampah grigah-griguh
kawêwahan sakit encok

Kulawirya gumuyu
punapyajêng jampi kang pêngulu
jampi encok ampuh gathèk sêk gya mari
dede bobok pan pituduh
mung sarat nanging sayêktos

yèn wontên manuk êngkuk
jinogedan anèngandhapipun
sampun êmpun yèn botên mibêr kang pêksi
bêr-bêr ya gawanên mabur
encokku ngaliha mrono

puniku japanipun
kang sami myarsa suka gumuyu
ki pêngulu ambêkuh mèsêm nauri
jêrku apa yèn kadyèku
tan pêsaja mung guguyon

nadyan yêktos puniku 
mawi anjogèd pan botên mungguh
linampahan tiang kadya awak mami
Ki Bayi mèsêm amuwus
èh gus Jamal Jamil kono

kêlamun duwe kawruh
tamba encok wong tua kawlas hyun
Sèh Mongraga sumambung umatur aris
inggih Jamal sabênipun
sagêd anjampèni encok

asênggak ki pêngulu
dhuh inggih alkamdulilah sukur
kula ngalap bêrkah adhi Jamal Jamil
sarta idine sang bagus
prayogi ngriki alunggoh

Jamal Jamil turipun
nuwun ajrih lan dede dhudhukun
Ki Baywangling mungguha gus Jamal Jamil
lungguha lan ki pêngulu
cêlakan bae ing kono

amêksa ki pêngulu 
ngawe cêluk-cêluk manthuk-manthuk
sampun taha gih sampun ran dèn lilani
Sèh Mongraga ngandika rum
lah ya lungguha ing kono

Ki Jamal Jamil gupuh
lênggah tunggil lan kyai pêngulu
Kyai Basarodin suka angingsêdi
kadospundi tambanipun
ingkang nyarasakên encok

Ki Jamal aturipun
jampi encok inggih adatipun
ingkang sampun kêlampahan kèh kang mari
sarate punika namung
isining bendha kang gesot

kêlawan cabe wungkuk
pan sêlawe lan sarêm sawuku
sawuku thil kang bendha gesot sêtunggil
pinipis ingkang alêmbut
tinoyanan êmpon-êmpon

kewala pathinipun 
rambah ping sêlawe dènya jamu
kaping kalih sawun dènira jampi
sarêng tanggal pisanipun
lan tanggal limalas kono

sabên-sabên puniku
kang ajangkêp sêlawe jamu
insa Allah kang sakit encok pan mari
oyoding sêsakit larut
kuat balung daging otot

sêgêr marang ing purus
dhatêng napas aring antêng landhung
lan têwêkal mêlèk ratri tan patyarip
badan asaras sakojur
manah enggar tan mirangrong

pêngulu lêga tyasnèki
myarsa kojah jampi jompo
mituhu wirayat manthuk-manthuk
kêduga sarya ngling
dhuh bagus Jamil Jamal
kêlangkung alkamdulilah

Ki Bayipanurta angling 
pêngulu bêgyolih kaol
apan manirarsa ia milu
agawe jêjampi
wis bunuhe wong tua
agujih krêp sakitira

ki pêngulu matur aris
dhuh inggih apan sayêktos
kados wus adatnya tiang sêpuh
cêpak kang sêsakit
Ki Baywangling ya talah
puluh wus ganjaraning Hyang

apan sarwi ngacarani
ing dhêdharan kang sumaos
paran sinênêngan sêdaya wus
nyamikan binukti
wedang myang pêpanganan
sami sakantuk dhêdharan

dangu dènira nyênyamik
Ki Bayi ngandika alon
bêcik sêsarapan mumpung esuk
Malarsih anuding
Sumbaling Cênthini gya
malbèng wisma pêparentah

sêdaya sampun miranti
rampadan ingangkat gupoh
Cênthini nèngarsa manggul bucu
anèng panjang giri
sinaoskên ingarsa
rampadanira tinata

Sumbaling lawan Cênthini 
sawuse dènya sêsaos
mundur saking ngarsa tan adangu
kyai ngandika ris
lah payo samya nadhah
barêngan bae aenak

bancakan pakolih bukti
lah mara padha wiwisoh
karna'llah kewala payo kêmbul
sigra kang sinungling
samya awiwijikan
adan lêkas samya nadhah

nulya Wiradhustha prapti
Panukma Panamar katon
Ki Baywasru lingnya lah dèn gupuh
lagi lêkas iki
rayi gêpah alênggah
lajêng wijik kêmbul nadhah

pakantuk kang samya bukti
lan garwa putra areom
samya rahabira ki pêngulu
nunggil Jamal Jamil
bucu juga tinigan
lam-ulamane mawarna

myang gudhang kulup mêpêki 
jangan pindhang bobor loncom
sêkul gorèng pulên punar wuduk
myang rampadanèki
ingkang kinarsan ana
janganan ulam-ulaman

Ki Pêngulu Basarodin
dènya nadhah ngramês kokoh
cekoh sarwi mojar wawi ngriku
adhi Jamal Jamil
kang nêmên kalih kula
sami krana'llah kewala

Jayèngraga angêjèpi
mring Jamal Jamil wong loro
ingkang sinasmitan samyandhêku
ing sêmu wus tampi
mêngkana Jamil Jamal
angangsêg dènira sila

samya angling anangguhi
wong têlu kokoh aserop
samya drêmbanira thêkul-thêkul
andêngèngèk kudhi
pêngulu lêga tyasnya
kaecan dènya anadhah

dangu antaraning bukti 
ki pêngulu pan tog-tinog
ngling Ki Kulawirya kang pêngulu
saiki lèh tandhing
binut ro Gathutkaca
Antarêja Antasena

lah mêngko kalah kang êndi
pêthèkku kalah kang roro
ki pêngulu saya nyêrang puluk
abikut pakolih
tumpêng sawiji têlas
ulam sêrampadan bebas

jangan sakuali ênting
bêsêngèk bêtutu opor
kari balung glethak bantu sêkul
punar pulên gurih
miwah kupat balendrang
ambandrêng dènira nadhah

akokoh balendrang pêtis
sambêl têlas lalab lombok
pan urab-uraban carub wor suh
puluke sabithi
akrêp tan tulatènan
ingampêr bar-bêr kewala

kokohe sêpanjang lintrik 
Jamal Jamil ya sêmono
ki pêngulu mojar laminipun
nadhah tan kadyèki
langkung takêre saban
adhi pan eca kewala

Ki Jamal Jamil nauri
inggih sawêg eca mawon
apan sarêng têlas kokohipun
nulya luar bukti
Ki Bayi lon ngandika
wis padha dumên barêkat

kang wrata lir dum kêndhuri
padha bae lanang wadon
nulya Kulawirya kang adungdum
barêkat wêradin
pan pinara nêmbêl
èstri pitu jalu sanga

Ki Pêngulu Basarodin
tan dinuman bêrkat mêngko
sabab ambêngira datan kantun
wus têlas binukti
ki pêngulu malêngak
dhêlêg-dhêlêg tan micara

Ki Bayi ngandika aris 
iku si pêngulu jomblong
tan dinuman bêrkat piye iku
katri Jamal Jamil
Kulawirya alatah
jêr anumpêr-numpêr mangan

ki pêngulu anauri
inggih sampun bêgjaningong
sêmune isin tyas ginaguyu
tumungkul tan angling
sakêdhap byar kêtingal
ambêng kang sampun pinangan

wêtah tan ana kang cuwil
ki pêngulu andêngongok
miat ambênge tyasnya agumun
mèsêm sarya angling
niki ambêng punapa
Jamal Jamil saurira

gih ambêng wau puniki
kêdhik dèrèng kalong-kalong
Ki Pêngulu Basar kagyat jumbul
agiak abêkik
gumuyu kêkêlyogan
sing takpangan mau apa

dudu rasane Ki Jamil
bisa têmên karya gawok
sêdaya kang myarsa sru gumuyu
Ki Kulawirya ngling
witning mundhak akathah
barêkate wutuh ayam

nulya dinum pinara tri 
ki pêngulu muwus alon
niku mêngke uga kadi wau
adamêl prêkawis
lah bok sampun dhi Jamal
mungna samèntên kewala

samya ginuyu Ki Rodin
pêngulu malih têtakon
adhi Jamal Jamil nêdha tulung
kirang saprêkawis
kang dadya kêmlaratan
sêsakite suku kula

sangêt susahe kang ati
sakit bêlakên malêthok
tan sagêd lumampah grigah-griguh
milane pun adhi
mugi sukaa têdah
jampi kang maraskên bêlak

inggih sok sarasa nuli
kula nadar mring dhi karo
mragat wêdhus gibas wong têtêlu
bukti kang dumugi
Jamal lon aturira
babakan pucung kewala

kalih kayu urip lan widuri namung 
punika ginêcak
ginodhog kang molak-malik
yèn wus ragi lêmpêt panase kang wedang

suku kinum duga-duga panasipun
yèn uwus sumawah
pêngêkume ywa dèn endhani
pan sadintên bêngkêlêng dikum ing wedang

wedang lamun asrêp ginodhog kur-ukur
sumawah kewala
suku kinumakên malih
ingkang tanak sadintên pisan tan ngêntas

yèn wus tutug sadintên pêngêkumipun
nulya kinêrukan
lawan ing wêlat pring lêgi
ingkang kanti têlas dlamakan kang bêrak

lamun sampun têlas balêdhêkanipun
nuntên jinampènan
lung tela pêndhêm pinipis
lan apu dèn traju kang sami wratnya

gya cinampur kang ulêt pan sukunipun 
pinopok ing tamba
kang wrata dlamakanèki
pinanggang ing wangwa kusambi kang panas

ingkang dangu pêmanggangipun ing latu
kang kêraos panas
dèn kantos aking kang jampi
kewala sa Allah saras

yèn wus mantun dêlamakan mantuk alus
kang sampun klampahan
tan wontên madal sêtunggil
wa mêkatên punika mênawi madal

lêrêsipun inggih botên-botênipun
pan wus dadi sarat
sakit dêlamakan sikil
êrang porang bêrak bêlak bubul wuta

Ki Pêngulu Basarodin manthuk-manthuk
anggêga kêduga
mring kojahe Jamal Jamil
angling inggih dhi sa Allah botên mangmang

nambung wuwus Kulawirya mring pêngulu 
untung kakang Basar
layak mau bêngi ngipi
kèh bêrkate olèh kojah jampi mata

alon muwus Kyai Bayipanurtèku
bêgjane Ki Basar
kabèh ngêmum mring Si Rodin
iku pedah sêsandhingan lan wong bisa

lingira rum Ki Bayi marang pêngulu
èh Pêngulu Basar
mungguh kurup lan rukyati
pan manira mêksih sumêlang tan padhang

yèn anuju wulan Ramêlan sring kuwur
kakirên kawalan
sabên mêgêng mutawatir
kang utama apa korup apa rukyat

kurup têlung prêkara iku sun durung
kusus ing lampahnya
kang têtêp tanggaling sasi
kurup kamsiah arbangiah jamngiah

ki pêngulu umatur dèrèng tyas kusus
sumangga kewala
jêng kyai ngandika aris
kadospundi anakmas Sèh Amongraga

ingkang têmtu lampahe kurup têtêlu 
punapa kamsiah
punapa arbangiahi
punapa jamngiah sèstune ngetang

alon matur Sèh Mongraga mring mrasêpuh
mênggah kang punika
ing kurup tigang prêkawis
apan sami kêlampah katiga pisan

lamun nuju ing taun Dal lampahipun
salêbêting Êdal
sami lumampah kurup tri
kurup arbangiah apan lawan wulan

wiwitipun wulan Madilakiripun
Rêjêp Ruah Siam
saking Rêbo wit winilis
pan ingetang nêptuning taun lan wulan

de kang kurup kamsiah ing lampahipun
apan gangsal wulan
wit Sawal Dulkijah kaji
lawan Rabingulakir Jumadilawal

pan ingetung saking Kêmis naptunipun 
lêrêse kang tanggal
sêpisan kang botên sisip
lawan malih lampahing kurup jamngiah

tigang tèngsu wit Sura Sapar lan Mulud
pangetange tanggal
saking Jumuah winilis
kala nabiulah têdhak marang donya

lêrêsipun tanggal kaping rolas Mulud
lamun tan dèn etang
saking Jumuah pan sisip
dene lamun botên nuju taun Êdal

ingkang kurup kamsiah kewala laju
apan wolung wulan
Sawal Dulkijah Dulkaji
Sura Sapar Mulud Rabingulakirnya

kêlawan Jumadilawal jangkêpipun
wolung wulan ngetang
saking Kêmis kurupnèki
kurup arbangiah anggêr kawan wulan

tan ewah Jumadilakir Rêjêpipun
Sakban lan Ramêlan
saking Rêbo etangnèki
mila arbangiah anggêr datan ewah

sababipun ing dalêm sawulan ngriku 
Siame supaya
jangkêp tigang dasa ari
dados botên mutawatir Ramêlanya

yèn tan ngetung saking arbangiahipun
têmtu yèn sumêlang
sring tan jangkêp tri dasa ri
sabab dene jumblahe kurup ingetang

lamun tangsu Ramêlan tan lian kurup
kêdah arbangiah
kang têtêp tan mutawatir
yèn kamsiah asring katunjang ing rukyat

alon muwus Ki Bayi marang sang bagus
wontên malih etang
tan mawi kurup dèn pêsthi
ing sadintêne sêtunggal-tunggal bên tanggal

ris umatur Ki Sèh Amongraga arum
pan inggih punika
winastanan etang taprik
kang rama ngling kadospundi ing lampahnya

aturipun kang putra mênggah puniku 
tan mawi pinetang
taun kang dipun tingali
pan punika etang saking kapujanggan

wiwit taun Alip kunthara kang windu
tanggale ing Sura
Kêmis Kêliwon marêngi
wuku Kulawu nuntên ing wulan Sapar

tanggal Sêptu Kliwon Landêp wukunipun
gya Rabingulawal
Akad Wage Warigalit
nuntên wulan Rabingulakir dintênnya

tanggalipun Slasa Wage gih puniku
wukunya Galungan
gya Jumadilawal nênggih
tanggal Rêbo yèn wuku Julungpujudnya

kang wulan Jumadilakir tanggalipun
ing dintên Jumuah
Êpon wukunipun tambir
wulan Rêjêb tanggal Sêptu Paingira

wukunipun Manail ingkang lumaku
nulya wulan Sakban
sarêng tanggal Sênèn Paing
wuku Kulawu nulya wulan Ramêlan

tanggalipun Sêlasa Lêgi puniku 
Landêp wukunira
Sawal tanggal Kêmis Lêgi
wuku Gumbrêg nulya sasi Dulkangidah

tanggalipun Jumuah Kêliwon nêngguh
nuju wuku Sungsang
wulan Bêsar tanggalnèki
Akad Kliwon wuku Julungpujud tamat

gantya taun Ehe nênggih kang lumaku
tanggale ing Sura
Sênèn Wage wuku Tambir
wulan Sapar tanggale Rêbo Wagenya

wukunipun Manail gya wulan Mulud
Kêmis Pon tanggalnya
wuku Wayang nulya sasi
Rabingulakir tanggal Saptu Ponira

wukunipun Sinta anulya kang tangsu
ing Jumadilawal
tanggalipun Akad Paing
wuku Gumbrêg gya wulan Madilakirnya

tanggalipun Sênèn Lêgi Sungsang wuku 
Rêjêb tanggalira
Sêlasa Kêliwon nênggih
wuku Mandhasia nulya wulan Sakban

tanggalipun Kêmis Kliwon Mrakèh wuku
gya wulan Ramêlan
tanggal Sêptu Kliwonnèki
wuku Wuye anuntên ing wulan Sawal

tanggalipun Sênèn Kêliwon puniku
wukunipun Wayang
wulan Dulkangidah nênggih
sarêng tanggal dintên Sêlasa Wagenya

ingkang wuku Sinta nulya Bêsaripun
dintên sarêng tanggal
Kêmis Wage wukunèki
Tolu tamat ing sêtaunipun lonthang

