nênggih basa kang puniku
sarak sarengating Nabi
Mukhamadinil Mustapa
Wasalalahu Ngalèhi
muhtamat daliling Kuran
ing kadis lawan kudêsi

ijêmak kiyas lan kusus
paedah kurmat ing Widhi
punika kêdah santosa
ling-aling gendholan dalil
kang mukarab ngilmu sarak
kaplau ingkang utami

sarengat tarekatipun
kakekat makripat nênggih
kamot ing dalêm sarengat
sarengat goning kadadin
wong kang aral bôngsa riyah
mupangat sinung rijêki

pan ngilmu kakekat iku
yèn tilar sarak kasarik
kasirik kasurang-surang
kasingkang-singkang kawingking
ewa punika jamanan
ing jaman kalih prakawis

nanging ing jaman ngam iku
lan jaman êkas puniki
lamun jaman mukmin êkas
kêdah ngapilakên dalil
sawirasane ing kitab
kêdah paham anglampahi

mangunah jalaranipun
saking apil dalil kadis
iman sarta linampahan
sunat pêrlune tan gingsir
asih ing wêktu palilah
rosa sêmbahyang angaji

punika wahyuning jamhur
Saridin ulama mupit
ing jaman ngam-ngam utama
tumama ing wahyu sukci
sukcine manungsa êngam
binagèn nugraha adil

dene dalil lan madêlul
mrih kandêlnya mring ling-aling
tapakurirèng Hyang Suksma
dadya tangating ngabêkti
wajibing rasul pan tiga
kang sidik amanat tablih

sidik bênêr têgêsipun
amanat kapracayèki
tablih ingandêl têgêsnya
mokaling rasul pan katri
kang sidik kiyanat kikmat
gidib goroh têgêsnèki

kiyanat palacidra dur
kikmat ngumpêt têgêsnèki
punika ingkang supaya
kawangwang ing siyang ratri
kabiru mulki gaiban
agung karatoning gaib

nênggih basa kang puniku
tan ngangge tèdhèng satugi
galèthèke kang sanyata
nyata-nyatane sayêkti
ya ta wau Sèh Mongraga
rayi kalih dèn bisiki

gathuk-gathuk adu bathuk
tumungkul kang rayi kalih
tyasnya padhang anarawang
lir cintaka minta riris
ris rêrasan ngilmu rasa
wus tan na rahsaning ngilmi

liring bêbisik puniku
pamêdhare ngilmu gaib
kang linarangan nèng sarak
tan kêna kawijil angling
kang wus pupus ngalih titah
lah puniki yayi kalih

yayi mung ênêng manêngkung
antara ing pitung sasi
mênêng budi mênêng solah
mênêng nendra mênêng bukti
mênêngngucap mênêng gônda
mênêng myarsa mênêng mèksi

datan ika iki iku
blêg plêng gêmplung blêng wus ênir
lowong buntu tan pinôngka
sajroning blêng amung siji
wiji-wijining kasidan
sida dadining aurip

wijining wiji puniku
tumanêm ing pitung sasi
wijining nukat wilayat
duryat martabad san kamil
wijine ing kadadian
asênêd ing pitung sasi

sajroning pitung sasi wus
kamurahaning Hyang Widhi
pan ing dalêm satus dina
palaling Hyang mratandhani
thikil wijining oliya
nurbuwah waliolahi

ywa kandhêg pratondhèng ngriku
lajuning dadi ngadadi
ing dalêm wus pitung wulan
utama kang sangang sasi
jatine wisik tri kêcap
namung aku iya urip

aku tan loro têtêlu
iya prasèjèn dumadi
urip tan kêna ing pêjah
punika yayi kang pasthi
wêkas-wêkasan kasidan
sida-sidaning kadadin

kang wang-uwung lan kang ngilmu
tanpa papan tanpa tulis
wus putus rampung sampurna
kabuntu ing pitung sasi
punika mulyaning tekad
tuwin kamulyaning ngilmi

putus palêsthaning kawruh
wus sampurna thêl kinunci
tutup wus datan kabuka
kang mantêp dènnya angunci
Jayèngwèsthi Jayèngraga
sarêng myarsa brêbês mili

ngraos tanpa bukti tuwuk
sêgêr tan anginum warih
rasa nikmat kanikmatan
wus padhang dulwèng sawiji
kalih sarêng ngrangkul pada
mring Mongraga awotsari

sarya ris ing aturipun
dhuh kakang sadulur mami
ing dunya praptèng akirat
manjinga sabat wak mami
ing paduka dene tuwan
kang sung padhanging tyas mami

jêng rama kang ngukir ingsun
tan angsung ngilmu ginaib
tuwan katêmbène prapta
mring kawula anètèsi
ngilmu kangge akir awal
marmamba gêguru yêkti

tan kumêdhap ing pandulu
mung tuwan guru ngong yêkti
gumujêng Sèh Amongraga
sarwi awacana manis
mugi Hyang anêksènana
saking karsanira kalih

darma bae raganingsun
nuduhkên ngilmu wit saking
bêgjane yayi kalihnya
saking sih nugrahèng Widhi
aparing ngilmu sanyata
kawula kang dadi margi

ya ta kalih matur nuwun
tumungkul osiking galih
sun têtêdha ing Pangeran
aywa tanggung awak mami
gon ingsun angèstupada
mugi pinarêngna benjing

panggiha lawan bok ayu
mugi Hyang gampilna benjing
wangkale bok ayuningwang
arsaa mring wong puniki
paran malih ingupaya
pungkasan mung kari iki

têka mangkana jro kalbu
kacatur pan mèh sawêngi
dènnya gunêm ngilmu rasa
ya ta sêdhênge samya rip
Jayèngwèsthi lon ngandika
marang Ki Santri Nuripin

sira timbalana gupuh
Nikèn Turida kon mijil
kang liningan sigra mentar
tan dangu kang garwa prapti
sira mundhuta gêlaran
kajang sirah ingkang suci

kang garwa sandika mundur
mundhut pasareyan aglis
tan dangu prapta anômpa
lajêng tinata miranti
lore cakêt pangimanan
klasa batu dèn gêmbèsi

ingukup pan marbuk arum
kajang sirah têlu alit
gêguling loro kunthingan
singêb kampuh sêmèn putih
wus tata matur ing raka
Jayèngwèsthi turira ris

sumôngga wus wanci bangun
paduka lêlêson arip
Amongraga rum lingira
inggih sakalangkung yayi
ing mangke manawi arsa
kawula tilêm yèn arip

yayi prayogi umangsuk
ing dalêm asare arip
Jayèngwèsthi aturira
kawula kalilan gingsir
maklum paduka kewala
kawula mundur mring panti

nulya lèngsèr kalihipun
mring wisma lan Jayèngragi
praptaning dalêm alênggah
ngandika marang kang rayi
yayi rasaning tyas ingwang
seje wingi lawan mangkin

kawruh ingkang rungkud-rungkud
lan kang bundhêt-bundhêt kêlit
margane gèsèh rêrasan
simpangan adugi-dugi
ing saiki wus sinungan
dêling tan samar ing kapti

ora anyana sarambut
palaling Hyang ingkang prapti
ginanjar ing kamurahan
sira kalawan wak mami
Jayèngraga aturira
inggih kasinggihan ugi

kawula samantênipun
sangêt prabedane yêkti
wau lawan sapunika
wontên kaotipun ugi
kawulalawan paduka
kaot paduka wus sidik

kang raka alon amuwus
ya wus padha uga yayi
mung kaot bangêt kewala
ing dalêm jati wus sami
payo seje winicara
mungguh Ki Sèh Amongragi

yèn wus jênak ing tyasipun
nèng kene katur kiyai
sukur yèn ana karsanya
jêng kyai mring Amongragi
yèn tan ana prayoganya
umatur dadia krami

ajodho lawan bok ayu
sira dongakêna mugi
ilanga budine wangkal
sukur thukula pribadi
kang rayi matur noraga
inggih kadospundi malih

nulya ngling mring garwanipun
myang kang rayi Rarasati
karone padha sun wêkas
yèn sira sabên kapanggih
lan bok ayumu dèn bisa
supaya lêjaring kapti

kang garwa rayi wotsantun
wus mangkana Jayèngragi
pamit mundur kondur ngetan
kalilan wus lèngsèr mijil
lan garwa myang sêlirira
Jayèngwèsthi minggah guling

Ki Jayèngraga kang kondur
rêrêb nèng paningrat jawi
lindhuk kang rayi cinandhak
lungayanira pinithing
pinidih ingaras-aras
adhuh bêgja têmên mami

atêmu kumalaningsun
sapêt sadina sawêngi
kadya tan panggih sawarsa
maring sira masku ari
kang rayi ngêsah amiwal
mangke ta sampun pinidih

karsaningong dèrèng wêruh
dene anyar têmên iki
punika wontên pun Giyah
Si Sikêm lawan SiSati
dumèh-dumèh yèn pêtêngan
niku nyêngoh aningali

kang raka gumujêng nambut
kang rayi pinondhong aglis
kang rayi anut kewala
kondur mangetan dèn iring
ing sêlirira têtiga
Wagiyah Saikêm Sati

kang rayi tansah rinungrum
kinuswa-kuswa samargi
wus prapta ing dalêmira
lajêng tumamèng jinêmrik
ing dalu tan winursita
mangkana wus gagat enjing

tinabuh bêdhug dhêng subuh
Jamal Jamil Jalalodin
Nuripun atoya kadas
nulya adan galik-galik
sadaya sami asunat
myang santri lit marang masjid

araras pujianipun
Amongraga asêsuci
sawusnya siram akadas
nêlaskên sunat tarêtib
Jayèngwèsthi prapta kadas
wusnya ngambil toyastuti

sunat kalih rêkangat wus
anêthêk kinèn ngamati
Nuripin sigra akamat
Amongraga angimami
nulya ngangkat pêrlunira
takbirira apatitis

pasekat Patekahipun
êmat kasar tan kalêmpit
sakathahe ing Patekah
pêpitu dipun kawruhi
sawuse maca Patekah
surat sujadawalnèki

Surat Kasar akiripun
barukut kalawan tarbib
tumanêm kang tumaninah
suci kang tigang prakawis
suci badan suci lesan
kaping tiga suci ati

kang suci badan liripun
salate Sèh Amongragi
lamun ngadêg sukunira
bênggange tan sêdhêng kucing
adêge kêncêng tan obah
akadya adêging alip

ana rungon tan rinungu
ana tingal tan ningali
ana swara tan ingucap
ana gônda tan ngambêti
ana rasa tan rinasa
kang tumèmpèl ôngganèki

kang gumrêgêt kumalulur
kang agatêl cumalêkit
kabèh tan ana rinasa
ikraming badan tan osik
nuju ing lapal sujadah
sipating iman wujudi

wusing ngadêg nulya rukuk
tungkuling bathuk asami
sipat dhêngkul lêrêsira
palêngkuking rukuk nênggih
utawa pangadêgira
ajêjêg pan kadya alip

abênêr la-ulanipun
lan adêging lêngên kalih
tangan mêgar marêp keblat
nulya sujud sèlèh rai
tangan papak lawan sirah
pan kadya êmin kang akir

alungguh kang suku timpuh
tangan tumumpang ing wêntis
pan kadya ehe lungguhnya
antarane sujud kalih
adêging kunut apêngal
sucining lesan patitis

cêtha ing wêwacanipun
utama swarane bêcik
sucining ati kalawan
mukaranahira êning
mangkono salat nugraha
kuwasa Sèh Amongragi

dènira asalat subuh
andungkap tahyat kang akir
tartib samya tumaninah
tan kasêlan-sêlan dening
tingkah sajatining salat
nulya salam nganan ngering

bakda salat lajêngipun
pêpujian langkung asri
adhikir rêmpêg arahab
wus dhikir andonga sukril
tinumpa-tumpa utama
mrih mufakat ingkang muslim

sawusnya pandonganipun
salawat salaman sami
uyêl samya ngalap brêkah
marang Ki Sèh Amongragi
santri sadaya wus bubar
samya mudhun saking masjid

sang wirya kalih akantun
tapakur suhuling dhikir
tanjèhing fanaolfana
tan kalingan wus kalingling
linglung panggut kajumbuhan
loro-loroning atunggil

tan pae paesanipun
kawula kalawan Gusti
nèng sajroning kaênêngan
onênge ênêng kang êning
pawore tunggal kaanan
anèng anane pribadi

dènira suhul bakda wus
pajar byar hyang arka mijil
lajêng wêktu tangatloka
akasud ing pangabêkti
lokate rolas rêkangat
nêm salam sampun barêsih

mangkana sabakdanipun
sêsalaman lan kang rayi
Jayèngwèsthi aturira
kados sadalu tan guling
Amongraga lon lingira
inggih pakantuk sakêdhik

apan layaping alungguh
gumujêng Ki Jayèngwèsthi
sarya ngling Nuripin sira
timbalana Jayèngragi
kang liningan sigra mentar
nulya Ni Turida prapti

anom padhaharan ngayun
patèhan lan wedang kopi
lèmpèng bang juwadah jênang
puthu mayang lan sêrabi
ledre isèn palèrèt sat
carabikang abang putih

lêmpêr lan sêmar tinandhu
bakaran pisang matêng wit
gêmblonglan dhèndhèng bakaran
gêpukan dhèndhèng sinapit
ya ta Jayèngraga prapta
atur salam angabêkti

nulya kang rayi tumuntur
angirid rampadan asri
kang raka ngling iku apa
bok ipe kang sira irid
Nikèn Rarasati turnya
saos dhahar mumpung enjing

kang raka gumujêng muwus
lah mara ladèkna ngarsi
Nikèn Turida agêpah
sêkul ulame rinakit
sinarêng lêladènira
sêkul janganan mawarni

cinaosakên mangayun
dhaharan thinarik-tharik
tinata kang sêkul ulam
liwêt angêt sêkul gurih
lêmbaran lan pindhang tômbra
opor bèbèk bêsngèk pitik

myang pes-pesan tômbra palung
bothok jambal lawan masin
palpuk abon sêsujenan
dhèndhêng age srundèng ragi
sambêl lethok lan lalaban
lombok kêncêng lawan pêtis

carubuk karupuk têrung
wus tata dènira saji
matur sampun mring kang raka
Jèngwèsthi ngaturi wijik
kêmbul ngawirya têtiga
wusnya atêturuh wijik

wus lêkas nadhah katêlu
sami pikantuk abukti
Jayèngraga dhokoh nadhah
kang raka anggung anglirik
sinamur adhahar ulam
panadhahe Amongragi

asêngkut ragi pikantuk
lawan sabên akèh iki
kêpêlipun sawidara
pinidih kongsi angintip
sarwa tamban gènnya nadhah
pamamahira aririh

karsa maratani lawuh
nyapisan ukur nyacuwil
yèn alum tan mawi sêga
yèn sêkul tan mawi daging
sabên dhahar sapulukan
gutuk pit atob kêkindhil

kantun sakêpêl adangu
kinêpêl kewala nganti-
anti mring rayi kalihnya
pikantuk dènira bukti
dhasar sadalu tan nendra
Jèngwèsthi micarèng ati

iku drêmba-drêmbanipun
dene gêlêm maratani
angambil kang ulam-ulam
nyajimpit lir wong cip-icip
krowaking sêkul samada
sabithining bocah bayi

atobe bae dharudhut
wit muluk atob ping kalih
tyasira rumaos lêpat
duk kêmbul kalih kang èstri
Ki Amongraga tan rêna
mangkana osiking galih

wusana alon umatur
sumôngga ingkang dumugi
Mongraga nauri sabda
inggih yayi wus dumugi
anulya sami wijikan
ambêng linorod cinarik

sêkul lorodan wus dinum
warata jalu lan èstri
Jamal Jamil tinuwukan
Ki Nuripin Jalalodin
dhaharan tanatèng ngarsa
awêtah dèrèng dinimik

Jayèngwèsthi lon umatur
sumôngga punika manis
Amongraga lon lingira
atobe dadya pangarsi
inggih sangêt ing panrima
mung wedang satêngah cangkir

Jayèngwèsthi mundhut timun
watang mung sairis tipis
lah payo ta Jayèngraga
mara sun badhe sirèki
apa kang dèn karsakêna
juwadah jênang sêrabi

kang rayi suka gumuyu
inggih pan namung sêrabi
kang raka ngling jarku apa
kêna têmên dèn arani
anutug dhahar nyamikan
ya ta ingkang rayi kalih

Jayèngwèsthi ris umatur
mring raka Sèh Amongragi
paran ing karsa paduka
punapa nuntên apanggih
inggih kalawan jêng rama
Amongraga muwus aris

kewala dhatêng anurut
punapa karsanta inggih
yèn èstu pinanggihêna
lan ramanta sun umiring
yèn kinèn kèndêl sumôngga
ing rèhan ta sun turuti

Jayèngwèsthi lon umatur
inggih prayogi pinanggih
dhumatêng kiyai bapa
mila kang wau tur mami
yèn tuwan kasora mringwang
pasthi sun andhêg nèng ngriki

kangjêng rama yêktinipun
mangke têmahan wak mami
kasor lan tuwan satêngah
lajêng ganjar ngilmu gaib
dadya mangke raganingwang
mring paduka wus ambalik

pan badhe kulangge sawung
mêngsah lan rama jêng kyai
gumuyu Sèh Amongraga
datan nêdya awak mami
mring jêng kyai amungsuha
nêdya guru yèn marêngi

kadarmanira kang wau
marma nis prapta ing ngriki
wus kasêdya puruhita
dhumatêng ramanta nênggih
nrasèhkên ngilmu kang nyata
gumujêng Ki Jayèngwèsthi

sarya ris dènira matur
kantuna ngong atur uning
inggih dhatêng kangjêng rama
ya tenggal dènnya lumaris
Jayèngwèsthi Jayèngraga
katiga santri Nuripin

Sèh Amongraga kang kantun
nahan ta ingkang lumaris
kocapa kang anèng langgar
kang lagya mêmulang santri
sira Ki Bayi Panurta
duk lênggah nèng masjid alit

amêmulang para putu
miwah kaponakan sami
tan wontên santri kang liyan
dene santri agung sami
ngaji anèng masjid bêsar
ingkang mulang para katib

tuwin santri agung-agung
ngulama miwah muadin
nênggih lawan kancanira
nahan ta Kiyai Bayi
lan kang garwa sami mulang
Kuran atanapi tapsir

marang para anak putu
tan wontên ingkang lyan santri
Tambangraras tumut mulang
sinjange cawêni putih
kêmbêne gadhung walaka
rasukan sêmbagi kuning

kalpika kalih amurub
samya barleyan nèng jênthik
asêngkang cêmêng kewala
panunggul barleyan dami
gumêbyar anèng wadana
kadya mêthotêna galih

sarawungan lan kèn rara cahyanipun
nèng wadana lir sêsiring
soroting netra abaring
kuwung rêbut paran sami
bêburon aliru ênggon

tangèh lamun rinêngga kusuma ayu
tuhu musthikaning èstri
jêtmika ulat aruruh
graitèng sêmu awingit
dhasar wus limpad ing kawroh

nanging têbih sang rêtna ningali kakung
nênggih wit dènira saking
subrata karêm ing ngilmu
ngupaya kakung prayogi
ingkang wus putus ing batos

lan nêngênkên sang dyah wirasating kakung
ing rapli lawan maknawi
marma akèh ingkang rawuh
satriya para ngulami
sang dyah myat tan wontên condhong

saking dene tan kalbèng wirasatipun
besuk ingsun karsa laki
mênawi wontên wong kakung
sugih ngilmu sih ing èstri
kang tan karêm maring wadon

nikèn rara yèn ningali mring wong kakung
kadya ningali wong baring
wah ewa sukêr andulu
pangrasane kadi jis-jis
sêngit mring wong lanang dhayoh

lamun maring santana myang kang wus wanuh
lir ningali rare bênthik
tan môntra-môntra salêmut
nèng jro sare nora ngimpi
sajêge duk maksih beyong

kongsi mendro-mendro malah lungse sêpuh
tan na birainirèki
mung barai marang ngilmu
buntase mring dalil kadis
kataming Kuran kinaot

pan wus inggil sang rara pangaosipun
ngungkuli kang rayi kalih
ngaji tapsir agung-agung
tapsir bahwi baelawi
jalalèn murade wus wroh

lawan kitab gêng-agêng sampun kacakup
tan ana bab kang kalêmpit
ngungkuli kaum pangulu
pambudine dalil kadis
lapal makna murad raos

sabobote èstri pan sampun linuhung
nanging tan kawêntar ahli
sabab tan watak dora dur
mring kang para santri-santri
amung mring kang rayi karo

asring kandhih kang rayi ing kawruhipun
jomblahe madlul lan dalil
ijêmak kiyas wus putus
nanging raose kang galih
tyasnya kadho dèrèng manggon

mung cêcadhang mênawa na sih Hyang Agung
pinaringan guru yêkti
ingumpêt datan winuwus
sangêt dènira akunci
mung pasrah maring Hyang Manon

nadyan ibu rama datan ana wêruh
nênggih kang basa puniki
ing karsane sang dyah ayu
kalangkung dènira wingit
gyan nutupi tan marojol

marma ingkang rama kalangkung angugung
dhasar putrèstri satunggil
wasis ing sabarang kawruh
ya ta samana Ki Bayi
kagyat wau dènira non

duk praptane kang putra kalih nèng ngayun
Jayèngraga Jayèngwèsthi
anulya sinapa gupuh
ana karyanira kalih
gati praptèng ngarsaningong

ingkang putra tur sêmbah alon umatur
kawula atur udani
ing jawi wontên têtamu
arsa marak tuwan nênggih
dalu nyipêng wismaningong

santri têbih saking Karang wismanipun
taruna langkung apêkik
jêtmika wingit asêmu
manis têmbunge patitis
ing pandugi ulun kados

dede wijiling alit katarèng sêmu
manis têmbunge aririh
kawistarèng tindak-tanduk
mèsêm sira Kyai Bayi
myarsa ture putra karo

yèn mangkono timbalana ngarsaningsun
pan ingsun arsa udani
warnane kang sira gunggung
lan apa ing mau ratri
pan wus kabrengkal ing kawroh

kothonge lan anane myang isinipun
kang putra matur wotsari
sampun kaculik ing dalu
lan amba taksih pradondi
dèrèng wontên ingkang kawon

ulun ingkang ngrika taksih salang surup
Ki Bayi gumuyu bêlik
apa tan kaculik iku
iya basa ingkang iki
kang pêpungkasan saking ngong

ingkang putra nêmbah aris aturipun
pan kawula bèbèr nanging
ing ngrika pan botên ayun
ingaranan taksih têbih
winastan lamak kemawon

kang akarya punika pundi gènipun
lan malekat kang nèng langit
inggih pintên cacahipun
amba pan dèrèng udani
tuwan dèrèng mulang mring ngong

mila amba tinakenan mingak-minguk
kang rama gumujêng malih
sarêng miyarsa turipun
wusana ngandika aris
basakêna sira karo

têka kagawokan basa kang puniku
sun duga dhayohirèki
gêgamane iya amung
kang binuntêl saking Kawis
kinarya mêdèni cebong

ingkang putra kalih aris aturipun
paduka dèn ngati-ati
mêmêdosi ingkang tamu
yèn kasor ngisin-isini
paduka pan sampun kalok

satêmahe kasor mring santri angunthul
mindhak nawarkên ing wingking
kang rama angling gumuyu
tuturmu dhayohirèki
sadurunge ingsun wêroh

êmbuh kasor ingong lawan unggulipun
nanging tyas sun lêgawa sih
yèn unggul sun lila muruk
lamun kasor ngongminta sih
raosing tyas anaronthong

akèh tamu kang brêngga rowa ing kawruh
tan nêdya ingsun praduli
sêmune dhayohmu rujuk
payo timbalana aglis
manira pan arsa wêroh

Nikèn Rara Tambangraras nambung wuwus
ngandika marang kang rayi
thole dhayohira iku
têkane marene iki
apa dhasar barang obrol

langar arsa ngayoni jêng rama iku
dumèh-dumèh santri Kawis
paran tan kulak pangrungu
yèn jêng rama kalok saking
ing tanah kang adoh-adoh

liwat saking kumaki kang prapta iku
kang rayi umatur aris
kakang bok sayêktosipun
botên anggunggung wak mami
sayêktinipun kemawon

kula kangbok mring têtamu sampun kêthur
tan kenging dipun totohi
puniku upaminipun
pun adhi kalawan mami
sami ambênce kemawon

sayêktose iba ta ing kathahipun
ngulama kang praptèng ngriki
pungkas dening kula sampun
tan susah konjuk kiyai
mung puniku raganingong

ngraos kasor marmenggal ngaturi wêruh
dhatêng ing rama jêng kyai
mèsêm kang raka sang ayu
ana karasa ing ati
myarsa ture rayi karo

sajroning tyas kaya ta agea wêruh
paran ta warnanirèki
ingkang ambêbarang ngilmu
kang rama angatag malih
marang ingkang putra karo

payo enggal timbalana ngarsaningsun
tangginas kang putra kalih
tan adangu nulya pangguh
Amongraga dèn dhawuhi
ingandikan rama gupoh

ya ta enggal Sèh Amongraga tut pungkur
wau ta Kiyai Bayi
maksih lênggah ngèmpèr tajug
anak putu ingkang ngaji
wus kinèn bubar gumuroh

nikèn rara manjing wisma lan kang ibu
ngrakit sêdhah wohan sami
sudhiya sugatanipun
ya ta Amongraga prapti
ingirid kang putra karo

sarêng prapta Ki Bayi kurmat tumurun
ngurmati wau kang prapti
kasmaran mulat ing tamu
ing solah jêtmika wingit
lan cahyanipun mancorong

Sèh Amongraga nulya glis
tur sambah angaras pada
Bayi Panurta ge-age
dènira anyandhêk asta
sigra binêkta lênggah
wus tata dènira lungguh
putra kalih jajarira

Ki Bayi rêsêp ing galih
ningali ing tamunira
jêtmika wingit sêmune
pan ora angumbar tingal
tumungkul dènnya lênggah
Ki Bayi wêlas andulu
angartika jroning nala

wong iki sêmune lantip
nanging tan katarèng netya
awadi ing pasêmone
sun watara ing dêduga
dudu wong pandarakan
pantês wijiling amêngku
solah bawane katara

têka mangkana ing galih
dangune dènira mawas
wasana ngandika alon
anak teja sulêksana
ujare santri Karang
apa ta Karang ing dhusun
apa Karangkaagêngan

tur sêmbah kang sinung angling
yêktos Karang kaagêngan
nanging santri lit kemawon
marmamba marêk ing tuwan
sumêdya puruhita
arsa nrasèhakên ngilmu
saking ing ribêd kawula

tiyang sêpuh anilari
ing ngilmu kasêlak pêjah
dèrèng uninga surupe
duk nèng Karang pan kawula
takèn kang wus utama
tuwin dhatêng kyai guru
manah amba dèrèng padhang

marmamba anumpal kèli
sowan dhatêng ing paduka
Ki Bayi guguk gujênge
sarêng miyarsa turira
aris wijiling sabda
dene ing Karang ta kulup
ênggone wong kang utama

kewala malih wak mami
iya lamun kadugia
kajaba tuntunan bae
pirabara yèn pun bapa
bisa amadhangêna
ing ruwêde tyas sirèku
langkung saking bêgjanira

nuwun ingkang sinung angling
Ki Bayi sigra angatag
mring Santri Luci kang kinon
animbali garwanira
lan samaptaning gantyan
tangginas ingkang ingutus
malbèng wisma wus apanggya

lan garwa wus dèn dhawuhi
mring Santri Luci tangginas
Luci ambêkta gantène
sapraptaning masjid lênggah
anèng keringing raka
gantènira apan sampun
sinaosakên ing ngarsa

Ki Bayi wacanèng rabi
nyai sira bagèkêna
mring anakira ta kiye
ngong bangêt rêsêp tumingal
marang atmajanira
mèh uga ingsun andulu
lawan karo anakira

kang garwa angacarani
anak andika katuran
wilujêng ing sarawuhe
Mongraga nuwun turira
langkung kalinggamurda
ing sihira kang dhumawuh
asih marang kawlasarsa

lir pinêthêt ingkang galih
sira Bok Bayi Panurta
sarêng miyarsa ature
manahira gêgolongan
kadadak trêsnanira
marang tamu ingkang rawuh
kocapa Kèn Tambangraras

adangu dènira ngintip
anèng gribiging pandhapa
kang nèng nglanggar ngegla bae
katon salir solahira
ya ta kusuma rara
ana karasa ing kalbu
baya wus karsaning Suksma

yèn badhe ajatukrami
sira dyah osiking nala
dene amêncês wong kae
pasang sêmune prasaja
bênêr riningsun samya
pangemane mring wong iku
angalêm kang lagi prapta

angêntèk têmên wong iki
wirasate tan agothang
ingsun têtêdha ki dhayoh
nglêgakna tyase jêng rama
muga rama tulusa
asihe mring dhèwèkipun
ingkang sêmune jêtmika

pirabarane ta ugi
ana sih ganjaraning Hyang
raganingsun salawase
sakèhe kang sami prapta
angguyoni maringwang
tyas ingsun ora salugut
tan pisan niyata krama

mung dulu ki dhayoh iki
gêmpal raosing wardaya
upamane raganingong
tinari pinaringêna
marang ki dhayoh ika
pirabarane katèngsun
yèn purun anglakonana

têka mangkana jro ngati
sang rara angêmu waspa
dadya rongèh sasolahe
sasmitane palaling Hyang
marang Kèn Tambangraras
jodho awal akiripun
ya ta kang eca pinarak

nèng langgar sira Ki Bayi
angatag mring garwanira
nyai dene kongsi kasok
apa nora ko sugata
kang garwa aturira
inggih sadangune sampun
ngantosi kang pangandika

Bayi Panurta nganthuki
Ni Rubiyah sigra mentar
marang wisma ngrakit age
sawarnane kang sugata
sêkul ulam nyamikan
amawarna ulamipun
tumrap nèng piring rampadan

dhêdhaharan warni-warni
nèng piring jêpun lancaran
samapta nèng jodhang warèng
kang putra Kèn Tambangraras
wau tumut anata
wusnya winêdalkên gupuh
Santri Luci kang ngrêrômpa

kalawan Santri Nuripin
sapraptane anèng langgar
pan lajêng sinaosake
sêkul pêthak lan wêtahan
nèng panjanggiri pradan
jangan kluwih sêptanipun
kinêla asêm pêdhêsan

bêtutu bêsêngèk pitik
dhèndhèng gêpuk lan gorengan
êmpal ragi dhèndhèng age
dhèndhèng panjèn lan sujenan
babat galêng sêrêgan
por bèbèk pepesan palung
rêmpah sidhat bothok jambal

gorengan kathik gulathik
lidhah ati lawan limpa
barongkos lan sambêl gorèng
sambêl kêmiri lan kacang
tum gadhon cêplok dadar
abon lan karupuk têrung
lombok kêncêng pêtis banyar

lalaban kacang karai
terong kacipir lan kara
kunci lêmpuyang têmu poh
wus amêpêg anèng ngarsa
sira Bayi Panurta
nulya nandukkên mring tamu
anuwun kang sinung ujar

nulya lêkas awêwanting
adhahar kêmbul wong tiga
Ki Bayi saambêng dhewe
nadhah lawan ingkang garwa
nutug dènira dhahar
Mongraga kapêksa tuwuk
ngecani sarak mèt ing tyas

akokoh jangan sakêdhik
imbuh sêkul sakaluwak
adangu dèn onjot-onjot
tan dhahar ulam mung jangan
kewala lan lalaban
têmu poh sadangunipun
angantun dènnya luwaran

ngantêp dènnya atob ririh
Ki Bayi micarèng nala
wong iki apa dhasare
apa gawe samudana
pasang sêmuning wônda
tan duwe watak kumlungkung
gajêg watake pasaja

nora mangan kêlah-kêlih
iya amung mangan jangan
kang kinokohan kalonge
sêga sapongge watara
kaya wus lantèh tapa
wus tutug linorod gupuh
pinaringkên panakawan

nulya dhaharan mangarsi
pisang mas sêmôngka jingga
jambu bang putih jruk kêprok
pêlêm salak lan rambutan
manggis kalayan duryan
lan nôngka kapundhung dhuku
srikaya juwadah jênang

kêtan kolak lawan pipis
tuban bantal lan sampora
rôndha kèli kèci lêmèt
lêmpêr pasung tape mayang
êbrêm cucur rêngginang
mêndut lan sêmar tinandhu
cariping tumpiwalangan

wus tata kêbak nèng ngarsi
Ki Bayi alon lingira
payo anggèr saanane
supaya dadya pangusap
aywa ataha-taha
kang liningan matur nuwun
kapundhi ingkang pasihan

Ki Bayi ngandika malih
marang putra kalihira
sirèku dadak lir dhayoh
amiwitana dhaharan
têpa-têpa anèng wang
yèn lagya têmbene têmu
misih wigih duga-duga

kang putra gupuh nyarani
sumôngga punika kakang
sihipun ramanta mangke
sêdyanipun kapasuka
lêgawèng tyas sih marma
Mongraga noragèng wuwus
pan inggih yayi sumôngga

Ki Bayi gumuyu sarwi
amundhut satunggal jêram
pinêcah dhinahar age
nulya samya sarêng ngalap
nyamikan sasênêngnya
Amongraga mundhut dhuku
satunggal thil pinalêkah

dhinahar kalangkung ririh
anulya Ki Jayèngraga
mundhut kêtan kolak kokoh
Jayèngwèsthi mèsêm mulat
ingkang rayi alatah
kang rama gumujêng muwus
apa ingkang sira sabda

umatur Ki Jayèngwèsthi
putra paduka Jèngraga
pan kenging kawula pêthèk
dènnya nadhah kêtan kolak
kang rama angandika
pan cilik mula adhimu
doyanane kêtan kolak

tan wus dènnya mêmênuhi
nutug sêsambèn nyamikan
ya ta wus janji wêktune
luhur pan samya asalat
Ki Bayi dadya imam
sadayanya samya makmum
Malarsih lan putranira

Tambangraras lawan cèthi
Cênthini Sumbaling miwah
ingkang makmum sadayane
wus antara dènnya salat
paragad bakdanira
sêsalaman sadaya wus
kang makmum mudhun mangandhap

sang wirya wangsul gyan malih
anèng surambining langgar
dharan maksi pêpak andhèr
kang kalong wus sinulaman
anyatur batal karam
myang riba sunat lan pêrlu
cêgah pakon kang rinasan

mangkana sadangunèki
sinambi dhahar nyamikan
andungkap wêktu ngasare
nulya samya asêmbahyang
tan owah makmumira
ing wêktu ngasar bakda wus
sira Ki Bayi Panurta

mudhun saking langgar aris
sawi alon angandika
dèn padha tanak lungguhe
sun arsa siram sadhela
putra matur noraga
nulya kondur mring wisma gung
Ki Bayi sawusnya siram

nimbali garwanirèki
pinarak anèng jarambah
sarta putranira Nikèn
Tambangraras anèng ngarsa
Ki Bayi lon lingira
kae santri kang martamu
dhayohmu Ki Amongraga

sadangune sun tingali
pasang sêmune jêtmika
awênês wêning cahyane
salamine ngong tamiyan
santri kang wus utama
tan kadyèki lêgawèngsun
cipta lir gyan ngong ayoga

sukur yèn sayêkti inggil
ngilmune wus surup ing kak
lir tuture nakmu karo
nadyan ora mangkonoa
sun caloni ngulama
Ni Malarsih lon amatur
inggih dhatêng kasinggihan

ing sêmu samya mangguti
ing putra ibu lan rama
mapan tunggil kalêthêke
kewala tyas tan kawêdhar
andhêdhêr panênêdha
dhaupe dhêdhayohipun
sathithik dadya dhadhakan

têka mangkana ciptèki
Ki Bayi malih ngandika
mêngko olaha kang adèn
ulam lawan pêpanganan
ora dumèh yèn kathah
sathithik yèn sarwa luhung
dhayohmu iku utama

kaya wijiling amukti
ati-atinên kang sarwa
prayoga pasugatane
Malarsih matur sandika
mangkana wayahira
kang surya wus tunggang gunung
Ki Bayi wangsul mring langgar

wanci manjing wêktu mahrib
lajêng sami minggah salat
Nuripin Jamal Jamile
Jalaludin Luci samya
amêndhêt toya kadas
Santri Luci kang adan wus
sadaya samya asunat

Ni Rubiyah makmum sami
lan kang putra Tambangraras
ana ing gandhok masjide
lêt rana kajang jêjêtan
kang lèr pawèstrènira
cèthi Cênthini tan kantun
Sumbaling myang pra wadonan

Cênthini tan kêna têbih
langkung karêm ing agama
marma dyah langkung gêng sihe
mring bok Cênthini anunggal
ing budi pakarêman
tan kêna sah siyang dalu
wusnya kang sami asunat

manjing kinèn angamati
Ki Bayi kang dadya imam
ngangkat pêrlu usaline
tibane takbir asantak
wus usali sadaya
pan ilham pamananipun
Patekah sajak bintara

grawul-grawul angunani
sawuse Patekah maca
pan Surat Kulyakayune
kang akir wusing Patekah
pan Surat Idajaa
dumugi ing bakdanipun
ibtitah lajêng pujian

wus pêpuji lajêng dhikir
wus dhikir donga rajukna
anumpa donga luhure
anasib Ki Jayèngraga
swara landhung amêmbat
buntas lêga pan anglangut
kang amin amin ya Allah

wus bakda pêrluning mahrib
samya sunat bakdiyatan
Ki Bayi Amongragane
Jayèngwèsthi Jayèngraga
nanjèhkên suratira
wabi nêm rêkangatipun
tri salat tapakur ing Hyang

asujud takrul ing Widi
poting mahrib manjing ngisa
kinèn angadani mangke
nulya adan yat-ayatan
Nuripin Jamil Jamal
Jalaludin lan Luci wus
wong lima pan sarêng adan

wusnya sunat sadayèki
Ki Bayi alon lingira
marang Amongraga kinèn
angimami pêrlu ngisa
hèh anak Amongraga
majua ngimami pêrlu
gêntos sun makmum kewala

Amongraga nuwun ajrih
ngling aris aywa sumêlang
ingsun lilani dhèwèke
wusana matur sandika
majêng Sèh Amongraga
angimami ngangkat pêrlu
usalinira pasekat

usali parlalisai
arbanga rakangatina
adakan imam mankable
yattan lillahi tangala
alahu akbar nulya
tasbih sarta wajahipun
patitis maca Patekah

êmat kasare tarampil
sakathahe kang kawruhan
myang sastra kandêl tipise
têtela tan musabiyat
jais wajiblajinnya
swaranira amlasayun
ngalêp-alêp angumandhang

nuju kalimah wêwalin
tumèmbêl kandêl êladnya
ngandhêlong landhung ulone
sêdhêng trape mukaranah
prênah gênahing talak
sajak yahman nganyut-anyut
ayat sawuse Patekah

Surat Jumngah awalnèki
akire wusing Patekah
Surat Munapèk ayate
tartib sarta tumaninah
karênan kang makmuman
sadaya tyase tuwajuh
sukur nikmat dènnya salat

wusnyantara tahyat akir
asalaming bakdanira
asarèh pêpujiane
nulya dhikir napi isbat
arahab mrih sapangat
ing dhikirira wus suhul
bakda dhikir maca donga

Jayèngraga kang nasibi
dhasar bêsus ahli swara
ingêntul-êntul sajake
sawusnya donga salawat
samya asêsalaman
kumarubut sadaya wus
samya sunat bakda ngisa

nulya bubar kang makmumi
kantun kang para ngawirya
nganyutkên surat witire
bakda sunat trap wiritnya
isbandi satariyah
tanjèhing suhul wus junun
sira Ki Sèh Amongraga

dènira kasud ngantuni
dèrèng pot tapakurira
pana ing dalêm layape
liyêp marang kalênyêpan
tanpa dharat wus komplang
pangguting tingal panaul
pantoging tyas kajumbuhan

tan minôngka minangkani
ing napi kalawan isbat
cêngêng linuwar ikrame
rasa-rasa yèn luwara
saking sru kawimbuhan
ing rahmat nikmating kalbu
sabakdane wiridira

nulya sujud tan nasari
sujud takrul panalôngsa
minta apura dosane
angirigakên bidêngah
giwar saking maksiyat
nimpangi tyas kang têkabur
kibir angas mring Pangeran

tobat nasoka sru tokit
waspanya drês marayawan
kalingling kaluputune
mangkana ikraling nala
mumêt maring Pangeran
linairkên jroning takrul
kang muga Gusti Pangeran

kang kuwasa anjumbuhi
kang lantip ing kaelokan
didohana amba mangke
ing cipta riya sumêngah
kiparat ing sasama
ywa kasêlan ing pandulu
pamandêng amba ing tuwan

mangkana Sèh Amongragi
wus purna dènira kawas
lon anjunjung wadanane
wus mulyèng jaman muayan
ya jaman kalumrahan
lumrah sajabaning wêktu
iya jaman saban-saban

wus bakda Sèh Amongragi
nulya marêk anèng ngarsa
mingsêr kang rayi kalihe
wus tata dènira lênggah
Ki Bayi angandika
mring Luci sira dèn gupuh
manira pundhutna sêga

mring Nyai Muni Malarsih
sapraptanira ing wisma
pan sampun dhinawuhake
Nikèn Malarsih agêpah
anuding cèthinira
Sumbaling Cênthini gupuh
samya anômpa rampadan

Ni Malarsih anèng ngarsi
sapraptanira ing langgar
kang bucu sinaosake
nèng panjanggiri paradan
rampad piring lancaran
piring samya pradan luhung
ulamnya tan pati kathah

pes-pesan tômbra têngiri
bothok jambal mangut utak
bakaran angsaran klalèn
basêngèk opor kambangan
masin ayêm mênjangan
ragi panjèn êmpal duduh
dhèndhèng gêpukan gorengan

prit gangsir kathik gulathik
dhèndhèng age ati lidhah
srêgan limpa rêmpah gadhon
lombok kêncêng pêtis banyar
cokak kalawan kecap
lalaban sêmôngka timun
têmu poh terong lan kacang

sêsambêlan amêpêki
Ki Bayi alon ngandika
lah payo wêwanting age
nulya sami wêwijikan
Jèngwèsthi Jayèngraga
katri Sèh Amongragèku
Ki Bayi ambêng piyambak

dyan lêkas samya abukti
pikantuk dènira nadhah
Jèngraga dhokoh akokoh
duduh barongkos anglênga
nêmên lir buka siyam
winaratan ulamipun
Sèh Mongraga dènnya nadhah

kêpêl sawidara bungkik
mung pikantuk nêm pulukan
pan gutuk kêpêl atobe
kantun sakêpêl angantaka
antak nganti luwaran
Ki Bayi wruh ciptèng kalbu
nulya wijik aluwaran

Jayèngraga maksih bukti
dènnya kokoh katanggungan
kasêsa luwaran mangke
Jèngwèsthi mèsêm lingira
bok kang alon kewala
ngong antèni ywa kasusu
kang rayi gumujêng nabda

paduka ngling angêntosi
ngêntosi kèndêl kewala
namung botên wijik bae
kang raka ngling jêr karosan
madhani têlung buka
Ki Bayi gumujêng muwus
dhimu iku cilik mula

brongkos duduh dèn doyani
dhèk cilik bêbêde ilang
dèn urupkên ramês brongkos
pan sarêng gumujêngira
mèsêm Ki Amongraga
nulya sami atêturuh
ambêngira cinarikan

pinaringakên pawingking
Jamal Jamil tinuwukan
Nuripun Jalaludine
Sumbaling Cênthini nunggal
anglorodakên dhahar
wong kêkalih sarêng mundur
wangsul anômpa dhaharan

tinata Nikèn Malarsih
kang kalong wus sinulaman
pêpak sarwa adèn-adèn
wusnya anata dhaharan
Malarsih dhinawuhan
kinèn mundur mring wisma gung
nulya mundur manjing wisma

wusana wangsul angintip
lan kang putra Tambangraras
ya ta kang samya alunggoh
sira Ki Bayi Panurta
lon wijiling wacana
murwani pitakènipun
marang Ki Sèh Amongraga

sêdhênge rêrasan ngilmi
ing wanci mèh sirêp janma
anak Mongraga yêktine
ingkang dadi pêrlunira
pêpanggih lan pun bapa
lah mara wêdalna gupuh
kang dadi sumêlangira

babing basa kang piningit
dununge ana lan ora
apan sayêkti anane
warôngka manjing curiga
curiga manjing wrôngka
yèku kosokbalikipun
suksma manjing marang badan

badan manjing mring suksmèki
lan cacahing malaikat
nabi wali ing cacahe
apa iku anak ingwang
kang dadiribêdira
pirabara raganingsun
yèn bisa amadhangêna

iya marang ing sirèki
Amongraga aturira
kawula nuwun pan dede
paduka wuwus punika
pan taksih basa swara
kewala pan dèrèng jumbuh
taksih kabar yakin sarak

sarengat kabiru yakin
nganasir mungguhing Allah
maksih rambatan dalile
madêlul ijêmak kiyas
kathah jêjulukira
maha sukci maha luhur
maha mulya Hyang Wisesa

punika pan maksih ngilmi
pan dèrèng abadan tunggal
kajêng kawula yêktine
icala nama kawula
roro-roroning tunggal
kewala lawan Hyang Agung
punika ulun upaya

kalamun ngamungna nênggih
puniku kang tuwan ucap
taksih kathah ling-alinge
dèrèng kumpul lan Pangeran
dadya manah taksih was
ing Kawis sampun angumbuk
sabên wong anom mangkana

tan susah amba umarak
dhatêng ing paduka inggih
marmamba marêk ing tuwan
kawarti saking ing Kawis
paduka sampun sidik
nênggih basa kang puniku
jêtung Bayi Panurta
sarêng miyarsa turnèki
sapandurat datan kêna angandika

yêktine amung punika
agême Kiyai Bayi
nadyan lambang jêr pungkasan
sirahing suluk sakalir
wusana angling aris
Ki Bayi lah mara gupuh
jawaban kang pratela
sakèhing ujarku iki
apa rampak lawan kawruhe wong kana

mangkana Sèh Amongraga
matur mring Kiyai Bayi
wondene timbalan tuwan
basa kang paduka pingit
dununge ana yêkti
punika jirim kang mujud
jirim jriyah karijah
inggih anane sakalir
pan asyaka jiriman sèistidêlal

punika ananing aral
kawula kawula yêkti
tan kuwasa gadhah purba
lir sarah anèng jaladri
tan kêna rasa tunggil
gusti têtêp gustinipun
kwula têtêp kawula
tan kêna silih-sinilih
mung angandêl wujude kang sipat murah

wondene dununge ora
kita punika ngandhêmi
tan nêdya myat ing Pangeran
wujude ingkang saiki
atokida puniki
wus angandêl ing Hyang Agung
tan arah ênggon ora
kôntha warnambu rasèki
tanpa dunung nanging dunung tan dunungan

tan kêna kinaya ngapa
punika têtela mungkim
kumpule ana lan ora
jomblah tan mungkim pijirin
jirin wus têtêp mungkim
mungkim ngadam bakdal wujud
bakdal ngadam punika
mungguhing dalil kadisi
ingkang lêrês murad kang kadya punika

wondene kang salang sêrap
ing graita dèn wastani
anane ana ing kita
rinêngkuh wujuding Widhi
tan tunggal tinunggaling
datan ana kang nyakuthu
êkaking dhèwèkira
piyambak tan ana kalih
anging ora wiwitan ora wêkasan

punika botên sakeca
karantên kita puniki
dèrèng binuka deningHyang
kuwasa nampik amilih
liripun nampik milih
kamirahaning Hyang Agung
murah karana dunya
rijêki sandhang lan bukti
taksih amilala enak lan kapenak

angrasa sakit sakeca
bênêr luput owah gingsir
gingsir maring kaelokan
kapengin sampurnèng urip
kasusu bungah ati
atine akudu-kudu
kudu ngaku Hyang Suksma
gèsèh tekade tan nunggil
ngilmi êkak tekad ngam abôngsa riyah

dados pèndhèking paningal
copèt tan rambatan ngilmi
ngilmi kak kêdah kas tekad
anampik tan melik pingil
pingil dunya puniki
melik pingil mung salêmut
langkung kagêngên brôngta
sêpele dipun kedani
botên timbang lawan kamulyan akirat

Ki Bayi micarèng nala
rada balero ing galih
dene kêkalih muradnya
dènnya muradi kang dhingin
dèrèng pati nyurupi
dene murade kang kantun
satêngu nora gagal
wus tumanêm tyas kadyèki
wusananya dèn arani kaluputan

manthuk-manthuk pan rinasa
rasa surasaning ngilmi
ya ta lon dènnya ngandika
tutugna gèr kang patitis
Mongraga matur aris
dene kang paduka wuwus
nênggih ingkang curiga
manjing ing warôngkanèki
elokipun warôngka manjing curiga

punika pralambangira
suksma manjing badannèki
lan badan manjing ing suksma
inggih salat jatinèki
wontên ing dalêm takbir-
ratul ekram campuhipun
manjinge suksmèng badan
badan manjing ing suksmèki
nalikanya ing ngriku campuring karsa

minôngka sakèthèngira
lawang ati sanubari
binuka kalawan ekram
mikrad munajatu batil
lêstari panjingnèki
suksma maring badanipun
môngka punika badan
umanjing maring suksmèki
yèn wus kuning ing dalêm ekraming salat

minôngka sakèthèngira
pambukaning roh ilapi
binuka kalawan salat
kusta daim ismu ngalim
lêstari panjingnèki
badan maring suksmanipun
sukma pan wus kapurba
maring badan sabakdaning
badan sagêd anêmbadani ing suksma

dene ingkang salah tômpa
kang salang surup ing ngilmi
tan gêguru kumabisa
anggêpe kita puniki
dinalih badannèki
manjing maring suksma luhung
sirna wujuding badan
wus badan suksma sakalir
ora ana badan mung suksma kang ana

obah osik solah tingkah
ing siyang kalawan ratri
ing karsa karsaning suksma
tingkah tingkahing suksmèki
badan wus dèn tambuhi
badan suksma sajêgipun
tan ana wêwatêsan
ing awal tumêkèng akir
gih punika tiyang kasliyo ing tekad

murungakên ing kasidan
sabab ambalik ing ngilmi
maksih sulaya tan saplak
cèwèng dede kanthètnèki
pan tan kenging sarênti
ing ngilmi kalawan laku
sarengat lan makripat
wontên lampahe pribadi
yèn makripat kêdah santosa ing tekad

mapan wus sêdya anyungap
mring pribadining Hyang Widhi
pan sêdya moring asyaa
wus muslim marang Hyang Widhi
kêdah makatên ugi
lamun tan makatên ribug
Ki Bayi tyas cawêngah
sumêrêp murad kêkalih
pan ginêgêt-gêgêt sangsaya karasa

Ki Bayi alon lingira
tutugna manèh nak mami
Mongraga alon lingira
de cacahing malekati
padhanging tingal jati
wontên tingaling Hyang Agung
luhung ingkang wus limpad
winahyu rahayu budi
sinung cahya kalomot dening malekat

tan takdir sawiji rupa
malekat punika gaib
nglimputi sakèhing rupa
rupa-rupaning cahyèki
cahya sasmita wingit
wêwarah sadèrèng wujud
pan datan kawanguran
namung kang kinarsan dening
Hyang Maha Gung kang asipat bijaksana

kewala ingkang kinarsan
idayatullah minihi
idayat cahya malekat
punika sajatinèki
dene nabi lan wali
para nabi cacahipun
sajabare ing Kuran
wali sajère Kurani
mukmin êkas saêpèse Kuran kèhnya

yêktine nabi punika
walburhanu anbiyaki
inapi dati alaka
kang jirah bil mukjijati
pratandhaning pra nabi
karêm ing dat sartanipun
mêdale kang mukjijat
burhanu waliyollahi
anapi sipating alaka karijal

biramatika punika
pratandhaning para wali
pra wali karêm ing sipat
mêdal karamatirèki
walburhanu mukminin
waanapi apêngalu
alaka karijatan
mangunahi pratandhaning
mukmin ingkang êkas karêm ing apêngal

lan mêdal mangunahira
ingkang pangkat tri prakawis
sajatinira punika
wujuding ratu kakiki
ratu ajaman nabi
sih nugrahaning Hyang Agung
wahyu cahya nurbuwat
ing kanabeyan pinasthi
sinung rahmat kamulyan dunya akirat

ratu jaman waliyollah
sih nugrahaning Hyang Widi
wahyu cahyaning idayat
ing kawalèn kang pinasthi
sinung rahmat ing akir
ratu jamaning mukminun
inggih nugrahaning Hyang
wahyu cahya letulkadri
kang mukmin kas pasthi sinung rahmat dunya

dene kang salah tampinya
malekat nabi lan wali
mukmin êkas anèng badan
datan marojol sadêmi
cahya mukjijat tuwin
karamat mangunahipun
anèng badan sadaya
badan wujud malekati
wujud nabi wali mukmin anèng badan

punika botên sakeca
anggêpe ngangas-angasi
botên tèyèng ing kasidan
kang tan jomblah tekadnèki
kawruh punika nilip
mlèsèt kajangkêlok rubuh
lah punika sumôngga
sarèhning murad kêkalih
akêkirih satunggalipun pêpalang

kirih punika upama
wowohan jambu kang manis
tan mawi oncek-oncekan
kewala lajêng binukti
pêpalang saupami
wowohan duryan kang arum
kêdah angarah-arah
wruh jêjuringaning êri
pinalêkah yèn dèrèng mlêthèk rêkasa

ngilmi kang paduka ucap
lêrês sayêktine yakin
namung salayaning tekad
wus sami nabon pribadi
Ki Bayi duk miyarsi
tyasnya lêjar manthuk-manthuk
saya sumêrêp gamblang
katêgor tyase Ki Bayi
wus kacupan tan gulawat mawalana

Mongraga pambatangira
sakawruhe dèn wastani
gênahe satunggal-tunggal
malah ragi dèn undhaki
inginggahkên kang ngilmi
Ki Bayi ajumbul-jumbul
mendah dèn telakêna
parandene Kyai Bayi
pangraose wus panggih lawan Pangeran

ya ta glis angrangkul madya
sarya ngling dhuh anak mami
ya pagene sira nyawa
wus nyêkêl ngilmu pêrmati
kongsi prapta ing ngriki
adoh-adoh sira jujug
sayêktine manira
mung iku buntêlan mami
arinira karone durung ngong warah

ngong wèhi basa punika
miwah kang para bupati
kang samya ngungsi maringwang
sun wèhi ngisore têbih
têmah tibèng sirèki
mèh tan ana karyanipun
ing Karang panjêlanah
wartinira iku kaki
yèn ing kene ngilmu iku gêgêdhongan

aywa ingkang mungguh kaya
kang sira ucapkên nênggih
yèn pun bapa sumurupa
lagyèku buntêlan mami
parandene tyas mami
nalôngsa iki katèngsun
Amongraga turira
basa kang puniku nênggih
sayêktine kawula sampun uninga

marma gêpah amba marak
ing tuwan punapa sami
murade lawan kawula
nênggih basa kang piningit
wusana tuwan sêpi
Ki Bayi malih angrangkul
dhuh bêndara sutèngwang
pan pun bapa wus ambalik
wak manira siranggèr kang madhangêna

nênggih basa kang punika
umatur Sèh Amongragi
inggih tan kenging yêktinya
yèn tan asrah jiwa ragi
lan malih botên kenging
yèn kajarwa ing lyanipun
kajawi kang wus padha
angalap punika kenging
Ki Panurta andhêku ing wuwusira

pan arsa asrah prasêtya
kathah-kathah Kyai Bayi
lingira mring Amongraga
ya ta mangkana anuli
anyimpar maring jawi
nulya mijil saking tajug
kilèning pangimanan
anèng ngisoring kumuning
Kyai Bayi Panurta madhêp ing keblat

Sèh Amongraga atangad
sarêkangat salam nuli
tapakur ngêningkên tingal
ing gaibira Hyang Widhi
amancat ing tarêki
mijang lêpasing pandulu
plêng komplang sanalika
ing jaman sapta tinarki
alam kamil misal lawan alam ajsam

ping sakawan alam arwah
kapitu gaibe katri
wakidiyat lawan wahdat
akadiyat sami gaib
isim sajroning gaib
ing ngriku dènira suhul
bêning tan kacamboran
pinalal pana ing takdir
tan kalêmpit ing tingal tan kumalêndhang

wruh pêpêsthèning asyaa
myang ganjaraning kamrêki
siksa ganjaraning dabah
mangkana dènira mupit
tan pae anjumbuhi
tarêkinira tanajul
akadiyat wahêdat
wakidiyat gaib akir
alam arwah alam ajsam alam misal

alam insan kamil luwar
wus bakda tanajul tarki
wus mulya jaman wentehan
mangkana Sèh Amongragi
nalikanya nèng wuri
Ki Bayi maksih tumungkul
sêsangat antaranya
dhêkukul konjêm ing siti
Ki Sèh Amongraga alon wuwusira

lah wus tuwan tumawanga
prayogi sami alinggih
sira Ki Bayi Panurta
gupuh dènira atangi
tingkahe ing pamisik
timpuh iyung abên dhêngkul
mathis tan ana obah
janjine angalap janji
janji sêtya tuhu ing dunya akirat

Ki Bayi asrah prasêtya
kasanggêman ya ta nuli
winisik basa sampurna
sarêng miyarsa Ki Bayi
sênggruk-sênggruk anangis
nangis cumêplong ing kalbu
manah padhang narawang
ngraos tuwuk tan abukti
pangraose wus anèng sangisor aras

ambalik sami sakala
akrama mring Amongragi
mèh-mèh kaya ngabêktia
saking tan nyipta kêkalih
mung mangsuk guru yêkti
Ki Bayi aris turipun
rayi dalêm kalihnya
sumôngga ing karsa sami
ingkang mugi wontêna sih wulang tuwan

inggih kang basa punika
Mongraga umatur aris
gih putranta sakalihan
sampun kawula wêjangi
ing ratri kala wingi
kalih wus sami sumuhut
matur alkamdulillah
kawula dados wuragil
sakalangkung panrima kula satitah

Amongraga pan wus wikan
ing dalêm pêpancènnèki
Ki Bayi lan putranira
Jayèngraga Jayèngwèsthi
beda ganjarannèki
Ki Bayi ganjaranipun
sih kamulyan ing dunya
kang putra ganjarannèki
pan cêcalon ganjaran mulyèng akirat

kuwawi ngilmi makripat
de Ki Bayi Panurtèki
kaidayat ngilmi sarak
sarengat utamèng urip
Mongraga matur aris
paduka ingkang akusut
tapakur maring Allah
lan tangat kalaning wêngi
lawan ngagêngêna salat pêrlu kala

ywa pêgat andarus mulang
ing kitab Kuran amardi
ing jaman pêkir kasihan
Ki Bayi noraga ajrih
wulangnya Sèh Mongragi
Mongraga malih umatur
sumôngga maring langgar
Ki Bayi ana ing wingking
praptèng langgar mingsêr kang rayi kalihnya

wus tata dènira lênggah
Ki Bayi langkung noragi
Jayèngwèsthi Jayèngraga
mulat mring Sèh Amongragi
cahyane ngulama di
sênêning guwaya mancur
cêcangkoking awirya
ngusuma sêmune wingit
pan katara pasang tejaning oliya

kang putra kalih tyasira
bungah amarwata siwi
aningali mring kang rama
antuk nugraha jinatin
ing kasampurnan nunggil
samyangsal wêjanging guru
Ki Bayi lon dikanya
marang putranira kalih
sira padha wus sinuci ing paningal

kang putra aris turira
mring rama gumuyu sami
paduka andangu marang
kawula lawan pun adhi
inggih sampun pinaring
marang ing putranta nêngguh
basa ingkang punika
paduka amba sisani
ingkang rama mèsêm lêga ing tyasira

ngling malih mring Amongraga
ibunta punapa kenging
mirsa ing basa punika
Amongraga matur aris
punika botên kenging
èstri ripak wadhahipun
yèn tan kadi ni dara
Murtasiyah garwèng Sarip
inggih mindhak amêwahi kang duraka

susah-susah makatêna
sok têmên-têmêna ugi
gènnya palakramèng tuwan
pasthi ing têmbe pinanggih
ya ta bok sori Bayi
dènira ngintip wus dangu
anèng kajang jêjêtan
pinalêthèk mrih udani
lawan ingkang putra Nikèn Tambangraras

apan wus sasontên mila
Tambangraras lan bok sori
cèthi Cênthini tan têbah
dènira sami angintip
katon sasolahnèki
kang samya rêrasan ngilmu
Ki Bayi duk winêjang
wong roro sarêng umijil
sapraptane Ki Bayi sangêt noraga

ni sori lan Tambangraras
tyas sukur bungah tan sipi
Tambangraras sadangunya
myarsakkên rêrasan ngilmi
gêtun dene nyaplêki
ing ngilmu osiking kalbu
kabèh raosing driya
ing murad basaning tapsir
ora gothang kang liningkên Amongraga

tuwin dènira umiyat
Tambangraras mring Mongragi
sapraptaning pamisikan
cahyanira angindhaki
kilah-kilah mawingit
ing sênênira sumunu
wênês manis sumilak
tumeja astra bawani
pan sangsaya mêdhar kabagusanira

Nikèn Tambangraras rantas
tysira tumpês katapis
kadaud dahat karantan
runtuh tyasira mawêrdi
tan paja arudatin
katêmbènira awuyung
priyang uyanging driya
andrawayan waspa mijil
manah bêbêg jujul kajala ing driya

priyayi kang lagi prapta
pratamèng ngilmu kajatin
Tambangraras ling ing driya
ki dalêm bisa karya gring
paran bisa wak mami
lumadèng pada angèstu
mring ki dalêm kang memba
nyudama purnamasidhi
dhuh ki dalêm dalêma ing Wanamarta

têka mangkana linging tyas
tan kawawa anyabili
saking kandhuhaning brôngta
tan lyan kacipta ing galih
pan namung Amongragi
kang mocot jêjêt jêjantung
ngrêrajang sinjang goyang
puyêngan sajroning galih
nanging taksih angêkêr ing sangkribira

dadya angganya jêtmika
tan owah dènira linggih
astanira aleyangan
ing gapit kajang galamit
pinalêthèk rong nyari
dulur sarya sôngga janggut
mangkanaTambangraras
angingkut tyas ingkang wingit
pinapankên tapakurirèng Hyang Suksma

ya Allahu subkanallah
he Allah Kang Maha Sukci
kang mugi Gusti Pangeran
kang agung kang anglimputi
kang sipat murah asih
sayêkti amba nênuwun
muga pinarêngêna
ki dalêm kalawan mami
ing pangajap amba tuwan nêkanana

mangkana ekraling driya
nalika amuntu budi
alayap ing palinggihan
panaul ciptanya êning
tan ana kang udani
mring sang rara dènnya kasud
Nikèn Malarsih miwah
cèthi Cênthini tan uning
yèn bêndarinara lagya suhul ing Hyang

sêsangat dènira ekram
kêncêng cêngêngira ngingkis
amêpês napas mrih awas
wus bakda datan katawis
ya ta bok sori Bayi
dènira ngintip wus dangu
lan putra Tambangraras
kumênyut sarêng miyarsi
ing wuwuse wau Ki Sèh Amongraga

lamun èstri datan kêna
ngalap ngilmi kang piningit
abot muwuhi duraka
yèn dèrèng gingsir kang budi
osikira bok Bayi
lêga dene kakungnya wus
namung Ni Tambangraras
tumungkul barêbês mili
sênggruk-sênggruk lajêng mantuk malbèng wisma

kang ibu pan wus uninga
yèn putra sangêt prihatin
lajêng manggihi kang raka
Ki Bayi kagyat duk uning
miyat ing garwa nuli
sinapa lajêng sinêndhu
garwa majêng tan wangwang
matur bêbisik awadi
sawusira garwa lajêng mantuk wisma

ya ta Ki Bayi Panurta
jêtung dangu datan angling
miyarsa aturing garwa
langkung putêk jroning galih
sinamun sangkribnèki
wus dadan katarèng sêmu
Mongraga ris aturnya
mring rama Kiyai Bayi
tuwin maring Jayèngwèsthi Jayèngraga

utamine kalakuan
ing pana tigang prakawis
wajib sami ngawruhana
pananing dat kang satunggil
pana kang kaping kalih
pananing sipat puniku
pana kang kaping tiga
pananing apngal jangkêp tri
pananing dat têgêsipun yêktinira

tan ana wujud kang liyan
namung wujuding Hyang Widhi
sadaya wujuding Allah
pana sipat têgêsnèki
sakathahe kang urip
tan liyan Allah kang mujud
tan wontên ingkang kuwat
tan wontên ingkang udani
ing asyaa kang maujud anging Allah

têgêse pana apêngal
tan wontên panggawe mosik
kabèh panggawening Allah
punika ingkang kalingling
ing siyang lawan ratri
Ki Bayi saya sumurup
kang putra kalihira
nuwun-nuwun wus mangêrti
matur malih sira Ki Sèh Amongraga

dene tekad pêpungkasan
pan inggih kalih prakawis
saregat lawan makripat
manut takdiring kang ngilmi
yèn sarengating ngilmi
ing tekad kêdah tuwajuh
kang santosa ibadah
sumungkêm ing pêrlu wajib
anglampahi cêgah pakoning Pangeran

punapa janjining sarak
aywa kongsi anggêgampil
purun-purun karya wênang
ngêlongi kukum kang wajib
pungkase mung sawiji
tan kenging pot salatipun
amung sawiji rahab
ing wêktu pêrlu lan wajib
andêdarus ing kitab kalawan Kuran

nrasèhkên ijêmak kiyas
sarta sêdya angantêpi
dèn toh jiwa dèn angrasa
wirang yèn tan anglampahi
dene kang kaping kalih
makripat ing tekadipun
kêdah eklas ambirat
ing misil karana lair
tan praduli lir khaki fayahkal dunya

dèn kirigakên sadaya
sêmbahyang ngaji tan sudi
tan kapengin majêmukan
tan kadêrêng nyandhang bukti
tan kapengin kamuktin
nendra rajah tamah nginum
tan praduli sadaya
pan namung dating Hyang Widhi
kang kaèsthi majênun mungguhing Allah

punika tekad utama
cangcalan cêcalon dadi
ing kasidan pinardika
kang ôngga saengga kitri
muyêk tumruna adi
tan wontên lèng-olèngipun
bêbèsèr wong ngayangan
punika ingkang upami
salah siji ingkang aywa apêpeka

Ki Bayi angling noraga
inggih kasinggihan ugi
tyas kula sangsaya padhang
narawang datan kalêmpit
rumaos tekad sisip
ing ngilmi kula kang wau
mangke wus angsal barkah
winulang jatining ngilmi
inggih mugi kinuwatna dening Allah

sarta sawabe pun anak
kang tansah kawula pundhi
lah kapriye kowe padha
kulup apa kaya mami
matur kang putrakalih
inggih ing manah saèstu
tan pae lan paduka
indhakipun manah wêning
andharadhag tyas kawula lir pinilar

wus samya suka pirêna
datan mamang ing pangèsthi
Mongraga ngling kamdulillah
Allah ingkang nêmbadani
lulus santosèng ngilmi
karimbag ing tekadipun
ya ta malih ngandika
mring rama lan rayi kalih
lamun parêng paduka sami kondura

kawula arsa iktikhap
tangan palilahing ratri
anuwun maklum paduka
mugi paduka lilani
Ki Bayi Panurta ngling
inggih sumôngga aplahu
payo kulup alinggar
madal pasilan umijil
ingkang putra kalih umatur sandika

nulya mêdal katrinira
Santri Luci angêludi
pinire ingkang dhaharan
dènnya têtêbah wus brêsih
nulya mundhut paguling
kajang sirah klasa batu
tinata anèng langgar
sira Ki Sèh Amongragi
mring patirtan sêsuci sawusnya kadas

mring langgar tangat palilah
tan cinatur solahnèki
ya ta Ki Bayi Panurta
nèng wisma lan putranèki
Jèngraga Jayèngwèsthi
Ki Bayi alon amuwus
tanya èsmu sungkawa
mring kang garwa Ni Malarsih
priye mau tutugêna tuturira

lan sutanta Tambangraras
dene ora na kaèksi
kang garwa matur prasaja
putra paduka pan lagi
atangat ing awêngi
sasontênira andulu
ngintip lawan kawula
malêthèk kajang rong nyari
aleyangan salêr gapiting jêjêtan

kawula inggih kadyeka
samya sêdya anênêlik
myarsa gyan paduka bantah
lan tami Sang Amongragi
uning sasolahnèki
paduka pan jinatèn wus
putranta Tambangraras
kalêsêdan dènnya linggih
kados lamun wuru myat tamu utama

sarêng paduka ngandika
ibunta punapa kenging
mênggahing basa punika
tamu dalêm matur aris
sayêkti botên kenging
sampun wontên anggêripun
asal bêkti ing priya
apan ta sarêng miyarsi
putra tuwan sênggruk-sênggruk akaruna

lajêng mantuk maring wisma
anumpa tangatirèki
sapunika dèrèng kêndhat
putranta kandhuhan kingkin
sumôngga gyan anggalih
putra paduka puniku
saèstu wus kantênan
brangti mring Sèh Amongragi
mugi-mugi kagaliha putra tuwan

langkung saking kawlasarsa
sajêge dèrèng nglampahi
samênir mikir mring priya
sawêg punika mong wingit
bok sori Kèn Malarsih
umatur sarwi rawat luh
sira Bayi Panurta
myarsa aturing garwèki
tumut ngondhok-ondhok wêlas marang putra

wusana aris ngandika
marang putranira kalih
lah kapriye kulup sira
ing rêmbugira kang bêcik
kewuhan ing tyas mami
gyan sun mijilakên wuwus
Jayèngwèsthi turira
ingkang kapanggih tyas mami
prayogine tuwan jarwaa prasaja

karana Allah kewala
botên wontên awonnèki
wêwinih sampun kasamyan
yèn ta mawia kêkêlir
dangu kadhang mênawi
salayèng karsa angantun
utami kang balaka
katingal paduka wus nir
tan sumêlang malah kawistara wantah

lah mara adhi Jèngraga
mungguhing pikirièki
kapriye prayoganira
mrih lêstari rêmbug iki
Jèngraga matur aris
kewala kawula tumut
ing nalar kang balaka
têmbung prasaja prakati
sampun adat watak ngulama kranalah

kang rama tyasnya wus lêjar
myarsakkên aturing siwi
wusana alon ngandika
iyèngsun nurut sirèki
yèn wus padha ngrêmbugi
sun têmbunge mêngko esuk
matur inggih prayoga
yèn paduka wus marêngi
pan sadalu dènira arêrêmbagan

wanci wus akir ijabah
manjing pajar subuh gidib
myarsa swarane wong adan
ing langgar Ki Jamal Jamil
nulya samya mring masjid
jalu èstri samya subuh
mung Nikèn Tambangraras
subuh ing wisma pribadi
wusnya adan sadaya sami asunat

wusnya sunat nulya kamat
Sèh Mongraga angimami
ngangkat usali parêlan
subêki rakangatèni
adakan imammani
lillahi tangala alhu
akbar tasbih kabiran
alkamdu lillahi kasir
ran pasubkanalah bukratan wasilan

lajêngira maca wajah
ani wajahtu wajihi
yaaliladi pa aran
samawati wa al arli
kanipan muslimini
ya mahyaya wamamatu
ilahal musrikina
nulya takbir kang makmumi
Amongraga pasekat Patekahira

wacan sawuse Patekah
sasurat sudawalnèki
akire wusing Patekah
surat kasar kang kinardi
panjang wêwacannèki
ing sujada mawi sujud
dangu pangadêgira
tumaninahira tartib
ingkang makmum sadaya sami arahab

datan ana kang kuciwa
pratingkahe kang ngimami
kang salat antaranira
prapta ing tahyat kang akir
slawat atasing nabi
myang atas kulawargèku
tumaninah ibtitah
nulya salam awal akir
bakda salam pêpujian sêsarêngan

nganyut-anyut swara rampak
wus pujian nulya dhikir
lêlagon lajêng asantak
ambata rêbah kapyarsi
wus kawan atus dhikir
numpa donga limang wêktu
anasib Jayèngraga
swaranira rum amanis
wusnyandunga salawat asêsalaman

miwah kang samya asalat
ing masjid mangu mangarsi
ing mangu kang dadya imam
kêtib Kiyai Mukidin
gilir lan talak bodin
kang salat ing masjid agung
sabên kang dadya imam
Ki Pangulu Basarodin
kadhang Kyai Bayi Panurta piyambak

swaranira sêsauran
anglagya rame adhikir
wênèh sawêg pêpujian
myang lagyandunga anasib
piniyarsa mêwahi
asri sênêning desa gung
sabên kang kuwat-kuwat
santana sudagar sugih
nadyan pipit masjid piyambak-piyambak

wêktu subuh mahrib ngisa
rame swarane sarênti
warata sadesa pisan
kathah sabawaning santri
tuwin yèn nuju sasi
Ramêlan tarwèhanipun
sagêgolonganira
karsanira Kyai Bayi
satus tarwèh sajrone ing Wanamarta

tan wus arjane kang desa
ya ta kang salat ing masjid
sira Ki Sèh Amongraga
wus bakda subuh anuli
tangat loka akasil
nêm rêkangat tri salam wus
dhikir tapakur ing Hyang
mupit dènira awirid
sawusira luwar saking pasuhulan

nuli samya lêlênggahan
lan rama myang ingkang rayi
Jayèngwèsthi Jayèngraga
wus wau bakda kang nganti
dhêdhaharan gya sumaji
Sumbaling Cênthini wau
kang ngladèni ing ngarsa
patèhan myang wedang kopi
gêmblong lèmpèng wajik juwadah lan jênang

ledre isèn lawan bikang
puthu gêdhang mayang cangkir
glali sutra jênang caca
surabi lan kupat monjit
bakaran pisang kuning
bakaran dhèndhèng ginêpuk
wus tinata nèng ngarsa
Sumbaling cèthi Cênthini
mundur sami bêkta tup saji karangan

Luci kang têngga cèrètnya
uthi anepasi gêni
mangkana Sèh Amongraga
aris matur mring Ki Bayi
punapa wus kaèsthi
masalah èmênging kalbu
mênawi wontên ingkang
karaos mêlang ing galih
inggih mugi paduka

anglairêna

miwah ta putra kalihnya
punapa sampun anunggil
manawi salayèng karsa
tuwin kirang sêrêpnèki
prayogi kang kawijil
karana Allah aplahu
gyan tuwan sarasehan
lan putranta yayi kalih
ing jujuge kang ujar wau punika

Ki Bayi aris saurnya
botên anggèr gih sayêkti
apan tan mamang samêndhang
ujar punika wus êning
sayêktine nak mami
ibunta duk panggih mringsun
ya ta mêdhar pasaja
saliring solah sakalir
saraose sira Ki Bayi Panurta

andhêku Sèh Amongraga
myarsa lingira Ki Bayi
putra kalih nambung sabda
mangrêpa aturirèki
kathah-kathah minta sih
mring Amongraga mlasayun
ya ta Sèh Amongraga
umatur marang Ki Bayi
pan amêdhar nênggih sajarahing lampah

asal-usule wus jarwa
nênggih duk risakirèki
nagari ing Sokaraja
wus jinarwakakên sami
Ki Bayi duk miyarsi
lawan putra kalihipun
anjêtung ngêmu waspa
sadangunira alinggih
saking dene ngungun myarsa tuturira

sadaya ciptaning nala
tan bodho kêncêng tyas mami
nyata wijiling awirya
trah kusuma dana warih
turasing amartapi
ngulama abôngsa luhur
nulya nutugkên rêmbag
ya ta Ki Sèh Amongragi
anuruti yèn wus panggih kadangira

samangke langkung lênggana
Ki Bayi ngêmu waspa ngling
tanapi putra kalihnya
aturnya angasih-asih
yèn ta lamun wus panggih
sakarsa rinta puniku
tan ketang mung sadina
ing panggih tilarên gampil
mung wêlasa mring rayinta lir kukila

