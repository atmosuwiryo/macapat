wau ta nalikanipun
Pratiwanggana miyarsi
pangandikanya Sri Krêsna
kumêmbêng waspanirèki
sakala bela sungkawa
ngandika Danardanaji

dhuh Pratiwi Ariningsun
mungguh karsanipun yayi
ingkang pantês ingsun duta
ngupaya murcanirèki
Si Rêtna Wara Sumbadra
muhung jênêng sira yayi

marmane dhuh ariningsun
ngong minta pitulung yayi
mangkya sira lumakua
mring Madukara manggihi
kakangira Si Arjuna
tundhungên padha saiki

saking kasatriyanipun
dene jênêng sira yayi
ywa was sumêlanging driya
yen kakangira Jahnawi
bôngga nuli rampungana
de yèn wus kalakon yayi

kakangira Pandhusunu
kèngsêr sing Madukarèki
yèn bisa gawanên pisan
maring ngarsaningsun yayi
awit kakangmu Arjuna
darbe luput gêng mring mami

Pratiwi nêmbah umatur
kakaji pêpundhèn kami
Arinta Pratiwanggana
darmi lumakswa satuding
dhuh kakaji amit pêjah
ngandika Sri Arimurti

dhuh Pratiwi ariningsun
sira datan ngong prih lalis
muga-muga laksitanta
manggiha suka basuki
Pratiwanggana tur sembah
têrang timbalan kakaji

lajêng kewala pun ulun
dhatêng ing Madukarèki
manggut Sri Narendra Krêsna
Pratiwi mit dèn lilani
lèngsèr saking ngarsa nata
wau ta sri narapati

nenggih ing saunduripun
Pratiwanggana sang pêkik
minggu kongsi tri pandurat
puwara ngandika aris
mring putra sang narpatmaja
dhuh Sômba atmaja mami

sira mrantia dèn gupuh
sakapraboning ajurit
lakunePratiwanggana
untapna jawining kikis
lawan wadya sawatara
Dyan Sômba matur wotsari

nuwun sandika pukulun
têlasing pangandikaji
jog tumêdhak sing palôngka
sri narindra nolih ngiri
anyampar kanang cênela
tandya kondur ngênyapuri

gugup sagung para arum
ingkang samya ngampil-ampil
upacaraning narendra
piyak ngarsa tangkêp wuri
angayap sri naranata
gyanira angênyapuri

Dyan Sômba wotsari mundur
tanapi Arya Satyaki
nêdya arsa magelaran
dhawuhkên timbalan aji
ya ta ingkang kacarita
kondure sri narapati

wus utusan sang aprabu
marang pawongan kêkalih
Nyai Sêpêtmadu lawan
Madupinasthika sami
tumamèng jroning puraya
wigati atur udani

kondurira sang aprabu
dhumateng jêng pramèswari
laju tindaknya sang nata
ginarubyug para cèthi
sarawuhirèng puraya
pinêthuk jêng pramèswari

gya kanthèn asta sang prabu
lawan jêng wara supadmi
ri wusnya lênggah satata
pramèswari nungsung warti
gyanira sri naranata
miyos wonten pôncaniti

tandya wêwarta sang prabu
mring garwa pramèswari tri
ing purwa têkèng wasana
ya ta jêng sri narèswari
katri myarsa parêng nêmbah
ri wusira sawatawis

sri narendra tandya kondur
lawan para pramèswari
sigra maring pamêlêngan
ngêningkên tyas sri bupati
manêgês manungku puja
nyirnakkên asmarèng kingkin

gantya kang winarnèng tulis
narpaputra Radyan Sômba
lawan Arya Satyakine
mundur saking sitibêntar
laju mring pagêlaran
angêmban timbalan prabu
sapraptanirèng paglaran

Radyan Sômba lan Satyaki
wus panggih lan ingkang paman
Radyan Pratiwangganane
tuwin Kya Patih Udawa
lan sagung pra punggawa
dèrèng wontên ingkang mantuk
ri wusira tata lênggah

Pratiwanggana lingnyaris
mring putra Dyan Wisnubrata
dhuh kulup paran mulane
sira nungka lakuningwang
paran wigatinira
Dyan Sômba nêmbah umatur
dhuh paman Pratiwanggana

pramila amba tumuli
nungka jêngandika paman
ingkang dadya wigatose
amba angêmban timbalan-
ipun jêng rama nata
kinèn anguntapkên ulun
mring paduka praptèng rangkah

narendraputra lingnya ris
payo Udawa budhalna
sagung wadya punggawane
tur sêmbah sang mantrimuka
nuwun dhatêng sandika
gya nêmbang têngaranipun
sasmita budhaling wadya

gya budhal panganjurnèki
ing wuri gya sinambungan
gumer gumuruh swarane
rajaputra Wisnubrata
ngancarani kang paman
samya tan suwalèng kayun
tandya parêng nitih kuda

Pratiwanggana nèng ngarsi
jajar lawan Radèn Sômba
nulya Arya Satyakine
wuri Kya Patih Udawa
ginarbêg para wadya
ingkang samya ngurung-urung
sangkêp sakapraboning prangnahên ta lampahing baris
wus prapti kikising kitha
sagung wadya punggawane
ing ngriku kèndêl sadaya
ri wusnya sawatara
Dyan Sômba alon umatur
mring Radèn Pratiwanggana

dhuh paman lampah puniki
rèhning sampun praptèng rangkah
kados pundi prayogine
amba muhung atas karsa
Pratiwanggana nabda
mring putra narendrasunu
dhuh-dhuh kulup Wisnubrata

mungguh karsaningsun kaki
gon ingsun arsa tumêka
marang ing Madukarane
mrih ywa kawistarèng lampah
ngong ijèn tanpa rowang
dene jênêng sira kulup
lan Adhi Mas Lesanpura

tuwin pra punggawa sami
kabèh balia mring praja
nora luwih andum gawe
Dyan Sômba matur wotsêkar
nuwun dhateng sandika
nihan ta enggaling tutur
Raden Pratiwianggana

lan putra sang narpasiwi
tuwin Arya Wrêsniwira
saha wadya punggawane
ri wusnya andum raharja
narpatmaja Dyan Sômba
adan bidhal samya wangsul
maring praja Dwarawatya

ing marga datan winarni
samana wus praptèng praja
ya ta kawursita maneh
Pratiwanggana kang arsa
marang ing Madukara
pribadi datanpa kancuh
lampahira murang marga

ngambah pringganing wanadri
nusup ing glagah rayungan
turut jêjurang pèrènge
mrih ywa kawistarèng kathah
ing marga tan kawarna
sigeg gantya kang tinutur
satriya ing Madukara

wau risang Pandhusiwi
lan kang garwa Sang Kusuma
Retna Wara Srikandhine
lênggah madyaning pandhapa
amomong putranira
Dyan Abimanyu rum-arum
sawêg yuswa catur warsa

tinilar ing ibunèki
Sang Retna Wara Sumbadra
murca tanpa karanane
tan ana pawartanira
gêsang lan sedanira
marma Risang Pandhusunu
dahat duhkitaning driya

saking jibêging tyas sêdhih
kongsi supe dhahar nendra
lir lolos otot bayune
angga yayah sinampirna
de kang garwa sang rêtna
tan pae rudatinipun
lan kang Raka Sang Harjuna

Abimanyu anggung nangis
budi ing sadina-dina
kang tinanya mung ibune
sing judhêging tyasing Parta
mung kêdah nganyut jiwa
dene kang kaparèng ngayun
kang Putra Dyan Gathutkaca

satriya ing Pringgadani
tumungkul mawang bantala
tansah kumêmbeng waspane
kang môngka panglipur driya
yèn Lurah Badranaya
sowan sapranakanipun
Garèng Petruk anggung drêdah

wau ta Dyan Pandhusiwi
ri sêdhêngira sungkawa
ya ta kasaru sowane
Kyai Lurah Nayantaka
lawan atmajanira
Nala Garèng tuwin Petruk
Arjuna jroning wardaya

ragi lêjar sawatawis
ngandika mring Badranaya
kakang têka rada suwe
dahat muncul mring ngarsèngwang
nèng wuri pijêr apa
Lurah Sêmar alon matur
dhuh lae-lae bandara

manawi dangu kang abdi
dhuh bandara langkung kathah
pakaryan kula yêktine
siyang ratri masak-masak
pijêr tinrambul mêngsah
Garèng Petruk samya rusuh
ngrêsahi wong mindhang kluwak

wanci esuk kula ngliwêt dèrèng êmpuk
êmpuk yèn êmpuka
tiyang dèrèng ngong obori
kula tilar pados kajêng nèng kêbonan

kula mantuk kêndhil maksih mangkruk-mangkruk
kula tan nglêgewa
kêndhil lajêng ngong obori
wedang umob molak-malik lir dèn udhak

kula kêdhuk botên wontên grênjêlipun
lajêng kula tumplak
bêrasipun sampun gusis
dan-edanan Garèng Petruk botên gênah

duk puniku tyas kula kalangkung bêndu
tiyang kalihira
ngong ulati samya dhêlik
kalih pisan pinanggih nèng kandhang ayam

pating cramuk bêrase sami dèn êmut
pinamah lan brambang
pêrlune damêl mêdhaki
badanipun gyannya sami babak bundhas

sami bênjut labêtipun mêntas gêlut
kula dupi wikan
datan saronta ing ati
kalih pisan ngong uncali slarak kandhang

samya jumbul wong kalih sarêng lumayu
sampuna lumajar
ngong dublak têmbêlèk pitik
Sang Arjuna mèsêm kalane miyarsa

gyannya umuk Lurah Sêmar langkung gupruk
Dyan Parta ngandika
mring Garèng paran sirèki
anèng wuri sira nambut karya apa

Garèng matur nun inggih pakaryan ulun
anukang kêmasan
anggarap kang rêmit-rêmit
ngantos kondhang dumugi ing tanah sabrang

kula nyêngkut nyêngkakakên damêl parut
Sêmar dupi myarsa
gumuyu sarwi nudingi
marang Garèng ngucap hèh wong gêndhêng sira

aja umuk nora isin Si Bêngkêluk
de ngaku kêmasan
garapane bôngsa rêmit
tibaning don mung gawe parut karyanta

Garèng ngrungu mangsuli sêrêng tur sêru
apa parut ika
dudu garapan kang rêmit
Sêmar ngucap bênêr rêmit nanging gampang

Pandhusunu alon pangandikanipun
lah ta Pètruk sira
paran karyanta kang mêsthi
têka suwe nora ngadhêp mring ngarsèngwang

Petruk matur saking boten nate libur
kêncêng padamêlan
ngantos boten sagêd prèi
radyan nabda lah iya paran karyanta

Petruk guguk matur malih sarwi ngantuk
padamêlan kula
wanci ènjing tangi guling
bibar nêdha tuwuk gya têrus tilêman

mangke lamun sampun jam satêngah wolu
gya wiwit klekaran
dumugi jam sanga ngagir
bibar ngagir têrus lajêng lumah-lumah

jam sapuluh ngathang-athang têkèng bêdhug
sayah ngathang-athang
lèyèh-lèyèh têkèng jam ji
gya leyangan dalu lajêng mapan nèndra

praptèng esuk ngantos botên kobêr lungguh
suprandene kula
têka botên sagêd sugih
enjing sontên sinêrêg utang-piutang

Semar ngrungu aturingPetruk kadyèku
Sêmar sru wuwusnya
hèh Petruk aywa dalêming
lah tutugna karêpmu ingkang mangkana

têkèng besuk Petruk sira kongsi dhawuk
sun pasthèkkên sira
kurang sandhang kurang bukti
awit saka sira lumuh nambut karya

Petruk muwus ya bênêr rama kandhamu
nging karsaning dewa
sipat murah sipat asih
anggêr urip pasthi ginantungan pangan

Sêmar muwus iku ucape wong cubluk
uga bênêr mangan
ananging kurang utami
utamane wong urip budidayarja

mobah muwus istiyar kanthi tyas ayu
wêkêl barang karya
yèn kaya karsanta anjing
nora wurung sida cingkluk turut pasar

Petruk muwus rama sira aja baung
sanadyan cêngkluka
awak-awakku pribadi
ala becik iya tak sandhang priyôngga

Sêmar guguk nabda bangsat tèka dlarung
katanggor wong nèkad
baludhus tan wruh ing isin
lah rasakna yèn praptèng wisma tak ajar

nengna wau ya ta Radyan Pandhusunu
lawan ingkang garwa
Kusuma Wara Srikandhi
tuwin Putra Prabu Anom Gathutkaca

tyas margiyuh umyat mring Dyan Abimanyu
gyanira datansah
siyang ratri anggung nangis
kèndêlira mung lamun pinuju nèndra

yèn wus wungu ngiyêng nangis takon ibu
sinlamur sabarang
dedolanan warni-warni
nora mênêng saya gung panangisira

nêngna wau kang lagya duhkitèng kalbu
risang Pandhuputra
kasaru praptanirèki
ingkang Rayi Radèn Pratiwianggana

gupuh-gupuh ingacaran tata lungguh
ri wusing mangkana
nambrama Dyan Pandhusiwi
mring kang rayi Radèn Pratiwianggana

sabdanipun sêrêt ririh mêlasayun
dhuh-dhuh ariningwang
praptanta padha basuki
anèng marga kongsi praptèng Madukara

alon matur Radèn Pratiwangganèku
dhuh kakang Arjuna
dahat gyaningsun memundhi
timbalanta muwuhi bawalêksana

tarlèn muhung sêmbah pangabêktiningsun
katur mring sriranta
ngandika Dyan Pandhusiwi
dhuh riningsun dahat panarimaningwang

kajabèku bangêt gitaning tyas ingsun
praptanta adhimas
paran wigatine yayi
apa muhung saking karsanta priyôngga

tinjo mringsun ingkang lagya kawlasayun
sukur yèn mangkana
Pratiwanggana turnya ris
dhuh kakang mas wruhanira praptèningwang

nèng ngarsamu kang sapisan rèh wus dangu
tan tinjo kakang mas
dahat onênging tyas mami
ping dwinira tetuwi ing raharjanta

ping trinipun kakang mas mungguh praptèngsun
tuhune dinuta
dening Sri Krêsna Kaka Ji
nanging muga ywa dadi gitaning driya

rèhning ingsun muhung lumakswa satuduh
dadia wruhanta
dhawuhing Krêsna Kaka Ji
sun dinuta mikut mring sira kakang mas

wit sirèku luput gêng mring Kaka Prabu
Sri Bathara Krêsna
dahat dukane tan sipi
lamun bôngga ingsun sêmbadani sira

dene lamun budi sun rampungi tuhu
arinta tan wêgah
ngêndi ênggonmu sun ungsir
angungsia mring tutuking taksakendra

duk puniku Wara Srikandhi Sang Ayu
myarsa ling tan yogya
sigra mundur èsmu tangis
malbèng panti lan angêmban putranira

ya ta wau Sang Arjuna dupi ngrungu
ujar kang mangkana
dahat kabangan tyas runtik
sanalika wus nyipta yuda kanaka

nanging sinamun ing netya
lon ngandika dahat amêlasasih
dhuh Pratiwi ariningsun
ucapmu kang mangkana
pan samêndhang tan rumasa raganingsun
dosa mring Kaka Sri Krêna
Pratiwanggana nudingi

sarwi nabda sêrêng sora
hèh-hèh Kakang Arjuna ywa cariwis
wus jamake manungsèku
tan wikan luputira
nadyan kongsi tumpa-tumpuk ngundhung-undhung
nanging yèn wruh luputing lyan
samrêki dèn uthik-uthik

ingkang mangkono wus lumrah
kadiparan karsanira kang mêsthi
apa bôngga apa nutut
yèn nutut sun pusara
lamun bôngga pasthi kagêm ngastaningsun
Pratiwanggana samana
sirna traping tata krami

têpane mring kadang wrêda
pathenthengan sarwi amalangkêrik
ujar sêrêng lir kêmarung
wau ta kacarita
Prabu Anom Gathutkaca dupi ngrungu
ujaring Pratiwanggana
dahat kabangan tyas runtik

angga lir mubal dahana
kanang lathi kumêdut waja gathik
netra andik imba têpung
lir tinêpak kang muka
sanalika Pratiwanggana tinubruk
asru binanting ing kisma
ingundha binuncang têbih

gumêbrug tibèng bantala
kyatingrat Sang Gathutkaca nututi
Pratiwi tinubruk luput
milar ngiri jinangkah
milar nganan Gathutkaca paksa ngêsuk
trangginas Pratiwanggana
Guritna dhinupak lusi

Pratiwanggana mangrangsang
Gathutkaca tinêpak kras ngendhani
sinaut-saut marucut
Guritna tangkis asta
Dyan Pratiwi tinêbak mukane kantu
jrêbabah dhêpani kisma
dupi arsa pining kalih

gregah tangi kras anjangkah
Gathutkaca sarosa tinampiling
medal konang panonipun
mubêng yayah kitiran
brêg angloso cinandhak binuncang sêbrung
Guritna dhawah kalênggak
gumêbrug satêngah kanin

Sang Arjuna awas mulat
yèn kang Putra Dyan Guritna katitih
bramantya Sang Pandhusunu
tetulung ing ayuda
kras malumpat Pratiwi tinubruk luput
Arjuna ngêsuk mangrangsang
Pratiwi cukat ngendhani

Dyan Parta sinotho milar
Dyan Pratiwi liwung mangêsuk wani
pindha banthèng tawan tatu
Arjuna kras manêpak
prêg anjola Pratiwi mumêt tan emut
anjungkêl Arjuna sigra
Pratiwi binuncang têbih

gumêbrug tibèng bantala
sanalika dupi kasilir angin
Pratiwi jagegah wungu
sarya sora anabda
Kakang Parta amung samene bobotmu
Arjuna nauri sugal
hèh maksih tangèh Pratiwi

bobot kadibyaning Parta
hèh Pratiwi ywa ngucira ing jurit
Pratiwanggana duk ngrungu
madêg suraning driya
dahat krodha sigra sarosa manubruk
parêng gapyuk drêg-udrêgan
gya pêluk-pinêluk gênti

dadya dêdêr dêr-idêran
kèdêr dêdêr temah puntir-pinuntir
astaning Parta kacakup
kinêmpit pinggangira
sru pinithing Arjuna têmah ngalumpruk
gumêtêr sariranira
otot bayune kadya nir

rumasa wus tan kuwawa
Sang Arjuna binuncang dhawah linggih
sakala Sang Pandhusunu
èngêt mring putranira
gregah wungu gya malbèng mring suyasèku
tuwin Radèn Gathutkaca
Pratiwanggana nututi

nanging wus kinêban lawang
Dyan Pratiwi têmah tan bisa manjing
anèng sajawining pintu
mangangên-angêning tyas
kacarita Sang Arjuna wus kapangguh
lan garwa putri Cêmpala
Rêtna Srikandhi gung nangis

sarwi ngêmban putranira
glising tutur Dyan Arya Pandhusiwi
lan kang garwa sang retnayu
tuwin Dyan Gathutkaca
rèh wus ngrasa soring yuda sêdyanipun
lolos saking kasatriyan
sakala rêmbag wus gilig

sigra bidhal sêsingidan
tindakira tan ana kang udani
ya ta lêpas lampahipun
gênti ingkang winarna
Dyan Pratiwi kang anèng jawining pintu
sigra andêdêl wiwara
manjing suyasa wus sêpi

mulat nganan ngiri sonya
jro suyasa sigra dèn osak-asik
têtela lamun wus suwung
Sang Arjuna wus oncat
Dyan Pratiwi kalangkung cuwaning kalbu
sigra trus maring pungkuran
wau ta parêpat katri

Lurah Sêmar lan kang putra
Garèng Petruk lagi jêntolan pèi
katri samya wasisipun
gênti unggul kasoran
totohane yèn kalah cinlorèng angus
lan ngasut sangêdumira
jèrèng krêtu lan milihi

Lurah Sêmar rèh wus tua
lara mata dadi kurang setiti
adhakane ngrayut krêtu
Garèng angon sabêtan
luwih pintêr yèn nangguh wêtuning krêtu
Petruk sabêtane nakal
dhêmêne matèni bunci

nanging Garèng nora wêgah
mung susahe rèh Petruk mênang inggil
dadya asring nginguk krêtu
mring Garèng cêpêngannya
parpat tiga gênti asor gênti unggul
gênti clorèng-cinlorengan
aguyu-ginuyu gênti

parpat tiga mukanira
samya cêmêng dening angusing kwali
Lurah Sêmar yèn dinulu
kadya têmbêm balaka
bagus Petruk lir baungan wujudipun
Nala Garèng warnanira
mèmpêr pênthul kang dipuntir

ya ta kang samya kasukan
parpat tiga gyanira main pèi
kasaru ing praptanipun
Radèn Pratiwanggana
parpat tiga kagyat sarêng numbuk-numbuk
dènira arsa lumajar
Pratiwanggana nabda ris

lah ta mêngko Kakang Sêmar
Garèng Petruk aywa padha lumaris
padha sarèha rumuhun
ayo padha rêmbugan
parpat tiga myarsa sarêng samya lungguh
anèng ngarsanira Radyan
Pratiwi ngandika manis

hèh kakang Sêmar sun tanya
bandaramu Kakang Parta nèng êndi
duk mau campuh lan ingsun
oncat manjing suyasa
sun ulati jroning suyasa tan pangguh
baya koumpêtkên padha
walèha bae nèng êndi

gone dhêlik Kakang Parta
parpat tiga matur botên udani
nalika paduka campuh
lan Rakanta Sang Parta
kula sami wontên wingking main krêtu
sumêrêpa yèn bandara
oncat tamtu ngong tutwuri

Lurah Sêmar surawean
sarta matur dhuh lae kadipundi
lolosing bandaraningsun
kula botên narima
sintên ingkang paring sandhang têdha ulun
andadak dika sikara
opak-apik têmah jurit

wêkasan bandara oncat
kadi paran karsa dika kang mêsthi
ngong têmpuhkên konduripun
Pratiwi lon ngandika
aywa padha susah rasaning atimu
sumêlang yèn kurang sandhang
kurang pangan sun kadugi

ngingoni mring sira padha
jangji sira gêlêm milu mring mami
pira blanjamu karuhun
ingsun tikêli samya
duk miyarsa Lurah Sêmar alon matur
dhuh radèn lamun paduka
dangu têdha kula nguni

sadintên nêdha ping tiga
tur umbaran tan mawi dèn pancèni
dèn uja sakarsa ulun
blanjanipun wulanan
tigang kêton paringannya sabên taun
bêbêt ikêt klambi sruwal
blônja padinan rong kêthip

Pratiwanggana ngandika
mung samono kakang ingsun kadugi
hèh Garèng pira blanjamu
Garèng alon turira
yen paduka dangu sandhang têdha ulun
sami kemawon lan rama
mung kaote mawi gajih

ing sabên satêngah warsa
gangsal ringgit wit kula ngrangkêp carik
Pratiwanggana nabda rum
hèh Garèng sun kaduga
anikêli samono kèhing blanjamu
ya ta Dyan Pratiwanggana
dangu mring Petruk lingnya ris

lah ta Petruk priye sira
ge matura pira blanjanta nguni
Petruk alon aturipun
kula tan mawi blônja
sandhang têdha narimah saparingipun
wontên kathah botên bingah
wontên kêdhik botên sêdhih

dèn balônja inggih arsa
tan dèn blônja kula inggih tan mèri
mung dhèrèk sakarsanipun
Pratiwanggana nabda
luwih bagus atimu ingkang kadyèku
dene bangêt gonmu nriman
nanging karsaningsun mangkin

sira uga sun balônja
kadidene Si Kakang Sêmar iki
Petruk matur sangêt nuwun
Pratiwi malih nabda
ing samêngko rèh sira wus padha saguh
suwita mring raganingwang
ênya padha sun êmpingi

wong siji tômpa rong blanjan
Sêmar Garèng sigra-sigra nampèni
sarwi matur sêmbah nuwun
Petruk uga mangkana
ri wusira Dyan Pratiwi ngandika rum
ing samêngko sira padha
dhèrèkna salaku mami

gyan ingsun arsa ngupaya
Kakang Parta dènya lolos mring êndi
Sêmar Garèng aturipun
inggih dhatêng sandika
Bagus Petruk majeng alon aturipun
dhuh Radèn Pratiwanggana
sampun dadosken panggalih

yèn kula dèn jak kesahan
kwuningana kawula nyuwun pamit
amba tan sagêd tut pungkur
dhèrèkkên jengandika
Dyan Pratiwi kagyat myarsa turing Petruk
nabda kadiparan sira
tan arsa dhèrèkkên mami

Petruk matur èsmu susah
dhuh-dhuh radèn milamba tan kadugi
dhèrèkkên karananipun
kathah pakaryan kula
yèn ngong tilar tan wun kèthèr têmahipun
tur karya susahing sanak
tan wande ngong manggih sisip

yèn lêpat sintên kang bôngga
kajibah nèng badan kula pribadi
têmah susah tumpuk-tumpuk
artanipun êmpingan
kaparênga môngga ngong aturkên wangsul
Pratiwanggana duk myarsa
aturing Petruk wèh manis

Dyan Pratiwi angandika manis
lah ta Petruk paran pakaryanta
kang karya abot yêktine
sira kongsi tan ayun
dhèrèkakên salaku mami
Petruk alon turira
mila kula lumuh
wit kathah pakaryan kula
lamun ènjing kula kesah dhatêng sabin
garu maluku sawah

bibar mluku dados mandhor kopi
mlampah mantuk nyambi nganam klasa
praptèng wisma nyithak gêndhèng
nyandhak jun lajêng ngangsu
kula sambi nylumbati krambil
tanapi ngrajang sata
trus nyirami lurung
tuwin nyapu dhatêng pasar
bibar nyapu lajêng bêrah damêl roti
ngiras barang raura ngêrok kapal sêmbèn brubuhi pring
yèn wus dalu lajêng mocok rundha
patrol nglêmbur damêl gêdhèg
makatên slaminipun
mila kathah pamêdal mami
ing saratri sadina
tigang rispis wutuh
yèn paduka karsa nêbas
kula dhèrèk yèn tan arsa kula suthik
Pratiwi duk miyarsa

ngrogoh arta sarwi ngandika ris
lah ta Petruk ênya tampanana
sun tambahi arta kèhe
salawe rupyah wutuh
salawasmu dhèrèkkên mami
Petruk matur sandika
majêng mundhuk-mundhuk
nampèni arta têbasan
lan grunêngan
e kojur bangêt wak mami
nunakke pirang-pirang

tuna pisan kanggo cundhuk laris
kalah satak nanging bathi sanak
Garèng miyarsa wuwuse
ngucap thik kaya bakul
adol kêmpros tinêbas dhuwit
andèkna ngaku tuna
dhuwite sing bingung
idhêpa lamun tinêbas
ingsun matur dadi tukang wang nèng pabrik
pasthi kèh têbasannya

Dyan Pratiwi angandika malih
Kakang Sêmar mungguh karsaningwang
budhal ing sadina kiye
unggyaningsun angruruh
Kakang Parta ingkang ngoncati
parpat tiga turira
sumôngga sang bagus
kula mung dhèrèk kewala
adan bidhal Pratiwanggana sang pêkik
dèn iring parpat tiga

sapungkure Pratiwangganèki
ingkang kari anèng Madukara
Nikèn Sulastri kadine
Kèn Rarasati iku
paminggirnya Dyan Pandhusiwi
tan wikan oncatira
marma kalihipun
kalara-lara karuna
sigra sami maring Ngamarta nagari
nêdya atur uninga

winursita lampahe Pratiwi
praptanira sajawining praja
gya malbèng wana lampahe
sigêg gênti winuwus
praja agung ing Nungswarukmi
inggih Nungswakambangan
kang jumênêng ratu
Sang Prabu Bratakusuma
bagus anom cahya sor sunaring sasi
yayah Sang Hyang Asmara

sri narendra ambêg sadu budi
asih paramarta sih ing wadya
lumintu dana darmane
kontap kotamanipun
widigdaya prawirèng jurit
asêkti môndraguna
brojol ing krêpipun
tuhu punjul ing apapak
mila praja kanan kiri nungkul aris
tan srana pinukul prang

pêpak andhèr wadya kang anangkil
sri pamasa lênggah dhampardênta
angayap pra biyadane
srimpi badhaya manggung
ingkang samya angampil-ampil
upacara karajan
kang kaparèng ngayun
Kya Patih Dewasaraya
ingkang ngasta bang-bang lum-aluming nagri
gêmah arjaning praja

dene ingkang sumambung ing wuri
Arya Tambak Samodra jajarnya
Tambaklaut tan kalihe
sami prawirèng pupuh
yeka môngka andêling jurit
ya ta sri naranata
angandika arum
hèh bapa Dewasaraya
padha arja sebanta nèng ngarsa mami
paran wartaning jaba

mantrimuka umatur wotsari
dhuh pukulun jawataning amba
timbalan jeng sri pamase
amba pundhi ing êmbun
ulun cancang pucakingwèni
mugi dadya jejimat
sêmbah bêkti ulun
konjuk pada padukendra
sri narendra ngandika bapa sun tampi
paran arjaning praja

nêmbah matur risang nindya mantri
dhuh dewaji bilih padukendra
andangu praja arjane
sing pangèstu pukulun
saya gêmah arja tanapi
kalis ing sambekala
pra duskarti mirut
jrih sapu dhêndha narendra
tata têntrêm ayêm tyasnya wong sanagri
têbih paragan roga

sri narendra angandika manis
bapa patih dahat sun tarima
gyannya wignya mrih têntrême
raharjaning praja gung
mantrimuka matur wotsari
pangèstu padukendra
ingkang kawulambun
sang nata malih ngandika
kajabèku bapa karsaningsun mangkin
ingsun kapingin dahat

amanambut silaning akrami
lan kapengin sun darbe atmaja
priya kang pêkik warnane
lir paran marganipun
kalakone karsèngsun iki
mamrih putrining raja
kang samya yu-ayu
iku dudu karsaningwang
nadyan trahing sudra papa soring warni
yèn dadya panujwèng tyas

baya iku karsaning dewa di
kang mangkônô yêkti ingsun têmah
krama wong sudra papane
kya patih nêmbah matur
kaluhuran dhawuh narpati
nata malih ngandika
mangkya karsaningsun
sira mataha punggawa
angupaya wanodya ayu utami
nanging darahing sudra

lawan malih dhawuhna waradin
mring sagunging wong sajroning praja
tanapi jawi prajane
manawa samya mangguh
barang ingkang anèh ing warni
dhawuhna anyebakna
mring byantaraningsun
ingsun lironi ganjaran
mantrimuka matur sandika wotsari
sri narendra gya jêngkar

wus bibaran wadya kang anangkil
bidhalira punggawa raksasa
gumêr gumuruh swarane
kêndhang gong bèri ngungkung
tinabuhan samargi-margi
prapta jawining praja
ngambah dhusun-dhusun
wong padesan kagegeran
pêpuyêngan kadi gabah dèn intêri
ngungsèkkên anak somah

Togog Saraita gung nuturi
mring wong desa ingkang kagegeran
manawi yaksa lampahe
tan nêdya karya rusuh
nging dinuta dening sang aji
angupaya wanita
kang ayu pinunjul
têmah tyasira wong desa
samya têntrêm tan ajrih kèhing rasêksi
rèh samya tan sikara

gya ngumpulkên sagunging pawèstri
pinriksa dèning manggalèng yaksa
tan tuk kang ayu warnane
têmah lampahing diyu
klunta-lunta samargi-margi
anggung mriksa wanita
tan antuk kang patut
kagarwa dèning narendra
wadya yaksa kalamun siyang lumaris
dalu sipêng nèng wana

sigêg ingkang kawursita malih
lampahira Dyan Pratiwanggana
dèn iring parpat katrine
Sêmar Garèng lan Petruk
angulati Dyan Pandhusiwi
lolos sing kasatriyan
ya ta lampahipun
Radèn Pratiwianggana
mudhun jurang munggah arga ngalang ardi
sêngkan-sêngkan sinêrang

ya ta ingkang kawursita
wadya yaksa kang saking Nungswarukmi
kang ngupaya wanodya yu
arsa kagarwèng nata
tri bupati môngka manggalaning laku
juga Wil Kalaprakêmpa
kadwi Ditya Sabukangin

katri Wil Kalapracôndha
raksasa tri gêgêdhuging ajurit
ing prang pilih bobotipun
arang kuwawi nôngga
tau tate ngrupak jajahaning satru
anawan rabining mengsah
bêdhah praja boyong putri

kèhing punggawa raksasa
masanggrahan nèng madyaning wanadri
bupati yaksa têtêlu
lagyeca imbal sabda
kang ginusthi tarlèn gyanira ingutus
kasaru ing praptanira
Togog lan Saraitèki

dumrojok samya krênggosan
mêgap-mêgap netrane mondar-mandir
Wil Sabukangin duk dulu
sora panabdanira
hèh-hèh Togog payo matura dèn gupuh
babo baya ana karya
payo matura dèn aglis

Togog matur pêgat-pêgat
dhuh ki lurah kula atur udani
wontên satriya lumaku
nrajang barising yaksa
dèn iringkên dèning panakawan têlu
ingkang sami gal-ugalan
karya rusuh mring wadya wil

Wil Sabukangin duk myarsa
ing ature Togog Saraitèki
sakala sru wuwusipun
dhuh ki raka lir paran
mangkya wontên satriya kang ambêg rusuh
Wil Kalaprakêmpa nabda
adhi prêpêgana aglis

priksanên apa karsanya
lamun budi kêna kosêmbadani
bôngga rampungana gupuh
Sabukangin sru ngucap
hèh-hèh Togog payo tuduhna dèn gupuh
sun cêkêle si angkara
Togog ature suwawi

Sabukangin sigra-sigra
lampahira Togog Saraitèki
kêkinthil nèng wurinipun
ya ta ingkang winarna
Dyan Pratiwanggana lan parpatnya têlu
Petruk Nala Garèng Sêmar
andulu yaksa kang prapti

Pratiwanggana duk miyat
mring raksasa wus graita ing galih
radyan prayitna ing kalbu
yaksa praptèng ngarsanya
Ditya Sabukangin asru wuwusipun
hèh babo sira wong apa
ngakua aranirèki

lan ing êndi omahira
aywa kumbi tan wun sira bilahi
Sabukangin dènya muwus
tangane surawean
malang kêrik sarwi mlintir brêngosipun
gèdhag-gèdhèg pacicilan
solahe lir mêmêdèni

Raden Pratiwianggana
lon ngandika hèh buta si panyakit
ngakua aranta diyu
lan ngêndi dhangkanira
paran karsa prapta anèng ngarsaningsun
Wil Sabukangin sru nabda
hèh babo ladak wong iki

tinakonan durung blaka
gênti takon ardawalepa yêkti
Pratiwanggana sumambung
buta kapara sôngka
yaksa angling bênêr kowe sisip aku
yèn sira tanya maringwang
ingsun Ditya Sabukangin

hya Bandhilori raningwang
pinangkaku sing praja Nungswarukmi
ingutus mring ratuningsun
ngupaya wanodyèndah
balik sira babo sapa kekasihmu
lan ngêndi pinangkanira
paran sêdyanira yêkti

ngandika Pratiwanggana
lamun sira takon kekasih mami
Raden Pratiwangganèngsun
sing praja Dwarawatya
kang ngong sêdya ngêtutkên tindaking suku
tanapi krêntêking prana
Wil Sabukangin duk myarsi

gèdhèg-gèdhèg langkung duka
aja sira lancang ucap kumaki
memanas ati ujarmu
baya ta bosên gêsang
hêh Pratiwi sira dahat kumalungkung
nrajang barisaning yaksa
adol kuwanèn si belis

sun eman angur mundura
lamun bacut tan wurung têkèng pati
Pratiwanggana lingnya rum
hèh buta murang tata
glis nyingkira ywa ngribêti tindak ingsun
Sabukangin sru anyêntak
hèh babo si kêthip-kêthip

tan kena pinurih arja
sanalika Wil Kalasabukangin
kabangan runtiking kalbu
kadi mubal dahana
mangkrak krodha Pratiwanggana tinubruk
Wil Sabukangin dhinupak
kaplêsat tiba kuwalik

garègah tangi manrajang
Dyan Pratiwi tinêpak kras ngendhani
nganan sinaut marucut
ngering tinubruk endha
Sabukangin krodha pangrayahnya riwut
Pratiwanggana tan kewran
kesit lir prênjak tinaji

yaksa paksa nglut mangrupak
solahira galak anggêgilani
kras tandangnya cukat-cakut
anubruk ngiri nganan
Dyan Pratiwi kras milar sarwi amukul
nampiling nyikut anggêbang
yaksa krêp krungkêp kabanting

radyan ywan kasompok milar
Sabukangin anglut ngrayah sarya ngrik
riwut tandangira ngêsuk
Pratiwi kras malumpat
Sabukangin dhawah kajlungup kabêntus
garegah tangi dhinupak
mukanya yaksa jangkêlit

têmah kantu kalesedan
Sabukangin dangu dhêpani siti
gêrêng-gêrêng wus tan emut
kasiliring maruta
gregah tangi ambêkannya mêlar mingkus
maripatnya julalatan
ngulati mungsuhirèki

Pratiwanggana sêsumbar
payo buta padha rêbutên mami
aywa pijêr lingak-linguk
Sabukangin duk myarsa
sinumbaran sêbrak sigra narik dhuwung
trangginas mangsah mangancap
Pratiwi prayitnèng wèsthi

yaksa sarosa marjaya
goco nganan ngiri manyrampang sikil
Pratiwi wasis ing pupuh
tan kewran sinudukan
lir sêsiring yaksa sangsayarda ngêsuk
wil tinêpak mukanira
jêngkelang krungkêp ing siti

garegah tangi mangrupak
waringutên krodhanira mawrêdi
yaksa sarosa anyuduk
Pratiwi tangkis asta
kris rinêbut yaksa sinêndhal kajlungup
tangi nubruk linarihan
dening katganya pribadi

jaja têrus ing walikat
nibèng kisma yaksa wus angêmasi
Sêmar Nala Garèng Petruk
sigra sarêng tumandang
andhèdhèli prabotingbuta kang lampus
parpak tiga drêg-udrêgan
pêjahe Wil Sabukangin

Wil Prakêmpa gênti mangsah
singa nabda galak langkung ngajrihi
rahadyan prayitnèng kewuh
sarwi narik curiga
arsa naut binarêngan gya sinuduk
Prakêmpa dhawah kalênggak
anggro sakala ngêmasi

pêpulih Ditya Pracondha
krodha ngiwung radyan rinukêt jurit
sinaut-saut marucut
tinubruk-tubruk endha
tan adangu ditya pêjah gumaluntung
jinêmparing mring rahadyan
sakarine bubar gusis

wadya raksasa sarsaran
giris mulat lumayu rêbut dhingin
Togog Saraita wangsul
maring Nuswakambangan
nêdya matur dhumatêng ing ratunipun
datan winarna ing marga
ginantyan sêkar pamijil

ya ta ingkang lagya ngraras ati
ungguling prang pupoh
Dyan Pratiwanggana lêga tyase
tuwin panakawanira katri
bingahing tyas sami
amarwata sunu

nulya lênggah soring mandira wit
radyan ngandikalon
Kakang Sêmar lir paran butane
apa maksih apa wus sirnanting
Sêmar matur aris
yèn paduka dangu

sapêjahnya manggalèng yaksa tri
tan wontên kang katon
yun umangsah mandar bubar kabèh
salang tunjang samya ngungsi urip
radyan nabda malih
paran lakuningsun

gonku ngruruh Kakang Pandhusiwi
Sêmar matur alon
dhatêng pundi kemawon ngong dhèrèk
duk miyarsa Garèng maloroki
mring Sêmar sarya ngling
wong gêrang tan urus

bênêr bae gêlêma tut wuri
kowe dhudha bangkok
barêng aku priye wêkasane
yèn kasuwèn nora mulih-mulih
kônca wadon muring
marang raganingsun

Sêmar ngucap biyèn priye bêlis
kowe rak wis sagoh
dhèrèkake salakune radèn
dèn êmpingi rong blanjan si anjing
barêng têkèng ngriki
nganggo ona-anu

Petruk ngucap rama aja sêdhih
yèn Kang Garèng mogok
nora gêlêm dhèrèkke mring radèn
dhuwit êmpingan jalukên bali
aku sing kadugi
ngrangkêp rong pursêkut

kowe pisan lamun arsa mulih
balèkna pursêkot
sun rangkêpe têlu pisan kene
Garèng myarsa Petruk dènira ngling
Garèng ngucap wêngis
Petruk aja baung

mangap-mangap gonmu ngalup dhuwit
Petruk muwus alon
priye ta Rèng têka ngewuhake
aja golèk enakmu pribadi
dhuwit nora bali
kowe kêna mantuk

apa lumrah karêpmu kadyèki
Garèng ngucap dhoso
lumrah hya bèn ora lumrah hya bèn
yèn pinêksa aku dhasar suthik
Pratiwi nabda ris
aywa padha udur

lamun Garèng kudu arsa mulih
muliha dèn gupoh
Petruk angling
wah untung Kang Garèng
pira dohe ngomah saka ngriki
tur samargi-margi
kèh rowange mlaku

mèn dipethuk sobatanmu lami
mas jêng singa barong
ayu kuning malorok matane
mangap-mangap wimbuh mêrak ati
siyunge dèn isis
mèh sagêdhang kluthuk

tur yèn graut ngatutake daging
mendah yèn dicaplok
sêgêr sumyah rasaning awake
wis dèn ènggal lamun arsa mulih
mêngko ngong tumuli
kurmat nitir lêsung

Nala Garèng kalane miyarsi
Petruk dènya omong
sanalika Garèng maras tyase
sarwi ngucap Petruk aja dlêming
ngêdhêg-dhêgi ati
Petruk guyu guguk

sarya nabda kang Garèng dèn aglis
mumpung maksih ayom
galo sabatmu ngêntèni bae
Garèng majêng mring ngarsa sang pêkik
sarwi matur aris
dhuh radèn sang bagus

kula dhèrèk botên èstu mulih
radèn ngandikalon
ingsun sarah sakarsanta Garèng
sira mulih uga sun lilani
bacut luwih bêcik
tan malangi ingsun

Radyan Pratriwi ngandika malih
Kakang Sêmar payo
mangkat ngupaya kakang Pamade
kang sun sêdya marang Nuswarukmi
bok manawa ngungsi
kakang mas nèng ngriku

Lurah Sêmar ature suwawi
sanalika bodhol
Radyan Pratiwanggana lampahe
dèn iringkên parêpatira tri
marang Nuswarukmi
kang sinedyèng kayun

laksitanya mahawan wanadri
myat rayung bêbondhot
minggah arga ngalang aldakane
turut èrèng-èrèng jurang trêbis
ri ratri lumaris
lêpas lampahipun

sigêg datan kawursitèng tulis
mangkya kang kacrios
Sang Arjuna ing nguni lolose
saking praja ing Madukarèki
lan garwa Sang Dèwi
Srikandhi sang ayu

ngêmban Putra Bimanyu maksyalit
gung nangis kemawon
Gathutkaca ingkang dhèrèkake
lampahira samya murang margi
minggah mudhun ardi
nalasak wana gung

turut jurang èrèng-èrèng sungil
glagah rayung ngrongkop
miyat bondhotan mulêt karèndhèt
pating krêcêk suku gung kênèng ri
Risang Pandhusiwi
dahat kawlasayun

gung udrasa risang kadi ratih
marawayan kang loh
Gathutkaca gêrêng-gêreng bae
Dyan Bimanyu nityasa anangis
mênênge yèn guling
marma Pandhusunu

siyang ratri tan dhahar tan guling
mila kongsi cowong
tanpa karkat sariranya cape
otot bayu pindha dèn lolosi
tambuh kang kinapti
mung nêdya anglangut

nanging rèhning têdhaking Saptardi
satriya kinaot
sato galak kang kapapag anglès
gêrêng-gêrêng lumayu anêbih
kawuntat nututi
lir rumêksèng pungkur

kidang kancil kadi tuduh margi
mrih sang gung wirangrong
mrih ywa nganti sangsaya tindake
paksi-paksi mibêr lir mayungi
mring sang kawlasasih
sata wana kluruk

mrak nyangungong lir bela prihatin
kudhasih munya doh
lamat-lamat lir nglipur esthane
tan wus lamun winarna ing tulis
wau sang kaswasih
tindakira laju

wus kapungkur madyaning wanadri
laksitanya anjog
wana trataban sakêdhap lèrèn
gya lumampah duk samana prapti
têpining banawi
ing Swilugônggèku

nulya sami rarywan nèng gêgisik
ngaup sor kêkayon
lagya nêdhêng tumaruna rone
angayomi mring sang gung kaswasih
Risang Pandhusiwi
sawatawis lipur

ginalih yèn Pratiwi nututi
pasthi tan kapanggoh
marma Sang Arjuna lan garwane
tuwin putra lan Gathutkacèki
rêrêming panggalih
nyare anèng ngriku

tanpa lèmèk galoso ing pasir
samya singêp dodot
oyoding wit kinarya bantale
saking dahat sayahira sami
gyanira aguling
anglês lir dèn bandul

bang-bang wetan wus samya anglilir
lênggah soring kayon
paksi-paksi angocèh ting cruwèt
kacêr munya nèng pucuk pring ori
sinauran dèning
jalak nèng wit nyamplung

binarung ing swarèng cocak tuwin
jathithot munya doh
pindha mungu mring kang samya sare
bagaskara siratnya wus kèksi
anèng graning ardi
wus amungup-mungup

byar rahina risang kawlasasih
durung linggar sing gon
dupi sampun baskara têngange
ingkang Putra Dyan Bimanyu nglilir
nangis minta bukti
Parta wlas kalangkung

Pandhuputra angandika ririh
mring garwa sang sinom
dhuh Srikandhi priye bocah kiye
tangi turu nangis minta bukti
ngupaya mring êndi
supayantuk sêkul

sang lir retna aturira aris
dhuh pangeraning ngong
jêngandika ywa linggar sing kene
amba ingkang ngupayakkên bukti
yun aminta nasi
dhatêng tiyang dhusun

Sang Arjuna angandika malih
yayi yèn mangkono
angrucata busana yogyane
manganggoa lir wong wadon dèsi
murih ywa katawis
dadya tan pakewuh

matur nêmbah Dyah Wara Srikandhi
sandika gya dandos
rajakaputrèn rinacut kabèh
sinasaban praboting wong dèsi
rapêt tan katawis
sanalika rampung

nadyan wus busana sarwa lurik
prandene sang sinom
maksih katon ngênguwung cahyane
prak atine tan gêlêm sumingkir
mêmanise maksih
ting cranthèl tan ruru

Sang Arjuna ngandika mring padmi
yayi karsaning ngong
sira sun lih aranta yogyane
aywa maksih ran Wara Srikandhi
sun paringi nami
Kèn Sêtingbinatur

sang lir rêtna sandika turnèki
dhuh pangeraningong
amba muhung nyuwun pangèstune
Sang Arjuna angandika ririh
muga-muga yayi
tumulia antuk

glising crita risang kadi Ratih
linggar saking kono
turut pinggir bangawan lampahe
tan adangu sang retna wus prapti
têpining banawi
tambangan ing pucung

kang winuwus pambêlah kalih ing ngriku
nyabrangkên karyanya
sagunging janma lumaris
yèku aran sabrangan ing Swilugôngga

jêmbar nglangut bêngawan Swilugônggèku
agung tirtanira
arang kang wani nyabrangi
yèn rahina tan kêndhat janma kang malwa

pan ing ngriku tumut kabawah praja gung
ing Nungswakambangan
kacrita pambêlah kalih
kang sajuga ran Mas Ngantèn Tirtayuda

èndhèk lêmu bathuk lêngar mripat ciut
irung cilik têmpak
lambe dongor pipi gêmbil
gulu cêndhèk tangan mathekol kuwaga

gêgêr wusu punuke gêdhe manjutu
tur kulite mangkak
suku cêndhak bokong nyênthing
wêtêng bèkèl balêndhuk kaya sêmôngka

udhêng wulung dheblengan tan mawi kuncung
kalung kacu abang
klambi kotang sabuk lurik
tanpa timang kathok gêmbyong putih cêkak

nora bagus Tirtayuda nanging bêsus
nadyan lagi nyatang
tan pisah pangilon cilik
dhela-dhela bênakkên meretanira

kadwinipun Ranukarya namanipun
sêdhêng dêdêgira
pawakane sarwa cilik
sarwa kêncêng Ranukarya kuat rosa

pancèn bagus Ranukarya dhasar bêsus
glènyèh doyan nginang
cacade amung sathithik
irung pèsèk gawan wiwit cilik mula

ikêtipun sênêngane umpak pangkur
wirone satêbah
adu mancung sipat alis
kuncungira cilik pinalintir munggah

klambi kuthung sêmbagi bang tutul-tutul
sabuk èpèk sulam
kathok kalèt mori putih
kacu bathik ngalèwèrsumampir pundhak

ya ta wau pambêlah kalih duk dulu
mring kang namur lampah
wong kalih awas ningali
lamun ana wanudya ayu utama

klênthung-klênthung lumaku tan mawi kakung
pambêlah samyeram
mulat citrane sang dèwi
pamandênge malolo kumêdhèp têsmak

tan adangu wus prapta sabrangan ngriku
risang namur lampah
cumêthe dènira angling
kang pambêlah dika praokake kula

ngilèn ngriku pintên kang tambanganipun
Ngantèn Tirtayuda
kagyat kalane miyarsi
saking dènya dalongop nyawang kewala

nulya matur dhuh bokmas tambanganipun
mung mirah-mirahan
tigang suku janma siki
Nikèn Sêtingbinatur arum ngandika

gih kang mrau kula manut tigang suku
Tirtayuda mojar
sumôngga lajênga nitih
sang lir rêtna duk arsa minggah mring palwa

Karyaranu majêng alon aturipun
dhuh bokmas sumôngga
nitiha baita mami
langkung mirah mung sasuku tambangannya

sang rêtnayu dadya arsa pindhah prau
Tirtayuda umyat
Ranukarya nyulayani
sigra mêntas sing palwa alon turira

dhuh sang ayu têka badhe pindhah prau
kula purun suda
tambangannya mung sêtali
Ranukarya sigra mêntas sing baita

aturipun kula mung sakêthip purun
sumôngga nitiha
Titayuda duk miyarsi
wus têtela Ranukarya mrih sulaya

langkung bêndu Tirtayuda jroning kalbu
bakal crah lan kônca
majêng ature suwawi
kaparênga numpak ing baita kula

opahipun mung sabènggol mawon purun
Ranukarya ngucap
bokmas ngriki ongkos prèi
sanalika Tirtayuda asru bêntak

wuwusipun hèh Si Adhi Karyaranu
ngajak dan-edanan
nambut gawe mamrih dhuwit
nora nganggo pinikir prayoganira

nora patut ana tambangan tri suku
têka banjur nyuda
suda manèh nganti prèi
têtela yèn arsa ngayoni maringwang

tan kadyèku yèn arsa nyoba maringsun
Ngantèn Tirtayuda
kêna dinadar saiki
Ranukarya duk myarsa dahat bramantya

sugal muwus hèh Si Tirtayuda asu
têka nguman-uman
prêduli apa sirèki
mêmalangi mring wong nyudakke tambangan

adol gêndhung banjur nantang ngajak gêlut
apa Ranukarya
kokira kalamun wêdi
wus sêdhênge wong lanang padha lèk sanga

dupi ngrungu Tirtayuda sigra napuk
Ranukarya jola
tandya malês anampiling
Tirtayuda sumrêpêt medal konangnya

gluyur-gluyur Tirtayuda sigra nubruk
Ranukarya dhupak
wêtênge Tirtayudèki
dhawah sarèng wong kalih sami kalumah

gregah wungu parêng samya ngrangkul gulu
dêdrêg drêg-udrêgan
wong kalih banting-binanting
pating brêkuh ting glêrêng tan kêna uwal

sang rêtna yu duk myat nabda pait madu
dhuh kakang pambêlah
sami sarèhna rumiyin
ge pisaha dèn ta samya pôncakara

tanpa prèlu kêrêngan lawan sêdulur
paran kang rinêbut
luwung rukuna sing bêcik
ngong pranata murih ywa nganti sulaya

ya ta wau pambêlah kalih duk ngrungu
sigra sarêng uwal
napase sami ting krêmpis
gya cumadhong dhawuh karsane sang retna

sang dyah ayu ngandika dhuh kakang mrau
pamrayogi kula
palwa andika kekalih
dipun ènggal gandhengan dadya sajuga

ingkang kukuh mrih ywa nyumêlangi iku
pambêlah duk myarsa
kalih sarêng nyandikani
sarêng minggah mring palwa sigra tumandang

gandhèng prau kekalih ingêrut kukuh
pinasangan sasak
tandange cukat tarampil
jroning nambut karya samya rêrêmbugan

tukang mrau wus ngira lamun sang ayu
dudu sok uwonga
maksih têdhaking wiryadi
wong pambêlah kêkalih èngêt ing driya

yèn ing dangu tampi undhangnya sang prabu
ing Nungswakambangan
angupaya wanudyadi
yun ginarwa kinarya lêsmining pura

undhangipun singa wonge bisa antuk
kênyayu utama
gung ganjarannya sang aji
datan pêgat lumintu salaminira

marmanipun pambêlah golonging rêmbug
sang rêtna yun binêkta mring
Nungswakambangan prajagung
ingaturaken sang aji
sakala rêmbag wus dados

Tirtayuda ngancarani mring sang ayu
ngaturan minggah tumuli
mring baita sampun rampung
sang dyah tan lêngganèng kapti
minggah mring palwa sang sinom

sampun lênggah wontên samadyaning prau
pambêlah kalih nulya glis
parêng nglampahakên prau
Ranukarya kang nèng ngarsi
cêg nyandhak satang wus bêdhol

Tirtayuda ajêg pamêlahe sêngkut
tekèng têngahing bênawi
gya milir anut ing ranu
yun mring praja Nungswarukmi
sêdyarsa sowan sang katong

angaturkên kang dadya dhawuh sang prabu
angupaya wanudyadi
mangkya wong pambêlah antuk
lêpas lampahing palwèki
sigêg gantya winiraos

Sang Arjuna kang lênggah soring wrêksèyup
lan mangku putranirèki
yèku Radyan Abimanyu
dene kang kaparèng ngarsi
Dyan Gathutkaca sang anom

Pandhuputra ngarsa-arsa praptanipun
kang garwa Rêtna Srikandhi
wisata ngupaya sêkul
antara dangu tan prapti
Dananjaya ngandika lon

mring kang Putra Dyan Gathutkaca dhuh kulup
dene ibunta Srikandhi
sun kongkon ngupaya sêkul
têka suwe ora prapti
mring ngêndi gone ngupados

Gathutkaca tumungkul alon turipun
dhuh paman pangintên mami
rèh jêng bibi dèrèng tau
ngambah leladan ing ngriki
dados botên patya kawong

dhatêng margi kang anjog mring pundi tan wruh
kapaksa jrih anglampahi
kautus ngupados sêkul
Sang Arjuna ngandika ris
dhuh Gathutkaca nak ingong

kaya bênêr kang dadya aturmu kulup
nanging sun tan bêtah myarsi
panangise rinta iku
yèn kasuwèn kadipundi
mêmêlas têmên nak ingong

Pandhuputra ngandika sarwi rawat luh
dhuh Bimanyu putra mami
bêgja têmên sira kulup
nandhang papa maksih alit
sèwu sangsara pinanggôh

baya lagi kênèng sikuning dewa gung
narimaa putra mami
pirabara sira besuk
antuk parmaning dewa di
nêmu kawiryan kinaot

Gathutkaca miyarsa kumêmbêng kang luh
tètès mring jaja lir grimis
gung tinamèng astanipun
magêp-magêp tan bisa ngling
nityasa pêtêng kang panon

Dyan Bimanyu gung ngiyêng panangisipun
Arjuna nabda srêt ririh
dhuh Guritna putraningsun
tunggunên rinta nèng ngriki
sun arsa linggar ngupados

bibèkira maring ngêndi purugipun
Dyan Gathutkaca miyarsi
manêmbah nging tan sumaur
saking putêking tyas sêdhih
Arjuna lumampah alon

mingak-minguk ngungak kanan kering samun
tan ana janma kaèksi
nulya laju tindakipun
turut têpining banawi
ngulati garwa sang sinom

Pandhuputra prapta ing sabrangan ngriku
tan ana janma lumaris
saha tan manggya wong mrau
nanging pinggiring banawi
wontên sasak lawan pathok

pathok agêng tilas cancanganing prau
Arjuna laju lumaris
saking ngriku tindakipun
turut pinggiring banawi
nglunta mangandhap saya doh

kacarita Dyan Gathutkaca kang kantun
nèng soring wrêksa gêgisik
atêngga Dyan Abimanyu
ngiyêng nangis minta bukti
sira Guritna sang anom

datan bêtah miyarsa panangisipun
Guritna putêk ing galih
datan darana ing kalbu
sumêdya nusul ngulati
kang rayi sigra ginendhong

lumaksana Gathutkaca mandhêg mangu
mangunandika ing galih
baya mring di paman mau
gone ngulati jêng bibi
têka datan ana katon

Dyan Guritna sigra laju lampahipun
tan adangu nulya prapti
sabrangan kang kocap ngayun
Gathutkaca wus andugi
kang paman malwa ing kono


24.ewuhaya Guritna gyanyarsa nusul
marang kuloning bênawi
rèhning wus tan ana prau
yun nyabrang agung kang warih
kandhêg tyasira kuwatos


25.dangu gyannya mangangên-angên ing kalbu
puwara sêdyaning galih-
ira Radyan Bimasunu
yun nyabrang madyèng banawi
kang rayi sinèlèh alon


26.sing gendhongan Gathutkaca sigra cucul
wusanane sadayèki
jamang sumping pênding kalung
uncal badhong kampuh tuwin
praba klat bau glang krôncông


27.gya binuntêl dumadi sawiji kukuh
ginendhongkên mring kang rayi
Bimanyu sigra pinanggul
cinêpêng ing asta kèring
asta kanan mingkis kathok


28.Gathutkaca sigra tumurun mring ranu
suku mek-mekan jajagi
ngarubyuk 

 muhung sadhêngkul
rèh dèrèng doh saking pinggir
sangsaya nêngah sang anom


29.kacarita Gathutkaca duk angrubyuk
baya wus karsèng dewa di
kang karya lêlakonipun
sangsayaning titah yêkti
dumadakan tirtanya rob


30.sanalika prapta prahara gumrubyug
bayu bajra angin-angin
pôncawara sindhung riwut
kocak tirtaning banawi
ombaknya gung nyêmpyok-nyêmpyok


31.Dyan Guritna kasêmpyok ombaking ranu
sarira kêbês jêdhindhil
lampahnya tan bisa maju
ombak gêng pindha ngadhangi
Gathutkaca gung katêmpôh


32.Dyan Guritna saklangkung maras ing kalbu
dadyarsa wangsul mring pinggir
ombak saking wuri nêmpuh
sing ngarsa agung ngêbyuki
kocaking tirta tan anggop


33.molak-malik narmada yayah kinêbur
Guritna tyasnya matistis
kadung tumindaking suku
tirta nêmpuh ngarsa wuri
ombak saya gung lir gênjot


34.Gathutkaca gumêtêr sariranipun
saking sru maras ing galih
têmah nir karosanipun
wit dangu kakum ing warih
kêkês wel-welan dharodhog


35.sakojuring sarira karaos kêju
mlampah ngarah-arah ririh
kasêmpyok ombak gêng nêmpuh
Guritna dhawah kabanting
kaleban tirta tan katon


36.Abimanyu ingkang pinanggul marucut
têmah kablêbêg ing warih
kagyat Gathutkaca nubruk
anututi mring kang rayi
kumêsar tyasnya 

 sang anom


37.nubruk luput Guritna nututi slulup
anèng sajêroning warih
grayah-grayah astanipun
ngupadosi ingkang rayi
tita tan bisa kapanggoh


38.tan antara rèrèh ingkang sindhung riwut
braja prahara wus nipis
ing satêmah larut mirut
tanapi ombaking warih
tan kocak muhung lon-alon


39.Dyan Guritna jêgrêg nèng madyaning ranu
sèwu susah sèwu sêdhih
yayah pêjah tanpa rapuh
puwara Guritna nangis
dêrêsing waspa lir jawôh


40.gung ingusap ing ngasta kalih datan wus
tan nêdya mêntas mring pinggir
jumênêng jêjêr lir tugu
anèng têngahing banawi
ngêntosi kambanging layon


Maskumambang
1.gêrêng-gêrêng Gathutkaca sru anangis
sambate mlasarsa
luhnya marawayan mili
gung tinamèng astanira


2.daringakan mulat nganan mulat ngiri
ngulati arinya
kang wus kêlêm jroning warih
sakêdhap-kêdhap Guritna


3.gogoh-gogoh tanapi slulup ing warih
sarwi gung udrasa
sêsambatira ngrêrintih
dhuh-dhuh adhuh ariningwang


4.dhuh Bimanyu baya sira marang êndi
lamun tan kapanggya
kadiparan polah mami
iba dukane jêng paman


5.kaya paran duk mau dene wak mami
têka banjur nyabrang
anèng têngahing bênawi
wêkasane manggya tiwas


6.adhuh dewa dhuh bathara kadipundi
babo tulungana
panggihêna ari mami
Bimanyu kêlêm ing tirta


7.dipun enggal 

 tulunga mring kawlasasih
dhuh-dhuh jagat raya
dhuh kabèh isining bumi
tulungana raganingwang


8.lalu têmên bathara tan mitulungi
manawa tan arsa
banjutên bae wak mami
pulungên mring kadewatan


9.tunggalêna lan yayi Mas Partasiwi
sun tan bisa pisah
dhuh bathara dipun aglis
banjutên uswa kawula


10.Gathutkaca tansah sêsambat ngrêrintih
saking limuting tyas
sabarang ingkang kaèksi
kang samya kèli ing toya


11.dipun kintên kang Rayi Dyan Bimanywèki
tinubruk saksana
winawas dudu kang rayi
sinawatkên mring dharatan


12.Dyan Guritna mingak-minguk sarwi nangis
gya slulup ing toya
macungul maksih ngrêrintih
saking jibêging wardaya


13.raos ing tyas yayah pêjah tanpa kanin
linglung kalanglangan
nglênglêng binglêng andalêming
kang sinambat mung arinya


14.kacarita sira Radyan Pandhusiwi
kang ngulati garwa
kusuma Wara Srikandhi
wisata ngupaya boga


15.Sang Arjuna lampahnya turut banawi
tita tan kapanggya
Sang Parta sêdyaning kapti
wangsul mring gyaning kang putra


16.Sang Guritna kang tinilar ing gêgisik
têngga arinira
lampahe Sang Pandhusiwi
nalika praptèng sabrangan


17.wikan janma ngadêg nèng têngah banawi
Parta awas mulat
kang anèng madyaning kali
yèku Putra Sang Guritna


18.Sang Arjuna nguwuh-uwuh saking pinggir
kulup Gathutkaca
kaya paran têka nangis
lah apa karananira


19.ge mêntasa 

 arinira anèng êndi
Gathutkaca myarsa
inguwuh-uwuh sing wuri
Guritna gya nolih wuntat


20.myat kang paman kang anguwuh saking pinggir
sakala Guritna
ambêngok dènira nangis
sigra salulup ing toya


21.sêdyanira ngupadosi ingkang rayi
nging wus tan aguna
Guritna macungul nangis
sarwi mandêng mring Sang Parta


22.Gathutkaca umatur awor lan tangis
dhuh-adhuh jêng paman
kawula nyabrang ing ngriki
nêdya ngulati paduka


23.sarêng amba praptèng têngahing banawi
katêmpuh ing ombak
kawula dhawah kabanting
putranta kêlêm ing toya


24.ngong ulati têkèng mangkya tan kapanggih
ya ta Sang Arjuna
myarsa turing Bimasiwi
prêpêt tan wruh saniskara


25.byar pêt byar pêt konangira pating krêlip
angga tanpa karkat
gliyêr dhawah ing pratiwi
Arjuna têmah kantaka


26.Sang Guritna duk myat mring Sang Pandhusiwi
kantu nibèng kisma
Guritna mêntas sing warih
lumayu sarya karuna


27.sapraptanya ngarsane Sang Pandhusiwi
ambruk Sang Guritna
sumaput gumuling siti
satriya kalih kantaka


28.sanalika surêm sirating hyang rawi
katawêng ing ima
pêtêng dhêdhêt ngawiyati
prapta bajra pôncawôra


29.sindhung riwut prahara gêng wor lan riris
udan salah môngsa
munya dhèdhèt erawati
ting jreglug swaraning arga


30.sasirêping gara-gara riris aris
rèrèh kang maruta
wau Radèn Pandhusiwi
wungu dènira

kantaka


31.Gathutkaca gya ginugah nulya nglilir
garegah saksana
sumungkêm pangkon anangis
sêsambate minta pêjah


32.Pandhuputra ngandika sêrêt tur ririh
dhuh kulup Guritna
paran purwanira nguni
duk kêlêming arinira


33.Gathutkaca umatur awor lan tangis
saliring lêlakyan
miwiti kongsi mêkasi
Guritna saya karasa


34.magêp-magêp matur dhuh paman suwawi
amba pêjahana
minôngka liruning pati
nya yayi kang wus pralaya


35.Parta nabda wis mênênga putra mami
wis aywa rinasa
rowangku sapati urip
muhung sira putraningwang


36.nora luwih biratên gunging prihatin
tan wun yèn ginagas
nadyan rasaning tyas mami
sakêthi duhkita dahat


37.sèwu sêdhih susah tumpêg dadi siji
yèn kadurus mundhak
antuk sikuning dewadi
èngêta kalamun titah


38.dhuh dhuh kulup Guritna karsèng sun mangkin
tan kondur mring praja
mung sêdyarsa nglaya bumi
êmbuh ing êndi tibanya


39.Radyan Gathutkaca matur awotsari
dhuh jêng paman amba
sakarsanta mung umiring
gêsang praptaning antaka


40.glising crita adan bidhal satriya dwi
linggar sing panggonan
laksitanya turut têpi
ning narmada Swilugôngga


41.runtung-runtung satindak mandhêg tumolih
nolih ngiri nganan
gung nganam-anam panggalih
tan ana sinêdyèng karsa


42.lampahira lir kleyang katut ing angin
minggah tumrun arga
turut jurang pèrèng sungil


samana lêpas lampahnya

Dyan Guritna sigra laju lampahipun
tan adangu nulya prapti
sabrangan kang kocap ngayun
Gathutkaca wus andugi
kang paman malwa ing kono

ewuhaya Guritna gyanyarsa nusul
marang kuloning bênawi
rèhning wus tan ana prau
yun nyabrang agung kang warih
kandhêg tyasira kuwatos

dangu gyannya mangangên-angên ing kalbu
puwara sêdyaning galih-
ira Radyan Bimasunu
yun nyabrang madyèng banawi
kang rayi sinèlèh alon

sing gendhongan Gathutkaca sigra cucul
wusanane sadayèki
jamang sumping pênding kalung
uncal badhong kampuh tuwin
praba klat bau glang krôncông

gya binuntêl dumadi sawiji kukuh
ginendhongkên mring kang rayi
Bimanyu sigra pinanggul
cinêpêng ing asta kèring
asta kanan mingkis kathok

Gathutkaca sigra tumurun mring ranu
suku mek-mekan jajagi
ngarubyuk muhung sadhêngkul
rèh dèrèng doh saking pinggir
sangsaya nêngah sang anom

kacarita Gathutkaca duk angrubyuk
baya wus karsèng dewa di
kang karya lêlakonipun
sangsayaning titah yêkti
dumadakan tirtanya rob

sanalika prapta prahara gumrubyug
bayu bajra angin-angin
pôncawara sindhung riwut
kocak tirtaning banawi
ombaknya gung nyêmpyok-nyêmpyok

Dyan Guritna kasêmpyok ombaking ranu
sarira kêbês jêdhindhil
lampahnya tan bisa maju
ombak gêng pindha ngadhangi
Gathutkaca gung katêmpôh

Dyan Guritna saklangkung maras ing kalbu
dadyarsa wangsul mring pinggir
ombak saking wuri nêmpuh
sing ngarsa agung ngêbyuki
kocaking tirta tan anggop

molak-malik narmada yayah kinêbur
Guritna tyasnya matistis
kadung tumindaking suku
tirta nêmpuh ngarsa wuri
ombak saya gung lir gênjot

Gathutkaca gumêtêr sariranipun
saking sru maras ing galih
têmah nir karosanipun
wit dangu kakum ing warih
kêkês wel-welan dharodhog

sakojuring sarira karaos kêju
mlampah ngarah-arah ririh
kasêmpyok ombak gêng nêmpuh
Guritna dhawah kabanting
kaleban tirta tan katon

Abimanyu ingkang pinanggul marucut
têmah kablêbêg ing warih
kagyat Gathutkaca nubruk
anututi mring kang rayi
kumêsar tyasnya sang anom

nubruk luput Guritna nututi slulup
anèng sajêroning warih
grayah-grayah astanipun
ngupadosi ingkang rayi
tita tan bisa kapanggoh

tan antara rèrèh ingkang sindhung riwut
braja prahara wus nipis
ing satêmah larut mirut
tanapi ombaking warih
tan kocak muhung lon-alon

Dyan Guritna jêgrêg nèng madyaning ranu
sèwu susah sèwu sêdhih
yayah pêjah tanpa rapuh
puwara Guritna nangis
dêrêsing waspa lir jawôh

gung ingusap ing ngasta kalih datan wus
tan nêdya mêntas mring pinggir
jumênêng jêjêr lir tugu
anèng têngahing banawi
ngêntosi kambanging layon

gêrêng-gêrêng Gathutkaca sru anangis
sambate mlasarsa
luhnya marawayan mili
gung tinamèng astanira

daringakan mulat nganan mulat ngiri
ngulati arinya
kang wus kêlêm jroning warih
sakêdhap-kêdhap Guritna

gogoh-gogoh tanapi slulup ing warih
sarwi gung udrasa
sêsambatira ngrêrintih
dhuh-dhuh adhuh ariningwang

dhuh Bimanyu baya sira marang êndi
lamun tan kapanggya
kadiparan polah mami
iba dukane jêng paman

kaya paran duk mau dene wak mami
têka banjur nyabrang
anèng têngahing bênawi
wêkasane manggya tiwas

adhuh dewa dhuh bathara kadipundi
babo tulungana
panggihêna ari mami
Bimanyu kêlêm ing tirta

dipun enggal tulunga mring kawlasasih
dhuh-dhuh jagat raya
dhuh kabèh isining bumi
tulungana raganingwang

lalu têmên bathara tan mitulungi
manawa tan arsa
banjutên bae wak mami
pulungên mring kadewatan

tunggalêna lan yayi Mas Partasiwi
sun tan bisa pisah
dhuh bathara dipun aglis
banjutên uswa kawula

Gathutkaca tansah sêsambat ngrêrintih
saking limuting tyas
sabarang ingkang kaèksi
kang samya kèli ing toya

dipun kintên kang Rayi Dyan Bimanywèki
tinubruk saksana
winawas dudu kang rayi
sinawatkên mring dharatan

Dyan Guritna mingak-minguk sarwi nangis
gya slulup ing toya
macungul maksih ngrêrintih
saking jibêging wardaya

raos ing tyas yayah pêjah tanpa kanin
linglung kalanglangan
nglênglêng binglêng andalêming
kang sinambat mung arinya

kacarita sira Radyan Pandhusiwi
kang ngulati garwa
kusuma Wara Srikandhi
wisata ngupaya boga

Sang Arjuna lampahnya turut banawi
tita tan kapanggya
Sang Parta sêdyaning kapti
wangsul mring gyaning kang putra

Sang Guritna kang tinilar ing gêgisik
têngga arinira
lampahe Sang Pandhusiwi
nalika praptèng sabrangan

wikan janma ngadêg nèng têngah banawi
Parta awas mulat
kang anèng madyaning kali
yèku Putra Sang Guritna

Sang Arjuna nguwuh-uwuh saking pinggir
kulup Gathutkaca
kaya paran têka nangis
lah apa karananira

ge mêntasa arinira anèng êndi
Gathutkaca myarsa
inguwuh-uwuh sing wuri
Guritna gya nolih wuntat

myat kang paman kang anguwuh saking pinggir
sakala Guritna
ambêngok dènira nangis
sigra salulup ing toya

sêdyanira ngupadosi ingkang rayi
nging wus tan aguna
Guritna macungul nangis
sarwi mandêng mring Sang Parta

Gathutkaca umatur awor lan tangis
dhuh-adhuh jêng paman
kawula nyabrang ing ngriki
nêdya ngulati paduka

sarêng amba praptèng têngahing banawi
katêmpuh ing ombak
kawula dhawah kabanting
putranta kêlêm ing toya

ngong ulati têkèng mangkya tan kapanggih
ya ta Sang Arjuna
myarsa turing Bimasiwi
prêpêt tan wruh saniskara

byar pêt byar pêt konangira pating krêlip
angga tanpa karkat
gliyêr dhawah ing pratiwi
Arjuna têmah kantaka

Sang Guritna duk myat mring Sang Pandhusiwi
kantu nibèng kisma
Guritna mêntas sing warih
lumayu sarya karuna

sapraptanya ngarsane Sang Pandhusiwi
ambruk Sang Guritna
sumaput gumuling siti
satriya kalih kantaka

sanalika surêm sirating hyang rawi
katawêng ing ima
pêtêng dhêdhêt ngawiyati
prapta bajra pôncawôra

sindhung riwut prahara gêng wor lan riris
udan salah môngsa
munya dhèdhèt erawati
ting jreglug swaraning arga

sasirêping gara-gara riris aris
rèrèh kang maruta
wau Radèn Pandhusiwi
wungu dènirakantaka

Gathutkaca gya ginugah nulya nglilir
garegah saksana
sumungkêm pangkon anangis
sêsambate minta pêjah

Pandhuputra ngandika sêrêt tur ririh
dhuh kulup Guritna
paran purwanira nguni
duk kêlêming arinira

Gathutkaca umatur awor lan tangis
saliring lêlakyan
miwiti kongsi mêkasi
Guritna saya karasa

magêp-magêp matur dhuh paman suwawi
amba pêjahana
minôngka liruning pati
nya yayi kang wus pralaya

Parta nabda wis mênênga putra mami
wis aywa rinasa
rowangku sapati urip
muhung sira putraningwang

nora luwih biratên gunging prihatin
tan wun yèn ginagas
nadyan rasaning tyas mami
sakêthi duhkita dahat

sèwu sêdhih susah tumpêg dadi siji
yèn kadurus mundhak
antuk sikuning dewadi
èngêta kalamun titah

dhuh dhuh kulup Guritna karsèng sun mangkin
tan kondur mring praja
mung sêdyarsa nglaya bumi
êmbuh ing êndi tibanya

Radyan Gathutkaca matur awotsari
dhuh jêng paman amba
sakarsanta mung umiring
gêsang praptaning antaka

glising crita adan bidhal satriya dwi
linggar sing panggonan
laksitanya turut têpi
ning narmada Swilugôngga

runtung-runtung satindak mandhêg tumolih
nolih ngiri nganan
gung nganam-anam panggalih
tan ana sinêdyèng karsa

lampahira lir kleyang katut ing angin
minggah tumrun arga
turut jurang pèrèng sungil
samana lêpas lampahnya

