Sukma Nglêngkara amuwus
dhuh arèningsun mas gusti
abdine tur pêjah gêsang
sumôngga karsa sang putri
ngandika lon sang kusuma
sayêkti kula nglabuhi

pêjah gêsanga lan ingsun
yèn paran tumêkèng pati
kawula matur ing rama
kalamun tan dèn praduli
dadia taru wilata
wong roro sami nglêboni

sêmana wau sang prabu
kang putrakinèn nimbali
lurah kaparak lumampah
dhawahkên timbalan aji
paduka gusti ngandikan
mring ramanta sri bupati

lurah kaparak andulu
kang linggih lawan sang putri
yèn kakungira kang kesah
Radèn Bandung kang rumiyin
osiking manah mangkana
kaniaya kang wêwarti

têka dèn arani pandung
karsane sang kusumadi
ingkang raka ingawêran
binônda ing cindhe wilis
binêkta sowan ing rama
nulya lumampah sang putri

sarta nyêpêng bêstanipun
pribadi kang cindhe wilis
jajar kapering ing wuntat
dyah nèng ngarsa nyêpêng tali
sarta drês mijil kang waspa
prapta byantara narpati

nglosod nèng ngarsa sang prabu
Bandung bukuh dènnya linggih
sang putri nyungkêmi pada
sarta sambat amlasasih
kaniaya kang pawarta
kature marang rama ji

laki sun dhewe anglangut
kang saba puri ing wêngi
tinarka maling aguna
kalamun dipun patèni
pasthi sun milu palastra
anglabuhi laki mami

sarêng myarsa sang aprabu
sêsambatira sang putri
kumêmbêng wau kang waspa
dukanira sirna ênting
kang kari wêlas kewala
wêkasan ngandika aris

gya Brawijaya tumurun
anguculi kang têtali
babêstan kang cindhe kêmbang
wus luwar Bandung ngabêkti
sumungkêm padaning rama
mangusap lêbu kang rai

sawusira Bandung lungguh
mêpês nèng ngarsaning aji
sang nata aris ngandika
mèh kapindhon sira iki
arsa nglakoni palastra
matur Bandung mring sang aji

amba priyôngga kang luput
prapta tan sowan sang aji
sumôngga kang pêjah gêsang
katura ing paduka ji
gêsange pun Bandung darma
sèstu nata kang darbèni

mangkana wau sang prabu
pan arsa miyos tinangkil
pra mônca pêpak sewaka
bupati lan para mantri
aglar anèng pagêlaran
miwah Gajahmada Patih

nulya miyos sang aprabu
tumêdhak saking sitinggil
Dyan Bandung Sukma Nglêngkara
Jaka Bodho atut wuri
ginarêbêg ing biyada
gya nata pinarak kanthil

kêncana sinotya murub
angandika sri bupati
patih sakèh wadyaningwang
srupane wong Majapait
Si Bandung Sukma Nglêngkara
ing mangkya sun junjung linggih

prabu anom ajêjuluk
Arya Balitar kang nami
Si Bodho sun junjung lênggah
angliwoni pra dipati
Arya Banyak Widhe rannya
nèng kiwane sira patih

wadya sadaya jumurung
saha sêmbah saur pêksi
sang nata gya angêdhatyan
wus bubar kang samya nangkil
gantya ingkang winursita
garwane sri narapati

endhang kang arupa diyu
wangsul mring panggenan malih
guwa satêngahing wana
wawratan wus sangang sasi
babar jalu warna pelag
enggal agêng dèn wastani

mring uwa rêksasa wau
Arya Damar kang wêwangi
abagus sampun diwasa
amothah takèn sudarmi
kang uwa alon saurnya
suwitaa putra mami

mring Sang Prabu Majalangu
wruh ramanira kang nami
Arya Damar gya pamitan
mring uwa kalawan bibi
Arya Damar gya umangkat
marang nagri Majapait

datan kawarna ing ênu
lampahe pan sampun prapti
nagari ingMajalêngka
Arya Damar canthèl nuli
wus malêbèng panakawan
katrima pangwulanèki

mangkana wau sang prabu
karsanira acangkrami
marang wana anggrit sangsam
banthèng kidang lawan kancil
Arya Damar matur nêmbah
kalamun nata marêngi

susah-susah mring wana gung
kawula inggih nyagahi
dhatêngakên buron wana
wontên alun-alun sami
ratwagung yèn marang wana
pan inggih kathah drigami

sukèng tyas wau sang prabu
Arya Damar sira iki
apa têmên aturira
yên goroh sun kêthok ugi
aturipun gih sandika
kalamun tan wontên prapti

Arya Damar pamit mundur
kalilan sampun lumaris
sakêdhap prapta ing guwa
lawan uwa yêksa panggih
wus tutur kang mulabuka
kang uwa suka tan sipi

olih gawe putraningsun
dene pinaringan kardi
rêksasa nulya mring wana
angirub buron wanadri
sakathahe buron prapta
kidang manjangan lan kancil

banthèng lawan kêbo danu
kêthèk lutung lawan gênjik
miwah kang pêksi alasan
lir grah kapitu swaraning
kang putra kinèn giringa
Arya Damar tan asari

bêrêg kang buron wana gung
datan kawarna ing margi
prapta têpining nagara
kang buron ingandhêg sami
ingidêran ingujaran
aja lunga-lunga sami

manira matur sang prabu
ya ta wau sri bupati
ing dina Soma pinarak
anèng paglaran siniwi
pra mônca dipati pêpak
mantri minantrèkkên sami

Arya Damar sowan ngayun
Brawijaya ngandika ris
Arya Damar di rupanya
sakèh kang buron wanadri
inggih dewaji nèng wuntat
Arya Damar sampun prapti

ênggyane buron wana gung
nata minggah panggung nuli
pra dipati wus mirantya
sakwèh kori dèn têtêgi
kang mênga mung pangurakan
sarta jinaganan patih

Arya Damar kang giring wus
buron kang rinantun sami
bodhol swaranya gumêrah
lurung gêng dènnya lumaris
ingkang anjog pangurakan
wus malbèng lun-alun sami

sawuse têlas tinutup
galedhegan mring kya patih
kang paksi mibêr anglayang
wus anjog lun-alun sami
ewon lêksan pan awêndran
buron wana kang ngêbêki

nèng sajroning alun-alun
kadya udan sinêmèni
swarane kang buron wana
nata sukane angênting
miwah sakèh pra prawira
panggonanira wus mranti

samya mencok pêksinipun
mring sirahe kang wadya lit
cinêpêng tutut kewala
miwah parêkaning aji
nyêpêngi manuk kewala
sukanira pan kêpati

ngasta sanjata sang prabu
sinipat kang buron kêni
gumlethak sandhinge mlajar
tunjang-tinunjang agênti
sang nata kalangkung suka
dhawuh timbalan sang aji

marang ing wadya sadarum
sapa ingkang arsa ngambil
iwake kang buron wana
padha bêdhila pribadi
tumandang kang pra pratiwa
mring buron wana bêdhili

swarane lir gunung guntur
saking kèhe bêdhil muni
wus akèh buron galethak
kang kari giras mawêngis
nata wus dhawuhkên prentah
mêngani gladhak tumuli

kang buron wana gumrubyuk
wus gusis mêdal prasami
lumajar mantuk mring wana
mangkana sri narapati
pinarak ing pagêlaran
Arya Damar tan atêbih

ingakên putra sang prabu
anulya jinunjung linggih
tinanêm nagri Palembang
sinungan nama dipati
kinèn mantuk mring Palembang
sang nata wus malbèng puri

ginarêbêg para arum
wus bubar kang samya nangkil
tata titining nagara
panjênêngan wus alami
sang aprabu sampun muksa
kang putra gumantya aji

Brawijaya kang jêjuluk
panjênêngan kaping kalih
patih maksih Gajahmada
kang ngimpuni Maospait
wus tuwa kagantyan putra
maksih Gajahmada nami

wus lama ing kartanipun
nagari ing Maospait
ki patih dalu rêmên kas
arang tan purun sumiwi
yèn dinangu awad lara
lami-lami pan katitik

marang wau sang aprabu
nulya nata animbali
ingkang wadya kajinêman
prapta kalih awotsari
sri naranata ngandika
cidranên ya si apatih

kajinêman nêmbah matur
sandika ulun nglampahi
dewaji kauningana
abdi dalêm kyana patih
sakèhing braja tan pasah
têguh timbule kêpati

sang nata ngandika asru
ana dayaningsun malih
kang siyung waja pinokah
pinusus wus dadi kêris
ingaran dhapur sêpokal
iki gonên nyidra patih

kajinêman tampi sampun
taksih lêligan kang kêris
prapta wismane ki patya
jinêjêp tan ana kèksi
ki patih wus mirsa warta
kajodheran gènnya sakit

runtik arsa karya lampus
umpêtan rêkyana patih
anèng ing bakupon dara
sadêdêg panggayuh inggil
dhuwure bakupon dara
yèn sare ngriku ki patih

kajinêman pan wus dangu
dènnya ngubrês tan kapanggih
salêbêting wismanira
kaku tyas kudaning patih
kang kinasihan satunggal
gêdhogane wuri mêncil

cêlak bakupon gènipun
nulya inguculkên aglis
lumajêng saking gêdhogan
anèng kêbon bêrak-bêrik
cêluk-cêluk kiya patya
saking bakupon mrentahi

gamêl cêkêlên jaranmu
cinêkêling kathah kêni
linêbêtakên gêdhogan
wus têntrêm sami aguling
kajinêman wus uninga
ênggone rêkyana patih

pinaranan ngisoripun
sinuduk sinôngga ing kris
galar tatas klasa bêdhah
nêratas gigiring patih
têrus butul kang pranaja
wus pêjah rêkyana patih

kajinêman sampun mantuk
mring pura matur sang aji
yên patih sampun palastra
sukèng tyas sri narapati
dhuwung katur wus tinampan
sinarungan saput pranti

ing dina Soma sang prabu
pra dipati samya nangkil
pêpak pra wadya ngamônca
ngandika sri narapati
sapatine si apatya
sutane gumantya patih

ya maksiha aranipun
Gajahmada nunggaksêmi
pra punggawa matur nêmbah
sandika dhatênging gusti
ginanjar dhuwung kya pakya
dadya anggon-anggon patih

yên anganggo dhuwung iku
kinajrihan ing sasami
kêncêng jêjêging nagara
sapokal dhawuring kêris
wit iku pêpujan ingwang
sêkar sinome gumanti

