titi ing panuksmanipun
surate Rôngga Sêmawis
jêng pangran nulya ngandika
dhatêng kang duta kêkalih
karo sapa aranira
duta kalih awotsari

pun Tanpanaha pukulun
satunggal pun Sawunggaling
kalihnya nulya ginanjar
reyal pitu wong sawiji
lan sinjang mori sakêbar
jêng pangeran apêparing

lorodan nyamping lan sabuk
tanapi lorodan klambi
mring Rôngga Yudanangara
sarta wus ngwangsulan tulis
nêmbah lèngsèr saking ngarsa
pangeran emut ing galih

kang duta ingandhêg sampun
kinèn sami angêntosi
praptane Dipati Sampang
lan Dipati Surawèsthi
ya ta ing ratrikocapa
dipati kêkalih prapti

lan pangeran sampun pangguh
sêrat kang saking Sêmawis
sinungkên Dipati Sampang
myang Dipati Surawèsthi
kagagas anunggil karsa
samyarsa ngadêgkên aji

kalangkung sukaning kalbu
ing Sampang Sang Adipati
lan Dipati Surabaya
angraos yèn angsal kanthi
Sawunggaling Tanpanaha
dèn timbali mring dipati

ing Sampang wusira maju
ngandika sang adipati
karo sapa aranira
wong apa lungguhirèki
umatur kula kabayan-
ira Ki Rôngga Sêmawis

Sawunggaling wasta ulun
Tanpanaha kang satunggil
pêpatihipun Ki Rôngga
Yudanagarèng Sêmawis
angling Sang Dipati Sampang
aturêna surat mami

iya marang ing sutèngsun
Yudanagarèng Sêmawis
duta kalih wus ginanjar
pinangadêg lawan malih
pinaringan sangu reyal
sapuluh duta sawiji

Sang Dipati Surèngkewuh
tumut mangadêg nyangoni
sami lan Dipati Sampang
duta kalih awotsari
mentar sahing ing ngayunan
Tanpanaha Sawunggaling

kunêng duta kalihipun
ing kapugêran winarni
umatur Dipati Sampang
paran ing karsa puniki
punapa karya wiwitan
Pangran Pugêr ngandika ris

dhimas mêngko karsaningsun
mring Dêmak ngong madêg aji
Kumpêni tulung prayoga
nora tulung iya bêcik
sok wisa ingsun sung wikan
Sang Dipati Surawèsthi

manêmbah alon umatur
ing karsa langkung prayogi
jagad ngingêran punika
Pangeran Sampang turnya ris
ulun ngrumiyini lampah
mantuk mring Madura dhingin

amêpakakên wadya gung
pun kakang ing Surawèsthi
kantuna nèng Kartasura
amurih sampun katawis
sampun dadya kang rinêmbag
pra lurah pugêran mangkin

kang samya mirêng ing rêmbug
sadaya suka ing galih
gambirèng tyas madêg sura
angajap têmpuhing jurit
lajêng prasami sadhiya
ananging datan katawis

sang dipati kalih mundur
saking ngarsa awotsari
lampahira sampun prapta
dalêm kasampangannèki
enjinge Pangeran Sampang
pamit mring rêkyana patih

sigra-sigra lampahipun
dhatêng dalêmirèng Patih
Sumabrata sapacara
tan adangu sampun prapti
ing dalêm kasumabratan
kagyat Sumabrata mèksi

agupuh dènira mêthuk
dhatêng pagêlaran panggih
saksana gya ingacaran
kang asta lajêng kinanthi
dening Patih Sumabrata
sampun samya tata linggih

Pangran Madura lingnya rum
praptaningsun adhi patih
pamitna marang sang nata
sun arsa tilik nagari
alawas sun tan uninga
dungkap kalih taun iki

manira pan arsa ujung
ing astana kang suwargi
kyana patih aturira
sumôngga sarêngan sami
asowan dhatêng sang nata
ya ta sarêngan sang kalih

saking kapatihan laju
dhatêng karaton sang kalih
tan adangu lampahira
ing pasowan sampun prapti
anjujug ing srimangantya
canthèl atur kyana patih

lajêng konjuk sang aprabu
saksana ngandikan aglis
patih lan Dipati Sampang
sapraptanirèng ngarsa ji
sarêng samya awotsêkar
sang nata ngandika aris

paman dèn kaparèng ngayun
Dipatyèng Sampang mangarsi
datan kawistarèng netya
lamun angêmu wêwadi
sinawang kalangkung samar
Dipati Sampang turnya ris

nuwun-nuwun sang aprabu
bilih kaparêng ing galih
kawula anyuwun lilah
badhe dhatêng Sampang nagri
têtuwi ing para kadang
sarta botên lami-lami

kados kalih wulan amung
kawulenggal wangsul malih
dhatêng nagri Kartasura
sumewa ngarsa sang aji
awit ing manah sandeya
atilar paduka gusti

rèh maksih enggal sang prabu
tuwan madêg narapati
kawula maksih sumêlang
manawi wontên ngribêdi
pakèwêdipun ing praja
kawula rumaos gusti

katêmpah bot repotipun
lêga tyasirèng nrêpati
tan wrin yèn lair kewala
ngling paman kula lilani
inggih ampun lawas-lawas
manawi wontên drigami

bok benjing lamun nênungkul
putranta Sudira nênggih
yèn dèrèng kacêpêng paman
punika amancak galih
milane wau si paman
ampun ngantos lami-lami

kula drêmi madêg ratu
sêsukêrirèngnagari
abot repoting nagara
sagunge paman kang wajib
wêlinge jêng rama nata
inggih ingkang sampun swargi

si paman ingkang katêmpuh
Dipati Sampang miyarsi
ngandikane sri narendra
amicara jroning galih
bisa lamis si dubilah
pan sarwi angusap wèni

hèh dubilah minasetan
wasis têmên ujar lamis
ciptane Dipati Sampang
kaya anuduka aglis
têmah kasusu batin
supados nuntêna kondur
tyas kadi balêdhosa
nanging sinamun ing wingit
tan kacihna ing solah pasanging netya

graitanira sang nata
kang paman dèrèng udani
pangudasmaraning driya
mokhal kalamun si bibi
tutura maring laki
duk sun rabasa ing lulut
dhuh bibi mirah ingwang
kang bisa awèh gêng brangti
eman têmên bibi bêkti maring priya

sang nata sakala lepya
kang lathi pating kajuwit
alon dènira ngandika
sintên ingkang anênggani
dalême paman ngriki
si bibi punapa tumut
ing paman mring Madura
tuwin bibi Pakuwati
napa inggih tumut kesah dhatêng Sampang

matur Pangeran Madura
inggih sadaya umiring
tan wontên purun tinilar
witne angrepoti margi
dene ingkang nênggani
ing pondhok mantri pêpitu
sang nata angandika
ing pênêd-pênêde ugi
para bibi dèn tilara têngga griya

bêktaa sêlir kewala
amrih rikate ing margi
pasthi enggal nuli prapta
dene kang têngga ing riki
malbêta maring puri
sagunging para tumênggung
wadana Kartasura
agilira sabên wêngi
ya ta matur wau Adipati Sampang

kados tan kenging ingampah
kang bibi sadayanèki
rèhning samyonêng ing praja
sampun lami tan udani
wau sri narapati
wardayanira garuwung
osiking tyas mangkana
adhuh bibi Pakuwati
pasthi ngarang yèn bibi tan nuli prapta

saksana amundhut reyal
pitung atus sampun prapti
angandika dawêg paman
kinarya patumbas warih
sang nata mamèt galih
ing Pangran Madura wau
pangran wotsêkar mêdal
sapraptanira ing jawi
wadyanira sadaya samya sanega

budhal Adipati Sampang
umyang swaraning wadya lit
kali Sêmanggi wus prapta
rêmbatan winotan warih
sinigêg kang lumaris
ya ta mangke kang winuwus
sang prabu kari brôngta
mung Dyan Ayu Pakuwati
ka sinambat-sambat paripolahira

sun têdha nuli têkaa
adhuh bibi Pakuwati
wêlasa mring angganingwang
kang anggung gring brôngta kingkin
tan na kang ngusadani
nadyan isining kadhatun
tan dadi tômba brôngta
lyane bibi Pakuwati
sri narendra kari rangu karungrungan

malih ingkang winursita
dutane Rôngga Sêmawis
sira Dêmang Tanpanaha
lawan Dêmang Sawunggaling
prapta nagri Sêmawis
punang kintèki sung-angsul
katur marang Ki Rôngga
Yudanagarèng Sêmawis
tinupiksa kadriya têmbunging surat

sinêmbah kintèkinira
Pangeran Sampang ngrujuki
yèn dadya ingkang pirêmbag
Ki Rôngga suka ing galih
dene sampun akanthi
dènnya angadêgkên ratu
Sampang lan Surabaya
prajurit prakoswa luwih
pan wus ilang bêbalunging Kartasura

sinung lorodan rasukan
Ki Rôngga amundhi-mundhi
wau Adipati Sampang
sapraptanirèng nagari
gêgabah kang prajurit
mantri santana gung-agung
tuwin wong dulangmangap
dinadar ing siyang ratri
kalih èwu prajurit dinulangmangap

dhomas wadya pêpilihan
cacahe kang para mantri
kalih atus samya sura
akèh simbar jajanèki
kang babrêngos pinuntir
godhèg wok amata tuhu
ingkang brêngos sakilan
ulate ringas ngajrihi
solahira lir gundhala kapanasan

sêmbada golonganira
aran wong truna tan gingsir
rongatus kulambi abang
rinenda nyatêngah nyari
sami prawirèng jurit
waosira ponthang muput
lurahe ingaranan
Lindhusagara prajurit
olah yuda wong Sampang sadina-dina

wong truna tan gingsir ika
kalih atus kang nisihi
samya irêng kulambinya
rinenda nyatêngah nyari
tumbak irêng ngajrihi
rongatus pinonthang muput
lurahe ingaranan
Lindhuprahara prajurit
wontên malih rongatus wong trunalanang

samya kulambi sangkêlat
sora-sari bang angrawit
sami lancingan sangkêlat
rinênda anigang nyari
waos pèlèt sinungging
asisih wong trunalawung
bludru kulambinira
sikêpan sami balênggi
waosira rongatus pinonthang êmas

lêlurahira santana
aran Radèn Surèngwèsthi
trunalanang sisihira
aran Radèn Surèngpati
wong trunalancap nênggih
asisih wong trunarampung
rongatus golongannya
rongatus pangkat pinilih
sapangkate rongatus salurah-lurah

binusanan abra muncar
prajurit Sampang ngatyati
kajawi kang para putra
pêpitu kang mawat kardi
putra lêlima nênggih
prajurite nigang èwu
putra ingkang kalihnya
sêpuh lan panênggaknèki
prajurite sami nglimang atus sowang

apan samya binusanan
sangkêlat abrit myang kuning
ijo biru myang mêmegan
baludru lan sora-sari
mliyo kastop tanapi
kathah kang sondhèr pêpêlung
daragêm podhang-podhang
tuwin cêcêlêpan asri
para putra sondhèr rangrangan toya mas

wus tatane kuna-kuna
yèn kala amangun jurit
tan lali sêsondhèrira
têtêngêre para mantri
pan sami udhêng gilig
sakempol-kempol gêngipun
pangeran salaminya
siyaga tan kadi mangkin
winutahkên dunyanyasinêbar-sêbar

andina angajar-ajar
nèng alun-alunirèki
arame bênthak-binênthak
sawênèh bêdhil-binêdhil
ana kang onclang lêmbing
wênèh ana olah tulup
sèwu saragêninya
angajar brondongan bêdhil
pan kajawi saragênine kang putra

kunêng kang lagya jar-ajar
amurih suraning dasih
ya ta ingkang kawuwusa
Jêng Pangeran Pugêr nênggih
tan antuk dhahar guling
yèn dalu tansah manêkung
nênêdha ing Suksmana
maladi sêmèdi êning
pan anêgês dènnyarsa umadêg nata

wus angsal sasmitaning Hyang
kalilan madêg nrêpati
mêngku ing rat nusa Jawa
mangkyang kawuwusa malih
Dyan Sudirèng Matawis
apan wus kêna ing apus
kacêpêng ing Losêkar
sawetaning dhusun nênggih
Arya Banyakwidhe ingkang amisaya

binêkta mring Kartasura
rahadèn dèn baronjongi
wongira samya binona
wus misuwur sanagari
Pangran Pugêr miyarsi
yèn kang putra wus kapikut
binêkta mring nagara
Banyakwidhe ingkang ngirid
duk samana pangeran ngandhangi bala

sagunge kang para lurah
wus dandan sapara rabi
kapêdhak lan panakawan
sadaya samya arakit
wong gamêl datan kari
ya ta kawarnaa dalu
pukul kalih wancinya
usrêg swara ting kalêsik
kang pratmaja gugup sami tinimbalan

andhèr ngarsane kang rama
sasêlire datan kari
ana kang nyêkêli kuda
sabuke dipun bondhèti
ana ngêmban bêbayi
sami nuntun rabinipun
langkung dening kasêsa
dènnyarsa lolos ing wêngi
jêng pangeran samana sampun tumêdhak

pinengêtan lolosira
Jêng Pangeran Pugêr nênggih
ing dalu jam kalihira
dintên wulanira nguni
tuwin warsanirèki
tan na winarna ing wuwus
amung angkaning warsa
ing mangke dèn sêngkalani
ngèsthi paksa rasanira ing wardaya

mêdal kori bêbutulan
ngalor ngulon lampahnèki
kagyat ingkang kamarganan
grubyuge anyalawadi
kiwa têngên kèh uning
yèn pangeran lolos dalu
ya ta patinggi desa
dalu-dalu budhal aglis
gya anjujug dhumatêng ing kapatihan

panggih juru regolira
ngling kula aturna nuli
dhumatêng rêkyana patya
kang liningan nulya ngirid
sampun praptèng pandhapi
kyana patih maksih lungguh
matur kula tur pirsa
patinggi ing dhusun prapti
atur pirsa inggih dhumatêng paduka

bilih Jêng Pugêr Pangeran
ing dalu punika ugi
lolos saking kapugêran
sagarwa putra sakalir
abdi tan wontên kari
sadaya prasamya tumut
ya ta rêkyana patya
gugup gya malêbèng puri
wong jro pura kagyat praptaning ki patya

anarka yèn ana karya
sami amêngani kori
sapraptaning dalêm pura
kyana patih sampun panggih
lan wadana kang kêmit
rêmbag amungu sang prabu
sira Nyai Wilaja
wus amungu sribupati
naranata tumêdhak jingga nonoman

Kyana Patih Sumabrata matur nêmbah
dhatêng sri narapati
ulun tur uninga
gusti rama paduka
Pangran Pugêr ing samangkin
lolos sagarwa
putra abdi tan kari

sing pugêran ngalèr ngilèn lampahira
duka sri narapati
jaja winga-winga
kumdut padoning lathya
minggah ing gêdhong pribadi
bêndhe Ki Bicak
sigra winawa mijil

pinaringkên mring patih kinèn anatab
asru anèng sitinggil
tinabuh angangkang
swarane anèng tawang
binarung lan têtêg muni
têngara gumrah
otêr wong sanagari

ing jro pura gègère wayang-wuyungan
samya salah panampi
ing panyananira
Pangeran Pugêr mangkya
angamuk maring jro puri
wadya malatar
ing srimanganti baris

praptèng sitiruhur misih amalatar
sakyèh wong magêrsari
piyantaka aglar
saragêni nèng ngarsa
bêdhil sami dèn isèni
wong jagabaya
sami prayitnèng wèsthi

wong nirbaya sikêp karbin munggèng ngarsa
wong jagasura sami
ganjur sikêpira
tulup wisa pracôndha
wong nyutra sikêp jêmparing
wong nyangkragnyana
gêgamannya tan kari

wirabraja bajrawisa kartiyasa
sami prayitnèng wèsthi
tan lali sikêpnya
jataka wisamarta
mandhung kanoman lan miji
wong patrayuda
sawarastranya baris

martalulutsinganagara ing ngarsa
pinilih judhipati
myang wong darpahita
yudamênggala ngarsa
wong gandhèk umobat-mabit
sagamanira
ting balêbêr nimbali

mantri anom lunga têka solahira
dènira nênimbali
sagunging pratiwa
ngalun-alun baris glar
pasisir môncanagari
sawadyanira
ana ing pôncaniti

kawarnaa kang lolos wau lampahnya
duk bêndhe ing jro muni
sami amiyarsa
lagya praptèng Cêpaga
agugup lampahirèki
pratmaja garwa
ting bacècèr nèng margi

langkung dènnya repot kang para tanaya
Dyan Ôntawirya nênggih
tansah binondhetan
dening sêsêlirira
kudane dipun wawrati
dandananira
rahadèn kalung karbin

asta kiwa anyangking punang talêmpak
miyarsa bêndhe muni
sangêt bingungira
arsa bucal momotan
angraos owêl ing galih
yèn dèn isihna
pasthi kari kang sêlir

muring-muring myarsa bêndhe muni ngangkang
momotan dèn tatasi
sigra sêlirira
tinitihakên kuda
sarwi kinèn mangku karbin
sira rahadyan
mandhi waos nèng wuri

Radèn Wôngsataruna gugup solahnya
ngêmban putranirèki
sêlir nitih kuda
putra ngumur sawarsa
Mas Bêlandho kang wêwangi
patutanira
sêlir Bok Karoh nênggih

Bok Mas Karoh ingkang tinitihkên kuda
gendhong ponjèn pribadi
Dyan Wôngsataruna
dharat angêmban putra
ya ta wus anggagat enjing
pangran lampahnya
prapta ing Majalêgi

wus raina Rahadèn Wôngsataruna
bananira kaèksi
awarni calana
gumyak ingkang tumingal
radyan tan nyana ing galih
lamun calana
pangrasanya jêjarit

ya ta kèndêl sakala anata bala
repot sinèlèh ngarsi
laju lampahira
ing ngarsa Jiwasuta
ingkang samêkta ing wingking
para atmaja
sami prayitnèng wèsthi

Sêtrajaya kalawan para atmaja
wau ingkang nindhihi
kang samya jinaga
wadya gêng Kartasura
manawi kinèn nututi
dening sang nata
mila lampah rinakit

samya laju mêdal ing Kênêr lampahnya
wau ingkang dèn jogi
mangkya kawarnaa
wau sri naranata
wus ambudhalakên baris
têtindhihira
Dipati Surawèsthi

wong pasisir ingkang nututi ing lampah
gancang lampahing baris
auntap-untapan
lawan wong kapugêran
Ki Dipati Surawèsthi
kang ngirid lampah
langkung bingahing galih

dupi arsa kasompok ing lampahira
Dipati Surawèsthi
laju alon-lonan
sagung para dipatya
tan wontên purun nglancangi
ing barisira
Dipati Surawèsthi

sampun prapta kali Tuntang lampahira
krêtêg tinatas aglis
mila ragi tamban
pangran ing lampahira
mingêr ngilèn kang nututi
mêdal Bahrawa
ing Jambu kang dèn jogi

jêng pangeran sampun anglampahkên duta
dhatêng nagri Sêmawis
kang caraka prapta
wus panggih lan Ki Rôngga
Ki Rôngga gupuh ngundhangi
ing wadyanira
sanega wong Sêmawis

Sawunggaling lawan Dêmang Tanpanaha
ingkang kinèn rumiyin
mêthuk jêng pangeran
lan bêkta kuda tundhan
miwah sikêp kang jagani
rêrepotira
pangeran bêktannèki

wus umangkat sira Dêmang Tanpanaha
kalawan Sawunggaling
sira Ki Mas Rôngga
mampir ngloji lampahnya
lawan Tuwan Kênol panggih
sampun winartan
pangeran anèng margi

dèn bêbujung dening wadya Kartasura
Kênol gugup miyarsi
yèn mangkono Rôngga
dèn kêbat tulungana
manawa karoban jurit
ingsun mêmêkas
maring sira dèn eling

nadyan silih kênaa nora kênaa
manira angaturi
mring kangjêng pangeran
têdhaka mring Sêmarang
mênawa abot kang galih
sira dèn bisa
ngaturi amrih kêni

bokmanawa jêng pangran duwèni karsa
umadêg narapati
ing liya panggonan
jêr kabèh ing rat Jawa
kagunganira pribadi
sapa malanga
nanging ta wêkas mami

sira Rôngga kalamun angluputêna
pangran praptèng Sêmawis
sira nêmu ala
iya marang Walônda
yèn pangran praptèng Sêmawis
wit aturira
pasthi lamun sirèki

kinasihan mring tuwan gurnadur jendral
tuwin kang pra ratpêni
sira pinracaya
sasat sira rêrewang
iya marang wong Kumpêni
nèng tanah Jawa
pamucunge ing kapti

tôndha lamun sira mring Kumpni satuhu
dènnya mawèh marga
têtêpe uwong Kumpêni
gone padha manggon anèng tanah Jawa

lan sirèku agawe padhanging kalbu
bunêking Walônda
duk kala madêge aji
Kangjêng Sunan Mangkurat Mas Kartasura

tanpa asung uninga maring gurnadur
dadi iku tôndha
tan arsa sobat Kumpêni
ya ta mèsêm Ki Rôngga Yudanagara

manthuk-manthuk saksana umangkat gupuh
lajêng lampahira
saking loji ing Sêmawis
kawarnaa ingkang andhingini lampah

kalihipun dêmang sampun sami pangguh
lan kangjêng pangeran
nèng Ungaran manganjali
ngaturakên turôngga sasikêpira

tigang puluh ingkang anjagi pêpikul
ya ta jêng pangeran
pangandikanira aris
ya tarima si anak Yudanagara

kang pitulung marang ing sariraningsun
hèh ta Sêtrajaya
bagenên tundhan lan kuli
asandika enggar wadya kapugêran

wus ingêdum mring kang asayah lumaku
kinèn nitih kuda
bêbêktan wus dèn rêmbati
para wadon kang nora kaduman tundhan

pan tinandhu sadaya sami pinikul
reyongan nèng marga
jêng pangeran aningali
sakalangkung trusthanira ing wardaya 

ngrasa lamun akèh kapotanganipun
saksana ngandika
mring Ki Dêmang Sawunggaling
lawan sira Kyai Dêmang Tanpanaha

hèh ta kulup anèng êndi putraningsun
iya kaki rôngga
kang dinangu awotsari
sarwi matur abdi dalêm anèng wuntat

namung ulun kinèn umêthuk rumuhun
mangkya kawarnaa
lampahira sampun prapti
ing Ungaran samya rêrêb sadayanya

anèng riku arêrêb ngantya sadalu
saryeca ing manah
tan na kang winancak galih
enjing budhal ing Pudhakpayung wus prapta

anèng riku lawan Ki Rôngga wus pangguh
kèndêl lampahira
Ki Rôngga Yudanagari
marêk ngarsa gya manêmbah ing suku sang

ngraup suku manangis sarya umatur
adhuh gustiningwang
botên nyana botên ngipi
dasih tuwan kalamun gusti paduka

karsa anut lolos saking ing praja gung
inggih botên wingwang
katuju wilujêng margi
botên manggih rubida tuwin bêbaya

jêng pukulun punapa botên binujung
dening wadyabala
ing Kartasura nagari
mèsêm nabda iya nanging tan kacandhak

wus ingatur tata dènira alungguh
ki rôngga tur sêgah
dhêdhaharan warni-warni
ngandika lon pangran dhatêng garwa putra

tuwin wadu padha mangana sadarum
apa kang kinarsan
ya ta sarêng samya bukti
sawusira jêng pangran sarèh ing driya 

manabda rum hèh Ki Rôngga putraningsun
paran karsanira
sun arsa mring Dêmak nagri
pan ing kono don sun arsa madêg nata

lawan ingsun anganti ramanirèku
adhi mas Madura
lan Jangrana Surawèsthi
iku maksih anèng nagri Kartasura

awotsantun Ki Rôngga alon umatur
dhuh gusti jêng pangran
kawula tur pamrayogi
lêhêng tuwan jumênênga ing Sêmarang

jêng pukulun kanthi abdi dalêm sagung
Kumpêni sadaya
nêdya sami anjurungi
nadyan ngantos rayi dalêm ing Madura

tuwin wau dipati ing Surèngkewuh
nanging jêng paduka
sampuna wontên Sêmawis
sangêt watos kalamun gusti têbiha

myang pra wadu Kumpêni ingkang saèstu
bok kenging paeka
pukulun tiyang Kumpêni
botên eca yèn botên dèn êbrokana

sampun-sampun Wlandi malik tingalipun
kênging mêmanisnya
ing putra paduka aji
sri bupati sinuhun ing Kartasura

mangkenipun ngregoni karsa pukulun
wasana paduka
kêkathahên mêngsah gusti
lêng ginape sapantêsnya pinasrahan

karyanipun Walônda prakoswa tuhu
asugih aguna
sartane purun ing jurit
sampun kalok gunane yèn ulah yuda

aturipun Ki Rôngga manujwèng kayun
jêng pangran ngandika
yogya samêngko sirèki
kongkonana mringramanira Madura

dèn kasêbut ing layang kaya aturmu
mau mring manira
sabab ramanta si adhi
durung dhèngêr ingkang kaya rêmbugira

matur nuwun sandika ingkang dhumawuh
samangke prayogya
tumuntên bidhala gusti
gampil mangke andumugèkakên rêmbag

bilih sampun praptèng Sêmarang pukulun
saksana budhalan
Ki Rôngga wus sung udani
mring Sêmarang dhumatêng Kênol Kapitan

Kaptin Kênul duk tampi pratelanipun
ing duta Ki Rôngga
saksana pradandan nuli
numpak rata mêthuk dhatêng Paterongan

wolung puluh prajurit drahgundêripun
kang samya binêkta
dene ta para Walandi
sanèsipun tuwin pra Jawi Sêmarang

ugi sampun sami kadhawuhan urut
tata barisira
ing marga gêng angurmati
mring Jêng Pangran Pugêr kang arsa tumêdhak

wanci dalu sirêp rare praptanipun
ing wulan Dulkidah
wrahaspati amarêngi
ping sakawan atunggal asmarèng warsa

