wau ta sang kataman kung
Indiyah Sang Nata Dèwi
linggare saking jro pura
lawan kusuma Suyati
sapraptanirèng udyana
jujug ing bale piranti

anon uparêngganipun
tuhu lamun ngascaryani
patut pantêsing panata
tan dhompo urut rêspati
mangkana sang prabu kênya
wungu onênging panggalih

kayatnan marang kalulut
Sèrpiyah lagya tinuding
munah ripu ing payudan
kadung tyas têmah wiyadi
wimbuh ardayaning driya
dera kabubuh ing jurit

soring prang wadya sang prabu
pangunandikaning galih
paranbaya raganingwang
tandrêman madêg narpati
tansah karya kamoitan
wadya lit kèh angêmasi

yèn tan antuka pitulung
lêhêng nêmahana lalis
kalamun datan widada
amêngku Bulgar nagari
suka nuli binanjuta
mangkana sang nata dèwi

rujit jêjêting jêjantung
katongton têlênging galih
Sèrpiah ingkang kawarta
ing yuda tansah katitih
têmah karya trênyuhing tyas
maras katrêsan matistis

sang prabu kênya marlêsu
surêm sênêning pangèksi
linimut mêksa amalad
lênglêng linglung kang kalingling
lêlangêning kalulutan
lalu labêting prihatin

Suyati tansah manayut
ribêngira nata dèwi
tan samar myat gustinira
kang dadya paraning galih
sinamun jrih amêdharna
prabu kênya ngandika ris

Suyati paran sirèku
sênêng tyasira mangaksi
rarêngganing pasanggrahan
myang rêsmining kang wadari
pêthetan lan kêmbang-kêmbang
Suyati matur wotsari

dhuh gusti sayaktosipun
amba dèrèng aningali
pantês rêngganing sasana
myang rarasing taru sari
kadi ing taman punika
sadaya amilangêni

sajuga kuciwanipun
Suyati kèndêl wotsari
lèjêming liring lalewa
wau ta sang nata dèwi
lêjaring tyas ris manabda
iya apa ta kang dadi

kurang sambadèng pamatut
Suyati jarwaa jati
nêmbah Suyati turira
pukulun jêng nata dèwi
muhung kang kirang sambada
dèntên tindak paduka ji

dadakan adrêng nyalamur
mawor maras tyas kagimir
wêwah sumuking swanita
marawaya maratani
nênangi onênging nala
punika kang nguciwani

prabu kênya sukèng kalbu
katuju aturing cèthi
mèsêm rum wahyaning sabda
dhuh Suyati wong rêspati
wuwusira nuju prana
prênah bisa narambahi

rumabasèng driya giyuh
dhuh rara kèwês Suyati
ing satuhu aturira
samêndhang datan nalisir
iba ta dining suyasa
myang raras rum-ruming sari

mawarna sangkêp sawêgung
udyana ngaran sayêkti
karya lam-lam kang tumingal
prandene tyas ingsun iki
kadyangganing wong lêlayar
ing samodra tanpa têpi

pratisthèng madya ngalangut
tangèh ywan praptaèng têpi
mung anut lakuning ombak
alun ingkang gêgirisi
tirta kang katon lumembak
yèn ambalabak niwasi

marma ta pangèsthiningsun
yèn ana sihing Hyang Widhi
lumastari lêrêming prang
ing têmbe ingsun punagi
amangun sukèng kadhatyan
karnapal kaya kang uwis

Suyati nêmbah umatur
dhuh kados kemawon gusti
paduka dahat duhkita
ujêr kang kagungan wajib
rumêksa arjaning praja
ing Bulgari kang mandhiri

kang kados kawula namung
katarik trêsna ing gusti
wêlas miyat padukendra
mangkana Rêtna Suyati
dènnya matur ngêmu waspa
tumungkul rêntêng kaèksi

sang nata kèlu kapiluh
luluh lumunturing kang sih
Suyati tan kêna pisah
katrima dènnya andasih
tur woding tyas katuridan
Suyati paraning kingkin

tan liya muhung mring kakung
kalulutira kang kèsthi
kasusra wêwanginira
Alparus ing mangke lagi
mijil marang pabaratan
nanggulang ripu katitih

tansah sinambat ing kalbu
dhuh Alparus wong asigit
gagah sudira prawira
pagene anguciwani
nora bisa amrawasa
ing mungsuh swuh misesani

baya lali ing kalulut
kalunta-lunta ngulati
prapta ana ing udyana
sêpi tan ana nujoni
kang môngka usada brôngta
mangkana sang nata dèwi

Suyati dènnya rawat luh
dinalih lamun belani
dènira angêmu waspa
anulya sang nata dèwi
tindak kuliling ing taman
Suyati tansah kinanthi

ing wanci surya mèh surup
lumarap salinggèng ardi
prabaning kalandakara
sumorot ing awiyati
sumilak lawên jênarda
sumunar amaratani

têtanêman taru-taru
tumaruna ron mawilis
wênês apindha pinulas
woh kang pita rêta pipit
pêpêt samya dhadhompolan
umyung swaranirèng paksi

kadya sung sasmita tuhu
wangsula sang nata dèwi
kombang mrih maduning kêmbang
brêngêngêng pindha manangis
gandaning puspita kongas
nahan gantya kang winarni

nênggih wontên wadyanipun
Pangran Ngabdullah Asabi
panêngran Palil Burhanah
yèku bangsanya kirmani| myang Burham mutrikah bôngsa
Bulgari kanthinya malih

Abul Bahkri bangsanipun
Yunan katrinya prajurit
i ganal alus tan kewran
marma jêng pangran dahat sih
mangkana katri manggala
prasamya saeka-kapti

wit miyarsa pawarta tuhu
lolosira nata dèwi
kadarpaning tyas dènnyarsa
angiwat sarana sandi
ing lampah ywa kawadaka
samar panyamure rêmit

ing jêng pangran tanpa matur
dènirarsa lampah sandi
wadya prajurit tinilap
ciptaning tyas bokmanawi
kasambadan antuk karya
sasat ing Bulgar nagari

wus bêdhah amboyong ratu
sayêkti sami kapuji
sura prawira jayèng prang
antuk ganjaraning gusti
utama yèn kalunturan
katrêsnaning nata dèwi

dupi ing rêmbag wus kumpul
katri prawira nulya glis
samya angrasuk busana
wahana kuda miranti
tandya prasamya umangkat
mring udyana anrang wèsthi

tan kawarna lampahipun
gancanging carita prapti
ing udyana duk samana
ping sapta lèk sitarêsmi
suruping pradônggakara
ginantyan wimbaning sasi

rêmêng kalimput ing mêndhung
karya samaring pangaksi
pindha bantu ing panêdya
dènirarsa nglut natèstri
katri manggala riwusnya
mèt papan sami miranti

siluman munggèng lêlindhuk
cakêt nging datan kaèksi
solahnya lir Endrajala
kunêng kang winarna malih
Nata Dèwi Sri Indiyah
lawan kusuma Suyati

sami anglêlipur wuyung
rêrêm tumingal rêsmining
puspita maneka warna
gônda rum kentar ing angin
pindha nungsung manambrama
mring kalih kang nawung kingkin

onêng anon ing kalangun
kalunta dènnya kuliling
prapta têpining udyana
têtawing pinancak suji
ya ta nalika samana
basônta wus tan kaèksi

silêm pantoging pandulu
ing gêgana kang gumanti
tranggana abrakawuryan
jalada sinrang ing angin
yayah budining pandhita
nirmala angraras ati

kêdhaping lintang pating karêlik
kang agêng mancorong
kadya sêkar sataman panjrahe
prabu kênya lan Rêtna Suyati
non wiyat asrining
kartika dinulu

rangu-rangu rongèh tyas tan aris
kabyatan wirangrong
monang onêng kakênan gandane
kanang puspita rum-arum minging
ulêkan mawor ing
gandanya sang ayu

kayu-kayu yayah milayoni
tumangkul ingkang ron
karênan duk parêk ing tindake
nata dèwi kalawan Suyati
kanang taru rêsmi
katiyup ing bayu

sumilir miwir pradapaning jring
umirut tekang ron
kèngêl pindha asta ngawe-awe
mring kusuma kalih ingkang lagi
tuli nèng wadari
anglêlipur wuyung

prabu kênya andarung lumaris
têbih sing pakuwon
titi sunya wancinya ing mangke
nata dèwi ngandika ing cèthi
paran ta Suyati
mungguhing rêmbugmu

kang supaya bisa mitulungi
mring karaton ingong
ing Bulgari tulusa arjane
Dyah Suyati umatur wotsari
pukulun manawi
kaparêng tyas prabu

lumunturing sih amangun krami
punika supados
wontên ingkang kawogan ing têmbe
mamrih santosa sabarang gusthi
pakèwêding nagri
nanging jêng pukulun

pamujwamba ing Hyang Kang Linuwih
aparinga jodho
kang prawira santosa budine
pantês môngka timbanganing aji
botên nguciwani
saniskara nulus

alus lurus raras ngrêspatèni
nèng byantara katong
katongtoning wadya kotamane
nawung kridhaning kaprabon aji
sambada kapuji
trahing bôngsa luhur

amêdharkên sabda nata dèwi
ya bênêr mangkono
ciptanira nanging sayêktine
ingsun iki bakal anglakoni
papêksaning krami
muhung rêbut cukup

bakal dhaup lan Pangran Dan Usin
satuhu tyas ingong
tanpa trêsna tangèh mèngèh-mèngèh
yèn timbanga musthikèng Bulgari
nora angèmpêri
solahbawanipun

paran baya doning awak mami
dadining lêlakon
kasiwuhên angèsthi kanthine
Dyah Suyati umatur wotsari
dhuh sri nata dèwi
prayogi pinupus

nadyan têbih katrêsnaning galih
utami rumojong
anjurungi jêng pangran sarjune
bokmanawi ing têmbe nilasi
dene bôngsa inggil
enggal manggih unggul

agul-agul gêgala gagahi
manggalèng palugon
nata dèwi duk myarsa ature
Rêtna Suyati dahat dènnya mrih
Jêng Pangeran Usin
dhaup lan sang prabu

pinaesan panggung gung tan wigih
rum nabda sang katong
dhuh Suyati ubayèngsun têmbe
yèn wus têntrêm ungguling prang iki
samarganirèki
jangjyantuk pitulung

sayêktine nuli sun luwari
ing punaginingong
mangun suka andrawina têmbe
mawa topèng kabèh wadya mami
myang tamu jalwèstri
sun purih mangrasuk

topèng apa sênênge kêni
dènira marabot
nèng jro pura iba ta ing têmbe
yèn kalakon baya wèh rênaning
kabèh wong Bulgari
wau ta sang prabu

dènnya imbal sabda lan lumaris
tan yatna sang katong
kapalantrah têbih ing tindake
nèng udyana prapta gyan kang sêpi
doh wisma ing wanci
dungkap têngah dalu

kunêng nata kênya lan Suyati
gantya winiraos
prawira tri kang sandi lampahe
dupi myarsa swaraning pawèstri
amawa gônda mrik
kentar maruta rum

sumarambah rumasuk ing dhiri
gadgada mirantos
amarpêki udyana tawinge
sabiyantu nêlik ganti-ganti
ngungak sasêlaning
pancaksuji wau

datan samardyah kalih kang kèksi
satuhu sang katong
Sri Indiyah kanthi parêkane
Dyah Suyati kang nginte patitis
katôndha têmbunging
dènnya imbal wuwus

Palil Burhan Burham Mutrikah dwi
kang rêmbag manjing jro
de Sang Abul Bakri kantun maksèh
anèng sajawining pancaksuji
prayitna mawas ring
jroning taman santun

dangu ngungak-ungak nganan ngering
dènnya mrih waspaos
yitnaning tyas manawa wadyane
sri natèstri wontên mêmanuki
dupi tan akèksi
anulya umangsuk

Dyah Suyati saklebatan kadi
myat pangungaking wong
nèng jawining pancaksuji maksèh
duk winawas malih wus tan kèksi
kagyat tyas umiris
nêratab kumêpyur

sru makêtêr trênyuh datan aris
umatur ing katong
jêng sinuhun suwawi dèn age
lumaksana kang enggal supadi
sagêd anyinggahi
bahyanirèng dalu

nata dèwi miyarsa aturing
Suyati tyas gawok
datan nyipta bahya gêng praptane
myat parêkan gugup anggondhèli
asta sru tinarik
tan pêgat turipun

dhuh suwawi sinuhun suwawi
lumajêng kemawon
nata dèwi nglaksanani age
tandya lumajêng tan kongsi têbih
katungka kang prapti
prawira dwi mikut

siji sowang Palil Burhan olih
amondhong sang katong
de Sang Burham Mutrikah antuke
Dyah Suyati pinondhong sru anjrit
minta tulung nanging
tanna kang têtulung

sami kabêkta prapta cakêting
Abul Bakri ing don
ingkang ngaglah nèng jawi pagêre
prabu kênya dèn umbulkên aglis
katampèn Bul Bahkri
Suyati tan kantun

nata dèwi sanalika kadi
sumaput kang panon
tanpanon rat katrêsan driyane
cipta prapta bêbayaning lalis
dahad amlas-asih
sambat rama ibu

Rêtna Suyati tansah manangis
sêsambat sang katong
dhuh gustiku paran ta tingkahe
de sangsara kang sami pinanggih
tan tulus bawani
kawibawan mêngku

ing Bulgari anggung kataman ring
rubeda dènnyandon
nèng udyana susah wusanane
Abul Bahkri miyarsa dumêling
sambat mawor tangis
sru pamuwusipun

nata dèwi ing samangke yêkti
sidane kaboyong
ing Jêng Pangran Abdullah Asbabe
môngka kukupan ungguling jurit
kalih wus rinakit
ginoncèngkên sampun

ing turôngga wau nata dèwi
nunggil Burhanah wong
Dyah Suyati pinarnahkên goncèng
Burham Mutrikah kudanirèki
katrinya wus rakit
sarêng budhalipun

saking dahat suka tyasnya sami
tan ketang margewoh
pêtêng dhêdhêt sandêran kudane
rikating lampah pindha jêmparing
sawusira têbih
saking udyanèku

Dyah Suyati matur aminta sih
ing têmbung rum mawor
lêlèjêming liring noragane
dhuh wong agung mugi paringa sih
rèrèh sawatawis
amba dahat rapuh

kalêsahan gyan ulun manitih
ing kuda sru kasok
kalamun wus rêrêm paraning rèh
andugèkkên ing lampah supadi
kêkah nèng turanggi
enggal praptèng purug

Burham Mutrikah umyat liringing
Suyati sumêdhot
tyas kumêpyur kuwur kayatnane
katariking kawlasan nuruti
rêmbag prawira tri
kèndêl lampahipun

angasokkên baboyongan sami
sakêdhap mirantos
nata dèwi tinurunkên age
saking kuda miwah Dyah Suyati
wus tumurun sami
ngaso sêdyanipun

datan pae para prawira tri
samya alalêson
kasilir ing maruta lampahe
rêrêming swanita angayêmi
kadya dèn kêbuti
nèng jro tilam arum

rum-aruming gônda angayêmi
kayoman kêkayon
kadya payung kayungyun kayune
ya ta prabu kênya nulya guling
pra manggala kalih
anut sri nata yu

Sang Abul Bahkri kalawan
Palil Burhanah janma dwi
dahat rapuh angganira
kataman angin sumilir
sumyah sranduning dhiri
angantuk pating tharêkluk
kalih sarêng anendra
kapulês dènira guling
muhung Sang Mutrikah lan Suyati Rêtna

tansah samya kalisikan
jroning tyas dèn osak-asik
kalêsêdan karya sêmang
nyablèk lêmut api-api
Mutrikah lan Suyati
priyèstri ciptanya jumbuh
juwêt mangajap-ajap
kêjêp layap-layap kalih
mung sêngadi jatinya mêmasang karna

nilingkên sabawèng rowang
yèn wontên kang dèrèng guling
Mutrikah kêkêbut dhaham
sêngadi rinubung mimik
sirêp rowangnya kalih
katri Indiyah Sang Prabu
samya kapati nendra
Mutrikah tyas widhak-widhik
cipta rudah kêkêtêgnya sumyar-sumyar

ngunjal napas têrataban
ênar-ênar sênig-sênig
kadya age lumêkasa
murwani rarasing rêsmi
mring Sang Rêtna Suyati
kang kaya rudahing kalbu
katon manising netya
liringe kêsit lir thathit
swara rum gita lus mangalap jiwa

Mutrikah osikirèng tyas
dhuh babo woding tyas mami
musthikaning jagad traya
ratuning ayu sabumi
nadyan para apsari
sor raras rêsmining wangun
pasiran ing narmada
parabe tidharsa pêksi
mung tulusa andasihkên ing kawula

riwusnya osik mangkana
ngalêsêt amarêpêki
sumandhing ing prênahira
sang kusuma dènnya guling
nanging Rêtna Suyati
satuhune maksih wungu
klisikan osiking tyas
dhuh babo satriya sigit
pangwasane para wijayèng ranangga

amboyong wong tanpa dosa
trênyuhing tyas mring kaswasih
tan mawa wêlas samatra
bobot ingkang datan siring
baya nora nimbangi
ardaning katrêsnan ingsun
lantipirèng turôngga
daya kang nglimputi dhiri
graitanên raosing cipta kawula

Rêtna Suyati dupi myat
Mutrikah amarêpêki
kumêpyur tyas tarataban
tab-tab kakêtêgirèki
sarang gondhangnya salit
wêdaling uswa sumruwung
gumrobyos kang swanita
jintêl api-api guling
ing batine linglung lir wong kalanglangan

kèlingan langêning tilam
lam-lamên manisirèki
Burham Mutrikah kacipta
mèh lungse dera manganti
ing mangkya marêpêki
kasindhèn pangajapipun
kêjêp mung môngka kijhap
Mutrikah ririh anjawil
Dyah Suyati api kagyat tangkis asta

pan wus medaning wanita
nadyan kadêrêng kapati
mring kakung lamun kasaman
rewa-rewa tan nuruti
mangkana Dyah Suyati
ambêkis ririh anyêndhu
hês iki anu apa
têka pijêr jowal-jawil
sumakehan kang unggul antuk boyongan

Mutrikah dupi tumingal
Suyati anyêndhal liring
anyêndhu datan pasaja
saya grêgêtên ing galih
sang dyah dèn arih-arih
ginunturan srênggara rum
dhuh babo mirah ingwang
ratuning manis sabumi
muhung sira musthikaning jagad traya

baya sida mati ngarang
yèn sira tan tulus asih
wrêcita kang mawa praba
tumandukirèng pangèksi
tan rêna non liyaning
wanudya muhung mas ingsun
pakaryaning sambita
nir sambawaning pakarti
mung kawula kang pantês ngêmong ing sira

Mutrikah tan daranèng tyas
kinayut Sang Dyah Suyati
liniling kinuswa-kuswa
tan kawawa miwal kapti
karoban ing pangrêmih
dhasar sang dyah kumacèlu
mring langêning asmara
kelut kulitèng karêsmin
kawasesa ing priya jurungi karsa

Mutrikah pindha andaka
barut amangrurah sari
riwut tan wrin pringgabaya
sang dyah kabyatan ing rêsmi
samya sukanya kalih
nutug dènnya among lulut
jênak apêpasihan
tan ana pinancak galih
kalihira samya wêgig ing asmara

papak tan ana kuciwa
nutug lêlangêning gati
lalu lam-lamên ing tilam
têmah angasèpkên wanci
lajunira lumaris
de prawira kalihipun
Palil Burhanah lawan
nata dyah myang Abul Bahkri
taksih nendra katungka ing praptanira

wadya wahana turôngga
saking Bulgari ngulati
nisira sang prabu kênya
dudi para prawira tri
myarsa gugup tan sipi
tandya nitih kuda mamprung
bêkta boyonganira
Mutrikah bêkta Suyati
de Sang Palil Burhan bêkta Sri Indiyah

Abul Bahkri datan pisah
ya ta wau nata dèwi
minta tulung sru sêsambat
dupi wadyanya miyarsi
sambating nata dèwi
datan samar swaranipun
tandang wadya sumahab
angrêbut gustinirèki
dèn kêkalang prawira tri ananggulang

karoban lawan têmahan
tilar boyongane sami
muhung mrih ayuning badan
katri lolos angoncati
dahat sukaning galih
wadya Bulgari kang unggul
kapanggih gustinira
mangkana sri nata dèwi
lir supêna dènnya luwar ing bêbaya

ciptanira prabu kênya
yèn tan kanthi Dyah Suyati
kadaut nêmahi papa
kapupu ing ripu pasthi
mangkya palêsthèng wèsthi
kinôntha cèthi kang nyinthung
nganthêng-nganthêng ngalênthar
kathetheran têmah sami
katututan ing wadya ingkang ngupaya

marma gêng pamujinira
tinarima trusing batin
Suyati rinangkul tansah
waspanira drês umijil
mangkana dènira ngling
dhuh-dhuh Suyati wong ayu
katuju ana sira
gon ingsun nêmahi wèsthi
bisa karya marga luwaring sangsara

gêdhe pitulunganira
marangpanjênêngan mami
muga sira winalêsa
kaarsayan kang linuwih
ya ta Rêtna Suyati
andhêku nuhun turipun
sajatine jroning tyas
kadêrêng kabyatan ing sih
mring Burham Mutrikah tan pisan sêdyoncat

saking pakartining mêngsah
dènnya kaboyong ing ratri
muhung rêna karon jiwa
anutug rarasing rêsmi
ing tyas lêga kapati
samana sang kênya prabu
sampun kondur ngadhatyan
nahan kang winarna malih
Siti Ngalim kang anggung mukti wibawa

anèng Bulgari kasusra
atmajanira kêkalih
kathah bangsane ngawirya
sami kagiwang ing warni
mring Ami lan Suyati
patrap rumêngkuh ing ibu
pra priya amêmalat
kathah kawilut mamrih sih
ya ta wontên sajuga Pangeran Albah

kayungyun ayuning warna
yayah tan bisa nayuti
Siti Jenal Ngalim wikan
atmajanira kêkalih
samya dèn kilayoni
ing Pangran Albah sawastu
dadya sukanirèng tyas
cipta kalaksanan yêkti
pangèsthine atmaja narik kamulyan

katôndha ing solah-bawa
de jêng pangran krêp martuwi
ing wismanira mangkana
dènnya yun nindakkên pamrih
datan etang tilar ing
tindak ing kotaman muhung
sagêda kalampahan
kang putra salah satunggil
dadya garwanira risang Pangran Albah

ya ta nalika samana
jêng pangran nuju martuwi
ing wismanya Siti Jenal
Ngalimi wus tata sami
lalênggahan pribadi
Dyah Jenal bêbisik matur
yèn dènnya sarawungan
pangran lan putranirèki
kajuwara ing kathah dadya pocapan

manawa tan kalampahan
kagarwa salah satunggil
èstu karya kalingsêman
Pangran Albah duk miyarsi
Siti Jenal Ngalim mrih
angambil atmajanipun
dahat pangunguning tyas
siwuhên wahyaning budi
tansah jêngêr pindha tugu sinukarta

sapandurat tan wacana
kapêksa anayogyani
têmah mituruti karsa
mundhut atmajanirèki
Aminah kang pinilih
katitik ing tindak-tanduk
susila tinalika
utama ugêring èstri
Siti Ngalim sukèng tyas manadukara

jumurung pangran karsanya
ya ta Sang Rêtna Suyati
sanajan tan darbe trêsna
ing Pangran Albah duk myarsi
kadangnya kang pinilih
Aminah kang badhe dhaup
lawan Jêng Pangran Albah
dahat ardayaning galih
karêrantan cipta ragane kasimpar

kawuri lan kadangira
de tinampik tan pinilih
kiniwakakên kaewan
karuna kawêlas-asih
anggung ngrarontog wèni
atêbah jaja angadhuh
mujung nèng pagulingan
trênyuh katrêsan tyas tistis
rontok rêntêng tansah dènira udrasa

marawa wijiling waspa
Siti Jenal Ngalim uning
kang dadya rêntênging putra
Suyati pamularnèki
tansah dèn arih-arih
rinapu supaya lipur
kinakudang ing benjang
pantês kagarwèng narpati
yèn ta muhung kagarwèng pangran kuciwa

tan pantês mêngku sang rêtna
dene warna yu rêspati
amunjuli ing bawana
mumpuni gunaning èstri
parigêl bisa ngabdi
yêkti narik rama ibu
mulya saking atmaja
pêpantêse Dyah Suyati
kagarwaa narendra gung kang sudibya

pinundhi para wanudya
dadya tungguling jro puri
wahyaning sabda minôngka
pangimur-imuring siwi
datan nyana sayêkti
ing don kalaksanan tuhu
Dyah Suyati punika
kagarwa natèng Yunani
anêtêpi ing bêbasan dumadakan

ampuh pangudanging biyang
ya ta kusuma Suyati
sadèrèng dhauping kadang
rara Aminah wus lilih
lipur saking kalindhih
kathah rêsmining kadhatun
dènira amawongan
kinasih ing nata dèwi
tan kacuwan sakayunnya kasambadan

nahan wontên kalulutnya
nênggih kusuma Suyati
Galibul Samad mangaran
dêdêg prakosa gêng inggil
berawa gêgirisi
ngêngrêng singêr ing pandulu
anung kaonang-onang
ing ayuda tanpa tandhing
pantês dadya manggalanirèng palagan

môngka tanggulanging praja
pamunahing satru sêkti
pakaryanira ngumbara
bêbarang adol kasêktin
lan andaka ngêmbari
ngadu santosaning balung
sabên Galibul Samad
campuh rok asilih-ungkih
lan andaka Suyati sêngsêm umiyat

yèn wus bubaran tumulya
karoron lawan Suyati
kang karing wahana rata
mubêng ing praja kuliling
mulat langên rêsmining
saniskara kamamungu
karênaning tyasira
sarêngan antukirèki
gya anjujuk ing wisma Suyati Rêtna

nutugi langêning tilam
mantuk yèn wus gagat enjing
nahan gantya winursita
wontên sasêkaring nagri
ing Bulgari wêwangi
Jêng Pangran Saphingi kasub
bôngsa luhur supunya
kathah dyah kang nandhang brangti
myat jêng pangran pindha mudhaning kaluwak

kèh para rum bôngsa Bulgari kang gandrung
myat listyaning warna
solah-bawanya rêspati
dêdêg jajag gilig pasariranira

prakosa nung jaja ngêlar ing pamulu
srêng singêr kawuryan
karya ulap kang umèksi
yèn lumaris jaja mungal dhangah-dhangah

tuhu bagus manis rum wêdharing wuwus
alus anoraga
kasusilan anêtêpi
kawimbuhan tyasira lus wicaksana

marmanipun kidhunging para rum-arum
ing Bulgari praja
mêmalad lumuntur ing sih
ing jêng pangran mamrih samya sinarweya

tan kinayun sanadyan sang narendra yu
dahat karungrungan
dèrèng kalakyan karonsih
wit jêng pangran tan liya ingkang cinipta

tarlèn muhung Suyati paraning gandrung
katon sasolahnya
linali-lali tan lilih
tan kawawa miwal ardayaning brôngta

lalu limut kawilut mrih among lulut
lêlangên nèng tilam
lam-lamên endahing warni
gung kagagas amirangrong karungrungan

rangu-rangu rêringa dènnya mrih pagut
de gawat kaliwat
Suyati dahat kinasih
ing narendra saksat datan kêna pisah

siyang dalu munggèng ngabyantara prabu
marma jêng pangeran
siwuhên ing driya rujit
lir kasêsêr kèngsêr lêsah tanpa daya

dènnya wimbuh kabubuh kataman gandrung
mangkana purwanya
cinarita Dyah Suyati
sêngsêm marang rarasing rèh langên taya

ing prajèku wontên lagu kang kasumbung
Pandhanggo ranira
tan pantês lyan kang ngulêngi
wit cengkoking gêndhing kirang amardawa

yèn Dyah Ayu Suyati kang pulêng wimbuh
sambada araras
wit prigêl cancing tarincing
wasis mantês masang polataning bêksa

larapipun liring ing rama kang tinut
tarampiling pada
tinon lir tan napak siti
singa ingkang katuju tajêming netya

tyas kumêpyur gugup lir anon andaru
nadyan pra wanita
sêngsêm myat tingkahirèki
dhèmês luwês kèwês pantês tur sambada

ayu punjul marma dadya panjang kidung
sanadyan ing kina
Paus panata agami
bôngsa Rumê nyêgah raras langên taya

yèn andulu Suyati pambêksanipun
Pandhanggo gêndhingnya
yêkti datan mêmalangi
malah marêm Paus karênan tumingal

ing masèku nêmbe bêksa nèng kadhatun
prabu kênya dahat
suka rêna aningali
riwusira Suyati ingalêmbana

para kakung kang sumewa ngarsa prabu
kayungyun ing polah
lir kêna ing guna dhêsthi
Jêng Pangeran Saphingi wimbuh tyasira

dahat wuyung yayah roga kênèng gandrung
adrêng ing wardaya
dènirarsa anindaki| amêdharkên mring Suyati katrêsnannya

gungga-gunggu gumarit anèng pandulu
lumêkêting nala
anglulu muluhing dhiri
pan rinasa nalôngsa ngrasa rêkasa

mrih sranaktun sru mruna nrang saru-siku
sumungku byantara-
nira sang sri nata dèwi
mrih widada kasidanira parasdya

yèn pinuju tinangkil sang rêtna prabu
nèng bale sewakan
jro pura pêpak sumiwi
pra satriya miwah manggala dilaga

Sang Dyah Ayu Suyati marêk sang prabu
lir pendah sasôngka
lan sudama imbang warni
muhung kaot suprabaning naradipa

pangran dulu alus manising pamulu
Suyati Sang Rêtna
sinidhêp hyang-hyanging bumi
miwah suranggana ingaring bawana

gung sinamun mamèt sêlaning pandulu
anglirik iriban
tumungkul dènira linggih
marikêlu pindha konjêm ing bantala

lalu lumuh kawulat dènnya kawilut
ulat amêmalat
tanpa lêt tansah ngulati
titikaning katrêsnan katon nèng netya

srênging kalbu sabên ing sabibaripun
paseban bakita
panggya Suyati pribadi
anyalingkuh ngayunaning prabayasa

nanging kadung-kadung ing pangudinipun
kadayaning driya
daud anawu wiyadi
kadalurung linglung lir wong kang lang-langan

nglinging kalbu dhuh babo woding tyas ingsun
pandaming budaya
panduking cipta mring swami
kawruhana têlênging trêsna manira

tan lyan amung mring sira dewataning rum
wasanèng dumadya
widadaning among rêsmi
ing dêlahan tulusa nunggal atmaka

lêbur luluh ywa pisah kaananipun
wadakèng dupara
sudama marganing rawi
ciptaningsun yèku jatining nugraha

nahan wau katuju ing mangsanipun
sumiwèng pamasa
wanci sontên nata dèwi
miyos lênggah munggèng bale pasewakan

para agung kumpul ing byantaraprabu
anggosthi palastha
kawawas kang karya wèsthi
kang kinôntha kaèsthi manising praja

sajêngkaring dènira tinangkil
nata dèwi kondur angadhatyan
Rêtna Suyati andhèrèk
tinuduh ing sang prabu
ngambilana pustaka taksih
kantun ing palênggahan
wit ing karsanipun
sakathahirèng wilapa
yun liniling ing sadèrèngira guling
lan ywa kapriksèng liyan

Dyah Suyati dupi anampèni
agnyaning nata matur sandika
cangkelak wangsul lampahe
kandhêg sajroning pintu
ing kadhatyan nganti têlasing
parêkan ingkang samya
angampil kaprabun
saupacaraning nata
kinondurkên manjing marang kênyapuri
riwusira mangkana

nulya mêdal Kusuma Suyati
saking korining prabasuyasa
cancing tarincing lampahe
prapta ing prênahipun
pasewakan gupuh angambil
sêrat sarwi lumampah
tarampil tinuduh
cekat-cèkêt tan kuciwa
gandês luwês kawawas saking kênyaring
pradipta trang sumilak

myang sênêning basônta mimbuhi
Dyah Suyati riwusnya mangkana
tan laju wangsul lampahe
non rêngganing kadhatun
saniskara karya wiyading
myang rêsmining awiyat
basônta sumunu
kartika mubyar lir pendah
puspita bra munggèng jro taman mênuhi
wèh ascaryaning driya

Dyah Suyati tansah milang-miling
kang kaliling langêning kalangwan
lam-lamên ing kalulute
non wangkawa kêkuwung
kang ngawêngi ing sitarêsmi
kawangwang pindha pulas
akasa pinatut
sang dyah yun laju lampahnya
wangsul manjing pura kasaru miyarsi
swarèng wong lumaksana

kagyat ing tyas Kusuma Suyati
myat praptanya Saphingi Jêng Pangran
nèng ngarsa nyandhak astane
ririh wêdharing wuwus
manuhara arum maripih
dhuh mirah jiwaningwang
ratuning wong ayu
ratu pathining musthika
ngupayaa ing dunya yêkti tan olih
kang mirib suwarnanta

ngrasa karasa kang datan sidi
baya sira mirah tan supêna
tangèh tukua wartane
gon ingsun nandhang gandrung
yayah roga anyarambahi
watêking kang baksana
trêp silaning tanduk
wus karasa raganingwang
talun puspa janma manginte durniti
kataman sambang brôngta

yèn tumrapa lara nandhang kanin
ngurêng mring balung sungsum maraman
saambanane tatune
yèn sira bangun turut
sarta wêlas aparing jampi
nadyan mung lirikira
yêkti karya tumtum
gèthèke môngsa anaa
tulang janur sujanma luhuring budi
saking usada tama

lamun sira kêsdu animbangi
mamrih tumindaking sukuningwang
Suyati wêkasna bae
sayêkti sun miturut
ya ta wau Rêtna Suyati
kagunturan ing sabda
rinoban pangungrum
ing Saphingi Jêng Pangeran
tyas naratab kumitir akêtir-kêtir
garangsang ôngga prungsang

putêg mêtêg kakênan lir kanin
trênyuh katrêsan rungkat kasrakat
lêsah sru kasok driyane
sasat jiwanira swuh
kapanduking gita pangrêmih
miluta amêmalad
lunturing sihipun
nadyan Suyati tan beda
nandhang brôngta ing pangeran sampun lami
sanalika mangkana

samudana srêng datan narjoni
dènnya matur hèh kangjêng pangeran
karana paran karsane
dene rawuh pukulun
ing ngriki nir tatakramaning
kotamaning satriya
kadêrêng dera yun
ngrurah sari dèrèng môngsa
sumawana lampah kawula sayêkti
tan niyat tan supêna

yèn ciptaa badhe apêpanggih
lan paduka sawastu karyamba
sing nata dèwi agnyane
tinuduh kinèn mundhut
pustaka kang kantun puniki
ya ta pangran miyarsa
Suyati anyêndhu
tan lirip pangrêpanira
dhuh kusuma intên kumarèng apsari
ywa ge dhawuhkên duka

pindha warna panyimpanging pamrih
ing salwiring kaluputan ingwang
ari wandaning pamase
apuranta sun suwun
sêsotya kang tanpa piranti
muga paringa wêlas
sarjwèng tyas mangrêngkuh
pakathik patêbah tilam
wahyèng prana kalesanirèng jahnawi
sumarah sakarsanta

suka jurên ing liring kang manis
kunjaranên sajroning paprêman
marma kayaparan ing rèh
yèn sira datan ayun
anarwe mring dasih kaswasih
raning wrahas srawana
sujanma tuk unggul
puluh-puluh bêgjaningwang
narimasta drêdyaning cipta winrêdi
trêsnèngsun tan katampan

utamane tanduk nêmbe panggih
pangrêngkuhku yayi marang sira
mungguh kabêgjan lan manèh
ing kaluhuran ingsun
kabèh kasrah ing sira gusti
muhung lwih karsanira
sumarah sakayun
ya ta Suyati duk myarsa
ing wuwusnya jêng pangran tansah minta sih
tôndha satuhu trêsna

marma mangkya kusuma Suyati
sukaning tyas datanpa samepa
dene wus lami ciptane
dènnya kandhuhan wuyung
tan kasaman yayah punagi
yèn sampuna kayatnan
wanodya pinunjul
kadi angigêl-ngigêla
labêt taksih kênya kawistara saking
rongèhing solahira

angujiwat tumanduking liring
jêng pangeran kapanduk ing netya
gragapan gugup driyane
kadya anon andaru
marawungan lan kilat thathit
gumêtêr kêtêring tyas
katrêsaning bayu
yèn janma kang tan wantala
kasarèmpèt liringira Dyah Suyati
sirna tanpa kukupan

garjitèng tyas Kusuma Suyati
jêng pangeran kawistarèng netya
tumungkul gêng sumêlange
tan kawawa tyasipun
anayuti ardaning brangti
sang dyah osikirèng tyas
jêng pangran puniku
pinrih rumiyin umentar
nanging aywa kawastan lamun katampik
lagya dèn anam-anam

badhe atur wangsulanirèki
tan kawêdhar nut medanirèng dyah
lêlewa paribawane
jêng pangran duk andulu
Dyah Suyati tan sagêd nampik
malah karênaning tyas
kawistarèng sêmu
jêng pangran marpêki nulya
mriyêmbada kinuswa liniling-liling
dhuh jawataning tilam

pêpujanku wong kuning tarincing
kang pangawak kancana sanglingan
mèsêma sadhela bae
dulunên raganingsun
kang prasasat konjêm ing bumi
kablêrêngên ing netya
rêsmining pamulu
yèn sira tan parimarma
supayane ingsun wantala tumon ring
gêbyaring wadananta

yèn ta datan sarju tyasirèki
cukup siksanên ing liringira
kang pindha clèrèt gêbyare
miwah tibaning guntur
yèn tumraping dasih ta gusti
suka têmah palastra
kataman lara kung
kusuma prasêtyaningwang
trêsnaningsun ing sira trus lair batin
ywa sira sêngguh kadya

brêmara kang lagya ngingsêp sari
yèn wus katog anulya tininggal
kêmbang satiba-tibane
mungguh panduganingsun
ing bawana sakèh dumadi
kang padha sih-sinihan
tan timbang sih ingsun
iya kang marang ing sira
kang minôngka sêksi ing wuwus sun iki
isining dirgantara

suprabaning kartika lan sasi
ingkang nyoroti ingsun lan sira
mirah sanalika kiye
yêktènana wong ayu
lamun sira lumuh ing mami
yêkti sun lampu wadat
tanpa krama tuhu
nahan upami sang rêtna
kawawaa miwal pangungkihirèki
Saphingi Jêng Pangeran

sawastu tan lêlaksananing sih
karon-jiwa ing môngsa punika
dènnya tan yatna wit dene
lam-lamên ing pangungrum
nêmbe myarsa Rêtna Suyati
rupêk nala marlupa
limut sru kalimput
kapêtêg putêg tyasira
anglêgèyèh kapranan kadya rinujit
kaprajayèng asmara

tanpa kawal pamiwaling gati
wit dayanirèng asmaragama
salwir tumitah yêktine
tan wantala sawastu
anyinggahi ing pulangrêsmi
lir pêcat jiwa kendhang
angga sru kasok swuh
lêsah sumèlèh ing kisma
sinungkêman sang dyah tansah kinuswa ring
Saphingi Jêng Pangeran

wadananya Kusuma Suyati
kasorotan prabaning basônta
saya yu wimbuh manise
paripurna ing lulut
ngunjal uswa wangwang nginggati
pisah lan jêng pangeran
netyanira suntrut
èsmu karêrantan ing tyas
wangsul marang kadhaton tan mawi nolih
lumampah tlacap-tlacap

kang kagagas sajroning lumaris
sadeyèng tyas manawa kaciwa
raras paguting karêsmèn
praptèng donira laju
mujung guling ing tilamsari
tanpa kêjêp alayap
lir laya satuhu
sadalu tanpa alihan
laksitaning jêng pangran lawan Suyati
mawa dadya pratôndha

bakal antuk kamulyan ing wuri
miwah pratôndha cupêting têrah
sang dyan tan dungkap ing mangke
muhung ing tyas miduhung
de kasaman brangtaning galih
ing Saphingi Jêng Pangran
têka mung jumurung
tan rewa-rewa mrih cuwa
amalangi kadunga tamaning gati
ywan tumrapa puspita

lagya mèdêm endah ingkang warni
nanging wus kaisêp ing brêmara
sajati sirna madune
marma pamujinipun
sajroning tyas Rêtna Suyati
muga pangran nyidhêpa
yèn kênya sawastu
nahan Saphingi Jêng Pangran
nadyan uwus lêbda ulahing karêsmin
tanpa wrat pangungkihnya

lir andaka lawung ing wanadri
krura riwut mangrurah puspita
tan mawang sari prandene
dahat rênaning kalbu
don asmara lawan Suyati
rarasing karasikan
kèh prabedanipun
nanging miduhung ing driya
dene sang dyah saluwaring pulangrêsmi
kesah tanpa nyabawa

kawistara ing netyasmu tistis
kadi datan tulus sih-sinihan
katimbang lan dyah liyane
sakèh kalulutipun
datan darbe tanduk kadyèki
ya ta Suyati Rêtna
tan nendra sadalu
tansah dènnya kalisikan
kang ginagas bakal dhaupe ing benjing
lan Saphingi Jêng Pangran

wong agung ing nagari Bulgari
dhasar listya ing warna sambada
kinôntha-kôntha rênggane
miwah busananipun
kang sinotya-sotya rêtna di
lan upacaranira
kang samya di luhung
miwah agênging bawahan
rumêsêpa sadaya ingkang jênêngi
mangkana pangrantamnya

nanging sang dyah sungkawa wit saking
sirnaning kênya ingkang kagagas
têmahan nandhang wirage
anglong jiwa pindha ngluh
amradapa wiwal saking wit
nglalêntrèh lum kawulad
angganya marlêsu
de sadaya kalulutnya
Dyah Suyati sami kewala mastani
icaling kênyanira

kunêng dalu kawuwusa enjing
sang kusuma sawungunya nendra
nulya ngrasuk busanane
sadaya pinapatut
tinon tuhu angasmarani
endahing warnanira
akarya kayungyun
riwusnya mangadi warna
Dyah Suyati umarêk ngabyantara ji
angaturkên pustaka

nata dèwi mèsêm ngandika ris
dhuh Suyati paran karananya
sira boya ngunjukake
wadhah srat kang sun pundhut
nalikanya ing mau ratri
Suyati matur nêmbah
pukulun sang prabu
milamba tan lajêng sowan
ing ngarsendra angaturakên kintèki
margi wangsul kawula

ing kadhaton kalungse ing wanci
jêng panduka pandugi kawula
bokmanawi sampun sare
ing môngsa sampun dalu
wit kadangon ulun pêpanggih
ing Saphingi Jêng pangran
nahan aturipun
Suyati ya ta sang nata
duk miyarsa dahat pangunguning galih
dangu datan ngandika

gung kagagas ing nala tan aris
nata dèwi dènnya sampun lama
kasmaran datan katampèn
ing mangkya têmahipun
pangran ayun marang Suyati
marma akarya eram
ing driya sang prabu
wasana mêdharkên sabda
mring Suyati pasaja yèn nata dèwi
wus lami nandhang brôngta

malah mangkya dèrèng dèn langgati
ing jêng pangran Suyati duk myarsa
sang nata dèwi sabdane
miduhung sru anjêtung
cipta lamun kataman runtik
kawistara ing netya
yèn datan sarêju
ing tyasira Prabu Kênya
de Suyati matur kalamun manggihi
Saphingi Jêng Pangeran

nahan wusnya saantara ari
jêng pangeran dinutèng Narendra
Babiluni ayahane
mring kitha Rumi tumut
bawah Turki sawangsulnèki
Suyati kawistara
sihira lastantun
trêsna marang jêng pangeran
nanging patrapira kalis sami ugi
lawan kalulutira

ingkang akèh tanna prabedaning
patrap rumêngkuh ing kalulutan
nanging wus nir antarane
lamun darbea kayun
lan jêng pangran ajatukrami
sanajan nguni tansah
dènnya ngayun-ayun
kacipta têlênging nala
mangkya muhung kaanggêp lir kalulut ing
tambêl tumbaling bêtah

mung minôngka usadaning rêsmi
yèn pinuju onênging asmara
marma mangkana wit dene
duk jêng pangran tinuduh
marang kitha Rumi marêngi
prabu kênya karsanya
animbali nujum
pawèstri kinèn narbuka
laksitanya nata dèwi lan Suyati
kang samyasmarèng wêca

ya ta juru nujum èstri
riwusnya matur narbuka
prabu kênya laksitane
nulya kinèn anarbuka
Suyati pêpêsthènnya
aturira juru nujum
têmbe Suyati punika

sampun karsanirèng Widhi
jumênêng ratu ing tanah
Arab tan lulus adêge
datan lami babrusahan
Suyati duk miyarsa
panarbuka kang kadyèku
tyasirarda anaratab

badan gumêtêr tan aris
swanitanira reweyan
labêt kaprabawa dene
gumbiraning manah kongas
nyat ngadêg sanalika
salin solahnya lumuhur
karya eram kang umiyat

ya ta wau nata dèwi
tumingal Suyati Rêtna
sami lawan sang pamase
Dyah Suyati tyas kayatnan
mring pangudanging rena
môngka panglipuring sunu
rêrêma dènnya wiyoga

nalika nandhang prihatin
dènira kawuri lawan
Rara Aminah pinilèh
kagarwa Pangeran Albah
rumasa yèn kaewan
Siti Jenal Ngalim muwus
pêpantêse anak ingwang

dadya tungguling nagari
sinêmbah pinundhi ing dyah
ana sajroning kadhaton
panglipur ingkang mangkana
ing mangkya tètès lawan
pamêcaning juru nujum
têmbe bakal kalaksanan

jumênêng ratu wus pasthi
karsaning Hyang Suksmanasa
malah kawêdhar wuwuse
wiwit mangkana ciptanya
Suyati tansah ngajap
dènira jumênêng ratu
de juru nujum amêca

tan widada dêgira ji
punika datan kaetang
ingkang kaèsthi driyane
sanajan namung sakêdhap
sok ugi kalampahan
mangkana purwakanipun
gonjinge katrêsnanira

tuhu jêng pangran têrahing
prayagung ananging datan
darbe naluri karaton
môngka pangajaping driya
Suyati mung sagêda
ngrênggani kawiryanipun
munggèng jroning dhatulaya

nahan ta sri nata dèwi
ri uwusira miyarsa
Dyah Suyati lampahane
lawan Saphingi Jêng Pangran
de sami katrêsnannya
nata dèwi atanya rum
Suyati sira matura

kang pasaja marang mami
Pangeran Saphingi apa
wus tau mêdhar rarase
sih-sinihan marang sira
dupi Suyati myarsa
pandangunira sang prabu
èsmu wagugên ing driya

tan dangu matur wotsari
dhuh pukulun bab punika
ngantos ing samangke dèrèng
jêng pangran mêdharkên karsa
ing sih katrêsnanira
punapadene pukulun
kawula sampun kawêca

ing juru nujum rumiyin
badhe tampi kanugrahan
saèstu paduka katong
tan galih kawula sêdya
purun ajatukrama
Pangran Saphingi puniku
tan darbe naluri nata

ya ta wau nata dèwi
miyarsa atur mangkana
mèsêm ewa jro driyane
prabu kênya angandika
e lah dalah samangkya
Suyati yun madêg ratu
nanging kaprabone tanpa

myang prajane durung dadi
nahan Suyati Sang Rêtna
kang tansah ngajap kaprabon
nugraha gêng kang dupara
tumraping jasatira
ewamangkana tanpa wus
dènnya nalisir ing tindak

nyimpang pêthinganing èstri
kasusilaning wanudya
nanging saking pamardine
ing rena dènnya karênan
marang rèh don asmara
kulina rarasing lulut
sinamar samuning lampah

kadya kang kawahyèng ngarsi
sabên wontên tatingalan
sujanma tandhing lan banthèng
Suyati wastu umiyat
karana liyanira
rêna myat dènirandulu
tambah arsayaning driya

non para priya kang sami
pôncakara lan andaka
tandhing daya prawirane
samya lalita sambada
jajag gagah prakosa
yèn wontên ingkang katuju
ing driyanira sang rêtna

yêktyantuk sênênging galih
karanèstu kalunturan
Suyati Dyah katrêsnane
nahan malih kawursita
ing Bulgari nagara
wontên pasamuwan agung
karnapal kasubing nama

janma ing Bulgari sami
suka-suka samya nyamar
sadaya mangangge topèng
amarêngi mangsanira
nênggih sang prabu kênya
ngluwari punagipun
mangun suka andrawina

ngagêm topèng nata dèwi
môngka luwaring ubaya
duk kabêncana sang katong
nèngtaman sumarma mangkya
rêramèn jroning pura
angungkuli ingkang uwus
dènirarsa mangun suka

ing ratri pra kawula ji
miwah pra agung lènira
samya sumiwèng kadhaton
nyamar busana mawarna
sarwa sri tiningalan
adi aèng ing pangrasuk
mangkana kang cinarita

Kusuma Rêtna Suyati
mawa topèng dènnya nyamar
dhasar ayu suwarnane
karêngga dening busana
sêsotya nawa rêtna
tinon mubyar abra murup
wèh kayungyun kang umiyat

gandês solahe tarampil
nênangi onênging driya
samana lagya sêdhênge
ramenirèng pasamuwan
tandya katri prawira
prapta mawa topèng wuyung
kang sajuga anjêjawat

sêmbranan ngakên manawi
tan kilap marang sang rêtna
Suyati limud driyane
samêndhang datan kayatnan
nanging dupi kapêdhak
ciptaning tyasira kelut
sang praya malih manabda

yèn ing nguni wus pêpanggih
lan sang rêtna karon jiwa
wontên ing panggenan sanès
Suyati duk amiyarsa
ing sabda kang mangkana
kumênyut ing tyasiranggung
ngèngêt-èngêt wastanira

linalar ing nala nanging
mêksa datan kaèngêtan
sanadyan sang dyah ciptane
dèrèng nate sarawungan
sarjuning tyas karênan
têmah jumurung ing kayun
dèn jak singidan ing taman

sang dyah tanpa amangsuli
laju umiring kewala
kêkanthèn asta lampahe
lir kataman pangasihan
Suyati dupi prapta
ing don udyana kang samun
samudana jrih ing sunya

yèn wontên bahya ing ratri
sang priya wau manabda
sagah nanggulang pakewoh
labêt labuh saking trêsna
nadyan roga antaka
tan gumingsir marmanipun
sang rêtna aywa sandeya

nulya satata alinggih
munggèng sela sumayana
sang dyah rinungrum dangune
rinoban basa srênggara
ngrarêmih manuhara
pinêngkul pinêluk-pêluk
tan pêgat kinuswa-kuswa

mangkana tingkahirèki
nadyan kirang susilanya
datan mardawa basane
sang dyah anguja kewala
tan dadya pinggêding tyas
dènnya mêluk ta sihipun
risang prawira mangagnya

Sang Rêtna Suyati pinrih
ambukaa topèngira
Suyati wus ngracut topèng
Burham Mutrikah umiyat
kagyat tansah sinawang
ujwalanira sang ayu
wadana bang mangar-mangar

kapraban kênyaring sasi
wênês ngênguwung kawangwang
wimbuh endahe warnane
saking sruning pamidihnya
ngangrangan kang sumamar
ing wadananya umirut
kèksi mukaning wanita

lir sasôngka katawêng ring
ngima sinêrang maruta
sumilak wênês lawêne
têmahan kèksi awantah
pêthak asêmu jênar
yayah sarining rum-arum
kang pindha paputran dênta

sinidhêp musthikèng bumi
maya-maya kawistara
mêmalat ing tyas kang anon
nênangi onênging driya
mring langêning asmara
tan kawawa nahên gandrung
nging sang dyah taksih lênggana

tansah miwal-miwal kapti
kakung saya tan darana
têmahan rukêt kalihe
amêdhar rèh karasikan
ing solah tan kawarna
dènira akaron lulut
riwusnya andon asmara

Suyati dupi wus mijil
saking unggyanya singidan
arsa wangsul ing kadhaton
karana tyasnya sandeya
manawa dèn upaya
nanging cinêgah ing kakung
pinrih rèrèh sawatara

angrarêpa dènira ngling
dhuh mas mirah jiwaningwang
jajimatirèng kalangon
sari-sarining sêsotya
kapuja dadi sira
wong rêspati bangun turut
muga kang sarèh tyasira

aywa ge wangsul ing puri
dasih ta dèn wêlasana
dèrèng marêm myat rêsmine
mukanta pindha basônta
yungyunên solah-bawa
Dyah Suyati dupi ngrungu
wuwusing priya mangkana

sang rêtna angling bêbisik
sagah sarèh sawatara
dènnya wangsul ing kadhaton
sok ugi miturutana
ngracut sasaping muka
tan lênggana buka sampun
ngungkurkên sandeyèng driya

Rêtna Suyati duk miyat
mring kang buka kijab kagèt tan sipi
dahat kumêpyuring kalbu
sakêthi datan nyipta
yèn punika pribadi kalulutipun
Burham Mutrikah kang dhustha
anèng patamanan nguni

nalika kaboyongira
nata dèwi nèng udyana kawarni
Burham Mutrikah witipun
dènnya manjing puraya
amiyarsa yèn prabu kênya wastu yun
mangun suka ing kadhatyan
môngka ngluwari punagi

mangkana tri prawira
andêling prang Pangran Abdul Asbabi
ngangkah yun ngiwat sang prabu
de golonging pirêmbag
ingkang gampil linakyan muhung manyamur
nadyan rungsit sru durgama
saking pangudinirèki

prawira katrinya angsal
pustaka mrih wênang manjing jro puri
dupi wus momor saambu
lawan sujanma kathah
sami ngangkah sagêda nuntên kapangguh
lan wanudya kang minôngka
têlênging tyas sru wiyadi

jurungi ardaning brôngta
nadyan kathah tamu miwah pra dasih
jro pura sami manyamur
nganggya topèng sadaya
Sang Mutrikah tan nyana lamun kapangguh
kang tansah dèn ajap-ajap
tan liya Rêtna Suyati

nahan ta ingkang singidan
ing udyana Mutrikah lan Suyati
gantya wau kang winuwus
gègère pasamuwan
ing jro pura janma kèh myang para tamu
orêg gumuruh puyêngan
pindha gabah dèn intêri

gumrubyug swaraning kathah
gadêbêging lampah kabarung dening
para prajurit kang nambut
sanjata samya mapan
ing pajagan anulya kinon angruruh
timbalaning prabu kênya
sagunging para prajurit

tinuduhkinèn nyêpênga
ing sadhengah janma kang nyamur tuwin
kang singidan taman santun
awit katri prawira
dènnya namar kacêthikane kadhatun
Palil Burhanah wus mentar
oncat mijil saking puri

Sang Abul Bahkri kapisah
nyipta lamun badhe manggih bilai
yitnèng tyas tandya sumusul
Palil Burhan mring taman
awêwarah ing purwa wasananipun
ing mangkya kinèn ngupaya
dening kang para prajurit

tan wun amanggih sangsara
yèn tan sagêd oncat saking jro puri
Burham Mutrikah sru ngungun
ya ta Suyati Rêtna
cipta wêlas marang ing kalulutipun
dadya ngrêmbagi lolosa
supaya tulus basuki

Burham Mutrikah kalawan
Palil Burhan mangkana dènira ngling
dhuh ing pundi marganipun
mamrih sagêda oncat
dene kori-kori jinaga supênuh
aniti janma lumampah
sang dyah nauri bêbisik

dhuh sampun sami sandeya
kula ingkang têtulung asung margi
ing taman punika muhung
wontên kori sajuga
bêbutulan alit kang anjog marga gung
asring-asring brabu kênya
siliban tindak ing ngriki

kula umiring priyôngga
marma sorogipun ulun kang ngampil
prawira dwi sukèng kalbu
tan lêngganèng pitêdah
nulya samya umentar têmah rahayu
luwar saking ing bêbaya
awit pitulungirèki

Rêtna Suyati sung marga
nanging sang dyah badhe nêmahi kingkin
amargi dènnya pitulung
amêngakkên butulan
nahan malih wontên kalulutanipun
Dyah Suyati kang sajuga
Abu Jalal kang wêwangi

najan sami karungrungan
nanging datan tulus ing sihirèki
wontên malih kang kawilut
sêngsêm marang sang rêtna
Jêng Pangeran Kasim ing pêparabipun
Dyah Suyati datan arsa
nimbangi ing sihirèki

ing nalika jêng pangeran
amêdharkên gêngtrêsnanirèng galih
nulya siniku kasêndhu
Dyah Suyati ciptanya
mring Jêng Pangran Kasim dahat datan sarju
yèn nuju rawuh jêng pangran
ing wismanira Suyati

kalampu sangadi mentar
saking lumuh manggihi Pangran Kasim
jêng pangran graitèng kalbu
kalamun inginggatan
tan katampèn tuhuning sih trêsnanipun
dahat rênguning wardaya
mangancam-acam Suyati

yun umalês mring sang rêtna
dènnya nampik sih katrêsnanirèki
kunêng gantya kang winuwus
anuju ri sajuga
para agung sumewa ing ngarsanipun
sorindra Sri Ibnu Ngamdam
renanira nata dèwi

sang pramèswari ngandika
marang para manggala kang ginusthi
prawira tri kang manyamur
dènira bangkit oncat
sing kadhaton tan dungkap darunanipun
tuhu lamun karya eram
saking eloking pakarti

Pangran Kasim duk miyarsa
kang rinêmbag guguk gumujêng sarwi
manyiptantuk marginipun
dènnya mangancam-ancam
mring Suyati mangkana nambungi wuwus
pantês kewala sagêda
katrinya kang lampah sandi

oncat saking jro puraya
ujêr silih kabiyantonan dening
wanita julig linangkung
marma tan karya eram
sori nata kagyat ing driyèsmu rêngu
ngandika mring jêng pangeran
kinèn sajarwa jatining

sasmita ingkang têtela
jêng pangeran matur tuhu patitis
nanging wastanya sinamun
miwah kang angsung warta
mung sinamar wela ing aturipun
sori nata malih nabda
hèh sira Pangeran Kasim

lamun tan matur sajarwa
yakti sira pribadi biyantoni
katri manggala kang nyamur
ngubungi laku durta
nora wurung nêmahi wêdananipun
laksitaning sandipaya
têtêp satruning nagari

Pangran Kasim duk miyarsa
srênging sabdanira risang mahisi
dahat jrihing driyanipun
têmah matur pasaja
ingkang angsung marga katri kang manyamur
tan liya Suyati Rêtna
ratu ibu duk miyarsi

dahat rênguning wardaya
mangah-mangah muka lir raup gêtih
parentah bubarkên sagung
ingkang samya sumewa
nyat jumênêng manjing marang jro kadhatun
yun panggih lan putranira
Indiyah sang nata dèwi

mangkana sang prabu kênya
kagyat miyat rawuhing pramèswari
gupuh urmat malih tundhuk
nulya satata lênggah
ratu ibu sawusnya mojar ing sunu
anggancarkên lêlampahan-
nira kang alampah sandi

ing purwa madya wasana
dènnya sagêd oncat saking jro puri
Suyati kinon anundhung
saking sajroning pura
prabu kênya ing tyas dahat dènnya ngungun
matur ibu maminta
aksamanya mring Suyati

nanging wus datan linilan
prabu kênya ing rèh jumênêngnya ji
ingêmbanan dening ibu
jrih suwala ing karsa
têmah matur sandika nahan ing dalu
enjingira kawursita
Suyati manjing jro puri

umarêk ing byantarendra
sarwi rawat waspa dening gêng kingkin
kagagas kathah kagugu
ing driyanya sang rêtna
nulya pamit dènnya mêdal sing kadhatun
kang mulat samya ngrês ing tyas
Suyati amêlasasih

yayah abela sungkawa
nata dèwi samentarnya Suyati
tan nyipta ing têmbe lamun
Suyati madêg nata
sarta dadya pangaubanirèng prabu
mangkana kang winursita
sira Jêng Pangeran Kasim

miyarsa lamun sang rêtna
Suyati wus tinundhung sing jro puri
duka ciptanira uwus
sirna kalilipira
kang angganjêl ing netra jêlu ing kalbu
ing mangkya padhang trawangan
lir sêsotya ping sakêthi

ing bèji tirta pawitra
de kasmaran sang dyah datan nanggapi
punika wêwalêsipun
ing nalika mangkana
Suyati Dyah kenging kawastanan kojur
kêjujur kalantur lampah
saking bêbêging tyasnèki

tan kawawa nyabilana
byating giyuh merang tyas datan aris
rinasa wus datan arus
rêsmining madyapada
pangikising driya muhung nganyut tuwuh
yèn sampuna kawênangan
ing Sayid Siti Ngalimi

sarana kapitulungan
dening juru usada ingkang bangkit
sayêkti nêmahi lampus
mangkya Suyati Rêtna
wus waluya wit saking pitulungipun
nanging lyan punika ana
kang dadya ardayèng galih

Èmir Abdullah kawahya
kang wus mentar saking kitha Bulgari
ngalih ing Pèrsi dêdunung
wit saking tan kawawa
anayuti rêntênging tyas dèniranggung
pinothah ing garwanira
pêgad jêjodhonirèki

saking kawêlasing driya
Siti Ngalim pinrih tulusa mukti
wibawa saputranipun
marma tansah sinungan
baranarta parandene datan tulus
mukti karana katungka
Èmir Abdullah ngêmasi

duk roganya dèrèng ngantya
amranata pusakanirèng wuri
Siti Ngalim marmanipun
datan antuk pusaka
têmah dadya sangsaraning dhirinipun
kalampahan papariman
mangkana sotaning galih

Siti Ngalimi lan putra
wus tan sarju wontên kitha Bulgari
ciptaning driya datan wun
enggal kajwarèng liyan
dènnya nandhang cingkrang dahat lingsêmipun
môngka nèng Bulgar wibawa
kamuktènnya pindha aji

ing mangkya nêmahi papa
nadyan mantunira ingkang wêwangi
Èmir Abdullah kalangkung
ing kasugihanira
Siti Ngalim tan arsa minta pitulung
cipta sinidhêm kewala
ywa wikan cingkrangirèki

marma ing samangke paksa
nandukakên budidaya supadi
antuk upajiwanipun
bangkita lumastawa
wit sotanya saèstu tan sagêd mantun
dènnya boros aparadhah
sumarma tansah kaèsthi

ingkang arsa linampahan
tinandukkên pratikêl kang binudi
mamrih lêbda kang kinayun
nanging ingkang mangkana
ing Bulgari sêpi datan sagêd antuk
marma yun ngalih Pèrsika
mrih pêgad sangsarèng dhiri

Siti Ngalim tansah wagugên ing kalbu
dènirarsa ngalih panti
rangu-rangu kapirangu
sêmang ing tyas sônggarunggi
kathah kang karaos-raos

dèrèng gêlêng gumolong ingkang kinalbu
lagya kagulung giniling
liniling-liling ginilut
laksitane kang martani
titi tantara rumantos

kawursita ing kitha Pèrsi puniku
wastu ing jaman rumiyin
dadya padununganipun
narendra miwah liyaning
pra agung linggar saking don

kitha Pèrsi kang môngka pangungsènipun
dadya golongan unggyaning
pakêmpalaning janma dur
dupi Sayid Siti Ngalim
anèng Pèrsi dènirandon

miwah putra nèng ngriku sawastu jumbuh
lan prayagung bôngsa Pèrsi
ingkang murih antuk untung
sarana nistha tan wigih
saru-siku tan rinaos

ugêr lêbda ing kaloban ciptanipun
Siti Ngalim dènnya ngalih
ing Pèrsi pangangkahipun
sagêda kadumanan waris
Èmar Abdullah kang layon

ingkang sampun kondhang kasugihanipun
amunjuli ing sasami
Siti Ngalim angkatipun
saking nagari Bulgari
dinulur ing prayagung nom

Pangran Husin kalawan Pangeran Makbud
kêkalih punika sami
Suyati kalulutipun
marma nguntapkên wit saking
Siti Ngalim ngojok-ojok

Dyah Suyati kinèn minta ing kalulut
sami angatêrna malih
mrih samuwa angkatipun
myang praptaning tanah Pèrsi
prayagung kalih romojong

saking limpat miwah kawasisanipun
Siti Ngalim dènnya ngalih
ing kitha Pèrsi tan surut
barang pasamuwannèki
datan nguciwani tinon

kadya duk nèng Bulgari kang amartamu
pra ngawirya myang wong sugih
myang pra prawira lit agung
para taruna tan pilih
jor-jinoran mamrih katon

kasugihanira sarana pisungsung
baranarta sêsotya di
Siti Ngalim trusthèng kalbu
tan wangwang dènnya nampèni
pisungsunging kang mardhayoh

akèh para sugih ingkang têmahipun
anandhang papa kaswasih
de pra taruna kang sinung
pakaryan anyêpêng picis
angwasani pinitados

samya purun jor-joran suka pisungsung
têmah korub tyase sami
anandukkên pakarti dur
ngambil rarêksan pribadi
mangkana kang cinariyos

sintên prapta Siti Ngalim wismanipun
sarawungan lan Suyati
kadya kataman ing wuyung
lam-lamên rêsmining warni
baya wus karsèng Hyang Manon

sinung drajat bawani wibawanipun
ing bawana andarbèni
dene sagung kang martamu
gêng alit ciptanya sami
sagêda kapadhan condhong

kalunturan Suyati sih trêsnanipun
sarana samya asung sih
tan kanggêg dènnya misungsung
lamun dèrèng anêmahi
papa dhirinya barondhol

nanging Siti Ngalim wêwatêkanipun
dahad boros marang picis
yèn tan tulus bêgjanipun
enggal têlas datan kari
labêt kababat ing butoh

ing nalika Siti Ngalim kapisungsung
tansah suka tyasirèki
tan pangah kogêl andulu
para wirya kang nêmahi
papa kamlaratan ing don

muhung ngèsthi kasambadan sêdyanipun
nahan ing sawatara ri
Sang Pangeran Husin lampus
pôncakara rêbat melik
mring Dyah Suyati sang sinom

Siti Ngalim myarsa Pangran Husin lampus
dahat trênuh tyas matistis
karêrantan driyanipun
dening Kusuma Suyati
pinardi kadarman tamboh

wit nalika kang ibu kataman giyuh
Èmir Abdullahngêmasi
Suyati pinrih ing ibu
nampèni panglamarnèki
Pangeran Husin kemawon

Dyah Suyati dahad dènira alumuh
mring Pangeran Husin dening
dede têrahirèng ratu
Siti Ngalim mung katarik
 sudananya kemawon

liya Pangran Husin wontên kang kawuwus
janma ingkang nêmahi
sangsara prapta ing lampus
wit kayungyun mring Suyati
kana purwanirèng don

wontên jaka sajuga Abib ranipun
karan marang Suyati
dene upajiwanipun
lumakyèng karya pun Abib
ing Bètul Mal kapitados

simpên arta Abib asring amartamu
wismanta Siti Ngalimi
bêktarta kathah pisungsung
supadi kajèn ing dhiri
katampèn rena kemawon

supayantuk sih katrêsnan kang lumuntur
saking Sang Rêtna Suyati
Siti Ngalim ciptanipun
tanpa kogêl marang Abib
miwah nir èsthining batos

liya arta ingkang kinarya pisungsung
Abib kasukan sring-asring
kawon kathah wontênku
muhung kabonggankên dening
Siti Ngalimi pitamboh

de mu dhuh pribadi ing sêdyanipun
kadarpaning tyasnya Abib
kayungyun nyarsa mêngku
marang Kusuma Suyati
anggampilakên pakewoh

datan lirip sruning wiyoga agandrung
kasmaran marang Suyati
tan  dhak milut kawilut
srana ruba barana di
mring Siti Ngalim sang sinom

dene antukira arta Abib wau
saking dènnya anggêgampil
ing Bètul Mal rêksanipun
upami kaetang saking
balanjanipun kemawon

ponang arta ye kang kinarya misungsung
balônja  sayêkti
muhung cukup pitung dalu
Abib tan antuk usadi
dè kasmaran anon

ing Suyati tansah nênangi nahên kung
martan angêndhati
mrih suka rênaning kalbu-
nira Siti Ngalim tuwin
Suyati ywa kongsi kagol

myang kacuwan sabarang ingkang kinayun
dene ciptanira Abib
ywan wus kalêksanan dhaup
jatukrama lan Suyati
pangudinya kang supados

tulus mukti wibawa sênênging kalbu
mamèt kauntungan saking
sarana kasukan tan wun
sagêd mangsulakên malih
rarêksannya kang dèn êlong

ciptaning tyas Abib lan pratingkahipun
mangkana kang mandar dadi
karya tiwas dhirinipun
nanging Siti Ngalim saking
boros arta kêrêp towong

anjagakkên mring Abib pisungsungipun
datan prabeda pun Abib
rênèng tyas lamun têtulung
arta sagêd anyampêti
cingkranging rena sang sinom

ywan kairit Abib kawontênanipun
pisungsungira munjuli
parandene tumrapipun
Siti Ngalim mung nambêli
tumbaling bêtah kemawon

lalu limut tyasnya Abib wit kalimput
muput papa kang pinanggih
tan wi labêt ginunggung
ginadhang kamantu nanging
jêlomprongan basa linyok

wit parigêl gapyak parikramanipun
luwês dhèmês adu manis
Siti Ngalim wasisipun
karya ngrêsing têmbung lamis
alb tan karaos

kang rinasa mung nuli sagêda dhaup
lawan  Suyati
marma sabên myarsa lamun
Siti Ngalim kirang picas
Abib  arta gupoh

têmah korup Abib dunyane kairup
tantuk urup dyah adi
Abib malih sagêd tantuk
prayagung kathah samya
tan wignya nganthi kalangon

nan para bôngsa luhur
ingkang kasup awêwangi
kang kasêbut Sarib miwah
Sayid kang kabyatan ing sih
Dyah Suyati datan pisan
maèlu dènnya nta sih

kathah pangeran kang rawuh
myang arya nglamar tinampik
cinya Suyati Rêtna
yèn kang nglamar dèn tampèni
saèstu tan kalaksanan
nujum pamêcane nguni

dene sakèhing para gung
kang bangkit kalunturan sih
sayêkti mawa pratôndha
saking lêlèjêming liring
miwah laju ingacaran
kasukan catur sarimbit

manjing gêdhong lit ing ngriku
papan mung cêkap janma dwi
ywan mirid ingkang mangkana
laksitanya Dyah Suyati
nadyan Abib sring sinungan
rênèng tyas de Siti Ngalim

nanging yêkti dèrèng tamtu
kasaman èsthining galih
wit Suyati dahad ewa
lamun tumingal mring Abib
tan sarju langgatan sabda
nyaruwe sangsaya têbih

nging tyasnya Abib kumudu
mila ta sih ngasih-asih
minta sih kinasihana
nahan sajuganing ratri
Siti Ngalim wismanira
pasamuwan kèh kang prapti

Abib tumutur martamu
sêmuning netya kaèksi
ing driya sêmu sungkawa
Siti Ngalim duk umèksi
tan kilap miwah waskitha
mrih lipur môngka usadi

ya ta ing sakèndêlipun
boja andrawina nuli
Siti Ngalim nuduh putra
nênggih Kusuma Suyati
bêbisik kinèn angajak
kasukan catur pun Abib

supadya môngka pangrapu
rêmpuning tyasira Abib
sintên-sintêna umulat
marang Kusuma Suyati
dera badhe lumastawa
nglampahi têdahing wibi

tyasira tansah margiyuh
riwusnya jinarwan mangkin
kang dadya gatining karya
miduhung ngungun sang dèwi
dahat tan sarju kapaksa
ing driya anglaksanani

dupi sagung para tamu
amapan kasukan sami
sasukannya sowang-sowang
mawa toh kathah arta di
nadyan Suyati kapaksa
milya nanging gya murugi

ing unggyanya Abib lungguh
langên catur dèn acari
pribadi lawan sang rêtna
ya ta mangkana pun Abib
sanalika kawistara
berat sagunging prihatin

nyat ngadêg sing kursi laju
tut wuri ing dyah umanjing
ing sasana lit punika
pancèn unggyan sabên main
catur pinanci mung cêkap
lênggah priyantun kêkalih

sarwa di rarêngganipun
sasana ngebat-ebati
para gung kang ingacaran
kasukan catur ing panti
punika muhung warana
jatine upaya sandi

de ta mênggah tandukipun
wantah dhumatêng pun Abib
datan mawi papingitan
ya ta mangkana pun Abib
sapraptanirèng sasana
sami pêpanggih pribadi

tan akêdah main catur
kang kèsthi ing tyasirabib
yun mêdhar sotaning driya
amasrahkên jiwa ragi
gumantung kapitajênga
dening Kusuma Suyati

dera bêbêging tyas jujul
amêdhar sabda pun Abib
mêmêla mangêla-êla
lukita pilêt malat-sih
pratignya yèn tan kalakyan
amêngku nikèn Suyati

suka pêjah nganyut tuwuh
anulya jèngkèng pun Abib
nguswa padanya sang rêtna
angrarêpa dènira ngling
Suyati duk amiyarsa
jêngêr datan anauri

sawatara dangunipun
nulya gumujêng Suyati
kêkêl kapingkêl ing suka
tan pisan wêlas mring Abib
nanging Abib tan garjita
yèn raganira tinampik

sayandadra kumacèlu
arda cumipta malat-sih
amratelakkên dènira
bantu ing ibu sang dèwi
katarik sing gênging trêsna
marang Kusuma Suyati

anêmah ring pakaryan dur
druhaka papèng dumadi
ing mangkya nandhang malarat
tan wun dènnya lampah juti
kacêthik karya rubeda
antuk pidananing nagri

ya ta pun Abib andulu
lêlèjêmira Suyati
yèn wontên sarjunirèng tyas
ayun animbangi ing sih
nanging sang dyah kawistara
tan rêna lèjêming liring

mandar gumujêng sang ayu
ing sêmu amêmoyoki
ing mangkya Abib graita
lamun satuhu tinampik
ngambil sing kanthong rasukan
pistul anulya kapusthi

sang rêtna jêngêr andulu
kagyat tyas dahat umiris
kamitênggêngên tan ngucap
Abib wus limut tan wigih
mung nyipta praptèng antaka
riwusnya suka pamuji

ring sang dyah raharjèng kantun
pistul pinêsat ngênani
ing jaja kang kawatgata
pêjah ing ênggèn pun Abib
mangkana gêdêring warta
bab Abib dènnya ngêmasi

karyawon pocapanipun
Siti Ngalim kang upami
sasat juru taragnyana
masang durgamèng dumadi
sawiyah janma kang prapta
wismanya yêkti bilai

duk Pangeran Husin lampus
wit pôncakara myang Abib
pêjah dening suduk jiwa
wit mamrih kalunturan sih-
ira Suyati Sang Rêtna
nuwuhkên yitna kang wajib

rumêksa mrih têntrêmipun
ing praja pra among nagri
ngulatakên solahbawa-
nira Sang Siti Ngalimi
yèn pra tamu ingkang prapta
nginum wuru miwah main

akathah totohanipun
dene tan antara lami
wontên janma kang antaka
gêpok Siti Ngalim sami
samantara karuhira
wontên kang asung pêpeling

mamrih rahayu pinangguh
Siti Ngalimi pinurih
tumuli linggar sing praja
ing Pèrsi angalih panti
Siti Ngalim duk miyarsa
ing tyas dahad nawung runtik

nadyan kawuwus tan arus
kridhaning tyas olah sandi
Siti Ngalim tingkahira
sinamun sumuci-suci
nanging maksa karya camah
suda ajinirèng dhiri

tatacara katalêtuh
kaewan samining èstri
kang jumbuh sêdyaning driya
Siti Ngalim gya rumanti
dènirarsa ngalih wisma
linggar saking tanah Pèrsi

ya ta Suyati sang ayu
myarsa kang ibu samangkin
sing tanah Pèrsi yun mentar
nadyan nora dèn jarwani
ing ibu karananira
dahat suka rênèng galih

wit sang dyah datan sarêju
dêdunung nèng tanah Pèrsi
tan condhong watêking janma
bôngsa Pèrsi amêm sami
marma cumondhong ing karsa
kang ibu derarsa ngalih

Siti Ngalim sêdyanipun
ngalih marang Yunan nagri
paran karasèng tyasira
yun putra Rêtna Suyati
badhe antuk kanugrahan
kagarwa ing narapati

lir wêcaning juru nujum
kang mangkono iku yêkti
tan kenging kinirèng janma
elok karsaning Hyang Widhi
nanging jatining sêdyanya
Siti Ngalimi wus lami

pangayam-ayaming kalbu
adrêng cipta nglaksanani
nandukkên tingkah durgama
kang rungsit anèng Yunani
ciptanira sang kusuma
lamun nagari Yunani

ngèmpêri lan prajanipun
unggyan wutah rahe nguni
ing Bulgari tan prabeda
janma jênjêm apêpanti
lèn mangkana bôngsa Bulgar
watak paradhah bèrbudi

bôngsa Pèrsi watakipun
maratah akèh kang gêmi
dene dènirarsa linggar
Siti Ngalim mring Bulgari
tan dadya karantaning tyas
sira Kusuma Suyati

miwah tan pisan mangrungu
nguni wèh garjitèng galih
yèn Abib salalisira
Siti Ngalim asring-asring
kacingkrangan butuh arta
karana Siti Ngalimi

datan sajarwa mring sunu
tan lyan amung kang dèn èsthi
têmbe yèn wus kalaksanan
dumunung ing Yunan nagri
yêktyantuk tuking kabêgyan
sampat panggêsangannèki

kang kaduk kèh tadhahipun
riwusnya wignya ngungkuli
blanjaning prayagung miwah
sarêman danardana di
sayuta kang lumaksana
marmanya ye kang upami

prayagung miwah lyanipun
kang kerut ing Dyah Suyati
nguja kayuning renanya
Siti Ngalim tan nêmahi
papa anandhang malarat
yakti kenging dèn wastani

darbe kasugihanipun
kadya kang kasub wêwangi
Suleman Parus sajuga
Wahabi Yaman ing nguni
yèn ta tan kadi punika
singa kangnguja bilai

de Siti Ngalimi wau
nadyan tan kaetang sugih
ananging kalêbêt bêgja
kasambadan barang kapti
boros arta wit paradhah
mangkana ingkang upami

pintên dènirantuk untung
rajarta têlas saari
ing tingkah sadaya-daya
têlasa tan yatnèng wuri
ngandêlkên pisungsungira
pra agung kang nambadèng sih

wit katarik trêsnanipun
marang Kusuma Suyati
sumarma nalikanira
taksih enggal dènnya ngalih
nèng Pèrsi kawêkèn ing tyas
mrih antuk baranarta di

dupyantuk pambudi luhung
wêdharing tyas mikantuki
saking wignya limpatira
mêmalat lumunturing sih
ring sagung para ngawirya
kawiryawan ngrarasati

Sayid Siti Ngalim datan lami
nèng Pèrsi umanggon
pan wus antuk pangudinirèng rèh
kang mrih cukup panggêsangannèki
kathah dènnya tampi
raja di pisungsung

gêgubahan puspita ing jawi
kèh hartawan ing jro
wênèh sotya akathah ajine
pancèn marang Kusuma Suyati
Siti Ngalim tampi
sidhêman tan sung wruh

mring atmaja marma kang asung sih
ing tyas samya gawok
dene sang dyah têka tan nyaruwe
miwah nganggêp tan pae pra tami
dènnya ngrêngkuh sami
lan kang tan misungsung

Dyah Suyati sadèrèngnya ngalih
renanya sang sinom
dahat onêng marang kalulute
Burham Mutrikah kasub ing nami
nguni kang jalari
gêndra têmahipun

Dyah Suyati tinundhung umijil
sing Bulgar kadhaton
anêmahi prihatin driyane
nahan kitha Bulgari marêngi
wontên janma mardi
langên swarèstri rum

kang bêbarang bôngsa ing Kirmani
swaranya rum mawor
manis wilêt karyèng ram rarase
anganyut ing driya kang miyarsi
lir swaraning êjin
marmanya misuwur

ing praja lyan sadangunya main
nèng Pèrsi dènnyadon
Siti Ngalim lawan atmajane
datan kêndhat anon sabên ratri
ring unggyaning main
langêning swara rum

priya wanudya akèh kang prapti
nèng pintu samya non
mring Suyati pra kakung ciptane
kasmaran myat rêsmining kang warni
sadaya parèstri
cêngêng non ing sêmu

solahbawanira milangêni
lam-lamên pra wadon
de Suyati gandês parigêle
bisèng tingkah lêlewa mrak ati
sambada rêspati
paribawanipun

tlacap talacap lamun lumaris
masang jaja sengoh
anyèplêsi endahing warnane
di-adining dyah bôngsa ing Pèrsi
pantês lamun dadi
ojating pra kakung

Burham Mutrikah ing sajuga ri
nuju lêlanandon
marang Pèrsi myat kang barang sindhèn
wanci sontên wus prapta ing panti
kang sidhèn alinggih
cêlak prênahipun

lan Suyati duk samya umèksi
kalihnya waspaos
datan samar Burham Mutrikah ge
sung sasmita arjaning pêpanggih
nging Sang Dyah Suyati
ing tyas ngayun-ayun

de Burham Mutrikah tan murugi
ring unggyannya lunggoh
Dyah Suyati gagas darunane
pan mangkana osikirèng galih
baya ta wong iki
tan mirib tyasipun

dhuh wong bagus baya nora ngimpi
myang kulak pawartos
yèn trêsnèngsun gêng mring sarirane
Sang Mutrikah waskithèng pangèsthi-
nira Dyah Suyati
osike kacakup

Burham Mutrikah nadyan wrin gênging
sihira sang sinom
miwah datan singlar pratingkahe
kang jalari lingsêmnya sang dèwi
kèngsêr sing Bulgari
de kogêling kalbu

muhung yatna tata laksitaning
Sang Siti Ngalimon
miwah putra durta kridhaning rèh
karya sandeya dènnyarsa panggih
nèng pasamuwaning
srawungan tan sarju

Sang Mutrikah prapta sabibaring
dènira samya non| janma ingkang ambarang sindhèn
maksa datan arsa marêpêki
ing Rêtna Suyati
ya ta kusuma yu

tansah ngudi dènirarsa panggih
Mutrikah sang anom
nulya antuk upaya sandine
Dyah Suyati duk lagya lumaris
yun mijil sing panti
unggyannya andulu

Sang Mutrikah lumampah wurining
Dyah Suyati gupoh
ngrucat sotya sangsangan kang kangge
nulya rinêntahkên tibèng siti
sang dyah laju nitih
rata dènnya kondur

dumadakan sêsotya nèng siti
kasampar sang anom
gya dèn ambil kawangwang warnane
datan samar ing driya anon ring
sotya kang pinanggih
kang darwa sang ayu

sangsanganira Rêtna Suyati
ciptanirèng batos
yun sumusul ring sang dyah antuke
angasungkên wangsul sêsotya di
pinrih aywa nganti
sang rêtna tyas giyuh

tan sakeca dènira aguling
jalaran mangraos
kepyaning rèh icale sotyane
nahan tan kawarna lampahnèki
Sang Mutrikah prapti
ing sasananipun

Siti Ngalim gupuh dyah Suyati
umêthuk kang rawoh
sinambrama pambagya praptane
wêdharing sabda winoran liring
dhèmês arum manis
amêmalat kalbu

sru kumênyut kadaut tyas rujid
Mutrikah duk anon
liringing dyah miwah ing sabdane
onênging tyas mrih nungku ing rêsmi
tan kawawa byatning
anahêni gandrung

amarpêki astanya kinanthi
samya sih karongron
yayah pindha mimi mintunane
nulya manjing sasana sarimbit
nèng bale alinggih
sang dyah mêdhar wuwus

dhuh paduka dahat tan tumulih
sih katrêsnan ingong
gung sikara nglêlaga karême
sasat sirna datan anglabêti
dènira samya sih
nahan kusuma yu

datan mêdhar icaling sotya di
sêmu tan rumaos
ciptaning tyas ywa katon pamrihe
mring Mutrikah sagêda pêpanggih
kaèksia saking
Mutrikah kang kayun

apêpanggih lan Rêtna Suyati
sang dyah api gawok
yèn praptanya nêdya mangsulake
sêsotya di sangsangan sang dèwi
kang murcitèng siti
kasampar sinambut

Dyah Suyati dènnya mulas dhiri
datan môntra katon
mandar dènira amahyakake
sotaning tyas kang manutuh dhiri
nyênyês amlas-asih
nganti arawat luh

trênyuhing tyas sarira marinding
swanita gumrobyos
Sang Mutrikah dupi myarsakake
mamêlaning têmbung rum amanis
tyasnya lir rinujid
jêjêting jêjantung

anglêlipur rêmpuning panggalih-
ira sang lir sinom
manuhara mawor rum sabdane
dhuh mas mirah paran darunaning
de agung prihatin
tansah akapiluh

lamun luput ing pratingkah mami
marang sira dhenok
aksamanta sun èsthi èstune
nahan ngunjal uswa Dyah Suyati
mangkana dènnya ngling
Mutrikah sirèku

ngong wèh upata kalawan kanthi
saksire Hyang Manon
pandugèngsun sira datan darbe
karana angêndhani mring mami
sajarwaa jati
paran sira limut

nalikanya kaiwat ing nguni
Indiyah sang katong
nèng udyana miwah nalikane
pasamuwan nyamar nèng Bulgari
Mutrikah nauri
dhuh dewaning arum

ingsun datan kalepyan sakèhing
kang uwus kalakon
marma dahat panrimèngsun anggèr
pitulung ta pamurunging pati
atêmah basuki
dasih ta wong ayu

sang dyah rawat waspa dènira ngling
ya nadyan mangkono
têka tega nora martakake
tangèh nimbangi sih trêsna mami
tanpa wlas samênir
sirna labêtipun

Dyah Suyati sajati byutning sih
mring Sang Mutrikah nom
têmah datan kawawa driyane
anayuti ardanirèng kingkin
solahbawa kèksi
dènira mrih pagut

sih-sinihan Mutrikah anuli
anyandhak sang sinom
gya rinangkul-rangkul lungayane
kinuswanan wadana liniling
sang dyah amarinding
tyasira kumênyut

napas slêkak gêgondhangnya salit
angga angêlentroh
lêsah kadya nir bayu otote
tan sawala amêngani kori
parewana kèksi
liyêp layapipun

yayah gege paworing karêsmin
Mutrikah tyas kasok
tansah ngrapu rêmpuning driyane
Dyah Suyati kunêng tan kawarni
nèng jro jinêm wangi
dènira mong lulut

saluware dènnya murwèng rêsmi
Mutrikah sang anom
nguswa jôngga myang paya-payane
sang dyah miwal karsa wacana ris
dhuh paran kang dadi
sêdyanta kang tuhu

Sang Mutrikah ngling sun yun matrap ring
jangganira dhenok
sangsanganta kang sun têmu anggèr
nèng udyana panontonan nguni
supaya mimbuhi
ayu manis arum

sang dyah nabda dhuh kakang ing mangkin
yèku sasotyèng ngong
sun rilakkên ing sira tumrape
muhung dadia pangeling-eling
barang laksitaning
sira lawan ingsun

lan ywa limut lêlakon kang uwis
Mutrikah lingnya lon
dhuh mas mirah pêparing ta mangke
ngong tampani lir jimat kapundhi
sumrambah mimbuhi
bawa laksana yu

bisa tulus mong karsanta yayi
Mutrikah sang anom
duk manabda anguswa dangune
wusnya têntrêm ing tyasira sami
kusuma Suyati
amuwus asung wruh

lamun dungkap angalih sang dèwi
sing Pèrsi karaton
mring Yunani kalawan ibune
Sang Mutrikah dahat suka myarsi
dènirarsa ngalih
Siti Ngalim wau

têmbe yèn wus dêdunung Yunani
ubayenggal tinjo
amrih bangkit jurungi sêdyane
nadyan sarana wutahing gêtih
tan etang ngêmasi
labuh mring sang ayu

Sang Mutrikah pamitan amulih
wau ta sang sinom
tan antara lama nut renane
ngalih wisma marang ing Yunani
nahên laksitaning
sang kusumaning rum

sadèrèngnya mêdharkên gancaring
Siti Ngalim manggon
anèng Yunan ngalih sasanane
mangkya gantya pinurwa ing kawi
wong agung kang dadi
jêjêr gancaripun

prajèng Yunan kang sagêd manarik
Suyati sang sinom
antuk drajat nêtêpi wulange
juru nujum kang narbuka nguni
Kusuma Suyati
têmbe madêg ratu

marma ingkang satata kaèsthi
ing sajroning batos
tan lyan namung drajating pamase
wiwit duk mangkat ngalih Yunani
têlênging panggalih
mung dènnya mrih madu

