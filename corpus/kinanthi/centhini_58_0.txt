Warnanên kang andon nglangut
ing siyang dalu lumaris
anêrajang jurang-jurang
sêngkan pèrèng rumpil-rumpil
datan kawarna laminya
andungkap sampun sawarsi

Salir solah-bawanipun
apan ta datan winarni
kacatur nèng Sotyaganda
mangkana lagyane prapti
kathah kang wong puruita
siyang dalu samya prapti

Panjang-panjanging acatur
saya akathah wong prapti
sangsaya katular-tular
dadya katur ing narpati
Sultan Ing Ngalaga myarsa
saking aturing pra kêtib

Gusti wontên kaum rawuh
wastanipun Amongragi
tuhune sampun utama
rencange amung kakalih
ngèlmune purun amiyak
wawadinipun Jêng Gusti

Sang nata kagèt kalangkung
miyarsa aturing kêtib
dadya sang nata sru duka
kinèn ngukum mring pra mukmin
pangulu pra nayaka
samya kinèn angukumi

Tumênggung Wiragunèku
kang tinuduh de sang aji
lan pangulu natagama
keringan kang para mukmin
mantrine Ki Wirajamba
ambuwang Sèh Amongragi

Binuwang pasisir kidul
amblês tan ana kaèksi
pangrasane kang tumingal
kang binuwang mring pasisir
pangulu lan Wirajamba
amung Ki Amongragèki

Amongraga tan cinatur
sadaya wus bubar mulih
wadya ing Nayanaganda
warnanên santrine kalih
pangiringe Amongraga
kang wasta Ki Jamal Jamil

Mirsa gustine linabuh
dharakalan sami mulih
marang wisma Wanamarta
sigra dènnira lumaris
tan wikan ing marganira
duk dhèrèk gustinirèki

Dadya santrine kalaut
tan wikan margane nguni
Ki Jamal Jamil kasasar
praptèng dhukuh ing paminggir
majêmuking Wanamarta
sira santri Jamal Jamil

Warnanên Ni Tambangraras
ingkang tinilar ing laki
datan pêgat apuwasa
tanpa dhahar tanpa guling
siyang kalawan ratri
ananêdha ing Hyang Agung
miwah Kyai Panurta
ananêdha ing Hyang Widhi
putraningsun dinulurana sakarsa

Mangkana Ni Tambangraras
lan ibu Nyai Malarsih
umarêk mring Ki Panurta
ngaturkên supênanèki
nanging dèrèng kawarti
kalawan Ni Malarsih ku
kasaru dhatêngira
kang wasta Ki Jamal Jamil
ingkang mulat kagyat sami asung salam

Marêk ing Bayi Panurta
santri kakalih tur bêkti
nangis anungkêmi pada
wus katur sasolahnèki
kala Amongragèki
gêbyur nèng sagara Kidul
jêngêr Bayi Panurta
tinutur solahing nguni
Tambangraras kumêpyur tyase garowah

Kadya matiya alênggah
Tambangraras jrit anangis
sarya têbah-têbah jaja
nora kaya awak-mami
Ki Bayi Panurta ngling
Panukma Kulawiryèku
sambutên anakira
Ni Tambangraras kang nangis
kabèh padha ulihna wismane kana

Tambangraras gya binêkta
mring wismanira ing nguni
sampunira praptèng wisma
Tambangraras jrit anangis
niba ing kasur sari
nungkêmi gugulingipun
yata Bayi Panurta
nusul mring wismane siwi
ingkang paman miwah kang bibi tut-wuntat

Wus prapta tilaming putra
atata sami alinggih
angadhêp sang lir kusuma
para bibi munggèng kèring
ing kanan pamanèki
Ki Panurta ngulonipun
rayi kalih ing dagan
Jayèngraga Jayèngrêsmi
Panurta ris ngandika lipurên padha

Ngadhêpi apa gaweya
têka pijêr padha nangis
kang jamak padha nglipura
mring nakingsun kang prihatin
ngandika mring Malarsih
lah gugahên putraningsun
sigra dènniragugah
ing putra kang anggung kingkin
lah mênênga wong ayu wus bêgjanira

Ramanira iku prapta
miwah kadangira nini
ingkang ngadhêp marang sira
wiwit enjing kongsi lingsir
nora sira panggihi
iku durakèng Hyang Agung
Tambangraras wungua
sakêdhap anuli nglilir
sarêng mulat yèn ramanira kang prapta

Kêbat dènnira alênggah
nèng ngarsane sudarmèki
ingarih-arih kang rama
para paman para bibi
utawa ingkang rayi
kabèh padha anglilipur
maring sang lir kusuma
kang para kadang jagani
Ni Malarsih nyêpêngi astane kiwa

Kang ibu tansah karuna
tan kandhêg amituturi
tilas kagarwa ngulama
apan sira wong abêcik
iya putrane èstri
mung sira dhasar pambayun
ngandika Ki Panurta
lah uwis elinga nini
wus pasthine dadiya randha nonoman

Utamane wong ngagêsang
yèn tinilar marang laki
mumuleya kang wus lena
aja sira gung prihatin
Tambangraras turnya ris
inggih ta lêrês puniku
sawarnine kang brana
kang tinilarkên mring mami
kula damêl mumule lawan tilawat

Warnanên sampun alama
dènnira tinilar laki
sira Nikèn Tambangraras
tan owah maksih rêspati
cacade mung sawiji
têka maksih gandrung-gandrung
dadya wulanjar sêkar
ayune tanna tumandhing
amung sira sang dyah ayu Tambangraras

Akathah tamu kang prapta
kang samya anênontoni
marang Nikèn Tambangraras
akathah lamaran bali
êjor-êjoran sami
kang samya bandha barèwu
tani miwah sudagar
priyayi manca nagari
wangsul-wangsul samya dhatêng Wanamarta

Sadaya pan tinampikan
ingkang sami nênontoni
maring Ki Bayi Panurta
marmane samya tinampik
dene tan apti krami
Ni Tambangraras puniku
langkung akipa-kipa
tinantun krami tan apti
wus pasthine wak-ingsun dadi wulanjar

Mangkana Bayi Panurta
garwanira Ni Malarsih
kinèn maripih ing putra
siyang dalu mituturi
nanging mêksa tan apti
Kèn Tambangraras tyasipun
datan kêna mêmbata
Malarsih lingira aris
dhuh nakingsun babo sira akrama-a

Ni Tambangraras aturnya
botên kudu kula krami
maksih katon Amongraga
trisnane marang ing mami
guru angiras krami
kang madhangkên tingalipun
pintên banggi ing benjang
yèn wontên ingkang ngudi
yèn ing mangke tyasipun tan apti krama

Milane tan purun krama
kawula miyarsa warti
misuwur sampun pralaya
nanging tyas-ulun pribadi
taksih dèrèng ngêmasi
putra-ndika kang anglangut
wus bêgjane wakingwang
yèn wus karsaning Hyang Widdhi
pintên banggi ing benjang sintên wikanna

Nahên ta gênti winarna
kang anèng Wanamartèki
kocap praja Panataran
putrane Menak Pasagi
bagus diwasa nênggih
wastane ingkang asêpuh
Menak Kudasrênggara
wontên dene ingkang rayi
kang awasta Ki Sawojajar punika

Kang rama sampun aseda
pêjah kalane ajurit
duk ambêdhah Sokaraja
dadya cucuking ngajurit
ing mangke putranèki
anggêntosi lungguhipun
wasta Kudasrênggara
kang gêntosi ramanèki
asih suyut têtiyang ing Panataran

Maring Ki Kudasrênggara
kadang pawong sanaknèki
asuyut asih sadaya
marang Kudasrênggarèki
anglampahi agami
datan tilar waktunipun
kulawangsane samya
tinêtêpkên gamanèki
yèn Jumuwah rame samya raratiban

Garwane Kudasrênggara
ayu-ayu mung kakalih
wastane ingkang atuwa
wadon Wilasa kakasih
Puspita kang taruni
samya tut dènnya mamaru
lir tunggal ibu rama
tan ana kang walangati
samya yune kalih bêkti kakungira

Nanging Ki Kudasrênggara
mangkya lagya sêdhih kingkin
de rayi Ki Sawojajar
punika dèrèng akrami
tansah tinari krami
nanging kang rayi tan ayun
sangêt dènnya lênggana
Kudasrênggara lingnya aris
nganti apa lah sira nuli krama-a

Suka wadènên pun kakang
apa karsanira yayi
payo sira nontonana
sapa kang sira karsani
ingsun turut sirèki
yèn krama sasamènipun
matur Ki Sawojajar
kawula tan arsa krami
benjang-benjang kawula yèn arsa krama

Ngandika Kudasrênggara
agawe wirang sirèki
iya marang awak-ingsun
katon yèn nistha wak-mami
sira wus gêdhe yayi
katon yèn ora na ayun
ingsun sinêbut nistha
marang angganira yayi
trêsnaningsun mring sira kaliwat-liwat

Ki Sawojajar karuna
pinêksa dènnira krami
marang Ki Kudasrênggara
dahat tan arsa akrami
milane kinèn krami
ming sira sadulur-ingsun
yata Ki Sawojajar
tumungkul asêmu isin
Sawojajar sakêdhap pan ora ngucap

Mênêng wêkasan ngandika
Ki Sawojajar aririh
inggih ing atur-kawula
yèn sampeyan paksa krami
kawula nyuwun pamit
arsa andon angêlangut
kumêmbêng ingkang raka
waspanira adrês mijil
ipe kalih asru dènnira karuna

Ni Puspita jrit kalara
angrangkul marang kang rayi
tolèhên ta kadangira
aja lunga sira yayi
tan wande kari brangti
kabèh sanakira iku
magêrsarine myarsa
samya rawuh jalu èstri
jêjêl anèng pandhapa samya ngrêrêpa

Kaumira sami prapta
Ki Nuriman Basarodin
Ki Salèh lawan Ki Jamal
Ki Mukim lan Talabodin
Pangulu para kêtib
modin marbot samya ngêjum
mantri andhar ing latar
santri pangumbaran prapti
jêjêl ingkang atinjo Ki Sawojajar

Panyanane kang tan myarsa
anangisi wong ngêmasi
mila ya tinjo sadaya
arsa nyalatakên sami
Ki Budiman Sêmbagi
pra samya prapta sadarum
Ki Budiman kang tuwa
Ki Sêmbagi ingkang rayi
kang puputra awasta Menak Pradêksa

Ing mangke sampun pralena
iku kakang kang sayêkti
Pasagi lan Ki Budiman
titilare Ki Pasagi
putra jalu kakalih
Kudasrênggara kang sêpuh
ari Ki Sawojajar
Ki Pradêksa asisiwi
jalu karo samya brangti ing Pangeran

Ki Budiman kang atuwa
kang anom Kyai Sêmbagi
kaprênah sanaking sanak
lan Kudasrênggara nênggih
tata sami alinggih
Ki Budiman aris muwus
inggih wontên punapa
puniki sami anangis
lon ngandika Kiyai Kudasrênggara

Rayi-dika Sawojajar
kêdah lunga andon wngit
milane ta jinaganan
marang kadangira sami
ana ingkang anangis
ana kang lagya angungrum
punika arsa kesah
kinèn krami datan apti
datan kêna ginawe rahayu uga

Ki Budiman aris ngucap
bok sakoluripun ugi
mangsa kenginga pinêksa
yèn dèrèng pasthi asulit
pintên banggi ing benjing
yèn wontêna jodhonipun
inggih ing benjang-benjang
lamun wontên ingkang sudi
mangsa inggih botên lalawan-lawunna

Inggih lêrês sabdanira
Ki Sêmbagi anambungi
kawula wingi tamuwan
sanak santri mung kakalih
saking Wanamartèki
awèh warta marang ingsun
yèn Ki Sèh Amongraga
rabine dadi randha di
kang puputra Kiyai Bayi Panurta

Awasta Ni Tambangraras
ayune tan na tumandhing
pan dadi wulanjar sêkar
Ki Sèh Amongraga mangkin
ing warta wus ngêmasi
linabuh ing samodra gung
dosanipun amiyak
tatèdhèngira sang aji
Tambangraras tinilar angguladrawa

Apan kawula sampun udani
langkung prayoga warna sêmbada
tuhu pinunjul warnane
Ki Budiman amuwus
apan inggih ingsun-udani
duk timure kang warna
tuhu yèn pinunjul
kang anama Tambangraras
Wanamarta Panurta ingkang sisiwi
atmajèstri pangarsa

Inggih langkung panuju wak-mami
yèn nyata lêgan Nyi Tambangraras
santri kakalih wartine
kala panglamaripun
pan ki santri ingkang udani
nging tan ana katampan
Ki Budiman nêmbung
kapangku lan ariningwang
Sawojajar sêmbada anèm apêkik
Ni Tambangraras endah

Ki Mesangrênggara lingira ris
adhuh yayi kaya ngapa sira
yèn pêthuk sun dhatêngane
nuli sun lamar iku
anakipun Ki Panurtèki
Ki Sawojajar ngucap
manawa wak-ingsun
katampana anglalamar
sakalangkung inggih prayogi ing galih
yèn tinampik mêmirang

Mupung durung sampun têmah isin
kula lamun tinampik wanita
wirang ingsun satêmêne
luhung kawula lampus
Ki Srênggara wacana aris
wus jamake wong lanang
andhodhoga pintu
yèn marêngi dhaupira
Ki Budiman wacana sun durung myarsi
wanita nampik sira

Iya apa ingkang dadi ciri
sira iku tinampik wanita
wong pêkik tan na cacade
dhasar bagus sirèku
ibadahe datan asêpi
limpat liring kawignyan
sujana kawêngku
bandhu asugih santana
Sawojajar apa ta cacadirèki
babo nuli krama-a

Kudasrênggara ngandika malih
amung sira prayogane kakang
marêka dhatêng ramane
dhasar kadange sêpuh
mung andika langkung prayogi
bokmênawa tinampan
aturira iku
atur pakathik punika
botên nêdya babesanan ingsun iki
mring Ki Bayi Panurta

Ingsun ngaturi uwos sakêdhik
mung sakoyan pratandha kewala
iya dadiya têngêre
lan kêbo sèkêt iku
kawandasa ingkang kêbiri
sapi salawe kakang
bèbèk ayam iku
tan kaetung kathahipun
kang awarni êmas amung kalih kati
kalawan sèwu reyal

Gya umangkat Budiman Sêmbagi
dhatêng wismane Kyai Panurta
bêkta sakawan santrine
tan kawarna ing ênu
sipêng marga mung kalih ratri
nèng marga gya kapapag
wong andhangir jagung
Budiman aris atanya
samya andhèr rewange samya alinggih
anèng têpining têgal

Pundi margane inggih kiyai
ingkang dhatêng dhukuh Wanamarta
sung salam ingkang tinakèn
pundi wismanirèku
inggih jêngandika kiyai
Ki Budiman angucap
inggih wismaningsun
kang aran ing Panataran
arsa dhatêng ing Wanamarta sun iki
dinuta lampah-ingwang

Ki Budiman nulya takèn malih
pundi margane kang warata
umatur ingkang tinakèn
sintên ingkang jinujug
inggih dhatêng Wanamartèki
Ki Sêmbagi angucap
ingkang kula jujug
Kiyai Bayi Panurta
nabda aris ingkang sami adhadhangir
mangsa dèn-panggihana

Ki Panurta ing mangke puniki
lagya katamuwan wong anglamar
nanging tinampikan kabèh
mila tinampik iku
Ki Panurta lagya prihatin
ingkang dadya sungkawa
nênggih mantunipun
kang aran Sèh Amongraga
gih punika samangke sampun ngêmasi
mila dadya sungkawa

Ki Budiman asru dènnira ngling
tinakonan dadak ngandhar-andhar
kaya wong dongèng basane
darma ingong ingutus
wirang isin ingsun-lampahi
sira tinakèn marga
dadak anyalêbung
aglis dènnya tuduh marga
gih puniki mêdal dhukuh kidul mangkin
ngilèn jog Wanamarta

Ki Budiman lan ari Sêmbagi
nulya mangkat santrine tut-wuntat
nèng marga alon lampahe
ing marga tan winuwus
lampahira Kyai Sêmbagi
prapta ing Wanamarta
kandhêg jawi pintu
tamune alunga têka
Ki Panurta kêsêl anampik têtami
alunga tamu nglamar

Ki Budiman lawan Ki Sêmbagi
mangu-mangu nèng kori kewala
amikir jroning driyane
Ki Sêmbagi amuwus
inggih kakang ta kadipundi
lêrês tuturing tiyang
kang dhadhangir jagung
têmên dènnya awawarta
nora sisip kalamun akèh têtami
lunga têka kang nglamar

Kakang suwawi lah dawêg mulih
mangsa iya sun karawatana
kaya mangkene pêthane
Ki Budiman amuwus
yèn mundura pasthi sun-isin
ingsun lagya dinuta
yèn muliha ingsun
kaya ngapa saur-ingwang
yèn tinakèn marang kang kongkon ing mami
kaya pa sauringwang

Tan adangu santri Luci prapti
andheprok nèng ing têpining lawang
kagèt dènnira atakèn
ing pundi wismanipun
Kiyai Bagus kang lagi prapti
Ki Budiman ris mojar
têbih wismaningsun
kang wasta ing Panataran
santri Luci angling sintên kang wawangi
manira Ki Budiman

Mila kula umarêk mariki
maring Kiyai Bayi Panurta
kula ingutus wiyose
lah jêngandika matur
glis lumampah Ki santri Luci
angaturi uninga
yèn wontên tatamu
sapraptanira ing ngarsa
matur alon punika wontên têtami
saking ing Panataran

Arsa marêk sampeyan Kiyai
kathahipun amung tiyang sapta
Bayi Panurta sru kagèt
kumênyut driyanipun
Ki Panurta lingira aris
lah padha undangana
dèn aglis lumêbu
Ki santri Luci gya mêdal
praptèng jawi Ki Luci ngaturi aris
dawêg bagus katuran

Ki Budiman lumampah agipih
praptèng ngarsa nulya uluk salam
Ki Bayi Panurta age
nauri salamipun
nulya tata sami alinggih
Ki Panurta tatanya
pundi wismanipun
lan sintên wasta andika
Ki Budiman alon ature aririh
kawula Panataran

Inggih lampah kawula puniki
ingutus marang adhi Srênggara
inggih yèn parêng rêmbage
ngaturkên arinipun
ing sampeyan arsa makathik
kang aran Sawojajar
ingkang asusunu
Ki Pasagi arannira
ing mangke Ki Pasagi sampun alalis
puputra Sawojajar

Yèn marêngi ing galih
putra sampeyan Ni Tambangraras
suwawi pinanggihake
Ki Panurta amuwus
iya liwat panrima mami
nanging Ni Tambangraras
akrama tan ayun
witing ingsun iki uga
liwat têmên gon-ingsun amituturi
sun kèn krama tan arsa

Iaya lêga-atiningsun iki
nanging poyanna ring arinira
mring ki Bayi Srênggarane
yèn Tambangraras iku
datan arsa krama tumuli
nanging dèn-antèkêna
sabarna ing kayun
ingmangke tan arsa krama
Ki Budiman sasampunira winêling
undure palasaran

Lampahira wus prapta ing jawi
tan winarna lampahnya ing marga
wong pipitu rèntèng-rèntèng
lampahira sinêru
aglis prapta wismanirèki
inggih ing Panataran
gantya kang winuwus
wau Ki Kudasrênggara
lagya lênggah lawan garwane kakalih
katiga Sawojajar

Kasaru ingkang dinuta prapti
Ki Sêmbagi lawan Ki Budiman
Ki Mesasrênggara kagèt
yèn kakangira rawuh
gupuh-gupuh Srênggara angling
lênggah ing ngriki kakang
lèrènna rawuhmu
ing mangke dika wawarta
yèn wus aso sami dhadharan rumiyin
lan sanak-sanakira

Sawusira dhadharan pra sami
Kudasrênggara aris tatanya
kadospundi ing lampahe
angsal lan botênipun
dika pajar ingkang sayêkti
Ki Budiman apajar
yayi sampun tutuk
padhusunan Wanamarta
kang kekasih Ki Bayi Panurta yayi
nuntên kula tinakyan

Apa karsanira ingkang gati
Ki Budiman marang wismaningwang
apa ta ana karyane
Ki Budiman amuwus
lampah kula ingutus nênggih
dhatêng Kudasrênggara
ngêsrahkên rinipun
makathik dhatêng sampeyan
manakawan inggih kalamun prayogi
kang wasta Sawojajar

Andikane Ki Panurta Bayi
iya bênêr iku karsanira
ingsun iki jurungake
yèn jodhowa puniku
nanging mangke Ni Tambangrêsmi
datan arsa akrama
sun-tari tan ayun
Ki Budiman wus muliha
aja sira suwe-suwe anèng ngriki
apa ta gawenira

Mung punika atur-kula yayi
atur-kula mring Bayi Panurta
Kudasrênggara sru kagèt
kakang amung puniku
andikane Ki Panurtèki
iya ta bêcik mana
wuwuse puniku
iya ta padu punapa
Ki Panurta ala ragane anampik
sayêkti wani ingwang

Ki Sawojajar sumambung aris
ujar punapa puniku kakang
mangsa adoha sebate
kula rumiyin matur
ing sampeyan yèn dipun-tampik
wêkasan kawirangan
luhung ingsun lampus
Ki Mesasrênggara wêlas
waspa mijil lan ningali ingkang rayi
ne anggung mimirang

Kudasrênggara anglir sinêbit
talingane sakêdhap bramantya
eling têdhak prajurite
ngadêg suraning napsu
wacanane asêmu runtik
sêdhêng dèn-èmêngêna
kang kaya wakingsun
Cili kêbat kongkonana
si Gunarsa Cili iya dèn-agêlis
Puspita gya lumampah

Lampahira sapraptaning jawi
Ki Gunarsa andika ngandikan
Gunarsa kêbat tandange
anyandhak wastra gupuh
nyamping cangkring pinarada sri
lus rêmbuti sabuknya
dinulu apatut
Ki Gunarsa awiraga
nyothi dhuwung tinatah tinaturanggi
rasukan cawên-indah

Tasbèhira sinampirkên kêris
dhêstar cawêni wungu gya mangkat
sarwi anginang lampahe
sapraptaning ing ngriku
Ki Srênggara ngandika aris
ing kene alinggiha
dèn-parêk ing ngriku
Gunarsa mila sun-undang
ingsun duta maranga ing Wanagiri
dèn kêbat lampahira

Lah undangên Ranggajanur aglis
lawan arine si Gagakrimang
mangkata nuli dèn age
kagawa-a lakumu
nuli lèngsèr Gunarsa mijil
enggaling lampahira
Gunarsa wus rawuh
ing wismane Gagakrimang
Ranggajanur nulya angaturi linggih
mring duta Ki Gunarsa

Ranggajanur kang dipun-wismani
salêbête ing wana kewala
dhudhukuh asri wismane
duta Gunarsa matur
milanipun kawula prapti
dhumatêng ing sampeyan
kawula ingutus
dhatêng Ki Kudasrênggara
kula kinèn ngaturi dhatêng Kiyai
marang ing Panataran

Ranggajajar angandika aris
apa gawene sun tinimbalan
Gunarsa alon sabdane
wontên karyane agung
milanipun dipun-aturi
Gagakrimang gya mangkat
lan Ki Ranggajanur
ing ênu datan winarna
lampahira tan adangu nulya prapti
nênggih ing Panataran

Ranggajanur sapraptanirèki
Kudasrênggara kapanggih lênggah
anèng wisma sakarongron
praptane Ranggajanur
lawan Gagakrimang kang prapti
nulya ngaturan lênggah
Kyai Ranggajanur
sawusira tata lênggah
nulya mundhut dhadharan marang kang rayi
nulya sami dhadharan

Sawusira dhadharan pra sami
Ki Kudasrênggara nulya mojar
marang kang rayi kalihe
milane ya sirèku
sun-kongkoni padha mariki
sun-jaluk karyanira
yayi aja masgul
maringa ing Wanamarta
cidranana kang aran Ki Panurtèki
poma dèn kongsi pêjah

Yèn wus pêjah Bayi Panurtèki
nuli anake sira gawa-a
Ni Tambangraras aranne
Gagakrimang sru muwus
gih sandika kula nglampahi
sampun walangdriya
kula kang angamuk
santana ing Wanamarta
yèn wus pêjah kang aran Ki Panurtèki
Tambangraras sun-gawa

Ranggajanur sru dènnya nabda ris
Gagakrimang sirèku wong lancang
durung wruh mula bikane
gampang wong goprak-gapruk
mêngko takon warta rumiyin
Ranggajanur tatanya
ing prakawisipun
punapa ta dosa pêjah
Ki Panurta yèn wus pasthi dosa pati
kantênane ing lampah

Kudasrênggara wêkasan angling
iya apa ora gêlêm sira
dene akèh babasane
yèn mêngkono sirèku
ingsun dhewe lumaku yayi
ora idhêp sun pêjah
sun dhewe lumaku
nora kudu anyênyambat
lara wirang ingsun dhewe kang nglakoni
yèn sira tan lumampah

Ranggajanur sumaur aririh
inggih kakang kawula lumampah
wadon Puspita nulya ge
 lungguh tumurun
ingkang sêdya dipun-paranni
sanake kadang tuwa
lan Srênggara iku
wastanira Ki Dewangga
inggih tiyang pinangkane Maospait
maksih nom Ki Dewangga

Mangkana Kyai Dewangga
awit sungging adi luwih
kala alam Brawijaya
punika dadya pênnyungging
Puspita angling aris
dika ingaturan gupuh
dhatêng ing Panataran
wontên karyane kang yêkti
angrèhêna warêngkênging pun Srênggara

Warêngkênging putra dika
tan wontên yogyane malih
ingkang amituturana
Ki Dewangga angling aris
tan kêna tinuturi
lakimu tan kêna mundur
karsanipun amêksa
mêjahi Ki Panurtèki
ingsun tutur wanti-wanti tan ginêga

Sinèlèhakên samana
wau dènnira nunungging
nulya dandan Ki Dewangga
rampung anulya lumaris
wus lumêbêt ing kori
kang linggih padha tumurun
praptane Ki Dewangga
piyak sami asung margi
Ki Srênggara nuruti samya alênggah

Pêpêk sanak pra sêntana
Ki Dewangga aningali
Ranggajanur Gagakrimang
sêmune sampun andugi
Ki Dewangga lingnya ris
ingkang sinungan sabda rum
Cili Kudasrênggara
dene arinira kalih
enjang parannya padha sira ingundang

Ingsun batang karsanira
baya ta arsa mêjahi
marang Ki Bayi Panurta
ingsun wong tuwanirèki
yoga amituturi
tuwa duwèke pitutur
bapa Cili Srênggara
bèbètira wong abêcik
têka arsa nuruti ati gêmbira

Sira lintang paripêksa
dènnira arsa mêjahi
marang Ki Bayi Panurta
apa iku dosa pati
pan ora dosa pati
dosa wirang iku dudu
sanadyan babo sira
aduweya putra putri
wus diwasa paran dènnya pari pêksa

Lawan ingsun amiyarsa
ramanira Ki Pêsagi
tunggal guru lan Panurta
ing mangke sêdyanirèki
sêdyanira nyidrani
apa ta kang sira têmu
tumuli Ki Srênggara
mênêng awêkasan angling
kadya paran bapa karsa pakênira

Ki Dewangga aris mojar
yèn anrima marang mami
ywa kandhêg sawang-sawangan
Ni Tambangraras puniki
apan durung udani
ing warnane anakingsun
Ki Jaka Sawojajar
maksih ujaring pawarti
karsaningsun ing mangke akarya gambar

Dene ingkang ngatêrêna
iya arinira kalih
Ranggajanur Gagakrimang
alampah andhustha sandi
anukma-a ing ratri
gambar iki dipun-katur
marang Ni Tambangraras
iya karuhane benjing
Tambangraras yèn wus uninga ing gambar

Toggên karsanira pisan
yèn arsa tawa anampik
jatmikane Tambangraras
lah priksanên dipun aglis
lakuwa maling sakti
anakingsun Ranggajanur
lamun si Gagakrimang
Ki Srênggara amanthuki
pawong sanak sadaya jurungi karsa

Anulya mundhut dalancang
Ki Dewangga angling aris
lah ta sira parannana
dandananingsun anyungging
aglis dènnya maranni
tan adangu nulya rawuh
saksana linêkasan
akarya gambar apêkik
nora loro kalawan Ki Sawojajar

Kadi bisa-a angucap
saking prawignyaning sungging
gambare Ki Sawojajar
sênênnira anêlahi
gawoke kang ningali
dene tunggil warninipun
lawan Ki Sawojajar
pasêmonne angêntèni
bagusipun tan ana kang tumandhinga

Liringe gambar rinêngga
kasmaran ingkang ningali
anulya sungging Dewangga
amundhut kalam lan mangsi
saksana dipun-tulis
wontên dene ungêlipun
atur ujaring gambar
kawula sêdya angabdi
Sawojajar jajaka ing Panataran

Wiyose amanakawan
lamun kanggo andadasih
mring sang ayu Tambangraras
ngaturakên pati urip
dhumatêng sang lir Ratih
anjalma-a kaping sèwu
ingsun kawulakêna
tan adarbe tingal kalih
gèn angabdi amung nini Tambangraras

Kae Dewangga lingira
lah nyawa gambar wus dadi
Ranggajanur tampannana
gambar gawanên di-bêcik
anulya dèn-tampani
mring Kiyai Ranggajanur
Ki Dewangga lingira
poma dèn-angati-ati
kawruhana wantune wong Wanamarta

Antigan sapatarangan
sarêng rêmuk wus prajanji
akanthi bau sêntana
Ranggajanur saurnya ris
inggih ta pintên banggi
siyang dalune kasuwun
sawab barkat wong tuwa
yèn taksih rinêksèng Widdhi
sapa sintên papan ingkang angrusaka

Ranggajanur Gagakrimang
wuwuse anuwun pamit
marang Ki Kudasrênggara
kula sampeyan lilani
Ki Srênggara lingnya ris
iya karo riningsun
panggiha kang sinêdya
dinulurana karsèki
Ranggajanur nuwun lèngsèr sing ngajêngan

Wus mêdal jawining lawang
lêstari lampahira ris
arine tansah tut-wuntat
lampahe datan anolih
datan lèrèn ing margi
tumurun jurang atêrjung
narajang wana pringga
Panataran wus kawingking
Ranggajanur angucap ring arinira

Lah ta paran karsanira
hèh iya manira ari
apa nuli ambanjura
marang Wanamarta nuli
ewuh manahirèki
Gagakrimang lon amuwus
kakang awak-kawula
dhumatênga lara pati
inggih anut karsa andika kewala

Ki Ranggajanur angucap
sun angrungu ngarga Wilis
yayi ana wong atapa
misuwur wus dibya luwih
iku sun sêdya dhingin
sun aminta aminipun
sanajan nrang babaya
antuka idining tapi
amrih sawab barkate wong mara-tapa

Angucap Ki Gagakrimang
inggih alêrês suwawi
saksana minggah ing arga
lampahira nut iringing
jurang parang atrêbis
ayom kaoban kukuwut
sumêngka lampahira
angambah parang arumpil
dyan kawarna sira sang amangun tapa

Pan tilasing wong awirya
kang palênggah ardi Wilis
sawêg angsal tigang warsa
lamine dènnya palinggih
têtêpe pangabêkti

atilar kawibawan
anambang dhahar lan guling
sakalang dènnira manting sarira

Kakasih Gêdhongwacana
sabate rare kakalih
Ki Sabar lan Ki Darana
punika kang angladèni
Gêdhongwacana nênggih
wus lali ing mangan turu
karêm ing sipatolah
ngèlmu rumêsêping batin
siyang dalu sumarah sapakèning Hyang

Mangkana sang apratapa
dènnira ngandika aris
Kae Sabar Ki Darana
sira tatêbaha panti
lan gêlarana lampit
iki mêngko ana tamu
rare ing Panataran
roro sanak kakang adhi
sabatira akêbat lir paksi nila

Tan adangu Ranggajanur prapti
ingacaran dening sang atapa
payo linggiha ing kene
Ranggajanur tumanduk
Gagakrimang samya tur bêkti
sang atapa ngandika
babo anakingsun
lah padha sira linggiha
awotsari saksana sami alinggih
ngarsane sang atapa

Sang awiku mangkya ngandika ris
lah ing ngêndi kaki wismanira
myang ngarsa paran sêdyane
Ki Ranggajanur matur
mangsa borong sang apalinggih
angling Gêdhongwacana
iya ingsun wêruh
sira rare Panataran
ingkang aran iya dhukuh Wanagiri
iku pa wismanira

Yata kadya konjêma ing siti
Ranggajanur lawan Gagakrimang
anulya nuhun ature
kalangkung ajrihipun
duk samana micarèng ati
dene luwih waspada
tingale sang wiku
saosiking parimana
kinawruhan tuhu pandhita linuwih
mupakat karsaning Hyang

Gêdhongwacana angandika aris

 sira kaki munggah ing aldaka
kinongkon dening kadange
anêdha amin mring sun
Ranggajanur matur wotsari
inggih pan kalêrêsan
panyêtha sang wiku
Gêdhongwacana lingira
angamini marang sira ingsun iki
sêdyanira kang harja

Sêdyanira ingkang nora bêcik
ingsun ora ngamini mring sira
atobata sadurunge
kaya sira ingutus
Ki Srênggara kinèn matèni
marang Bayi Panurta
iku dudu laku
ana-dene Ki Dewangga
anggawani gambar Sawojajar pêkik
kinèn angaturêna

Marang Nikèn Tambangraras nênggih
iya sira têka aturêna
sawab sira wong kinongkon
nanging ta wêkasingsun
marang sira dèn-ngati-ati
coba rêncananing Hyang
èstri ingkang ayu
polahira kawruhana
yèn sisipa dadalaning lara pati
iku dèn-aprayitna

Pan sadalu dènnya mituturi
sang atapa marang Gagakrimang
atanapi mring kadange
kang aran Ranggajanur
kawarna-a nalika enjing
sang wiku nulya ngatag
mangkat mupung esuk
Ranggajanur Gagakrimang
atur sêmbah kawula anuwun pamit
lèngsèr saking ngajêngan

Aris tumurun saking arga writ
sampun anjog saking wana sraya
tumurun ing jurang rèjèng
ingkang saya anglangut
anut iring-iringing wukir
wayahira wus Ngasar
mêndhungnya tumiyung
guruh ing cala kumêlap
aliwêran ing tawang kang lidhah thathit
maring kang wau mara

Sang Hyang Arka nitih anèng ardi
umung swaraning pêksi wurahan
cugarèrètnong arame
walangkrèk munya umung
pêksi jabêl akèh kang muni
kèkèt jalak wurahan
rêbutan gyan turu
ethe-ethene barungan
Ranggajanur Gagakrimang amiranti
nirmalanning drigama

Wus sumurup Hyang Pradanggapati
surêm tejaning kang wawayangan
angkup-angkupan arame
guruhing cala asru
kilat thathit mêndhung nungkêbi
riris alit tumiba
surêming sitangsu
tatêngis têkak sauran
titikusan kang tuwu bance kokolik
ing tawang sasauran

Jayèngraga anggraitèng ati
kadingarèn pêksi awurahan
baya ana apa kiye
Ki Luwaran ingutus
Ki Suwarja warahên aglis
lan paman Kulawirya
warahana gupuh
lan si paman Wiradhustha
man Panukma padha wangsitana mangkin
bêngi konên asambang

Ing sawêngi mêngko ana maling
tur aguna kang alampah dhustha
dèn-angati-ati kabèh
sakèhing anakingsun
wawarahana dipun-aririh
kang wong anom sadaya
dèn-padha anglumpuk
nganglanga jabaning karang
Ki Luwaran mangkat gya ngondhang-ondhangi
sarupaning sêntana

Wus bakda Ngisa wayahing bêngi
Kulawirya lawan Wiradhustha
ingkang dados pangajênge
kang anom-anom kumpul
gagamane sampun rinakit
wontên wong tigangdasa
wau kathahipun
sami santana sadaya
wus arakit gagamane saba bêngi
anut alampah dhustha

Adhêsthar wulung samya pinuntir
anêngên dhuwung anyothe pêdhang
asta kiwa nyêpêng tamèng
lêmbing tinêngên sampun
wênèh waos wêrgu panjalin
anyangkêlang bêngkolang
sarta ngandhut watu
wênèh angagêm gêranggang
sampun mangkat midêr sajawining kawis
samya nèm kang ajaga

Kulawirya kang dadya titindhih
Wiradhustha lawan Ki Panamar
karo dadya pangiride
tate nalikung pandung
ijèn bae anyêkêl maling
milanipun kèringan
wong durjana takut
angambah ing Wanamarta
dene akathah ingkang anunggil kapti
mila sayut ing karya

Ki Mukit lawan Ki Talabbodin
Ki Sukilan Kaki Pranaita
wong papat padha rêmbuge
padha gunêm amuwus
padha konên olang pisahit
maling iki ko kêna
Ki Mukit sumaur
padha adhangana wetan
adhi Talab Pranaita anauri
lah nêdha barêng mara

Wong papat aja pisah lumaris
tuntun-tinuntun mênèk kasasar
wong papat samya lamure
dadya pakaning lêmut
dadi gawe nora lèh maling
tuwas sikile babak
kêrêpe kasandhung
wong papat ajajagongan
kawarna-a wau kang alampah maling
angrampit pakarangan

Ki Suwarja wus angati-ati
lawan Ki Panukma rewangira
nganglangi jro bubuhane
rewange wong sapuluh
padha rare andêling wèsthi
samya ngagêm talêmpak
anyuriga suduk
midêr angubêngi wisma
Ki Panurta kagyat mulat ing para ri
sadhiya sikêp watang

Ki Panurta nulya atanya ris
ana paran para ariningwang
padha sadhiya tandange
kaya wong jaga kewuh
bêngi-bêngi ngagèt-agèti
apa wartaning jaba
Ki Suwarja matur
wontên pajaring kawula
mangke dalu wontên maling dibya sêkti
mila sami sadhiya

Sêdyaning maling angarah pati
jêngandika kalawan kawula
ingkang pinrih mung patine
Ki Panurta amuwus
kaya rare para puniki
kadar rèhing ngagêsang
yèn kang among tuwuh
maksih rumêksèng kawula
sapa ngrusak yèn wus karsaning Hyang Widdhi
mangsa sun-gumingsira

Wis padha muliha sira yayi
têka padha enak aturuwa
êmboh sira gatèkake
ana dene wong iku
sêdya aniaya ing mami
mangsa kêna cinêgah
yèn wus takdiringsun
patine kinaniaya
nora bakal ngulati pati punapi
sahid pêjah utama

Padha tinundhung kang para ari
sabubare mulih sowang-sowang
wus madya ratri wayahe
sirêp wong wayahipun
kênèng bawaning maling sêkti
sirêp wong Wanamarta
camera tan jujug
jalu èstri eca nendra
têkèng sato kewan turune lir mati
kêna donga wisaya

Ki Panukma ingkang sampun mulih
lan Suwarja eca samya nendra
kêpati lan sarowange
ing wanci lingsir dalu
têkak têngis akèn nambêri
bênce kolik liwêran
maling sêkti rawuh
angrampit kikising desa
Gagakrimang kakangira dèn-wangsiti
kakang aja kagètan

Wontên titiyang tiga ing jawi
angidêri anut pakarangan
akathah dèrèng asare
sumaur Ranggajanur
mêngko ingsun papagne yayi
anulya pinaranan
nging dèrèng katêmu
warnanên Ki Wiradhustha
Kulawirya pan amor midêr ing jawi
mor rare kawandasa

Kulawirya rare manthèlangi
wuragile Ki Bayi Panurta
rare awrat sasanggane
manthèlang para suduk
iya iku kang muragili
iya Kyai Panurta
kang pambajêngipun
panggulune Ki Suwarja
Ki Panukma punika ingkang sumêndhi
wuragil Kulawirya

Wiradhustha susumbar ngajrihi
maling iki yèn kapangguhana
sun-ujane padha ijèn
Ki Panamar sumaur
ingsun dhewe ingkang ngêmbari
angling Ki Kulawirya
aja guru-guru
maling iki tan katingal
pan wus matêng tapane si maling sêkti
aja para nanantang

Mêngko kêrismu dèn-dhèdhèli
Wiradhustha asru dènnya ngucap
têka dèn-cacaka bae
samya rèrèn alungguh
sabature nèng soring kawis
lajêng sirêp sadaya
prapta Ranggajanur
lan ari Gagakrimang
Wiradhustha kêrise pinèt rumiyin
lawan tumbake pisan

Babrèngose cinukur sapalih
alisira sapalih pinaras
jajènggot cinukur kabèh
titiyang tigang puluh
gêgamane wus dèn-ambili
binongkok tinalènan
binuwang ing lurung
sakathahe kang anganglang
têka eca aturu nèng ngisor kawis
pan kapati sadaya

Ranggajanur ngucap mring kang rayi
payo yayi aja kalayatan
sêlak raina wayahe
Gagakrimang amuwus
lah kawula kakang rumiyin
risaksana lumampah
sapraptaning pintu
kunci dinamon malêsat
sampun mênga mangkana tumanduk malih
rawuh wijil ping tiga

Ranggajanur nulya dèn-wangsuli
dawêg kakang malêbu dèn-enggal
anulya sarêng lêbune
ing palataran rawuh
samya munggèng ing sor kêmuning
sirêp wong kang sadesa
tanana kang sêgu
Gagakrimang ing lingira
lah ta kakang andika kari ing ngriki
kawula kang mariksa

Inggih panggènanipun aguling
Ni Tambangraras mangke rinarah
saksana aris lampahe
Gagakrimang gya rawuh
ing babatur mêngakkên kori
pandam pating palêncar
akathah wong turu
rare wadon pan agêlar
pasarayan dinulu pating parêlik
yayah-rena akathah

Kyai Panurta sare ing kanthil
akaliyan lawan ingkang garwa
sakeca dènnira sare
angling Ki Ranggajanur
payo yayi ngulati malih
mundur agya lumampah
lawan arinipun
ngalèr ngetan lampahira
Tambangraras sampun awisma pribadi
tinilar ingkang raka

Ki Ranggajanur kandhêg ya dening
amidhangêtakên wong mamaca
arum amanis swarane
lami tinilar kakung
sang kusuma atinggal guling
anglipur turida
mamaca sang ayu
têmbangira kalalangan
kang winaca Suluk Adam rancang kawi
duk nyawa manjing jasat

Ranggajanur nulya marêpêki
minggah babatur èsmu kagiwang
andingkik alon lakune
angintip sang rêtna yu
pasareyanira alinggih
pan sarwi amacana
warnane kadulu
kang anèng sajroning gubah
dènnya maca sarwi leyangan guguling
kasênênnan ing pandam

Ranggajanur cêngêng dènniya ngintip
têka kepyan ing purwa duksina
sampun kagiwang manahe
lali lamun ingutus
sang juwita amung nèng ati
Ranggajanur angucap
dewa kang sinuwun
kawulanira aseba
anuwun sihing gusti kang pindha Ratih
anuwun pangaksama

Ni Tambangraras nggraitèng ati
iki ta maling ragane baya
anèng sajawining langse
garênêge angungum
baya wong aduwe kapti
maring sariraningwang
cuwa manahipun
mulane alaku dhustha
yèn sisipa si maling iki matèni
angling ni Tambangraras

Lah ing ngêndi omahira maling
lawan sapa rannira ki dhustha
sumaur ingkang tinakèn
ya ingsun Ranggajanur
Panataran ingkang nagari
mênêng Ni Tambangraras
anggraitèng kalbu
nora ta lah cobaning Hyang
akèh têmên kang tumêka awak mami
muga ta rinêksa-a

Gagakrimang asru dènnya angling
kakang kadipundi karsa dika
têka anyimpang dadine
purwa dika ingutus
awêkasan asalah kapti
duwe karêp priyangga
kagiwang ing ayu
-nipun Nikèn Tambangraras
lah ta kakang dèn-emut ing rêncananing
eblis nukmèng wanita

Sang juwita amicarèng ati
maling iki pradondi ing karsa
Ki Ranggajanur wuwuse
lah dawêg nimas ayu
ingsun êmban sang pindha Ratih
Gagakrimang angucap
sampun kakang sampun
asangêt pemut-kawula
Tambangraras tumungkul waspa drês mijil
karasa kang anilar

Wuwusira sang dyah sêmu tangis
maling sira yèn amriha dunya
sira usungana kabèh
yèn sira amrih lampus
aja suwe dipun-lêstari
sira dadiya marga
matèni maringsun
iya ki maling aguna
ingsun uga nora wangwang lara pati
Ranggajanur angucap

Sarwi sabuke dipun uculi
Tambangraras payo ingsun êmban
mirah gèningsun angèngèr
sampun nyatur kang lampus
ingsun mirah dadi gêgênti
ya ingsun Panataran
aran Ranggajanur
abagus dhasar prawira
arsa ngêmban angadêg tiba kabanting
kongsêp wadanasmara

Ki Ranggajanur kabanting
tibane akulèsèdan
tanpa bayu sarirane
saputing tyas tan bisa bah
arinira sinambat
yayi tulungana ingsun
kagyat myarsa Gagakrimang

Aglis dènnya amalayoni
kapanggih akulèsèdan
aglis dènnya nangèkakên
Gagakrimang aris ngucap
tinutuh kakangira
kakang tan linyok wuwusku
wau mila sun-wawarah

Ranggajanur ngucap aris
adhi ingsun patènana
wus pasthine awakingong
aja andadawa wirang
mendah ucaping kathah
Gagakrimang lon amuwus
adhuh kakang kadangingwang

Paran polahingsun iki
apisah kalawan sira
mati wong loro janjine
lah kakang tuwan tur tobat
dhatêng Ni Tambangraras
minta apuranipun
halat gangsul mring kusuma

Sang dyah alon miyak samir
samya alon atatanya
pa-gene ta sira kuwe
mulane ta kalèsèdan
Ranggajanur lon ngucap
Ni Tambangraras pukulun
kula ngaturakên tobat

Apura-dika sang Ratih
dèn akathah dhatêng amba
adalat lawan gangsule
nuwun apuntên kawula
dhumatêng paduka
atur atobat pakulun
datan purun amindhowa

Tambangraras lingira ris
alah iya sun-tarima
tobatira marang ingong
mandiya ujarmu dhawak
tan dangu dènnya ngucap
sakala Ki Ranggajanur
wus waluya bisa lênggah

Sang dyah awacana aris
aja dadi manahira
ingsun arsa atatakon
sapa ingkang angutusa
marang ing lakunira
dene maring wismaningsun
tutura sayêkti sira

Ranggajanur turira ris
kinèngkèn lampah-kawula
Kudasrênggara wastane
kang arsa mikramèkêna
mring ari Sawojajar
Tambangraras mèsêm muwus
sapa kang aran Srênggara

Ranggajanur matur aris
wismanipun Panataran
Ki Sawojajar arine
kang arsa amanakawan
maring kusumaningdyah
kula bêkta gambaripun
kang aran Ki Sawojajar

Winêdalkên kang palupi
ingaturkên Tambangraras
yata kang gambar tinampèn
sarta binabar kang gambar
wus karsaning Hyang Sukma
dumadi kang gambaripun
têka asalin warnanya

Sang ayu ngandika aris
awasêna gambarira
Ki Ranggajanur sru kagèt
ningali warnaning gambar
agêsêng tulisira
tiningalan têka bawur
Ni Tambangraras angucap

Gambar apa ya ki maling
tan karuwan tulisira
iya iku pratandhane
yèn kêna musibating Hyang
yèku adiling Allah
lah wis muliha dèn-gupuh
yèn konangan Jayèngraga

Sarya angungkapi pêthi
mêndhêt kampuh lan lancingan
rasukan lawan artane
pinaringan kalihdasa
sarta sabuke pisan
gya ginanjar ingkang pandung
kampuhe satunggal sewang

Paningsêt cawèni wilis
taluki rasukanira
sarya jênar calanane
lan reyale anyadasa
ri sampunnya mangkana
sarêng angrêrêpa matur
kapundhi sih sang kusuma

Sampun anggèr kawula mit
kantuna suka awirya
Tambangraras lon wuwuse
iya padha salamêta
ing lakunira paman
nulya lèngsèr awotsantun
Ranggajanur Gagakrimang

Sapraptanira ing jawi
wayahira bêdhug tiga
agagancangan ulihe
dhatêng wismèng Panataran
ing ênu tan winarna
lampahe Ki Ranggajanur
lan ari Ki Gagakrimang

Dyan warnanên ingkang kari
sira Nikèn Tambangraras
sangsaya sangêt brangtane
amikir jroning wardaya
paran wêkasanira
awèt mangkene wakingsun
dadi pocapan kewala

Yèn sisipa bilaèni
maring sanak wong atuwa
angrarèndèng ing wong akèh
apa kang sun-têmu benjang
angrurusak wong tuwa
nora kaya awakingsun
durung tutug lakon-ingwang

Sang dyah alara prihatin
karaos kang atitilar
sangsaya putêk manahe
sira Nikèn Tambangraras
tansah anggung sungkawa
alon minggah tilam-santun
aniba ing pagulingan

Sakeca gènnira guling
sira Nikèn Tambangraras
dèn-kapithing gugulinge
amujung kampuh ajingga
pinanthêng lir pêdhota
tan adangu gya tumurun
sang dyah saking pagulingan

Anglir sata amèmèti
sira Nikèn Tambangraras
dèn-sawang patilêmane
lir swargan tiningalan
tansah dèn-wawas-wawas
papajangane kumêndhung
kanginan gandane ngambar

Tan adangu wangsul malih
sira sang dyah Tambangraras
amujung dènnira sare
ulêse jingga maruta
tan adangu supêna
katingal kang raka rawuh
têka sumandhing anendra

Lajêng angungrum sang Ratih
sarya ambantali asta
sang dyah sajroning pangimpèn
tyasnya lir karagan-ragan
tan mantra yèn supêna
kasaru supênanipun
kagèt dening wong anggêntang

Sang ayu aglis anglilir
alênggah sarya karuna
anyungkêmi gugulinge
anglir wulung kapipitan
sambate Tambangraras
adhuh kakang lumuh kantun
kawula andika gawa

Kagèt sira Ni Cênthini
myarsa gustine karuna
nulya marêk ing daganne
Cênthini matur wotsêkar
gusti dene karuna
punapa-a purwanipun
kawula ayun uninga

Cênthini mila sun-nangis
ingsun wau asupêna
gustimu têka marene
têka sumandhing anendra
sarya bantali asta
suwe-suwe têka ngungrum
kaya mèh apulangraras

Ni Cênthini matur aris
sampun jamake wong nendra
supêna iku sêkare
sang rêtna sampun karuna
mokal ta gustiningwang
wong wus lena têka rawuh
sampun gusti amèndêla

Mênêng dènnira anangis
sira Nikèn Tambangraras
myarsa Cênthini ature
sangsaya sangêt brangtanya
aris wijiling sabda
yèn awèt mangkene ingsun
angur ingsun malono-a

Arsa anglampus sang Ratih
sêdya tilar kawibawan
tan atolèh ing donyane
yayah ibu wong sakadang
tan katolèh sadaya
kang kacipta mung Hyang Agung
abranti marang Pangeran

Wus angrasuk wastra wilis
punika tinambal-tambal
limar katangi tambale
sarta ngangge sêbe pita
sira Ni Tambangraras
saklangkung kawêlas-yun
dènnira arsa lêlana

Nulya akarya rêrêpi
sêrat pamit ibu rama
lininting sinèlèhake
munggèng karang ulunira
sinandhingkên ing sinjang
tinumpangkên gulingipun
Tambangraras sigra dandan

Kalawan Ni-mbok Cênthini
tinantun ing antêpira
pêjah gêsanga ature
matiya têngahing wana
datan anêdya pisah
Ni Tambangraras amuwus
sokur yèn mêngkono sira

Kudu mèlu lara pati
ya payo nuli dandana
mêngko bêngi lunganingong
tan matur ing yayah-rena
sêdhêng sirêp wong kathah
a lah mara dèn-agupuh
babo Cênthini dandana

Dene karsongong Cênthini
milanipun tilar wisma
taki-taki lampahingong
supayane katabêtan
wuwulange kang swarga
niskara rasaning ngèlmu
lan ingsun salin paparab

Ni rubiyah Selabranti
payo pangkat anglalana
adan mangkat sirêp ing wong
dènnya mingkis majar wulan
tanggal ping kawanwêlas
dina Sênèn kesahipun
kalawan palunganira

Kang nama wadon Cênthini
lampahe awirandhungan
datan wistara lampahe
anyangking kaskul lan jungkat
Cênthini anèng wuntat
samarga-marga pitutur
lêpas wau lampahira

Karagan-ragan ing margi
 among turida
liyêp matrênyuh driyane
kapungkur ing Wanamarta
angambah pasabinan
pagagan sampun kapungkur
mawantah wana sarkara

Ngambah tarataban iring-iring
jurang pèrèng paparung aparang
tumawing kang têpining we
tumêkèng suku-suku
sikarane kang wukir alit
cumênung mêndêng datan
anuting paran gung
anêrang amurang-murang
sinjang ajur pipinggir dening ri bandhil
kasrimpêt ing ri tanjang

Ngilèn bênêr anênggêl wanadri
durgama kèsthi tan kinabayan
niring tyas mawor wirage
tan mèngêt ing panglangut
mêrak muni lir asung margi
dul kulon lamat-lamat
kadya nguwuh-uwuh
anulak akèn wangsula
kêpyur-kêpyur tyasira Ni Selabranti
datan arsa wangsula

Lampahira dadya murang margi
akathah swara kang kapiyarsa
kumara teyang arame
rêming tawang sitèngsu
kalamukan nging mamênuhi
anut ing tiranghing lwah
ngatmaka asamun
kidang amangsit ing jurang
asri tinon kênyaring sudama ngalih
kadi atuduh marga

Kidul ngilèn papagan waradin
sumyak swaraning tunggu tanduran
kang mangrèng manca sulinge
ramya sinung ing winung
tan pantara kukulan muni
barung kalawan luwak
swaranya kumrusuk
kèwuhan Ni Selabranti
kang kaèsthi amung surasaning pati
tan angèsthi durgama

Jurang sêngkan tan minagèng margi
cêmara gêng-gêng sumyak kanginan
kongkang muni ing rong rame
mèh raina sumunu
Hyang Aruna nalikanèki
mega abang sumirat
alangên dinulu
ana kadi motiyara
kang sawênèh asawang wastra macêthi
rinêngga ing kanaka

Sakamantyan sang Aruma mijil
warna bangun rarase tumingal
manahe tansah wirage
angimbu ing astanu
rarasing tyas agêng akingkin
baya upamakêna
warnane dinulu
wijilira Hyang Aruna
kadi netyaning dyan anèng tilam-sari
kataman dening priya

Sawijilira ing desa tani
anuju rêke ing mangsa kapat
tanggaling wulan Kartine
sinungsung dening tanu
pinamandra warnaning sasi
mêkar maduning lirang
gandanya mrik arum
rinubung dening jarahan
amrik minging gandaning jangga kasturi
manguni selasmara

Antya nalikanira nèng margi
panjrahing puspita pinggir marga
trikancu abra sêkare
tanjung cêpaka wungu
mungging kering sêkar têngguli
bakung tatara warsa
anjrah sêkaripun
angrok lawan mandhalika
sungsung guyu amilid lawan wewadi
tinon yayah ring surat

Araryan asri tulya angrawit
sasoring angsana abra-sinang
tandya sumawur sêkare
awor lan sêkar wungu
lan kang jênar asri mênuhi
lir laca-laca ing dyah
ing awulang lyangut
sata dènnya aliwêran
mangrêngihe kadi sambating arêsmi
sajroning pakasutan

Ni Cênthini alon marêpêki
arsa matur marang gustinira
dhuh gusti nêdha arèrèn
arsa ngrêmakên suku
Ni Cênthini angasih-asih
arsa anginum toya
angganira lêsu
baya têmbene lumampah
tanpa turu sawêngi angèsthi pati
mèsêm Ni Selasmara

Alon raryan nira Selabranti
alinggih ing sela sumayana
mênggêp sapari-polahe
sarwi angucup gêlung
wastra lungsur kang dèn-waoni
asiduwa ing sela
saya wimbuh ayu
pawongane atur sêkar
ing ngarsane caraka panamur brangti
sang dyah asusumpinga

Nulya asumping sêkar taluki
gambir inganggit kalawan noja
wiraga munggèng gêlunge
tumurun dhatêng ranu
duk kawawas citra nèng warih
mangu Ni Selabranta
sêkare dèn-racut
ayu emane tan dêrman
tanpa ngrasa sarira awèta urip
angur baya matiya

Alinggih mangke têpining bèji
mina mijil asri aliwêran
lir panapa pangidhêpe
ramya asri asêlur
asrang-srangan kang manjing mijil
kadya wong anêmbrama
ing pangidhêpipun
cakul amarêki sela
dêlêngnya nglung yèn wonga kadya ngaruhi
marang sang wau prapta

Aliliyangan ing parang wèsthi
rêspati sarya angronce sêkar
yèn tinon tan na timbange
tênggêgnya nglunging gadhung
madya anglèh amatrêm kèngis
kang pambayun nyu dênta
pantês agawe kung
asèngêh agawe rimang
kang kapapag sakèh wong kataman branti
marang Ni Selabranta

Kalêswan mangke Ni Selabranti
asare ing sela sumayana
eca dènnira asare
kasongan dening andul
tirta muncar ilinya wêning
mijil saking pratala
swarane kumrusuk
ririsira anèng tawang
pangrêngihe sadpada angingsêp sari
kadya amriyêmbada

Ambarung ponang kitiran muni
dêrkuku munya ing pang sauran
kukila rame asèng-sèng
kapodhang munya cilung
mencok ing pang ataru rêsmi
cocak amangsa wohan
polahe kayungyun
padha talisik ing êpang
sajalwèstri sajakira ngasih-asih
lir wong akrama anyar

Umyung gumuruh kang pêksi gêndhing
kapodhang kadya anabuh kêndhang
kang canggèrèt lir kakangsèn
kukila kadya ngidung
pêksi miyak kadya nyulingi
cocak kadya ngamanak
cabak kadya ngêtur
ingigêlan ing manyura
pêksi jabêl angakak kadya guyoni
caciya latah-latah

Awurahan swaraning kang paksi
srigunting kadya adarbe karya
polahe kadya kakare
ramya asrang asêlur
lir kondangan kang lagya prapti
lunga angundang-undang
pêcuk wus alungguh
palatuk asewa-raga
kadya pemut sulindhit kadya ngadèni
gêrba anopèng bangsa

Asri kuthilang galathik kuning
kadya suwara wala lan besan
murina kurang tukonne
jalak lan paksi siyung
mencok ing pang kadya jaksani
lir akèn agadheya
babêluk marêngut
lir kasor palinggihannya
paksi jowan nibêr kadya wong apurik
lir amadal pasilan

Kagèt awungu Ni Selabranti
amiyarsa pêksi awurahan
pupungan lêng-lêng driyane
pan wus wasis ing ngèlmu
paksi ika kadya ngaruhi
polahe brangtaningwang
têkan don aturu
angur aja anglalana
têkèngal nêpsune dèn-kuratèni
angur aja lung-a

Tumurun aris Ni Selabranti
arsa ngambila toya sêmbahyang
asalat Ngasar karsane
Ni Cênthini pan tumut
wus angambil hèr pangastuti
arsa tumuta salat
mangkya karsanipun
sampun ambabar musêla
dipun-rakit ing sela dènnya ngastuti
sampun angangkat salat

Anjênêng mangke andum pangêsthi
madhêp ing lyan ingkang sinukartan
tan mèngèng ing lyan ciptane
apti anunggal kayun
wus ambênêr pangadêgnèki
madhêp marang ing keblat
tatakraminipun
kalbune madhêp ing darma
wus rumangsa yèn kinèn nêmbah amuji
pujinira wangsulan

Angikêt niyat Ni Selabrangti
kasdu takrul takyin wus kawangwang
ing jro lêkase sêmbahe
parêng lan takbiripun
aksarastha kang dèn-parêngi
cipta madhêp ing nawa
yèn Allah Kang Agung
ikram marang kang sinêmbah
sampun mikrat sêmbahe ingkang kalingling
anging kang sêdya murba

Mujanat rêke ingucap iki
sakèhing puji kawilang-wilang
iku minangka ature
lesaning dasih iku
pan kinarya larapanèki
anêbuting priyangga
kak-ing ngèsthinipun
iku nêmbah kang siniyan
lir pawana amarga tulupanèki
dènnya muji anêmbah

Dadya tan jênêng rêke tubadil
apa tubadil têgêse ika
kagantyan kandhêh sêmbahe
kalimput ing sih iku
dadya sirna pujining dasih
lir sodama lan surya
ing pralambinipun
apandulon lawan arka
ing ulême sodama andadi rawi
iku sêmbah utama

Sampun kaèsthi wiyosing takbir
amaca wajah Ni Selabranta
dèn-adhêpakên kalbune
ing Pangeran Kang Agung
kang akarya bumi lan langit
sunat amaca wajah
Patekah kang pêrlu
amiwiti nêbut nama
ingkang murah ing donya asih ing mukmin
ing têmbe ing ngakerat

Alkhamdulilah sampun kaèsthi
sakèhing puji katur ing Allah
Pangeraning alam kabèh
kang murah ing donyèku
ingkang asih sakèhing mukmin
têmbene ing ngakerat
iya iku ratu
ing têmbe dina kiyamat
kang sinêmbah kang rina lampahan nênggih
sakèhe kang siniyan

Liwatêna dadalan kang rungsit
tuduhêna dadalan kang padhang
dèn kadi ing dadalane
kakasih tuwan iku
para salèh lan para wali
miwah para ambiya
aja kang kayèku
kawula kang pinurikan
wong wilalat katulak Tuwan bêndoni
amin Tuwan trima-a

Wiyose Patekah wus kaèsthi
amaca ayat Ni Selabranta
sunat punika ayate
arukuk ika parlu
mangkya rukuk Ni Selabranti
angapêsakên angga
sêmune anuhun
asal palaling Pangeran
yèn tan tulus apuranira puniki
mangkya tadhah mustaka

Angangkat sirah Ni Selabranti
lah Tuwan ika ingkang miyarsa
dasih punika ature
asujud tan na santun
anrahakên anggaotèki
ingkang pitung prakara
dèn-sorakên iku
anggaota kang minulya
dèn-sorakên lir tirta saking ing ardi
mili maring sagara

Angangkat sirah mangkya alinggih
tumaninah ing linggihe ika
rêna sukur satitahe
kang murah ing donyèku
kang asipat pangapurèki
pindho sujud punika
kadi kang rumuhun
anjênêng mati rêkangat
sampun jangkêp rêkangat kang kaping kalih
mangkya atahyat sunat

Apêngal rêke jênêngirèki
tahyat awal rêke kawruhana
titiga rêke cacahe
sunat apêngal iku
yèn kalalèn asujud sarwi
kocap ing dalêm surat
dèn-wruh jatinipun
lungguh tahyat lan salawat
sapunika jênênge apêngal singgih
jangkêp tigang prakara

Anjênêng malih mangkya miwiti
rêkangat rêke kang akir ika
kalih rêkangat kathahe
pan salat Asar iku
pan sakawan rêkangatnèki
sampun jangkêp sakawan
mangkya tahyat parlu
nêm prakara pêrlunèka
lungguh tahyat salawat kalayan tartib
niyat kalawan salam

Antuka salat Ni Selabranti
salam minangka pambuka salat
parlu kang munggèng karsane
ngalekum wangênipun
sunatrêke salam kang kèri
sampun dènnira salam
amuji kang mangsud
amaca tasbèh andonga
tan asêru dongane osiking ati
iku sêmbah utama

Angandika rêke sang Utadi
amiyarsa swarane kang pudya
kang asangêt ing swarane
sang duta agya muwus
aja asru dènnira muji
apan Pangeranira
wus sêdya angrungu
wruh osiking parimana
nora kilap pan asipat samak basir
marmane kadya ika

Ni Cênthini kalanira takbir
tyasnya limut dening pancadriya
katon sasolah-bawane
adan angangkat wuru
usaline dèn wali-wali
dènnya angangkat tahyat
ing patitisipun
sarêng tibaning aksara
ing ikrame suwe mijêt wohing ranti
iku sêmbah kang madya

Kang sawênèh sêmbah tan wrin wèsthi
akèh mijil ing lesan kewala
tan wruh ing ngambêng-ambênge
lesane sasar-susur
tata lapal lan dèn-rasani
sunat parlu punika
mapan ora wêruh
tan arsa atatakona
nora wikan yèn akèh sêmbah nampalih
akèh wong kang mangkana

Wênèh ana wong kang angabêkti
wong sêmbahyang sapisan kewala
nora wikan ing wêktune
rêkangate tan wêruh
nir kayane kaciptèng ati
katon gawang-gawangan
ing jro bêktinipun
kaya ge-age wusana
karsanipun angayun-ayun kêndhuri
sêmbahe ngayawara

Dyan warnanên polahe kang brangti
Ni Selabrangta anganyut karsa
tan dèn-mumule awake
lumêbêt ing wana gung
tan atêbih Nikèn Cênthini
minangka rewangira
tansah atut pungkur
anganyuta pêgat trisna
amatèkkên raga sadurunge mati
mung amulating tunggal

Wratmaka jurang wana atrêbis
sela gung ika katundha-tundha
toyanyanjog gumarènjèng
tibèng parang sumêmbur
toya wêning lumut awilis
kasongan wrêksa mala
mambak pacar banyu
pakis angudhaèng toya
jangga lumung ing têpi lawan amiji
anjawar lagya babar

Wrêksa gung gurda ngungkuli margi
wre mawurahan mangsa wowohan
wut lutung ing pang arame
akathah alahipun
kang sawênèh anèng pa linggih
amangsiti rowangnya
yèn ana wong rawuh
rewangnya samya wurahan
Ni Cênthini tumingal mèsêm ing ati
sato idhêp ing jalma

Alinggih mangke sela tumawing
Ni Selabranta amantun êtal
ing guwa dènnira rèrèn
tanpa guling yèn dalu
yèn raina tan arsa bukti
asru matèkkên raga
angilangi nêpsu
wus lali ing jiwa-raga
saya lêsah salirane dèn-larani
wus amindha kunarpa

Lêsahing raga anirna kapti
warnanira apindha kunarpa
amung kari kêkêtêge
Ni Cênthini andulu
dahat sira langkung prihatin
gusti matèkkên raga
tan wrin polahipun
kari katêtêg kewala
Ni Cênthini gustinira dèn-sungkêmi
asru dènnya karuna

Ni Selabranti amuwus aris
babo Cênthini sira muliya
mring Wanamarta dèn-age
warahên sanakingsun
miwah rama kalawan bibi
lamun ingsun wus pêjah
anèng ing wana gung
lawan sira mardika-a
dene mèlu lara marang ingsun bibi
poma matur ring rama

Panjalukingsun mring sira bibi
lamun ana babo halatingwang
ingsun jaluk apurane
mangka malih sirèku
lamun ana alpanirèki
ingsun suka ing sira
ewuhing tumuwuh
manawi kalangan pêjah
dèn karuwan ijab kalbuning kang lathi
padha alal-bahalal

Ni Cênthini alon matur aris
wijiling sabda awor karuna
dene tan kèdhêp ature
punapa pênêdipun
yèn mantuka kawula gusti
pan sêdya angawula
paran marmanipun
nyaine dupèh punapa
gusti asih amamarahi ing ngèlmi
tur sinung pamardikan

Nadyan lêbura dèn-kadi siti
mangsa tilara dhatêng andika
tan arsa pisaha mangke
tinuting satya tuhu
kang amuruk rêke ing ngèlmi
ing aksara wus wikan
pamulang sang ayu
kang mungkiri patakonan
sinung jalal dening pan sakawanèki
anèng jroning naraka

Ni Cênthini sangsaya birai
aptining driya amrih lêksana
dèn lampusakên ragane
midêr ing alas agung
yèn alinggih tansah adhikir
asru branti maring Hyang
adoh parannipun
lampahe kalunta-lunta
Ni Cênthini saênggon-ênggonirèki
sang dyah paksi taruna

Ênêngna Ni Selabranti
kang nglampus raganirèki
taksih anèng jroning guwa
wontên kawuwusa malih
dhukuh anyar tulyasri
mung kakalih kang dhudhukuh
awasta Mangunarsa
santrine amung satunggil
wastanipun Ki Santri Monthèl punika

Tansah apitakèn salat
Santri Monthèl siyang ratri
masalah rukuning salat
ing guru Mangunarsèki
amba tuwan nuwun sih
kêdah tuwan kula-suwun
kawula dèrèng wikan
ing agama kang sayêkti
Mangunarsa alon mèsêm sarya ngucap

Salat iku sun-arêngya
sakawan rukunirèki
rukun pingil kang pangarsa
miwah mangko kaping kalih
anyandhak rukun dhikir
nênggih kaping tiganipun
rukun kasir namanya
kaping pate rukun tawil
Santri Monthèl mung iku pamanggih-ingwang

Ki Santri malih atanya
panujune kadipundi
Mangunarsa wuwusira
rukun pingil iku nênggih
rêke kawan prakawis
ngadêg linggih rukuk sujud
ing rukuk dhikir ika
kèhe mung limang prakawis
iya iku Ki Monthèl pamyarsaningwang

Kang kariyin takbir ikram
nênggih ingkang kaping kalih
iya amaca Patekah
kaping tiga tahyat nuli
ping pat salawat nênggih
kaping lima salamipun
sarta pangadêgira
rukun kasir iku nênggih
tangi sujud ping kalih pangadêgira

Lan rukunning tawil ika
punika ta kadipundi
manira arsa uninga
Mangunarsa wacana ris
ing panujune iki
tangine rukukirèki
rêkangating wêkasan
maca donga Kunut nuli
tanya malih Santri Monthèl amlasarsa

Sunate kadi punapa
ingkang anut rukun pingil
Ki Mangunarsa angucap
yèn angangkat asta kalih
tatkalanira takbir
-ikram mangkana rèhipun
gagajihing talingan
lan pucuk jêmpoling driji
iya anèng poking tatalinganira

Lan jèjèrkên jarijinya
iku sampun sangêt ugi
mêngko yèn angangkat asta
iku lêkas rukuknèki
myang tangine anuli
iya miwah yèn asujud
ngêpêlakên jarijinya
lan panuduh ing pucuking
iya ambênêri gagajihing karna

Lawan malih linggihira
linggihing tahyat awalli
Santri Monthèl alon mojar
kang anut ing rukun dikir
pundi panujunèki
ing sunate lon amuwus
sira Ki Mangunarsa
sasanga kathahirèki
wajah iku kang dhingin pangrunguningwang

Lawan aminne Patekah
sarta lan donganirèki
ayat ingkang kaping tiga
ping sakawan maca tasbih
kaping limanirèki
sami-allah ping nêmipun
takbir rêke ing tingal
miwah ping sapta Ki Santri
tahyat awal salawat kang kaping astha

Salam akhir kaping sanga
Ki Santri Monthèl turnèki
lah kadipundi punika
bok kalalèn salah siji
Mangunarsa lingnèki
ingkang sunat bedanipun
drajade beda-beda
ana kirang apa lêwih
drajade punika samining sunat

Ana kala ing kalanya
tinambalan sujud sahwi
ana miwah lawan ora
Santri Monthèl matur malih
paran karsanta mangkin
pan sami sunat puniku
Mangunarsa angucap
karana mangkana nênggih
yèn kalakon puniku sunat abêngal

Sayêktine katingalan
ora owah urutnèki
puniku ing dalêm salat
beda lawan ingkang dhingin
yèn tilar salah siji
saking sunat aslihipun
atilar tan na ngangkat
ing tatkalanira takbir
-ikramira miwah myang ing rukunnira

Saèstune tan katingal
owah ing urutirèki
Santri Monthèl lon turira
anêdha ulun kiyai
ing sawab barkat ugi
ulun ing parlu puniku
ingkang kalalèn punika
yèn rinasuk kadospundi
ngandika lon yèku tan pakolèh pisan

Yèn saking kalalènira
ing dalêm parlune nênggih
ing rusake ta punika
ana pakolèhe ugi
tan ilang-ilang yêkti
sakadare iya iku
nanging yèn maha-maha
sinung laknad de Hyang Widdhi
binêndonan tur siniksa ing akerat

Ênêngna dènnira bantah
Mangunarsa lan Ki Santri
yata ganti ingkang kocap
Cênthini winuwus malih
ingkang anggung mlasasih
ragane tansah dèn-lampus
asru brangti maring Hyang
dhasar nêdhêng wus birahi
amlasarsa lampahe katiwang-tiwang

Cênthini kagyat tumingal
amulat dhukuh tulya sri
panggonane pinggir jurang
kinubêng tanduran asri
palipir kacang wilis
awor lawan kapas taun
têbu wulung ajajar
terong kakara cicipir
abra ingkang sasêkaran warna-warna

Pagaganira tulyèndah
lor wetan prênahe asri
sangkêp tanduran mawarna
jagung jawawud lan jali
sinalisiran sami
katak karundha angrayung
talês katak bilungan
jawawud palisir uwi
warna-warna tanduran pinggiring jurang

Masjide alit linepa
nênggih ing sela cêndhani
natare kèdêran toya
sitine katingal rêsik
pinagêran seta di
kakarangan selanipun
angongang sakalayang
pinagêran pancaksuji
tinanduran andong bang tinon asinang

Ni Cênthini sakamantyan
tumingal kang masjid alit
papêthètan warna-warna
jêmbangan rinajawardi
umpakipun ingukir
akayon mandèri andul
kinubêng ing sêkaran
sumarsana lan warsiki
pacar banyu wongarumpak wongranaga

Sèh Mangunarsa nèng langgar
sêmbahyang lan santrinèki
sampuning bakda umêdal
alinggih anèng surambi
amaca surat sami
nulya Ki Monthèl tumurun
anèng ing palataran
tumingal wontên pawèstri
Santri Monthèl sigra wau tinakènan

Ki Santri kula atanya
punika wastane pundi
têmbene anyar tumingal
lawan sintên kang palinggih
dene endah tulya sri
Ki Monthèl alon sumaur
dhêkah ing Wanataka
Mangunarsa kang palinggih
bagus anom wahêdat masih taruna

Sawusira atatanya
Ni Cênthini nulya bali
arsa tutur ing gustinya
Ni Tambangraras ing mangkin
sapraptane anuli
tinutur ing solahipun
yèn wontên dhukuh anyar
nèng pinggir jurang tulya sri
wastanipun padhêkahan Wanataka

Awasta Ki Mangunarsa
punika ingkang palinggih
santrine amung satunggal
masjide cilik arêsik
lepa sela cêndhani
kèdêran ing toya agung
tanduran warna-warna
woh-wohan kang adi-adi
sakamantyan rêmêne manah-kawula

Ki Mangunarsa punika
kapanggih ngaji nèng masjid
kitab swarane arênyah
mèmpêr Ki Sèh Amongragi
dinulu saking wuri
miwah tindak-tandukipun
mèmpêr raka-andika
suwawi pinaran tami
Selabranta ngecani manah mangkana

Adandan Ni Selabranta
wusnya lumampah aririh
sarya angowahi sinjang
kêskule tansah cinangking
kulambining taluki
anyangking sêbene wungu
tuhu tingal ngawirya
Ni Cênthini animbangi
sinjangira tinambal-tambal ing sutra

Ni Cênthini lon lampahnya
kikinthil tansah nèng wuri
sêmune kadya wus pasrah
babandan marang Hyang Widdhi
tansah agung prihatin
pan sêmune wong aluhung
datan angumbar tingal
warna yu tuhu linuwih
wadanane kadi sasi karainan

Yata Ki Sèh Mangunarsa
lagya ngaji anèng masjid
wikan yèn ana dhatêngan
Santri Monthèl andharidhit
istipar wanti-wanti
tumingal rubiyah ayu
mangu Ni Selasmara
tumingal Mangunarsèki
ni rubiyah karasa kakunge tilar

Mangkana laju lampahnya
prapta palataran sami
gupuh-gupuh Mangunarsa
suwawi andika linggih
sang dyah micarèng ati
wong iki yèn ingsun-dulu
têka alus pasaja
kaya Ki Sèh Amongragi
nora loro kalawan Ki Amongraga

Sawusnya tata alênggah
Mangunarsa tatanya ris
baya kadhatêngan wirya
kang kampir ing dhukuh-mami
Rubiyah saurnya ris
inggih wong awon pukulun
duraka ing Pangeran
tansah alara prihatin
de tinilar ing laki Sèh Amongraga

Ki Mangunarsa parentah
Ni Darêman ta sirèki
mentara marang pagagan
amèta susuguh tami
kacang gudhe kacipir
talês uwi lawan kimpul
Ni Sulastri adanga
Santri Monthèl angrewangi
gya lumampah ingkang kinèn asasêgah

Tan adangu nulya prapta
kang rampadan anèng ngarsi
Ni Rubiyah micarèng tyas
salamine sun tan bukti
pijêr branta ing Widdhi
tanpa dhahar tanpa turu
mêngko amanggih sêga
angecani tumut bukti
Ni Rubiyah eca dènnira adhahar

Wus surup Sang Hyang Pradangga
angangkat salat Mahêrib
Santri Monthèl anèng wantat
sawuse asalat nuli
angundang santrinèki
Sira Monthèl ingsun-utus
undangên Anggungrimang
tutura yèn ana tami
Anggungrimang konên anggawa tarêbang

Kaki Monthèl gya lumampah
tan adangu nulya prapti
ing wismane Anggungrimang
nulya-a lumampah aglis
kula ingutus Kyai
angundang marang sirèku
lan kinèn gawa trêbang
Ki Mangunarsa ing mangkin
katamuan èstri saking Wanamarta

Anggungrimang atatanya
Ki Santri yèn mungguh mami
tamuwan sanak wanodya
pangrunguningsun rumiyin
lampah dèn-kadi Nabi
ya maksih ampungan iku
Idajil nyurup ika
Ki Monthèl alon turnèki
mangsa borong rakanta Ki Mangunarsa

Tan adangu nulya mangkat
sarwi amêkas ing rabi
mêngko acawisa boga
sun kesah nêmoni tami
lampahira agipih
sapraptanira ing dhukuh
ngandika Mangunarsa
suwawi adhi alinggih
nulya linggih Anggungrimang mangku trêbang

Tan adangu nulya nêrbang
singir Wali Ajal-urip
suwarane anggaruntal
pawèstri samya ningali
Anggungrimang rêspati
de alul wasis ing têmbung
irama wus anêlas
miwah santri Arab Jawi
tuhu luwih kala jaka Anggungrimang

Sarwi angangge rasukan
sinulam sêrban sultani
sarwi amangku tarêbang
swarane arum amanis
kala taksih taruni
kênya Kadhiri kèh kènyut
dèn-ênthêt-ênthêt mana
campur bawur suluknèki
swaranira anyênyêt arum arênyah

Cênthini anggung tighapar
miyarsa caritanèki
miwah polahe narêbang
sadaya gumuyu sami
tarêbang angrarangin
apatut lan swaranipun
Ki Monthèl ngidung agya
singire Usul ginupit
tingkahira wong wulu batal lan karam

Mangunarsa anarêbang
swaranira rum amanis
Ni Selabranta kacaryan
dènnira amara-tami
Cênthini dèn-wangsiti
iya takonana iku
cobanên patakonan
Ki Santri Monthèl puniki
Ni Cênthini aris dènnira tatanya

Ki Santri kula tatanya
maring andika kiyai
ana pangucap mangkana
Iman lan Islam kiyai
kaya pa bedanèki
yèn tunggila ta puniku
paran ingaran tunggal
kang Iman lawan Islami
bedanipun lan tunggale ucapêna

Ki Monthèl alon lingira
marang Ni bok Selabranti
lah puniku botên bisa
kajawi bok Selabranti
mundur ngisin-isini
Ni Rubiyah awakingsun
kula andika wulang
wong punung atungkul dhangir
pintên banggi uninga Iman lan Islam

Ki Santri Monthèl pinêksa
kinèn ngucapakên nuli
bedane Iman lan Islam
kadipundi rukunèki
ucapna salah siji
aja ta kumlamar kayun
lamun nora wikanna
nora êsah iku kyai
nora êsah yèn sira anganggo dhêstar

Santri Monthèl aris angucap
Ni Rubiyah myarsa-mami
Iman lan Islam bedanya
anênggih lair lan batin
Islam puniku lair
iya Iman batinipun
malih Cênthini ngucap
rukunipun kadipundi
ingkang aran iya Iman lawan Islam

Pira kèhe rukunira
lan têgêse rukun êndi
Santri Monthèl aris ngucap
inggih ing pamyarsa-mami
têgêse rukun singgih
iyawak-awakan iku
Iman nênêm prakara
iku kawruhana ugi
Islam itu kèhe mung limang prakara

Kang dhingin ngandêl ing Allah
sipat purba tanpa sami
kapindho malekatira
ping tiga kitabirèki
ping pat utusan nênggih
lan dina kiyamat besuk
punika kaping lima
jangkêpe nênêm prakawis
untung ala untung bêcik pasthining Hyang

Wontên dene rukun Islam
puniku gangsal prakawis
sahadad kalih kalimah
asêmbahyang kaping kalih
apuwasa kaping tri
ing wulan Ramêlan iku
ping sakawane jakat
jangkêpe gangsal prakawis
yèn kuwata minggah kaji marang Mêkah

Nanging ta pamyarsaningwang
Ni Rubiyah Selabranti
salah siji yèn tininggal
dadi dhêndhaning Hyang Widdhi
papa ingkang pinanggih
yèn kalampahan iku
pan ginanjar dening Hyang
pan wus ubayaning Widdhi
mung puniku Ni Rubiyah pamyarsèngwang

Cênthini malih atanya
paran karsane kiyai
sahadat kalih kalimah
Ki Monthèl sumaur aris
sahadat kang kariyin
anging Allah ingkang Agung
pindho Nabi Muhammad
kalane ingutus yayi
anèksèni marang wong Islam sadaya

Mujêmale kaya ngapa
ingkang aran sadat kalih
dene kang aran mujêmal
musapale ingkang pundi
Ki Monthèl anabda ris
musapale ta punika
makripat Tokid Iman
Islam kang amêngku yayi
ingkang aran sahadat kalih sarkara

Ni Cênthini pinardi wangsit
bok Rubiyah manira atanya
dusing wong wadon kathahe
kang pinarlokkên iku
pira kèhe dusing wong èstri
ing karan pakênira
puniku dèn-ketung
akèh wong kang pêksa bisa
ting janunup yèn tinari angulati
dèn-tog akulintiran

Ucapêna rêke kang sayêkti
manira iki ayun uninga
kang pinêrlokakên mangke
yèn ta wêruha iku
sing karyane nora lêstari
lir satata sambawa
polahe wong iku
kaya martabating nata
lir maesa sarupa yèn wong liniling
tan liwat saking kewan

Ni Cênthini rêngu anauri
kae Santri manira miyarsa
duse wong wadon kathahe
kang pinarlokkên iku
pan lêlima rêke wong èstri
kakalihing wong lanang
puniku kang pêrlu
kayapa ing pakênira
Kaki Monthèl wusira amrih asinggih
lah iku ucapêna

Kang kariyin kèl araning iki
ping kalihe yèn adus jinabad
wiladah kaping tigane
nipas kaping patipun
ping limane rêke yèn mati
mayit iku dinusan
puniku kang pêrlu
kakalih iya wong lanang
iya iku jinabad kalawan mayit
iku pangrunguningwang

Santri Monthèl amardi ing wangsit
bok Rubiyah manira tatanya
parlu punapa têgêse
myang asunat puniku
kaya ngapa bedane nyai
Ni Cênthini angucap
kang pêrlu puniku
sawab lamun linampahan
yèn tinilar pêrlu iku andosani
puniku tur siniksa

Ingkang sunat ta kadi punapi
bok Rubiyah manira tatanya
punika paran têgêse
Ni Cênthini amuwus
ingkang sunat rêke puniki
sawab yèn linampahan
pakarti puniku
ginanjar dening Pangeran
yèn tininggal iku pan ora dosani
iku têgêse sunat

Ingkang karam lan makêruhnèki
punapa rêke ing karsanira
punika paran têgêse
Ni Cênthini amuwus
ingkang karam puniku Kyai
sêbab yèn sininggahan
pan pakantuk agung
ginanjar maring Pangeran
yèn angambah karam iku andosani
puniku tur siniksa

Ingkang makruh ta kadi-punapi
Ni Rubiyah karsa pakênira
kaya ngapa ta têgêse
Ni Cênthini amuwus
kang makêruh inggih Kiyai
sawab yèn sininggahan
pakarti puniku
ginanjar munggèng Pangeran
yèn ingambah makruh nora ambayani
manira amiyarsa

Kang mubah ika kadi punêndi
Ni Rubiyah mangko ucapêna
punika paran têgêse
Ni Cênthini amuwus
ingkang mubah rêke puniki
nora amawi fala
jaij arannipun
yèn tinilar pan mangkana
nora sawab lawan nora andosani
iku pamyarsaningwang

Kae Santri sun-atakèn malih
kang jinabad lawan junubira
punika paran bedane
yèn atunggala iku
kaya ngapa rêke puniki
Santri Monthèl lingira
ingkang junub iku
yêktinè abeda-beda
junub iku adoh ing lilima iki
jinabad asusucya

Ingkang pundi pandohe puniki
kang junub iku limang prakara
Ki Monthèl alon ature
pandohe kang rumuhun
nora wênang asalat iki
lan anggarap musakap
kaping tiganipun
nora wênang atilawat
sakawane tan wênang munggah ing masjid
midêr-midêra karam

Wênang salat yèn wus dèn-êdusi
jinabadake wastane ika
junub puniku pandohe
mangkane toya wulu
pan titiga karanirèki
nora awênang salat
lan atawab iku
tan wênang garap musakap
nora wênang mangke yèn amunggah kaji
midêr ing kakbatollah

Kadas punapa wastanirèki
ing jinabad lawan wulu ika
kang dus punapa wastane
Santri Monthèl amuwus
kang jinabad puniku nênggih
ingaran kadas akbar
ingkang toya wulu
ingaran kadas asêhar
kang asêhar puniku nora nyukupi
marang kadas akêbar

Kang asêhar nora anyukupi
marang wong adus rêke jinabad
dèn-sêrtakakên niyate
kalawan toya wulu
nora wênang iya nyukupi
cihnane kacukupan
ingkang toya wulu
dèn-sartakkên jijinabad
toya wulu cihnane nora nyukupi
marang kadas akêbar

Kaya ngapa ika Kyai Santri
ing jinabad kang parlu dinusan
punika pira kathahe
Santri Monthèl sumaur
Ni Rubiyah manira manggih
ingkang parlu dinusan
ing masalah iku
anane tigang prakara
Ni Cênthini wuwusira amrih singgih
punika ucapêna

Kariyin iku kurujul mani
lamun mêtune tanpa karana
ping kalih nênggih Islame
yèn angimpi wong iku
anêkakkên supênanèki
iku parlu dinusan
kaping tiganipun
acampuh asmaragama
lamun têkèng kasapah ika dèn-dusi
yèn ora tan dinusan

Niyatipun ta kadi punapi
Kae Santri manira tatanya
kang niyat paran jatine
mapan akèh kalurung
kadi pêcuk kang saba rawi
dènnya adus jinabad
polahe wong iku
anduwèni walêr ingwang
Santri Monthèl alon anauri aris
manira amiyarsa

Niyatipun kang kalampah iki
umum lan wênang limang prakara
amrih êsah sêmbahyange
punika sêdayanipun
dadya mijil rêke ing jawi
ingaran juru-basa
kang niyat puniku
tansah ingalapatollah
niyat iku dudu basa swara nênggih
iku jatining niyat

Kaya ngapa ing karsanirèki
ing jinabad rêke pinasthika
punika paran têgêse
lan manira angrungu
ing istikna sinarawèdi
iku kadi punapa
ing karsanirèki
punika lah ucapêna
Santri Monthèl aris sira anauri
manira amiyarsa

Amèt wulu yèn sampun barêsih
wong iku dènnya adus jinabad
asêdya sêmbahyang mangke
iku ingsun angrungu
ing istikna sinarawèdi
ing sêmbahyang kiparat
bolu wastanipun
rumangsa lamun wiwirang
Ni Cênthini wuwusira amrih singgih
mangke manira tanya

Apa karane tinja susuci
duk mêtokakên najis punika
bolu punika wastane
bênduning Hyang dèn-ketung
Adam iku pusakanèki
duk kênèng pangrêncana
adhahar kuldèku
rumangsa lamun wiwirang
dipun madhêp ing wawasuh lair batin
iku marga sampurna

Najis punapa wastanirèki
ing wong lanang yèn adus jinabad
apa rupane najise
pan sukci mani iku
ing wanita kalal lan kawin
anging parlu dinusan
kaya pa puniku
Kae Santri yèn tan-wruha
upamane adol lênga kari busik
mèsêm Ni Selasmara

Punika aranne mustakirid
mani ing sir sah saking sasana
acampuh parêng karone
sipat kalihe iku
mapan tunggal pusakanèki
jinabad lan isjinja
Adam purwanipun
iku angsale lênggana
jinanjèkkên dening Hyang dusira iki
dadi parlu dinusan

Yèn tan nastitèkêna puniki
dèrèng antuk jênênging manungsa
kêbo sapi papadhane
wênèh ingsun angrungu
wong pawèstri nora nglampahi
wus dening uwong lanang
wuruke wong bingung
ika karyanên paèsan
kang ingaran Patimah putraning Nabi
parandene jinabad

Toya wulu akadi punapi
najis punapa kang winasuhan
êndi rupane najise
pan suci angganipun
wus dèn-dusi dipun-lisahi
myang adi agaganda
kaya pa puniku
tan wênang têka sêmbahyang
Santri Monthèl alon dènnira nauri
manira amiyarsa

Lulmat najise kang dèn-wasuhi
iya iku kang saking lênggana
mari sumuk wêdanane
pan tunggal purwanipun
ing istinja lan toyastuti
mangkana ing jinabad
sing wruh ngèlmu iku
iya ingaran duriyat
jujuluke sosotya kang dèn-sunduki
manira amiyarsa

Kae Santri sun-atakon malih
pira kèhe parlune janajah
kang wajib linakon kuwe
Santri Monthèl lon muwus
nênggih rêke sakawan iki
kariyin adus ika
kaping kalihipun
angaranni wajib ika
kaping tiga ayun amêtêk sirèki
ping pat sêmbahyang ika

Pira kèhe parlune puniki
anêmbahyangakên mayit ika
ucapêna iku mangke
Santri Monthèl amuwus
nênggih rêke pipitu iki
angadêg kang kawasa
iku kang karuhun
kaping kalihipun niyat
sarta takbir kaping tigane puniki
manira amiyarsa

Patekah iku kaping patnèki
kaping lima salawat puniku
maca donga kaping nême
nênggih pipitunipun
salam awal rêke punika
sarta lan tartibira
manira angrungu
kaya pa ing pakênira
Ni Cênthini wuwusira amrih singgih
mangke manira tanya

Ing wong Islam ta kadi punapi
ing nalikane pati punika
êndi sartane imane
kadipundi puniku
ingkang nyawa utawa jisim
kadipundi puniku
Ki Santri amuwus
kalihe datan prabeda
ing ukume ta rêke Islam puniki
sarta badan sanyawa

Lamun mangkene puniku malih
nora beda wong kapir punika
ing nalikane patine
pan ingkang swarga iku
myang kang anèng jroning yomani
sarta badan sanyawa
anênggih puniku
ing pamiyarsa-kawula
Ni Cênthini tumungkul anukmèng ati
mandah Ki Mangunarsa

Ni Selabranta amuwus aris
Mangunarsa nulya tinakènan
kiyai manira takèn
ingkang Iman puniku
kaya ngapa ingucap dhingin
gumanti tokitira
makripate pungkur
ingkang Islam tan dèn-ucap
kaol kilèn makripat ingucap dhingin
gumanti tokitira

Iman Islam puniku nèng wuri
punika punapa karsa tuwan
kaol loro ing karanne
Mangunarsa amuwus
Anggungrimang kang dipun-tari
jawabên patakonan
dèn aris amuwus
dipun nêdya mutaladah
tan lênggana Anggungrimang anauri
wuwuse Selabranta

Kaol kilèn anênggih puniki
makripat dhingin rêke ingucap
gumanti ingkang tokite
ayun wikan rumuhun
tunggaling Hyang nora kakalih
sampun nyatane tunggal
tokit arannipun
tinêngguhakên ing nala
ingaranan Iman aranne puniki
manira amiyarsa

Ingkang Islam winuwus ing wuri
sampunira rêke nandhang Iman
tan lênggana ing pakonne
asalat siyam iku
ing Ramêlan lan munggah kaji
ajakat saka wênang
anglampahi iku
punika ingaran Islam
Selabranta wuwusira amrih singgih
mangke manira tanya

Kaol wetan ta kadi-punapi
kang Imani kang dhingin ingucap
gumanti marang tokite
makripat kang ing pungkur
Anggungrimang ingkang nauri
manira amiyarsa
kaol wetan iku
undhak-undhaking lumampah
alul Iman iku dèn-ucapa dhingin
manira amiyarsa

Iku marmane dèn-ucap dhingin
mapan lampahing wong alul Iman
sarengat iku lampahe
lampah sarengat iku
rukun rêke puniki
marmane tau dèn-ucap
kang Islam puniku
wus lampahe ahul Iman
iya iku karsane kang ati alim
etang sawab ganjaran

Yèn sampun iku lampah aradin
lampahe sarengat wus rinêksa
sakathahing pakewuhe
tumindak lampahipun
prapta mangke ing alul tokit
kakekat lampahnèka
ya anunggal kayun
nora etang jiwa raga
iya iku karsane wong ati mukmin
nora etang ganjaran

Kadipundi pakewuhe iki
lampahing sarengat ucapêna
sakathahe pakewuhe
Anggungrimang amuwus
pakewuhe nênggih puniki
yèn karsa ingurmatan
ngagungakên ngèlmu
lampahe amrih kuncara
riya kibir ngèlmune kinarya kasil
iku wisaning lampah

Inggih rêke lampahing wong luwih
tansah angenakakên sarira
tan dèn-mumule awake
punika kang kaetung
lamun sakir tirta satitis
dènnya norrakên raga
ing pralambinipun
wimbaning windu manila
tiningalan ing warih katon jro bumi
kakekate nèng wiyat

Kadipundi ing karsanirèki
lintang ngaranan windu manila
sodama paran têgêse
Anggungrimang amuwus
nênggih lintang kalingan warih
ingaranan sodama
de ngarka sumunu
ingaranan diwangkara
lintang iku panalikane sitangsi
iku mas tan kumambang

Ni Cênthini angalêm sajroning galih
mring Ki Anggungrimang
putus ing aksara lantip
wong pintêr têka katara

Ni Cênthini tyasira rêmên kêpati
mring Ki Anggungrimang
dhasare anom apêkik
rêspati sasolahira

Tan adangu sakêdhap anjawab malih
ingsun atatanya
kang andon lumampah prapti
Ki Anggungrimang gya mojar

Iya Ki Sèh Mangunarsa kang tinari
kakang sami tampa
ing wuwus puniku kyai
angucap Ki Mangunarsa

Selabranta patakone dèn-wangsuli
manira miyarsa
nênggih wong kang alul tokit
wus karêm ing Sipatolah

Brastha luluh ing paningal iku yayi
ingaran sêrikan
tingale wong alul tokit
dening wong alul makripat

Tanpa tingal kawruhira mring Hyang Widdhi
yèku ati wahab
akarêm mring Datolahi
mung titiga kinasiyan

Amung iku nabi wali lawan mukmin
sênès palayaran
nora beda kang pinanggih
nabi karêm mring ing Dat

Ingkang karêm ing Sipat iku ya wali
wong mukmin punika
karêm Apêngallolahi
brastha luluh tingalira

Lah puniku kadipundi karsanèki
ing wong ngarip nora
amangeran kadipundi
punapa suwunga pisan

Mila akèh wong kang kadalurung ugi
lali ing paugêran
elinge atapi-tapi
gumuyu Ki Mangunarsa

Sabda kawruh dèn-samya sawiji-wiji
sor ing tata krama
Rubiyah winêrdi wangsit
bok Rubiyah kula tanya

Turunning wong luhung tan padha lan bêkti
wong bodho punika
mila atakèn sayêkti
alon mèsêm Selabranta

Selabranta wuwuse arum amanis
ing kina miyarsa
sajroning turu atangi
sajroning mênêng angucap

Turunning wong ngarip mikrat turunèki
munajad tanginya
Sèh Mangunarsa nauri
tan kêna tinirokêna

Lir anangga toya ing kamumu nyai
manira miyarsa
paranne winastan sirik
de maksih jênêng paningal

Pana iku minangka pandoherèki
jatining kang tingal
ingaranijab nurani
uga tatèbènging cahya

Wontên malih masakèh ingkang ginupit
Bayajid wastanya
kalangkung tapanirèki
desane nênggih ing Bustam

Ajujuluk wau jêng Sultan Ngaripin
kalanya apana
sira Kyai Sèh Balajid
ingaran amurang-sarak

Saemute têtêp dènnya angabêkti
yèku caning lampah
Mangunarsa muwus aris
Rubiyah manira tanya

Sapa baya ta sanakira si nyai
banggi wus miyarsa
ing sêmon tunggal pamanggih
alon mèsêm sarya ngucap

Pirabara angsal kanugrahan Widdhi
kang kawula têdha
tinuduhna marga radin
ya anunuwiyèng lampah

Ya ing kina rêke manira alaki
aran Amongraga
duk rarene Jayèngrêsmi
lintang paramartanira

Pan mangkana tutuwi sanake èstri
têkèng Nayaganda
kalêbêt ing kukum sami
ingaran angrusak lampah

Lampahipun tanpa tut sarengat Nabi
linabuh Tunjungbang
tri sanak ujare dhingin
jalu kalih dyah satunggal

Ingkang èstri awasta Ni Rancangkapti
kang jalu punika
awasta Ki Jayèngsari
samya lit tinilar kesah

Duk rusake Sotyaganda iku dhingin
tinuwi ing sanak
tan ana ingkang pinanggih
malah atêkèng antaka

Karane manira lunga andêrpati
saking tan abêtah
mêgêng trêsnaningsun iki
tan ketang ing lara pêjah

Mangunarsa sakêdhap kaya anangis
myarsa ing wartanya
polahe ing nguni-uni
Ki Mangunarsa gya ngucap

gih puniku Nyai ingkang sun-ulati
pan ta sanakingwang
ing mangke dèrèng pinanggih
anangis Ni Selabranta

Mangunarsa age dènnira nabda ris
lah ta Anggungrimang
sira muliha dèn-aglis
padha sira wartanana

Yèn wus lami pêjahe Ki Amongragi
kesah Anggungrimang
akêbat dènnya lumaris
sapraptanira ing wisma

Gya rinangkul rabine ingarih-arih
dhuh mas mirahingwang
kakangira Jayèngrêsmi
mati linabuh Tunjungbang

Anglalana Amongragi angulati
rabine kang warta
anging sira tan kapanggih
malah têkèng Nayaganda

Sarêng myarsa wau Nikèn Rancangkapti
wusnya winartanan
yèn kakangnya wus ngêmasi
linabuh marang Tunjungbang

Dhat sumaput panonne Ni Rancangkapti
sarira marlupa
tambuh rasane kang ati
tansah mijil waspanira

Anggungrimang tumulya anjrit anangis
sarya ngrangkul jaja
lah mênênga sira yayi
manawi sira antaka

Kagyat wungu Ni Sulastri aningali
gustine kantaka
aniba ing salu aglis
jrit nangis alara-lara

Kagèt kabèh tatanggane padha tangi
mirsa kang karuna
tanggane sadaya prapti
gupuh-gupuh atatanya

Ni Sulastri tutur yèn gustine mati
tanggane sadaya
wus tinuturan pra sami
ana anjrit aniniba

Kèh warnane ingkang sami angsung tangis
wênèh têbah jaja
wênèh aniba ing siti
saking trêsnane sadaya

Wontên malih tanggane êlêt satunggil
dhudha lawan randha
dhudha Salèh arannèki
myarsa kang tangis gumêrah

Karsa atutulung sarya nyangking kudhi
lan dhudha Prakosa
mêdal nyangking alunèki
sinêngguh ana drigama

Randha lola amêdal tapih kulambi
ngindhit padadahan
gupuh dènnira lumaris
lakune alangak-langak

Anglancangi susune akaplak-kaplik
sarwi ngore rema
lakune anglalancangi
samya gumuyu kang mulat

Praptèng wisma gupuh angungkap-ungkapi
akarya tatamba
gugap-gugup polahnèki
têka mipis-mipis lênga

Wontên malih rêke santri tunggu gagi
mamitran ni randha
anèng ranggon pinggir margi
awasta Ki Santri Rêna

Ni bok randha gugup dènnira nulungi
mring santri kang niba
ni randha angrangkul gipih
nanging datan na uninga

Pamrihipun aja na ingkang udani
gya ingajak nendra
dhatêng ing raranggon malih
tan ana ingkang uninga

Nulya wontên wong liwat sakawan sami
anèng ing pagagan
Ki Santri gumêdêr ajrih
wong roro sarêng aniba

Polahira tapih siji dèn-karoni
dadya gagandhèngan
lumayu aniba tangi
mapan jrih yèn kasarkaran

Ki Mangunarsa pan taksih linggih
nora wikan sanake kantaka
winartan dening rarene
aglis dènnya tumurun
sarencange padha tut-wuri
miwah Ni Selabranta
sing wong kang andulu
sêmu nora na kaduga
kang sawênèh sêmune ana aradin
wikan jatining lampah

Selabranta ika aningali
mring kang lena Nikèn Rancangdriya
anèm tur ayu rupane
kasênên pandam murub
warnanira kadya wong guling
kèngis waja kang kiwa
ngincang alisipun
kadi wong mèsêm kawangwang
Anggungrimang rabine tansah liniling
sarwi nangis alara

Mangunarsa mênêng tan kêna ngling
tumingale arine palastra
tan kêna ngrênggêp trêsnane
angrupêg idhêpipun
tingal kang lyan kang dèn-sakrêti
tan nancang ulat kang lyan
kang paranning dulu
anging kang Amurbèng Alam
Mangunarsa mênggah niba nulya mati
gumêr kang wong karuna

Santri Monthèl lara dènnya nangis
Ni Darêman asru gugulungan
dèn-pala-pala awake
angrês sasambatipun
Ni Sulastri lara anangis
sasambat amlasarsa
adhuh gustiningsun
ing pundi gèn angawula
gusti asih andina amituturi
angapura ing mindha

Selabranta mênêng datan angling
kaputungan manah tanpa karsa
dèn-rênggêp ing jro driyane
janjining Hyang kadulu
sarirane kinarya cêrmin
ika paranning tingal
Selabranta limut
kadi ta wong kasamoga
Selabranta tan dêrman awakirèki
dadya mijil kang waspa

Angrês tangise Ni Selabranti
Mangunarsa ingkang tinangisan
tan kêlar mênggêp trêsnane
Mangunarsa riningsun
awungua ta sira yayi
sadina rong dina-a
dèn-ingsun tatêmu
durung tutug sun-tuminggal
Mangunarsa kabobo bisa-a mati
sira agawe trêsna

Mênêng anangis Ni Selabranti
kaputungan manah tanpa ngucap
dadya nangis ing kalbune
asru panangisipun
Selabranta bisa anangis
dènnya nangis alara
dèn-sambungi guyu
guyune rêna satitah
panangise ajrih ing sira ningali
ing purbaning Pangeran

Liyêp tingale kandhuhan liring
tingaling dasih dadya suh sirna
luluh têka raragane
dadya atêmah lêngut
ing ngundhake nora na kèksi
jiwa raga suh sirna
dening Hyang Kang Agung
eloke nugrahaning Hyang
Selabranta anglêsing tyas angêmasi
Ni Cênthini anjola

Ni Cênthini aniba kêpati
dènnira nangis agugulungan
dèn-pala-pala awake
sasambatnya mlasayun
adhuh gustiningsun Ni Nyai
êndi ta ujarira
awêlas maringsun
anusup ingayam-alas
sun-tutakên sun-singgih tulusa asih
mangke têka atilar

Ki Santri Monthèl amituturi
aywa ginugu kang sampun pêjah
mangsa dadiya gêsange
titahing Hyang dèn-ketung
janjining Hyang tan owah gingsir
pan wus kocap ing Iman
angandêl ing untung
balik yèn asih ing tuwan
angulati rewange kawêlasasih
amênêdi ngastana

Samantara Hyang Aruna mijil
wong nglalawat pan wus akèh prapta
sakathahe wong sanake
lanang wadon wus rawuh
Anggungrimang kantu kapati
Monthèl karya kaluwat
lawan Ki Piturun
kalawan Ki Martaduta
Ki Saloka Salodha Ki Palakarti
kalawan Ki Prakosa

Amangraga ika kang ginupit
kuwasanira Hyang Maha Mulya
wikan yèn mati sanake
mapan tan tulus kakum
amêng-amêng anèng jaladri
pan wus angsal nugraha
linabuh tumimbul
pan sampun angraga suksma
tan asuwe anyipta sakêdhap prapti
dhêkah ing Wanataka

Kang layon mapan dèrèng dèn-dusi
sapraptanira Sèh Amongraga
sami gita kang wong akèh
mangkya sarawuhipun
Amongraga ika ngastuti
sarêkangat asalam
katiga awungu
mapan tan jatining pêjah
sami kantu cinandhakakên ningali
ngambil trêsna kewala

Salilirira Ni Selabranti
tumingal yèn kakungira prapta
gathuk rinangkul padane
nulya anglukar gêlung
padanira ingusap wèni
trêsnanira kalintang
Amongraga iku
wikan yèn paranning trêsna
paningale tan kandhêg ing johar jisim
amor ing tatakrama

Mangunarsa lan Ni Rangcangkapti
nora wikan yèn sanake prapta
pangling tinilar duk lare
Selabranta amuwus
Mangunarsa riningsun yayi
puniku sanakira
arine rinangkul
parêng anungkêmi pada
pangidhêpe lir panggagaping wong ngimpi
kang mulat kawismayan

Anggungrimang kantu wus ngalilir
satingalira wus sami gêsang
lir kapracayan idhêpe
sêmuning Hyang kadulu
Ni Cênthini bungah kêpati
gustinira agêsang
Amongraga rawuh
mila sakèhe tumingal
lanang wadon sadaya pan sami prapti
myarsa kang wau prapta

Sèh Amongraga sampun winangsit
pan kakênan rêke suka-suka
pan wus sukma raragane
eloke Hyang kadulu
Amongraga sira ngecani
amor ing tatakrama
Amongraga iku
banggi sêmu ing kawasa
waliyollah ingikêt dadi palupi
sasêmonnya kewala

Amongraga wuwusê mlasasih
Tambangraras sira woding nala
alawas sun-tilar mangke
Mangunarsa riningsun
sira ngakên mring ingsun yayi
miwah Ki Anggungrimang
tansah marang ingsun
ingsun tan lyan saking sira
anon-tinon marmanetanpa ningali
kalingan ing paningal

Apa rinasan kang wus kawuri
balik anyatitèkna ing lampah
aja angroro tingale
jatine kapir iku
wong aduwe tingal kakalih
iku sira dèn-yitna
ewuhing tumuwuh
Santri Monthèl tanpa ngucap
ing wuwuse piniyarsa ngêmu-wadi
kasmaran ing tyasira

Nahên ta Ni Selabranti
sarawuhira kang raka
saya wuwuh biraine
miwah Ki Sèh Mangunarsa
tulusa mangun êtal
ngandika sang Amongluhung
mring garwa Ni Selabranta

Kalamun sambada yayi
kalawan ing karsanira
Ni Cênthini apadene
datan salayèng cipta
tulus dènnya suwita
prayogane iku dhaup
lan si Monthèl santriningwang

Mèsêm matur Selabranti
ulun pan sumanggèng kasa
ing paduka pitêdahe
nulya nolèh maring wuntat
Cênthini anggrana
manêmbah ris dènnya matur
pukulun badan kawula

Muhung sumarah ing kapti
sakarsa paduka amba
amung sadarmi dhêdhèrèk
suka myarsa Sèh Mongraga
aris dènnya ngandika
mring ari Mangunarsèku
kinèn nuli dhaupêna

Ko Monthèl lawan Cênthini
sandika ing aturrira
datan kawarna enjange
wau ta Sèh Mangunarsa
ngumpulkên sakèhira
para santri jroning dhukuh
naksèni ing dhaupira

Ki Monthèl lawan Cênthini
wali sabdane Mongraga
Anggungrimang pangulune
paragat paningkahira
mulya sami bojana
kêndhuri kêmbul anutug
warata sakèhing jaman

Sèh Mongraga ngandika ris
mring ari Sèh Mangunarsa
yayi ing mêngko karsèngong
arsa singlar sing sasana
karyakêna asrama
sun pilih nèng Jurang Jangkung
madyèng Pulo Palanggatan

Kang rayi sandika nuli
amamatah para warga
kinèn mangun asramane
ing raka nèng Palanggatan
kuduran sakèh janma
patapanira wus rampung
tri ari anambut karya

Asri tinaman ngubêngi
kinalang ing tirtamaya
kang guwa guwa apèrèng
rinêsikan sela seta
sumilak ngilak-ilak
sulaking carana pingul
anrangi wêngkaning jurang

Wau Sèh Mongraga nuli
lan garwa Ni Selabrangta
tumêdhak mring ngasramane
amanungku pudyabrata
angikis ing sopana
tan lama praptaning wahyu
nugrahaning Selabrangta

Wus nunggal kaanan jati
lan raka Sèh Amongraga
lènyêp saking ing jisime
kawasa sarira sukma
datan wadhag lir janma
kawasa mahas ngasamun
mupit nèng alam sopana

Saciptanira sang kalih
kang jurang salin kaanan
kadya pura sri rarase
pilih janma kang uninga
lamun tan lin katarima
wikan dening sang Mongluhung
Sèh Mangunarsa wus wikan

Kalamun raka kakalih
wus purna kaananira
mulya nèng pasênêdane
kêlamun papanggihana
nèng sêndhang Kalampeyan
yèku pasimparanipun
Mangunarsa Anggungrimang

Kalamun arsa papanggih
lan kang raka sakaliyan
nênggih samangsa-mangsane
ihtikat sawataranya
sambada apapanggya
kalawan sang Amongluhung
tan ana sangsayanira

Sigêg carita kang sami
wus suka panggih lan kadang
nênggih Sèh Mangunarsane
Anggungrimang Rancangkaptya
tulus dènnya ngasrama
wontên gantiya winuwus
kang kari ing Wanamarta

Langkung dènnya sêdhih kingkin
kala tinilar kang putra
dèn-waos mangke layange
datan ana kang sinêdya
trêsna ing kakungira
dadya mangke branta wuyung
Malarsih Bayi Panurta

Kalangkung sangêt prihatin
sasampune maca surat
ingkang putra lanang loro
ingkang kinèn ngulatana
nanging datan kapanggya
aran Jayasmara iku
kalawan Ki Jayèngraga

Warnanya apêkik-pêkik
Ki Jayasmara kang tuwa
Ki Jayèngraga kang anèm
agêng sami warnanira
nanging rada manthèlang
Mularsih mangkya winuwus
sapanglilire anendra

Angungun dènnira ngimpi
ingkang putra katon prapta
kadi sabên ing polahe
tansah kaciptèng wardaya
tan lipur manahira
saya wuwuh brantanipun
pan angur aja katonna

Anglilir lajêng anangis
sarêng wanci bêdhug tiga
Bayi Panurta tatakon
apa margane karuna
lah yayi popoyanna
apa kang katon ing dalu
mundur sira kaya bocah

Marmanira sru anangis
Ni Malarsih lon angucap
tinuturkên supênane
sarwi anangis alara
wuwuse pêgat-pêgat
putradika wau dalu
katingal prapta alênggah

Lan lakine sarêng prapti
têka mêngkul padaningwang
anèng saka pat prênahe
alinggih wong loro jajar
kadi kinare anyar
pan anyandhang kampuh gadhung
asumping jabung payudan

Dèn-sawung lawan tri kalih
apamêlar layang seta
dupi sun wungu karaos
malah gagat tabuh tiga
maksih kaciptèng nala
tan amemba wong aturu
dening katingal sawêca

Sun lipur-lipur tan mari
kaya-kaya sumandhinge
ing panyiptaningsun mangke
anglêg têbah-têbah jaja
Tambangraras prapta-a
akathah punaginingsun
yèn prapta-a putraningwang

Ni Malarsih lara nangis
Panurta awas tumingal
dèn-pituturi rabine
lah yayi aja karuna
dèn-asuka ing titah
lah apa kêna ta bau
baya ta wus takdiring Hyang

Akèngkènan ingsun yayi
titiyangira wus mangkat
ing nguni ika lampahe
pan tumut ing bot layaran
anakira wus prapta
ing Nungsa Jawa dèn-ruruh
anusup sakèh banjaran

Ni Malarsih tan kêna ngling
mênêng angusapi waspa
myarsa wuwuse kakunge
saking kabyatan ing trêsna
mèh kèpyan ing wawarta
dadya manahe dèn-samur
minggah maring pagulingan

Kêsaru Nyai Sumbaling
amancêngah apopoyan
tutur-tutur angatèprès
ing malêm Saptu kawula
asupêna agamblang
katon Ni Cênthini rawuh
lawan Nikèn Selabranta

Ki Panurta anabda ris
Ni Sumbaling lah ucapna
impènira wahanane
paran ta karêpe ika
Ni Sumbaling angucap
tan wikan kula puniku
Ki Panurta aris mojar

Ni mantu lakinirèki
lah enggal sira undanga
nora angrungu wartane
yèn sêdhih prihatin padha
lah dèn-pituturana
iya iku karsaningsun
salah tunggal dèn-turuta

Wadon Turida agipih
mangkat ngundang lakinira
sapraptanirèng wismane
lakinira ta alênggah
nèng panti sarwi maca
kagyat Ki Jayasmarèku
uning yèn rabine prapta

Sarwi dèn-awe agipih
sira Ni wadon Turida
nanging atambuh praptane
gya cinandhak astanira
sarya ingaras-aras
têka ing ngêndi wong ayu
mèsêm Ni wadon Turida

Sang kakung ngaras anêpi
dhuh gustine Jayasmara
durung wanèh ingsun anggèr
kakang ta lampah-kawula
dinuta gagancangan
andika ngaturan wau
pun ibu tansah karuna

Kagyat Ki Jayasmarèki
myarsa ture rabinira
nulya anyandhak sêbene
wus dhêsthar agya lumampah
tan winarna lampahnya
sarawuhira alungguh
Turida tansah tut-wuntat

Sarawuhira tinari
Jayasmara baya bisa
mangke anarbuka impèn
Jayasmara lon turira
mangsa boronga tuwan
Ki Panurta alon muwus
sudarmanira supêna

Kakangira katon prapti
kadya ta kinare anyar
pan katon gadhung kampuhe
asumping jabung payudan
apatah layang seta
Ki Jayèngrêsmi tumungkul
mênêng wêkasan angucap

Amba umatur Kiyai
inggih manawi sêmbada
adhuh rama aturingong
jala manah kang katingal
dene kang basa aprang
amarangi bangun wiku
dene kampuh gadhung ika

Pratandha yèn maksih urip
punika pamirsaningwang
Ni Malarsih ngrangkul age
mring kang putra Jayasmara
lah nyawa ulatana
kadangira dèn-katêmu
nuli sira lumampaha

Arinira jakên aglis
Jayasmara aturira
lêhêng lumampaha dhewe
lara pati ngong lumampah
nora angajak-ajak
kawus kula duk rumuhun
angajak Ki Jayèngraga

Kapok kawula rumiyin
anjajah kiduling wana
sakathahe rare brêtèh
ing Wajak kang sun dunungnya
nèng Kalangbrèt alama
miwah nèng Lêmbuastèku
nèng Wêngkêr sun durung pisan

Malarsih amuwus aris
adhimu gawanên uga
lowung dadiya rewange
wawarahana prakara
Santri Luci mentara
undangên ta anakingsun
Santri Luci gya lumampah

Sadhatênge wismanèki
Jayèngraga nulya dandan
akampuh jingga sakalor
akris alandhèyan cula
asumping anggrèk wulan
sêdhêng remanya ambakung
kukuning nyonyo kalêmbak

Akuluk kaleja sigit
lir wong nopèng tandangira
Nikèn Raras mèsêmnya lon
kang raka tansah dèn-wangwang
sapraptanira wisma
agya dènnira alungguh
Jayasmara nulya ngucap

Manira kinèngkèn yayi
mring rama kinèn wangsula
Jayèngraga lon dêlinge
sampun age amuliha
karya dèrèng kantênan
Jayasmara mèsêm muwus
inggih alêrês riningwang

Panurta mèsêm jro ngati
yèn putranya ujung tingal
sarya gumuyu wong akèh
Ni Malarsih tumut latah
wikan sasmitanira
apa ta rêbutan sêmu
graita Ki Jayèngraga

Si kakang sun-duga ngati
baya iku awèh warta
iya katura guyune
sadangunira mangkana
kasurupan Hyang Arka
sadaya pan sami mantuk
Jayèngraga Jayasmara

Sawusira bubar mulih
sapraptanira ing wisma
Turida maras manahe
dènnira arsa tinilar
anangis amlasarsa
pan angrontog-ngrontog gêlung
Jayasmara lon angucap

Wong ayu aywa anangis
aja sira akaruna
idhêpên ujarku anggèr
ingsun arsa anglalana
aja sira karuna
alangna brangtanirèku
sira sun-tinggal sadhela

Gya lumampah wong kakalih
tan ambêkta panakawan
datan kawarna lampahe
Jayèngraga Jayasmara
bêkta mangsi lan kalam
tan winarna lampahipun
arsa angalaya desa

Lampahira mandhêg nolih
randhat dening wong jajawat
Jayasmara wacana lon
maring ari Jayèngraga
ywa wuruk sudi karya
dèn-lulus padha lumaku
dipun-wruh paranning tingal

Dèn-kadulu kang akardi
dèn-wruh saparanning tingal
tan ngulati paningal wong
kabèh pan dadi paèsan
apan paningalira
Pangerannira kang dulu
kang amurba amisesa

Ingkang ingaranan Dalil
pan iku dadining jagad
iku uga pacihnane
kabisane Hyang Kang Mulya
aran madêlul ika
kang dadèkkên jagad iku
jagad karan Dalil ngakal

Dening Dalil kang kakiki
sabdaning Hyang kang kasurat
ing daluwang mangsi mangke
de kang aran Dalil ngakal
aran madêlul ika
yèn amaido akupur
iku yayi dèn-waspada

Ya madêkul iku yayi
sabdaning Hyang datan ana
ing daluwang mangsi kabèh
lawan ora bangsa swara
kang aran bangsa swara
lawan basa Dalil iku
kawruh tan lawan paningal

Sabdaning Hyang kang sajati
ingkang nora basa swara
dèn-eling jroning kalbune
Jayèngraga tan angucap
tumungkul amlasarsa
alon dènnira umatur
kakang manira anêdha

Kakang kula amiyarsi
sisane Ki Sèk Sarajak
nênggih puniku karsane
Dalil sajatine ika
saliring kawisesa
yata kang pundi puniku
Nabi Rasul kang Mustapa

Yèn mangkana têgêsnèki
kêlire dèn-dalih wayang
mapan iku kandhêg bae
anèng basa tataktrama
iku dèn-awasêna
basa tatakrama iku
minangka dhasaring gêsang

Alon dènnira lumaris
wong loro aduduluran
lampahe liwat ing ngare
nêrak pèrèng jurang-jurang
yata Ki Jayèngraga
samarga-marga dèn-wuruk
ing ngèlmu lan tatakrama

Kang lagya andon lumaris
kalangên têpining marga
praptangganira alorod
asurêm pêtêng kalintang
umèp parang apanas
gêrah munya cala asru
gumuruh pêksi wurahan

Anglangut turuting margi
hèr tambang tumibèng jurang
toya anjog gumarènjèng
pring pêtung adhadhapuran
katêmpuh ing prahara
swaranya kathah karungu
lir angandhêg kang lalampah

Gya mandhêg dènnya lumaris
araryan sasoring soka
ingauban tiyang roro
Jayèngraga aris mojar
kakang pundi sinêdya
ing lampah pundi dinunung
sampun anggung wirandhungan

Jayasmara ngandika ris
ana wong sanak-manira
atatapa ing wartane
anggung manêpi kewala
aran Sèh Malangkarsa
kanthinira duk karuhun
angaji myang angumbara

Kalintang sihingsun yayi
marang Ki Sèh Malangkarsa
nênggih Pacira wismane
ing mangke taksih tatapa
yayi manira myarsa
mangke wartane pinunjul
kakang suwawi pinaran

Atêbih têka ing ngriki
alampahan tigang dina
ing Ngardipala dhukuhe
Ki Jayèngraga angucap
lah nêdha pinaranan
nulya lumampah mangidul
anjog mêdal ing pagagan

Sumêngka lampahirèki
gya sirêp kang diwangkara
anjujug panginêpane
awasta ing Sindurêja
wismane langkung endah
asri tatanduranipun
andong bang lan sumayana

Dinulu asri arêsik
kayu mas lawan kasimba
parijathanira jèjèr
ing tirahnya pacar tirta
Ki Jayasmara ngucap
baya wibawa kalangkung
de dhukuhe langkung pelag

Gya laju dènnya lumaris
araryan ing padhukuhan
wong roro lungguh ajèjèr
sarwi alèndhèyan saka
èsmuning wong kangèlan
kang ngamanca randha ayu
awasta Randha Tilarsa

Anyar tinilar ing laki
sira Ni Randha Tilarsa
langkung ing palimarmane
randha nom sugih kalintang
kakalih anakira
sami èstri ayu-ayu
sêdhêng wus sami diwasa

Kang anom wasta Warsiki
ingkang sêpuh Ni Sumarsa
sami ayune kinaot
wontên malih wong atuwa
awasta Ni Pucangan
angore rema gya mêtu
lampahe sarwi pinjungan

Sarêng dumugi ing jawi
Ni Pucangan asru jola
uninga tamu kinaot
gya wangsul gumuyu latah
sarwi agita-gita
yèn wontên têtamu rawuh
kakalih ayu utama

Ni Randha Tilarsa gipih
angungak tamu kang prapta
dangu ngintip-intip bae
nyandhak wastra nèng sampiran
sarwi nyangking pawohan
manggihi kang lagya rawuh
Jayèngrêsmi lan arinya

Randha Tilarsa nabda ris
gumèndhèng rênyah swaranya
rumakêt anak basane
anak pundi wismanira
lan punapa sinêdya
dingarèn sira nak bagus
dhumatêng ing dhukuh-ingwang

Jayèngrêsmi muwus aris
bibi ingkang kula sêdya
atêbih watawis-ingong
wasta dhêkah Ngardipala
dene wisma-kawula
padesa Wanarmartèku
wong papa kawêlasarsa

Ni Randha mandêng ing liring
èsmu kagiwang ing nala
wong iki abagus karo
angling alon Ni Tilarsa
anak kang wontên wuntat
sintên wastane puniku
Ki Jayasmara angucap

Sadulur-kula puniki
nênggih rewang kawlasarsa
Ni Randha angrês manahe
anguwuh rare nèng jaba
iki ana dhatêngan
sira susuguha gupuh
saduwèke wong ngarandha

Anakira pan kakalih
èstri dèn undang mring ngarsa
bok rara mreneya age
ingsun iki katamuwan
kabèh sun aku anak
kabèhe wus padha adus
sungana borèh lan lisah

Yata Ni wadon Warsiki
lan kang raka Ni Sumarsa
alêsu merang ing tyase
de kinèn amanggihana
gya dandan Ni Sumarsa
lan Ni Warsiki rinipun
mring jawi angambil sêkar

Asinjang seta mantêsi
kasêmêkanira limar
awida jênar kalihe
sêngkang bapang tuhu pêlag
sumping jabung payudan
apapaès tuhu luhung
anglir puputrèn ing wayang

Ni Warsiki animbangi
limar pathi sinjangira
dèn-papantês tênagane
kasêmêkan lubèng endah
asumping aggrèk-wulan
wus papaès kalihipun
sami acanggèh ing priya

Nulya mêdal anèng jawi
kakangira anèng ngarsa
lir citra lampahira lon
Jayèngraga mangkya mulat
pyuh lupa sariranya
Ni Sumarsa sigra lungguh
tumungkul lan ari jajar

Ni Randha amuwus aris
marang tamu Jayèngraga
punika arinira gèr
lintang dening jugulira
iya aran wong desa
nanging kèh kang nglamar iku
sawiji tan na tinampan

Sapa baya kang dèn-anti
dhasar wus padha diwasa
tan wrin karsanipun anggèr
alon mèsêm Jayèngraga
sêdhêng yèn akrama-a
yèn èstri sêkar pamèku
yèn kasèp lir ronning kamal

Kasusu surup Hyang Arka
wau dènnira martami
gya cumawis kang dhadharan
rampadan atutup saji
sadaya wus sumaji
Ni Randha alon amuwus
lah padha dhadharana
anakingsun karo sami
lah dharane yèku suguhe wong randha

Ni Warsiki Ni Sumarsa
wong kalih anglaladèni
nèng ngarsa sami asila
Warsiki anata sami
pawohanira asri
cahyanya sami aluru
kasorotan ing pandam
wadana anawang sasi
sarwi ngrêmbug pupure alêlamatan

Ki Jayasmara punika
tansah amandêng ing liring
tansah amaca Takipar
tan angsal pamangannèki
yata Rara Warsiki
akampuh jingga-mangsèku
asêngkang natabrata
sarta patra sumpingnèki
Ni Warsiki tuhu yèn sampun apêlag

Warsiki lan Jayèngraga
gênti mandêng gênti nolih
dene ta Ki Jayasmara
nrima pinandêng liring
Jayèngraga udani
yèn pinandêng kakangipun
sêlor ulate biyas
tumungkul tan bisa nolih
Jayèngraga sêmune rêmên kalintang

Ni Sumarsa wus uninga
yèn arine Ni Warsiki
kènyut mring Ki Jayèngraga
lumêbêt ing wisma aglis
yata wadon Warsiki
api lara nibèng kasur
angucap Ni Sumarsa
lara apa ta sirèki
ingsun duga laramu lara kasmaran

Wus wisan dènnira dhahar
ambêng wus linorod sami
Ni Randha aris angucap
kabèh anakingsun sami
wartanana wak-mami
gonnira andon anglangut
ingsun pituturana
sumaur Ki Jayèngrêsmi
sampun lama gèn-kawula anglalana

Ngulati sanak-kawula
warnane ayu linuwih
ical saking pagulingan
lungane kala ing wêngi
kang bibi tan udani
wong sawiji rowangipun
sampun kawula parah
kèh nagari tan pinanggih
miwah dhusun-dhusun tan ana kampiran

Gêtun awlasnya Ni Randha
myarsa tutur mangkonèki
lah ta padha sareyana
sakêdhap tangiya malih
sarwi nêrbanga aglis
arêmên ingsun andulu
duk urip ramanira
arêmên nêrbang kêpati
lah ta Rara Sumarsa amèta têrbang

Mentar Ni Rara Sumarsa
angambil tarêbang sami
sira Ni wadon Sumarsa
lan arine si Warsiki
sampunnira angambil
sapraptane ngarsanipun
sira Ki Jayèngraga
anjawil ing rakanèki
lah suwawi kakang sami anarêbang

Suwawi kula anêrbang
andika ingkang nyingiri
lamun jêngandika nêrbang
kula cêluk-cêluk ugi
punapa patutnèki
Ni Randha asru gumuyu
alon dènnira ngucap
lah suwawi kang abêcik
Ni Sumarsa Warsiki umanggung tingal

Randha Tilarsa angucap
adhinira iku dhingin
yèn ramanira anrêbang
karone tansah sumandhing
kala kina rumiyin
ingsun adarbe tatamu
santri bagus utama
arêbut wicara ngèlmi
Jayasmara angucap apa rinêbat

Ni Tilarsa lon angucap
tinutur karsanirèki
lah nyawa ta lêrêsana
wajib tiga dan-rasani
wajibing Allah ugi
lan Rasullolah puniku
wajibing mukmin ika
kalawan mokale singgih
ing Pangeran lan wênange iku pisan

Pangucape ramanira
wajibing Hyang Sukma luwih
langgêng anane tan owah
Dat Sipat têtêp tan gingsir
Allah Tangalawajib
mokale rusak lan lampus
padha lan nak-anakan
apan mokale Hyang Widdhi
de Pangeran wênange purba wasesa

Ki Jayasmara angucap
punika punapa yêkti
angling malih Ni Tilarsa
punika pan wontên malih
Ki Santri jawabnèki
pan mêkatên jawabipun
lah bapa wajibing Hyang
andakèkkên jagadnèki
mokal wurung lêstari dadeyan jagad

Sumaur Ki Jayasmara
bibi yèn makatên nênggih
yèn aran wênang punika
winastanan iku wajib
idhêpe tanpa kardi
miyarsa datanpa tutur
dadya idhêpe salah
Jayèngraga nambung aris
inggih kakang kathah rêke wong mangkana

Dèn-ran jimmi pangawikan
karana kathah kang sisip
kawruhe ataha-taha
pan ora kalawan Dalil
puniku luput ugi
ing panyipta-ciptanipun
wong mindha amrih siswa
ing jaman mangke tan dadi
pan ginuyu rêke kang para ngulama

Ni Tilarsa mangkya ngucap
pun bibi dika-wuruki
aywa amiyarsakêna
ing ngèlmunira kang singgih
dhingin pun bibi myarsi
pan makotên asalipun
nênggih mokal punika
wênange tan kadipundi
lah punika bapa ing Rasul ucapna

Lah wajibing mukmin ika
mokale lan wênangnèki
angling alon Jayèngraga
wajibing Rasul anênggih
martakkên warta jati
mokal linyoke puniku
kang ingaran utusan
lan kêna ing was-was ugi
ing wênange urip wênang mati wênang

Wajibing mukmin punika
angèstokkên warta dutèki
têka ing lair batinnya
parlu jênênge puniki
lampahnya dèn-nastiti
aja salah ing pangawruh
dene mukmin punika
mokale yèn amurbèki
ing wênange wênang rusak wênang pêjah

Ni Tilarsa malih ngucap
ing kina tamuwan èstri
awasta Ni bok Rubiyah
mangkene pangucapnèki
lamun ana wong angling
atatanya ing sirèku
apa ta sira Islam
paran aturipun ugi
umatura Insa Allah iku Sêlam

Ki Jayasmara angucap
pamirsa kawula bibi
ingkang ingaranan Islam
ujar uniku asisip
panggawe tan lêstari
lir wong asêmayan iku
iku pralambinira
kukum sulam nora dadi
sayêktine kukume dinèkèk tampah

Sayêkti kalampahana
yèn narima ningkah bibi
kewan binêlèh pamanya
ing tindak anut pakarti
tan wênang êsak-sêrik
gih puniku bênêripun
ngucapa salah Sêlam
yêkti kukum dèn-lampahi
gih puniku dadose tan wênang êsak

Kang salah iku ing ngarsa
ing wuri Sêlame ugi
tan wikan amusthi polah
Ni Randha amuwus aris
galap gampil nak-mami
yèn wontêna lêpatipun
dahat kapiutangan
marang anakingsun kalih
Jayasmara sinung bantal kinèn nendra

Yata Ni Warsiki ika
dangu datan antuk guling
ingkang kacipta ing nala
amung ta Ki Jayèngragi
katon sasolahnèki
datan kêna sinalamur
tansah wayang-wuyungan
sira Ni Rara Warsiki
yèn tan panggih bayèngsun angur matiya

Sirêping wong padha nendra
Jayèngraga pinarpêki
têka linggih sandhingira
sarta awacana aris
Jayèngraga wong sigid
usadanana katèngsun
sasat nguripi pêjah
andika dèn-tulusasih
asru kagèt Jayèngraga pinarpêkan

Angucap ing jro nalanya
lah dalah ana bilai
iki ta ana rêncana
mingsêr-mingsêr ênggonèki
kaya paran sun iki
mendah yèn kakang awêruh
kaya pa polahingwang
mandah dukane mring mami
puluh-puluh lah ta ingsun kapakêna

Ki Jayèngraga angucap
lah muliha mirah-mami
tanpa ngrasa sira mirah
anèng kene apa kardi
Ni Warsiki nyêkêli
asta gya dènnya tumurun
yata Ki Jayèngraga nurut
nurut mring wadon Warsiki
lampahira tansah akêkanthèn asta

Sapraptanira ing wisma
sira Ni wadon Warsiki
rinangkul ingaras-aras
sapraptaning tilam-sari
sarwi dèn-arih-arih
lah sareya mirahingsun
sawusira anendra
sira Ni wadon Warsiki
gya ingapit guguling tinilar kesah

Mangkana Ki Jayasmara
kang kacipta jroning galih
sira Ni wadon Sumarsa
tansah supêna apanggih
angimpi pulangrêsmi
sakalangkung apulang hyun
Jayasmara kacaryan
panggihe jro supênèki
ngucap ing tyas impèn apa kang mangkana

Ni Sumarsa pan mangkana
supênane duk ing ratri
katingal apulang-raras
kalawan Ki Jayèngrêsmi
datan mantra yèn ngimpi
kapanggih apulang-lulut
sanglilire anendra
jênggèlèk anulya linggih
dangu dènnya angangên-angên supêna

Ki Jayasmara punika
sanglilirira gya linggih
angucap sajroning nala
sun kêna cobaning Widdhi
angrasa yèn bilai
anutuh saliranipun
anggung maca Istipar
ananêdha Sukmajati
lah ta Tuwan amba anêdha ngapura

Wayahira mèh raina
Jayasmara Jayèngragi
ngambil toya arsa salat
a-Subuh tiyang kêkalih
munggah padha ngastuti
wus bakda samya tumurun
karsane Jayasmara
wus bakda arsa apamit
Nini Randha sakalangkung datan suka

Sang Hyang Diwangkara mêdal
sumilak asirat kuning
nulya pamit Jayèngraga
bibi wus kawula pamit
arsa nutugkên kapti
dhatêng ing Rêdipalèku
Ni Tilarsa angucap
sampun jêngandika mulih
kang sun-têdha wisma-a ing kene pisan

Malar sira Jayasmara
sudiya mring anak-mami
karo padha pilihana
dhudhukuha anèng ngriki
tan mangan sun-labuhi
mugi sudiya nakingsun
salah tunggal kewala
Ni Sumarsa lan Warsiki
nanging cacadipun wong desa tur papa

Ki Jayasmara lon ngucap
kula benjing mampir malih
yèn wus têkèng Ngardipala
punika yèn kontung ugi
prandene datan lami
Ni Tilarsa wuwusipun
anggèr mung wêkasingwang
poma sampun lami-lami
wus amanjing trêsnaningsun marang sira

Ni Tilarsa nulya gugah
mring Ni wadon Suwarsiki
lah wungu-a anakingwang
dingarèn nora anglilir
lah kakangira nini
arsa nutugakên laku
dhatêng ing Ngardipala
sira sangonana nini
nulya mêndhêt usap tangan nèng sampiran

Saptangan wilis kinarya
wadhah jambe suruh gambir
lawan tasbèhira marjan
lawan romalipun wilis
lan dhêstharira putih
Ni Tilarsa wacana rum
Sumarsa kakangira
sangonana lisah mandi
urab-santun lawan lisah jajêbadan

Ki Jayèngraga angucap
marang Ni wadon Warsiki
lah nini sira kariya
awirya-a anèng ngriki
sira lakiya nini
akrama-a ingkang bagus
ingsun arsa akesah
dhatêng Ardipala yayi
Ni Warsiki wingite asmu karuna

Wus amit Ki Jayasmara
lan arinira tut-wuri
dhatêng dhukuh Ardipala
alon lampahe lumaris
yata wau kang kari
Sumarsa lan arinipun
mapan sami karuna
kesahe tamune kalih
Jayasmara Jayèngraga gawe branta

Miwah Ni Randha Tilarsa
sakarine kontrang-kantring
samya lali ing pakaryan
pijêr ngungun samya branti
Nyai Randha trêsnèki
lah ta baya anakingsun
mangsa wandeya cêla
wus bêgjane anak-mami
wus pupusên nakingsun aja andhandhang

Wontên sanake lanang sawiji
karsanira mangke winartanan
dhukun Rumbaka wastane
baya durung angrungu
ariningsun nênggih anêpi
anake kang awarta
yèn lunga mêdhukun
Ni Sakêti kang awarta
Ki Wahuda pan lagi agring kêpati
mangke nênggih wus waras

Ki Rumbaka ika lagi prapti
kaparêng kakange ika prapta
dèn-udhuni age-age
dèn-papag samya lungguh
Kang Tilarsa punapa kardi
amamarasi manah
mara gupuh-gupuh
sumaur Nikèn Tilarsa
dipun tutur polahe sarwi anangis
maring dhukun Rumbaka

Ki Rumbaka ariningsun kaki
anakira iya si Sumarsa
sungana tutulak mangke
kalih lan arinipun
anakira sadina wêngi
ragane kênèng guna
kalih padha wuyung
manira wingi tamuwan
wong amoyang awasta Ki Jayèngragi
lawan Ki Jayasmara

Ki Rumbaka ngucap èsmu runtik
Ni Tilarsa apa raganira
dènnira angrêksa rare
saking panyananingsun
Ni Warsiki sampun apanggih
lawan ta tamunira
Jayèngraga iku
angucap Randha Tilarsa
nora nyana manira sawiji-wiji
mèsêm Nikèn Usaha

Anging ta yayi Ki Jayèngrêsmi
lintangipun yayi apracaya
yèn sun-dulu ing laire
wikan sanyatanipun
yèn sun-dulu Ki Jayèngrêsmi
dudu wong sowoara
ragane wong luhung
mèsêm Ki dhukun Rumbaka
sampun ungkul kabisan dadya ling-aling
dènnya mrih pakandêlan

Mapan wontên salokaning singgih
kadi sang Baka tapa ing rawa
busana dadya lingane
akèh pandhita muhung
abisane ginawe mandi
dènnya amrih kandêla
poma aywa tungkul
walêr saking kang mangkana
Ni Tilarsa pangucape èsmu tangis
apa ta yèn mangkana

Wikan siya iki Jayèngragi
rare anom rada amalènthang
katarèng ulat basane
satingkahe asêmu
anakira wadon Warsiki
rewange adol tingal
Ki Rumbaka muwus
tan linyok ujar-manira
Ni Warsiki sêmune angatarani
rada wani wong lanang

Ki Rumbaka anake pawèstri
wastanipun Sukèli punika
wus ana papacangane
nanging tan pêgat wurung
Ki Rumbaka èsmu wawadi
karane dèn-lalawas
amrih wurungipun
anging angulati marga
Ki Tanurat sêmune tan dèn-karsani
karane dèn-lalawas

Ki Rumbaka rabine dèn sèngi
Ni Usada miyanga nganglawat
lawan Ni Sukèli mangke
lah miyanga karuhun
anakingsun babo Sukèli
lawadên kakangira
Ni Sumarsa angluh
nênggih kaya kêna guna
kakangira karo padha lara kingkin
padha lunga anglawat

Sapraptanira mangke ing jawi
Ni Sukèli aris dènnya tanya
uwa apa wiwitane
kakang Sumarsa wuyung
marmanipun atêmah agring
lah uwa popoyana
Ni Tilarsa muwus
ingsun wingi kadhayohan
wong amoyang awasta Ki Jayèngrêsmi
lawan Ki Jayèngragi

Ni Sukèli anukma ing galih
duduwa wingi kang liwat ika
kang akèh sêmang wirage
sadalu uni ketung
sapolah sawêngi kèpi
kang liwat wingi ika
sun-singgih andarung
wruha yèn mampir ing kana
sun-anginêp sawêngi anglêladèni
dimèn lênglêng katiga

Ni Sukèli anukma ing ati
nora mantra lan wong liwat ika
dèn-tandhing papacangane
karana sun-prih wurung
Ni Sukèli sêmu wiyadi
ingsun yèn pinêksa-a
dening ramaningsun
malaur ingsun matiya
nora laki angur ingsun angêmasi
angur rara bêraha

Sampun prapta Ki Rumbaka linggih
Ni Sumarsa ika tiningalan
mèh suwung ilang sênênne
supênane ginugu
awasana atêmah agring
rarasing jro supêna
Ni Warsiki iku
polahe Ki Jayèngraga
kang dèn-gugu ing tilam kantu kêpati
marmane dadi edan

Saya anglês larane kêpati
Ni Warsiki lawan Ni Sumarsa
mèh lali toh jiwanggane
Ni Tilarsa andulu
ing anake anjrit kapati
dhuh nyawa anakingwang
ramanira rawuh
lah nyawa sasêgahana
Ni Warsiki tangise anjrit kapati
dhuh kakang-ingsun prapta

Tatanggane tiga sami prapti
lanang wadon samya anglalawat
kang tangis umyang arame
muwus malês anawus
lah ta parendene nglih iki
andina nora sanja
ingsun ora ngrungu
angucap randha Tilarsa
lara mangke anakingwang lagi wingi
pangaluhe alara

Sampun kondhang Ki Dhukun puniki
sigra dènnira masang tutulak
gupuh dènnya muluk jambe
padianane sasêntul
dipun-puluk nora na kari
têkan suruhe pisan
warata sêgulung
ilat malêpuh sawaja
kalêtêngên angowèh niba ing siti
dèn-kêraha camêra

Ki Rumbaka rabine dèn-sèngi
Ni Usada lah yayi muliha
lumakuwa dipun-age
ambilên ladingingsun
Ki Wahuda asung wajani
Panurat waja ika
anèng Karangulu
kang ingutus nulya mentar
nulya prapta Panurat dipun-tanggapi
dening dhukun Rumbaka

Nulya ngambi pawohaning wanci
jambe anom wus tinulis rajah
lawan suruh têmu-rose
Ki dhukun karsanipun
Ki Rumbaka angèsthi puji
-ning Kala-gila munggah
ing suruh puniku
saranane Ni Sumarsa
wus sinêmbur kang agring kalih wus nglilir
maksih ngêmu asmara

