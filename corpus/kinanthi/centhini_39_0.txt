Yata wau lampahipun
sang pinangantyan samargi
ingarak lawan sêlawat
kalangkung gumuruh asri
kang ningali rêbat papan
prapat mancalima prapti

Kabèh sami ciptanipun
pêngarakipun pêngantin
sabên ingundhuh dèn-arak
mung kari sapisan iki
pêngarake Tambangraras
kang rinêngga ing kamuktin

Lir têmbene kang andulu
ajêjêl pipit pinipit
tan pêdhot saking Kauman
têkèng korine Ki Bayi
latar mangu Pênanggungan
jro pisan wong niningali

Jibêg sami ngurung-urung
alulurung nganan ngering
randhat lampahe pangantyan
samya nêng kang aningali
mring wênêsing cahyanira
sang pangantyan Sèh Mongragi

Tambangraras angunguwung
cahyanira anêlahi
tan ewah busananira
pan sarwa seta rêspati
kadi duk panggih sapisan
tan karsa lyaning seta di

Tan kadi sadayanipun
sabên-sabên ngarak sami
salin-salin kang panganggya
saduwèk-duwèkirèki
tan wun kang nononton samya
ngangge-angge pamèr sami

Mangkana ta sang linuhung
praptèng lawang jawi kori
kèndêl kampung Pananggungan
nulya Jêng Kiyai Bayi
lan garwa mêthuk kang putra
saking paregolanèki

Natar Pananggungan mangu
dènnira cundhuk lan siwi
nêmbah kang putra tur salam
kang rama gupuh ngrahabi
Tambangraras mêndhak nêmbah
kang ibu ngaras bunnèki

Nulya kerit lampahipun
kang ramèbu anèng ngarsi
masuk paregolanira
santri sêlawatan maksih
rakit lir duk panggihira
kubêng tarubing pandhapi

Sajak asrakal gumuruh
ngadêg kewala anganti
wau ta sang pinangantyan
laju satêngah pandhapi
tumamèng dalêm pajangan
parèstri tata alinggih

Ingkang asrakal saya sru
gumuruh singir prapta kir
nabi arkam ajamingan
bi jamingis salikati
pangalekal lahu sala
daiman tulad dukuri

Wus antara nulya suwuk
maca sêlawat kaping tri
sadaya gya tata lênggah
nèng pandhapa amiranti
Ki Bayi mijil pêndhapa
sadaya bah mingsêr linggih

Ki santri Luci abikut
ngatag kasinomanèki
saos pateyan pawohan
sadaya sampun waradin
nginum wedang wênèh nginang
nulya kêndhuri gêng mijil

Wus pininta pandumipun
sadaya tan ana kari
Ki Bayi lon ngandika
lah Pangulu Basarodin
lah wis sira donganana
majêmukan kajatnèki

Tur sandika Ki Pangulu
nulya donga majêmuki
amine ambata rêbah
wus nutug dènnya dongani
wus ngancaran samya nadhah
rame swaraning abukti

Kang nadhah samya pikantuk
wus dangu luwaran bukti
kêndhuri dipun barêkat
sampun rumat sadayèki
Ki Bayi alon ngandika
kabèh anak-putu-mami

Mêngko sira padha wangsul
kabèh aywa na kang kari
sadaya matur sandika
wus kalilan dènnya pamit
jalu èstri abubaran
Hyang Arka wus tunggang ardi

Wanci surup masjid agung
binêdhugan dhêng Mahêrib
pra santri samya sêmbahyang
samya dan angalik-alik
masjid gêng myang mangu kêbak
langar-langar bêntêt santri

Ki Bayi sêmbahyang tajug
lan putra Pangulu ari
Sèh Mongraga dènnya salat
nèng masjid panêpèn wingking
angimami pra wanudya
wêwacane salat Mahrib

Awal surat Kulya-ayu
Idaja-a akirnèki
bakdaning Mahrib pujian
swaraning èstri nyundari
bêbarungan pinracandha
nganyut-anyut langkung asri

Sawuse pujianipun
lajêng mupid sunat wabin
wusnya kasud wiridira
nulya adan Ngisa ririh
samya sunat kabliatan
nulya ngangkat parlunèki

Sawuse Patekahipun
surat Jumngah awalnèki
surat Munapèk akirnya
bakdanira apupuji
tuwin swabawaning kathah
kang pujian wênèh dhikir

Kang sarênti ana barung
ing sabakdanira dhikir
kang makmum mundur sadaya
kang kantun Sèh Amongraga
lawan Nikèn Tambangraras
kucumbu cèthi Cêndhini

Kalangênaning asuhul
traping kasucian wirit
ing wanci wus bakda Ngisa
para santri kabèh prapti
samya bêkta ting daluwang
myang obor kang samya prapti

lajêng samya tata lungguh
andulur wingking kang prapti
wus kêmput pêpak sadaya
sudagar myang magêrsari
santana santri golongan
tan kaliru gènnirèki

Anggili wong kang dudulu
yêl-uyêlan sukup pipit
rame samya rêbut papan
tan carub jalu lan èstri
raryalit rêbut nèng ngarsa
ana turu anggulinting

Wus pêpak tan ana kantun
nulya Jêng Kiyai Bayi
bakdanira saking langgar
mring dalêm lênggah ngling aris
anèng ngêndi sutanira
wanci wus turu rarya lit

Malarsih umatur aris
putra tuwan Sèh Mongraga
dèrèng bakda Ngisa mêksèh
layap anèng kanyênyêtan
katri kucumbunira
anging ya wus bêgjanipun
sutanira Tambangraras

Muga lulusèng akrami
sun mulad lêga tyasingwang
tan ana salayèng karo
lan apa iku uwus ta
carêm apêpasihan
Ni Malarsih ririh matur
yêktose dèrèng kasêtyan

Paran tan mêlangatèni
sêmajade kaya nora
ya mung andodonga bae
kang garwa alon turira
kalangkung sapunika
kados pundi malihipun
tiyang sêpuh mrih raharja

Nulya Jêng Kiyai Bayi
mijil maring ing pandhapa
mingsêr kang linggihan kabèh
Ki Bayi Panurta lênggah
anèng lampit dêmangan
sigra sugata mangayun
pawohan lawan pateyan

Wus waradin sadayèki
Jêng Kyai alon ngandika
èh Luci mundhuta age
tarêbang nênêm dèn-enggal
lan trêbange Jèngraga
si Macan-garongan gupuh
kang liningan sigra mentar

Tan dangu katur ing ngarsi
Ki Bayi alon ngandika
sarwi anyêntak trêbange
padha wong tuwa narêbang
si Sumbagi Jumêna
man Lawatan lan Pangulu
man Majabong man Jêmpina

Si Luci karo Nuripin
mêngko padha gantya emprak
Ki Jamil lan Widigunèk
Crêmasênèk lan Ki Jamal
iya sagêndhing edhang
anulya lêkas atalu
abawa maca sêlawat

La illa ha illalahi
Muhammadun Rasullolah
Jêng Kyai Bayi ulone
grathul-grathul muluh rêmak
mêksih kêtarèng sajak
alon wilêd tung-tung êmpuk
parigêl ukêling swara

Sajak Bintara ngunani
tan ewah wantahing sajak
Sêkar-gadhung lêlagone
sinauran santri kathah
gumuruh swara rampak
tan sarênti barung umyung
trêbangira magênturan

Panrêbange Kyai Bayi
abêsus ngapipir kiprah
agaliwangan trêbange
tansah angliling trêbangnya
dhasar Macan-garongan
pan amunggul swaranipun
ngêrobong asru piyambak

Kêmpyang bêm gumêmbrung bêning
gêdhugira asibêkan
imbal ngapinjal babanggèn
prong pêk prong pêk dhêng dhung dhung brang
pyang pying pyêk brang prung prung brang
tong tik tong brung pong bur pong bur
byang pruk byang pruk brung brung brung brang

Ki Bayi singir angêlik
witama kaltubiasta
bi arbabi saodade
kadas samsu pi-ibêra
pijihyat tana kala
wasirtu sariyan nêngguh
pibutunita sarapat

Santri kathah nauri
swara gumuruh gurnita
barung lan trêbang arame
Ki santri Luci angemprak
lan Nuripin rowangnya
santri bleke emprakipun
tan ana cengkoking emprak

Sumbu sinumbu agênti
kiwa têngên corongira
sêlomotan sakênane
gênti tan na tabêtira
apan asrêp kewala
mangkana sadangunipun
gya suwuk maca sêlawat

Samya so angaring-aring
sêsambèn nyênyamikira
nginum wedang myang kinange
Ki Bayi lon dêlingira
wong mono yèn wus tuwa
sabarang tan pati kudu
êmbuh jawane kang mawa

Antuk sababak kang singir
ati nglokro nuli wêgah
tan kaduga nutugake
dene dhèk nom biyèn nora
sabên bêngi tan kêndhat
apan sabêdhug-sabêdhug
nora wêgah nora sayah

Sêmbagi nauri aris
alêrês kang pangandika
tiyang wus sêpuh tan tèyèng
sabarang pakaryanira
mung sakêdhap-sakêdhap
kêjêntol kêdhik tan purun
rumaos repot kewala

Ki Bayi Panurta angling
wadèntên samantên uwa
tan kenging binorong-borong
tiyang makatên tan tuman
kang nate nambutkarya
tan wontên karaos angluh
sabab wus matuh kangèlan

Beda lan kang mukti kêdhik
tan tata rêkasèng badan
kang ginulang pakaryane
maoni lan parentah
gêng alit wus panduman
tiyang alit gulangipun
lawan rêkasaning badan

Gugulangipun kang mukti
lawan rêkasaning manah
saturute gêng alite
Ki Sêmbagi tan bisa jar
kaluhuran ing sabda
kang myarsa sami tumungkul
kasinggihan pangandika

Ki Bayi ngandika aris
ênya kiye trêbangira
kono padha wong nom-anom
narêbang ngangkang aberag
ywa kênthêl tyas kayoman
Ki Jayèngwèsthi agêpuh
nampèni trêbanging rama

Lan kang rayi Jayèngragi
sampun anyandhak tarêbang
myang para lurah santrine
wus samya gantyani nrêbang
Jayèngwèsthi abawa
lalagon Jawa Bayêm tur
sinauran santri kathah

Jayèngwèsthi ngêlik singir
hasalal kasduwal murad
waspa wêktu wal widade
wabiruk ya ya Muhamad
parkat anpusul ngihad
ramakata aminatu
Muhamadin bilbasara

Santri kathah naurani
angantêp swara sru rampak
lailla hailalahe
Muhamadun habibullah
gumuruh kadi gêrah
jumêgur trêbang pipitu
rêbut berag kang narêbang

Wong roro ingkang ngempraki
Ki Jamal lan Widiguna
asangli jogèd emprake
Widiguna bêksa wayang
Jamal emprak Bantênan
pan akathah solahipun
cara Karang kabuyutan

Mingkag-mingkug lir anglangi
anglètèr mubêng kalangan
ambapang lir sandhanglawe
yèn ngringkus tindak kosrèkan
nyidhang obang-abingan
mêncak lir êncik Malayu
dhêpan cih-cih bancak-incak

Angêre miring kikincing
angêcincang bubucangan
apasangtamberang sale
Ki Widiguna atandang
acancut saserongan
kawêng sabuk taliwangsul
cathokan sêt kalèwèran

Ngore rambut pinara tri
kêris pan mongglèng manthelang
cawêtan nyakot rambute
asaguh singgah ing tingkah
sêblak bêksa kêlana
malang pasanging dhêdhêngkul
tungkak tumancêp agagah

Gêcot naricig sisirig
akêsrug tanjak sigêgan
dèblèg pancakgulu èjlèg
sakojur oklak-aklikan
ngalênggak langak-langak
tangan tampèl-tampèl pupu
hebat muwêr arenggotan

Anggêdhindhang dhingkik-dhingkik
kiprah gidrah runjah-runjah
ilo-ilo alêlathèn
ukêl tangkis salênthikan
amanthêng-manthêng tangan
maju ambanyak-salulup
pèk-èpèk kêlir kipatan

Ambuntut bèbèk kikirig
kerogan aciciluman
Widiguna kèh polahe
kang myat sami sumyak-sumyak
gumuyu kalihira
arame sumbu-sinumbu
anutug dènnira emprak

Salin sumalin kang singir
myang kang emprak gantya-gantya
Jamil lan Cêrmasana-ne
Jamal lawan Widiguna
myang santri arakitan
angêtog sasukanipun
sasagêdira priyangga

Asuka Kiyai Bayi
myang sadaya samya rahab
jalu èstri tan wun rare
bungah-bungah sahadaya
anulya malih lêkas
lagon Jawa Pêtung-wulung
niba ginonjing gambuhan

Allah Allah Allahu
e ya Allah tabarakallahu
nulya santri kèh gumuruh naurani
barung lan tarêbang pitu
magênturan gurnita ngrok

Singripun man mislu
ahmad pil kaone ninah wau
badru jamidrul waraya pikusniki
tahuman mislu walahu
aikalaki sarapahu

Tinampan santri umyung
tanpa rungwan myang kang andudulu
samya tumut ambyong sauran bawa tri
kêlangkung ramya gumuntur
angarug-arug swarèng wong

Myang sruning trêbanganipun
mabyungan bêng pong pik pong pik prong brung
pyang pyêk pyêng pyêk dhêng dhung dhung brang tong ting tong gring
pong bêm pong bur pyak byung pyak byung
bung prong brung brung prong bur brang brong

Ki Jamal lan Jamilun
Crêmasana lan Widigunèku
kinèn emprak wong papat sarêng angibing
mulya ngadêg emprak gupuh
rekane samya dèn-êtog

Langkung ing gulêtipun
Jamal Jamil sami solahipun
Crêmasana Widiguna apan sami
kang sêlawatan saya sru
sêsêg têrbange agobyog

Kang emprak saya sêngkut
Crêmasana bêksa kalihipun
Jamal wong ro emprak mêncak cara Êncik
pamêncake cikat-cikut
samya têlorongan corong

Ramya sumbu-sinumbu
Jamal Jamil awake sakojur
dadi gêni gumrubug murub mêdèni
ting sêmborot gumarudug
sundhul usuke lir kobong

Malêngak kabèh dulu
kuwatir yèn lajêng kobongipun
Jamal Jamil wong ro samyemprak anjungkir
anjogèd sikil nèng luhur
anjêjêr murub lir obor

Awake tan kadulu
kewala mung katon gêni murub
nganja-anja lumaku lir banaspati
Widiguna lir tinunu
ingkang pangabaran ngobong

Tan tumama ing latu
eca jêgligan apacak-gulu
anêrècèt kêkicatan acêcêngkik
binuka ing gêni murub
balêbêr sêng ngancik kobong

Anjêjêr poking pupu
pupu murub ngapit awakipun
Widiguna ngancik wêlakang angibing
kang jungkir mêksih Lumaku
Crêma gambyong bêksa wong ro

Karyèram mring kang dulu
samya katêmbèn sajêg-jêgipun
durung mulat pagunan ingkang kadyèki
tan ana bosên andulu
rêmên mulat sarta gawok

Ingkang aemprak nutug
gya mudhun jlêg Widiguna murub
papan pisan samya murub dadi gêni
ulêng-ulêngan agapyuk
Jamal pundhake cinemplo

Jamil ngadêg ing luhur
Jamal anjêbèbèh tanganipun
Crêmasana Widiguna angênciki
sêmbari bêksa nèng ngriku
sinangga ing tangan karo

Wong papat maksih murub
kadya kir-ukiran gêni murub
Kyai Bayi Panurta sukanya ngênting
myang sadaya èstri jalu
saking katêmbèning tumon

Sadangunira nutug
nêlasakên guna karyèng gumun
wus mangkana wangsul sawantahing warni
gêni tan na tabêtipun
emprak wêlakan kemawon

Kang singir wruh ing sêmu
nulya suwuk salalahu
ngalèhi wasalam salalahu ngali
ngala Muhamad ping têlu
nulya rèrèn samya aso

Ki Bayi alon muwus
hèh Luci iki apa wus bêdhug
matur inggih sampun bêdhug malah lingsir
panyanaku durung bêdhug
dene tan angrungu ingong

Kados wau kêsamur
dene gumuruhing singiripun
lah ya uwis Luci saosa kêndhuri
kang liningan mentar gupuh
parentah kasinoman wong

Nulya ambênganipun
rinampa sinaoskên ing ngayun
rolas ambêng gotong-pat gênging kêndhuri
kang santri sadayanipun
panganan wus dinum kang wong

Santri Luci angetung
undha-usuk akèh kêdhikipun
wus mangkana Ki Bayi Panurta angling
wus donganana Pêngulu
angrasulkên kajatingong

Lawan salamêtipun
pangantène miwah anak-putu
ing sadesa Wanamarta kabèh iki
olèha sapangatipun
Kangjêng Nabi kang kinaot

Ki Pangulu gupuh
matur sandika ngususkên wuwus
kula turi anaidi sadayèki
Jêng Kyai ing kajadipun
saur manuk sêdaya wong

Pangulu gya taawud
maca Patekah satamatipun
Kulhu lan Palak Binas satamatnèki
amaca Bismilahipun
nulya donga sru tumlawong

Kabèh amin gumuruh
rêmpêg swarane ambatarubuh
sawusira andonga samya wiwijik
wanting ngumbah tanganipun
dan lêkas nadhah aroyom

Sami pikantukipun
ragi katoran sadangunipun
ragi kraos luwe sakathahing santri
mila samya thêkul-thêkul
dhasar ulame kèh mopol

Arame ting kariyuk
kriyak-kriyuk ambêkuk kêrupuk
serap-serop akèh kêcap ting karêcip
samya ngaya-aya puluk
kuwarêgên kèh kang ngêbrok

Ngadidak ing gênipun
siningkang-singkang mring kancanipun
sami misuh bilah angambon-amboni
binut kèh pinêksa mêtu
nulya mundur medong-medong

Santri cilik arusuh
wus winekan tan winor wong sêpuh
nèng plataran sinung saambêng pribadi
agêdrah udrêg gumuruh
rêbutan ulam kumroyok

Samya jagur-jinagur
ting jalêrit pan pisuh-pinisuh
kêkapyukan sisiratan jangan ragi
Ki Bayi myat ngling gumuyu
wus adate rare rusoh

Kang samya nadhah nutug
kêndhurinya wus kinèn angêdum
kang mapati moloni ingkang ngrolasi
santri kang kapesing wau
tan dinuman brêkate wong

Wus waradin sadarum
nulya samya pamit mundur mantuk
wus linilan sadaya bubaran mulih
mung pra lurah santri kantun
lan bêkêl ing dhukoh-dhukoh

Wau ta sang linuhung
nèng masjid wingking panêpènipun
sawusira bakda tangat ing awêngi
pêragat tasbèh tahajud
nulya alinggar saking gon

Alon ngandika arum
payo yayi marang dalêm agung
Tambangraras umatur saha wotsari
sarwi angucap cêcênthung
lèngsèr aris sakaloron

Yata wau Sèh Mongraga
tumamèng tilam seta di
wus tumangkêp samirira
parèstri samya sumingkir
ngalêmpak gyan sawiji
sadaya parèstri tamu
anèng gandhok kang wetan
Malarsih mijil pandhapi
kêkalihan Jêng Kyai Bayi Panurta

Kang jênêk nèng patilaman
Cênthini tan kêna têbih
Sèh Mongraga ris ngandika
pyarsakna yayi kang gati
mungguh pati lan puji
iku pakewuhing kawruh
kudu wêruh jatinya
kang puji kalawan pati
nora kêna awor pisah nora pisah

Sadat kalawan sakarat
kayata daim lan kaim
yèku tunggal jatineka
purnaning sadat sajati
anèng daim lan hakim
ingkang sadat tanpa sadu
kumandhang tanpa swara
yèku pasênêtan pati
daim iku puji kang tan kêna pêgat

Iku yayi dèn-waspada
yèn pêjaha rowang sirik
lamun tan sarowang kowar
yèn ninggalana sirik
yèn tan ninggali kapir
lamun suwung iku kupur
tan ana dèn-panggiha
gampang sampurnaning pati
luwih angèl yayi sampurnaning gêsang

Gampang sampurnaning gêsang
angèl sampurnaning pati
gampang angèl anèng sira
piyambak tan ana kalih
mung ngèlmi kang linuwih
jroning wisesa dinulu
lawan kang angsung tingal
andêling marang kajatin
kadi sarêm sawuku tibèng sagara

Wus amor kamulyaning dat
sarêm iku roh ilapi
kêjêp liyêp lêngut sirna
yèn padha anane sirih
lamun nora asêpi
pisan iku dadi suwung
mokal yèn ngayawara
minangka ananing singgih
nora kêna cèwèng tunggal kênyataan

Êdating Hyang ananira
sipat Hyang uripirèki
ananing Hyang kambi kita
apêngal Hyang ngèlminèki
iku yayi ywa lali
ling-lingên ing siyang dalu
iku ingkang ngaranan
sampurnèng puji lan pati
ya sampurnaning sahadat lan sêkarat

Ugêr-ugêring ngagêsang
kang patitis maring ngèlmi
sarengat lawan terekat
hakekat makripat yayi
kudu-kudu ngawruhi
ngèlmi sakawan puniku
yèku sampurnanira
ing puji kalawan pati
ngèlmi papat pètên pupuse kewala

Pupuse ngèlmi sarengat
niyat kudu anglakoni
pupuse ngèlmu tarekat
kudu kusus angyêktèni
pupusing kakekati
kudu têmên sarta tuhu
nyatakkên kanyataan
pupusing makripat yayi
kudu maklum sarta sukur tan pepeka

Iku wiwinih santosa
sungut pradapaning wali
-yullah kêkandhanganira
wus mangkono purwanèki
tan kêna mêlang ati
kudu sumungku ing ngèlmu
upama wong ngawayang
ugêre jêjêr dèn-apti
kudu akèh jêjanturaning pocapan

Jêjêr raraton minulya
sabarang kêlakonèki
mijil saking jêjêrira
mêngko mungguh ing ngaurip
kudu mrih jêjêr dhingin
kang prayoga ing tumuwuh
kaya agawe wayang
wisesa corèkanèki
corèk Petruk apan tan dadi RêjunaPênatahe nut corèkan
tan nalimpang ing gêgarit
yèn corèkane Rêjuna
Rêjuna dadining ringgit
nulya dèn-palimpingi
dinêling wuwuh asêmu
binodri wêwalêran
ulat cinawi ingukir
durung pulas rêspatine wus kawangwang

Gya pinulas pinarada
dhasar pamulase apik
dhêdhasar kancana mubyar
wus dadi babaran ringgit
asigit cinêmpurit
Rêjuna tuhu binagus
kae dhalang kasmaran
anopèkkong marang ringgit
sabab dening kabênêran dadinira

Tur ta kang gawe ki dhalang
pinulas dèn-cêmpuriti
mangkya ki dhalang mangeran
mring gaweyaning pribadi
panggarape aririh
jroning tyas asuhun-suhun
mangkono ing tumitah
rêbuta jêjêr kang bêcik
supayane kaya ki dhalang lan wayang

Mepu tyasnya Tambangraras
agêsêng matêng ing ngèlmi
mungal ing rasa waskitha
rumaos dèn-cacawangi
kêraton akerati
sang ayu lir kayu gapuk
tinètèsing dahana
kumutug mèntèr amintir
kawistara tarunaning aoliya

Wau Ki Sèh Amongraga
angikal astaning sori
tiniyung lungayanira
mrih dhêkêt dènnira linggih
Tambangraras mangarsi
tyasnya wantah wus rahayu
wus datan anêratab
ringga riringa tan mawi
myating raka cipta samining wanita

Ingêlus srinatanira
mring raka sarwi angaksi
ingusap larapanira
uning ing garwa tan wigih
pae lan wingi-wingi
mêksih labête kumêpyur
ing mangkya wus tan taha
Sèh Mongraga ngandika ris
sokur yayi sira ngalamat santosa

Tandhane tyasira rara
tan kadya sabêne yayi
muga sira pinarêngna
palaling Hyang Maha Suci
têguhe tyasirèki
pasrah maring Hyang Maha Gung
samana wancinira
amarêngi bangun enjing
nulya mijil sang kalih maring patirtan

sarêng para santri samya
bubar kang anèng pandhapi
samya amèt toya kadas
salatira maring masjid
Ki Bayi lan para ri
sadaya Subuh nèng tajug
paragat dènnya salat
Sèh Mongraga kang ngimami
wus salaman sadaya sarêng umêdal

Mandhap saking tajugira
bubar mantuk para santri
amung ingkang pra santana
myang lurahe para santri
yata Kyai Bayi
kondur saking masjid mangu
lan Sèh Mongraga
ingiring pra lurah santri
miwah putra kaponakan ruruncungan

Ki Pangulu lajêng umiring ing pungkur
prapta ing pandhapa
Malarsih sampun angrukti
saosane dhadharan enjing-enjingan

Tan adangu nulya pra kadang kang rawuh
tanapi kang putra
sagarwa lir sabênnèki
samya bêkta rampadan sêkul panganan

Praptèng ngayun dhaharan tinampèn gupuh
pan lajêng tinata
Ni Sumbaling lan Cênthini
nglaladèni wong loro atata-tata

Nulya wau ingkang prapta Nyai Jambul
Ni Burat Ni Jêbad
Nyai Soyi Ni Kasturi
Nyai Bobot Ni Kinjêng Jayamênggala

Nyai Kupu samya sarêngan mêrtamu
kabèh sami randha
randha tuwa sami sugih
samya bêkta rampadan ajojodhangan

Duk andulu Ki Bayi Panurta muwus
ing ngriki cêlakan
lan putra dika Malarsih
uwa Jêbad wa Bobot lan bibi Burat

Samya sajêng sadaya wus nunggil lungguh
lan Nyai Panurta
kang bêkta wus dèn tampani
apan lajêng samya tinatèng ing ngarsa

Piringipun rampadan lancaran Jêpun
ingisènan muncar
ulam panganan mawarni
lah-olahan adi-adi myang wowohan

Sêkulipun aputih pangajêng bucu
mêgana lan pênak
liwêt pitik myang gêbuli sêkul gorèng wuduk lan kupat lêgandha

Ulamipun pan akathah warninipun
kang bêkakak menda
opor bèbèk basngèk pitik
panggang lawar bètutu balêbêd banyak

Pal puk duduh dhèndhèng age abon rêmus
panjèn susujènan
gorèngan kathik gulathik
age ati age srêgan lawan lidhah

Dhèndhèng crubuk kêrupuk têrung lan gêpuk
gêcok gênêm utak
gadhon dhèndhèng pal puk ragi
pêcok srundèng sambèl-gorèng pêcêl tambra

Pèsan palung bothok jambal mangut surung
munjit lan balendrang
lombok kêncêng lawan pêtis
jangan lodhoh bobor loncom brongkos pindhang

Dadar sawut bêkamal lan cêplok untup
miwah juwadahan
têtêl jênang lan surabi
gêmblong lèmpèng ledre lan bakaran pisang

Jênang sagu caca kukus jênang grêndul
srabi kêtan kolak
êbrêm sumpil lan cêriping
carabikang kêtan lodhoh puthu mayang

Talês kimpul wi gêmbili gêdhang suluh
jruk kêprok rambutan
pêlêm nangka lan kuwèni
manggis duryan kêpundhung dhuku pijêtan

Sawusipun dhêdharan tinatèng ngayun
Ki Bayi Panurta
ngling lah payo mupung enjing
padha sêsèmèkan royoman wong kathah

Samya gupuh sadaya sigra tuturuh
dan lêkas anadhah
pikantuk samya abukti
jalêr èstri tan taha kêrana Allah

Ngêlung sinung pribadi sapênêdipun
punapa sêptanya
tan cuwa sami pakolih
sabên-sabên nadhah royom kanikmatan

Èstri jalu samya dhokoh thêkul-thêkul
mung Sèh Amongraga
wus adat tanpantuk bukti
kêpêlipun gênge sawidara bajang

Lan sang ayu Tambangraras tan pakantuk
dènnira adhahar
lir kang raka Sèh Mongragi
wus tan pati ulam kêdhik mung lalaban

Sapikantuking dariji tri amuluk
pan wis kawistara
ing mangkya kalis ing bukti
wus sêbagi lan kang raka Sèh Mongraga

Samya ngungun sadaya myat ing sang ayu
dalah kucumbunya
cèthi Cênthini tan pati
antuk nadhah wus kadi bêndaranira

Samya sukur mring Tambangraras jumurung
dènnya palakrama
lêgêd tan siwah ing batin
Tambangraras rarase bisa akrama

Wus anutug kang samya nadhah sadarum
nulya aluwaran
kêndhuri kinèn ambagi
wus warata jalu èstri tan prabeda

Gantya maju dhêdharan nyamikanipun
samya mêmangsêgan
sapikantukira bukti
ngeca-eca nutug ing sasukanira

Nulya sampun binagi nyamikanipun
pan sami kewala
kathahe barêkatnèki
rinumatan barêkat wus binuntêlan

Alon muwus Kyai Bayi Panurtèku
marang santrinira
Luci iku si Nuripin
apa ora mulih-mulih ing wismanya

Apa tugur de siyang dalu kadulu
Luci aturira
tingal-kula kados inggih
botên mantuk lajêng angrungkêp kewala

Kawitipun kala putra dalêm rawuh
jujugakên lampah
mring wismane Jayèngragi
dumadakan kalantur anyangkul karya

botên kaur dalah mangke dèrèng mantuk
wrat-wrating parentah
ajrih lamun tilar kardi
lan botên ta mêkatên dhi awak-dika

Lon sumaur inggih lêrês gyan umatur
jrih kulèng parentah
kancakula bêkêl wingking
wusing karya kathah ingkang mantuk samya

Rêmbagipun samya gilir gantya mantuk
tiyang kalihdasa
sabên ari jaga kardi
namung kula piyambak datan giliran

Yèn dèrèng wus ludhang pisan dèrèng mantuk
Luci saurira
e lah kadospundi malih
Kyai Bayi Panurta èsmu wlas mulat

Ciptèng kalbu Jêng Kyai runtuh sihipun
mring Nuripin sabab
kang dadya jalaranèki
Sèh Mongraga praptane nèng Wanamarta

Sasat asung kautaman kang linuhung
Ki Bayi ngandika
Nuripin sira saiki
gêdhe cilik têgêse sira sun-ganjar

Wong ing padhukuhan ya limalas dhukuh
ing Jaha ing Putat
ing Kalisat ing Sulatri
ing Wanasari ing Pasarèn ing Patoman

Ing Sêmpulur ing Galuran ing Têlutur
ing Natar ing Pancar
ing Tèmpèl ing Têmuwangi
Ing Cabakan gênêpe dhukuh limalas

Dadi iku nêmbêlas karo dhukuhmu
dhewe ing Pagutan
pêtinggi ing dhukuh sami
iku sira Nuripin kang parentaha

Pan sun-gadhuhakên ing sira sadarum
barang sêsanggannya
mêtuwa saking sirèki
pajêg puluh bau suku saking sira

Nuripin sru nêmbah-nêmbah matur nuwun
kapundhèng mustaka
pasihanipun Jêng Kyai
botên sagêd kawula darmi kewala

Pêtinggiku Luci timbalana gupuh
padha pasrahêna
mring Nuripin dipun-agilis
dimèn mulih kon ngiring lurahe anyar

Luci gupuh nimbali pêtinggi dhukuh
tan adangu prapta
pinasrahkên pra pêtinggi
sadaya wus dhinawuhan

Amangulu mring Nuripin barang tuduh
kinèn amanuta
marang Nuripin kang bêcik
pra patinggi sadaya matur sandika

Wusnya sinung Ki Nuripin kinèn mantuk
nêmbah lèngsèr nulya
ingiring para pêtinggi
gumarudug kadi dadi dêmang anyar

Wusnya pungkur Ki Bayi malih amuwus
mring kang putra miwah
para kadang sadayèki
aprakara ragangane si Murtala

Ya dèn-gupuh yèn wus prakarane rampung
aywa kêlayatan
iku bodholên tumuli
ngupaya-a dinane ingkang prayoga

Undhagimu si Kriyamênggala iku
lan si Kriyatruna
Kriyapatra lan Ki Wêrni
sanak Kalang Ki Prakosa Bauyuda

Dadi iku anggarap wisma têtêlu
masjid gandhok omah
pikirên barênge dadi
ing sadina kono adêge barêngna

Omah têlu rayapên ing wong sadhusun
supaya glis dadya
lan pilêstère dèn-dadi
sun wangêni sasasi dadining wisma

Lah wus gupuh rêmbugên dhewe kang rampung
myang kulah pakiwan
sapa tukange kang bêcik
reka-reka kêmbang-kêmbangane kulah

Samya matur sandika sadayanipun
tan lêganèng karsa
Ki Bayi ngandika aris
saiki banjurna ambodhol ragangan

Panggarapmu ing kono bae sor tanjung
natar Pênanggungan
kabèh kang anambut kardi
besuk dêge lor wetan gandhok pungkuran

Jayèngwèsthi Jayèngraga
myang pra ari Swarja Wiradhusthèki
Panukma lawan Panamur
miwah Ki Kulawirya
samya matur sandika gya pamit mundur
linilan nulya bubaran
sadaya jalu myang èstri

Jêng Kyai Bayi Panurta
lan kang garwa myang putra sèh Mongragi
samya malbèng dalêm agung
Mongraga Tambangraras
sakucumbu cèthi Cênthini tan kantun
mring panêpèn pupungkuran
wus rinukti sarwi adi

Linangse seta lus raras
tinaruban ginaribig gumrining
sing ro wus jênak nèng ngriku
ing tajug panêgêsan
datan arsa anèng jro tilam wisma gung
kewala mung têrkadhangan
mring pandhapa masjid jawi

Wau ta kang para kadang
kumpul anèng wismane Jayèngwèsthi
Jayèngraga wus nèng ngayun
samya apirêmbagan
rêragangan wismane Murtala wau
Jayèngwèsthi lon lingira
mring kang paman sadayèki

Mênggah trapipun ing karya
punapinggih êbyukan sêdayèki
punapa ta samya urun
apan nyadasa sowang
anauri para pamanira anut
datan lêngganèng parentah
sakarsanipun pan dadi

Byukan sanadyan urunan
wong sadesa kêrsane Jêng Kiyai
gêlise bae pinundhut
sumangga ing parentah
Ki Wuragil Kulawirya nambung wuwus
ki raka mênggahing kula
kang kapanggih rêmbag-mami

Prayogi byukan kewala
sakathahe anak-putu kinêrig
sadaya tiyang sadhusun
pênêd sami rumagang
dadya samya katingal ing damêlipun
dhokohing kathah supaya
lêga galihe Jêng Kyai

Gih tumuntên kalampahan
mangke gampil etang kapanggih wingking
pangraos kula pikantuk
Jayèngraga lingira
rêmbagipun paman puniku ngong tumut
prayogi datan kuciwa
nulya sadaya ngrêmbagi

Wus dadya gènnya bicara
nulya Jayèngwèsthi ngandika aris
inggih suwawi dèn-gupuh
ambodhol kang ragangan
dimèn nuntên katingal nèng natar mangu
lan malih ing rêmbag kula
sami bubuh ambumèni

Kula ambumèni langgar
paman Swarja gandhok kalih bumèni
paman Wiradhustha sumur
kulah lawan pakiwan
man Panukma ambumèni gêbyogipun
man Panamar bumènana
ngukir têbêng kori lêmpit

Dene paman Kulawirya
ambumèni èsèl kang wêsi-wêsi
Jayèngraga bumènipun
gêndhèng sawuwungira
kaki Sêmbagi Jumêna bumènipun
sakèhe wong kasêntanan
mêstèr jrambah sêddayèki

Pagêr jêro gêlamitan
lawan kitri kang patut anèng ngarsi
lawan kaping kalihipun
pun paman Kulawirya
lan si adhi Jayèngraga kula tuduh
dadiya kulmaking karya
lurah tukang sadayèki

Kabèh drêma bae mragang
kang misesa kang ngreka rakit-rakit
kang nyêpêng patanènipun
sakèhing tukang-tukang
mung Jèngraga lan paman Kulawiryèku
kang ngrampungi parentahan
pasang patut kang prayogi

Jayèngraga Kulawirya
tur sandika myang kabèh anjurungi
wusira mangkana wau
samya ngatak rèrèyan
kinèn bodhol ragangan mring wismanipun
Murtala nulya sadaya
pra rèrèyan mangkat aglis

Jayèngwèsthi Jayèngraga
miwah para paman-pamanirèki
samya marang natar mangu
nèng kampung Pênanggungan
wus miranti ginêlaran kasah agung
nèng ngriku para ngawirya
tugur anjênêngi kardi

Samya ambêkta kiriman
pateyan myang sêkadar-kadarnèki
tan dangu kang ngusung-usung
ragangan kang rinayap
prapta kabèh lajêng cinathok nèng ngriku
natar mangu Pênanggungan
têlas tan kongsi mangsuli

Miwah kang ngusung gêbingan
wênèh gêbyog lakar dêlurung takir
asêlur samya sung-usung
gêng alit panjang cêndhak
wusnya prapta kajêng sadaya gumlundhung
ajajar wontên ing nglatar
wus tinampan ing undhagi

Pan lajêng binêlandhongan
kang pinaju samya ambêlêdhangi
moncong kang nugêli wadung
anggraji wênèh nêbal
ting kêramplong rame swaraning kang madung
kang lagya nigaran tatal
ana lagya marèjèngi

Wahipun saka panirat
myang têrumpah jêjênêng kori lêmpit
ingkang amasah gêbyog pluk
kang mipit têbêng lawang
ingkang karya talundhag canthèlanipun
kêndhiting gêbyog pulêtan
kang aranggang gandhok kalih

Myang karya sumur lan kulah
wus pinêrnah sadaya dèn-kênthêngi
miwah ukuring bêbatur
winindu bata lepa
dhudhukaning sumur karya rug-bêbatur
tuwin kang lagya anggranggang
langgar rinakit lir masjid

Mangkana kang nambutkarya
anarêmpêng bang enjing bang Mahêrib
kèndêl-kèndêl lamun wêktu
enjing wanci byar surya
surya nglarap dènnira sami akukud
natar mangu tinaruban
supaya yèn nambutkardi

Natar mangu Pênanggungan
kadya pasar saking kèh nambutkardi
kang masah mêthèl mêmadung
anggraji manglusnatah
nyathok blandar anganjingkên ganda maru
angrapêt abên-abênan
kang ngêpluk angêlis

Sadaya kang nambutkarya
jawi lêbêt kathahe winêtawis
apan wontên tigangatus
ingkang anambutkarya
dene wong ing Wanamarta kang tan milu
sadaya amèt bubuhan
amêdalakên kêndhuri

Pan datan pinarentahan
samya têpung kajadira pribadi
sidhêkah tumpêng lan wuduk
panganan dhawêt rujak
sabên dina giliran sidhêkah satus
satus ambêng minra-tiga
tigangdasa bêng tri ènjing

Tigangdasa bêng tri siyang
tigangdasa tri ambêng sontênnèki
gênging ambêng undha usuk
ragi mêskin lan kuwat
para randha kang sugih gêng ambêngipun
ing sabên dina tan owah
traping ambêng traping kardi

Tan prabeda rahabira
datan ana ngrêsula kang sak sêrik
adhangan sadayanipun
sarwa datan rêkasa
saking dening Jêng Kyai pangunahipun
tan duwe manah kang arda
dumadak tatrap pribadi

Jêng Kyai Bayi Panurta
dènnya paring boja ing sabên ari
limalas gêng ambêngipun
limang ambêng enjingnya
limang ambêng siyang miwah sontênipun
wedang panganan sêgêran
datan kêndhat sabên ari

Kajad anglujêngkên samya
asung dhahar mumule Jêng pra Nabi
tuwin mule ing luluhur
sadaya mawi pendah
Kyai Bayi têrkadhang mijil mring mangu
ningali kang nambutkarya
tuwin warnining kêndhuri

Jêng Kyai aris ngandika
mring kang putra myang para ingkang rayi
ya ambêng samono iku
manira durung dhamang
paran samya mêtu saking parentahmu
Jayèngwèsthi aturira
kawula tan marentahi

Tuwin paman tan parentah
inggih saking kajadipun pribadi
mantuk ing piyambakipun
tan tumut nambutkarya
samya kajad sêdhêkah kêndhurinipun
sami têpangan piyambak
samya gilir sabên ari

Ambêng agêng kathahira
ing sadintênipun mêdal ping katri
Ki Bayi lingira arum
sokur Alkamdulilah
agawe susah sakèhe nak-putu
jabakna karêpe dhawak
saking kêrana Lah-nèki

Sakèhe kang nambutkarya
ingubêngan marang Kiyai Bayi
tanya lan pangalêmipun
apike panggarapnya
santri Luci bikut ngajêngi andundum
Kulawirya lir kapinjal
jaba jro dèn-pariksani

Bêdhug rèrèn samya nadhah
Kyai Bayi nèng ngriku arsa bukti
lan putra ari akêmbul
sarêngan lan wong kathah
sawusira nadhah lajêng samya wêktu
anèng masjid mangu salat
wênèh salat nèng gonnèki

Wusnya bakda nambutkarya
Kyai Bayi alênggah nèng surambi
putra ri samya nèng ngayun
Ki Baywa lon ngandika
lagi pirang dina gèn nambutkaryèku
matur kang samya liningan
sawêg kalihdasa ari

Ngling malih karanane ya
ingkang dadi kulmaking nambutkardi
kang anyêkêl barang rampung
Jèngaga lan si Wirya
ing saiki lagi apane kang uwus
apa tangèh apa enggal
Jayèngraga matur aris

Punika sampun sadaya
namung kantun kang rèmèh-rèmèh kêdhik
tuwin ingkang karya sumur
bêbatur mêstèr kulah
wus sadaya namung kantun akingipun
kados yèn botên sumêlang
rampung salêbêting sasi

Punapinggih makatêna
atur kula paman marang Jêng Kyai
Kulawirya naur saguh
iya bênêr turira
wong wus kabèh kari rèmèhane durung
sunduga sêpasar êngkas
rampunge jaba jro uwis

Ki Bayi lon ngandikanya
kang nambutkarya sabobote gêlis
sadaya nginggihi atur
saking bêgja paduka
majadipun kalih wulan botên rampung
mangka tan kongsi sawulan
yêkti sawabe Jêng Kyai

Ki Sêmbagi nambung sabda
inggih talah trape kang nambut kardi
arikat apik kalangkung
kabèhe barêng dadya
Kyai Bayi Panurta lingira arum
rêmbugên kono adêgnya
etungedina kang bêcik

Karsèngsun yèn pinarêngan
tan kêpalang petang kang amêlati
besuk tanggal wolulikur
nuju dina Jumungah
apa bêcik ya ing tanggal wolulikur
dospundi ing ngriku uwa
yèn awon pilih punêndi

Ki Sêmbagi nulya ngetang
kathuwêlan drijine angetangi
pan kalêrêsan puniku
nuju dintên Patekah
langkung pênêd Jumungah ping wolulikur
datan asangar myang nangas
etang Jumngah Buda Paing

Limalas lakuning surya
pancasudanipun inggih tunggak-sêmi
buta gajah watu wuku
dhawah ingkang prayoga
nanging wuku dhawah Endra Aryang Wurung
punika ragi sumêlang
watêg kasusahan pikir

Ki Bayi alon ngandika
angsal datan nangas sangar wus bêcik
sawabe Jumungah cukup
awona sawatara
tan ngapa-a priye ing kono Pangulu
ngalap bêrkah ing Jumungah
kabèh anjurung utami

Inggih prayogi karsanta
namung mêndhêt sangat ingkang utami
ya bênêr sirèku wuwus
sangating sawab tama
wayah apa Ahmade ing wolulikur
lah mara etungên samya
kowe kono Basarodin

Ki Pangulu aturira
Ahmadipun pêcak sadasa enjing
Ki Kulawirya amuwus
ambakna wong ngaetang
bliwar-bliwur pêcak sadasa prèhipun
dika wiwiti punapa
lêrêse enjing Ibrahim

Yusup Ijraile siyang
Ahmadipun bakda Jumungah lingsir
sangat tanggal wolulikur
Ibrahimpun enjing
lah botên ta makatên pangetangipun
Ki Pangulu ngling anjola
e inggih kasupèn mami

Ki Kulawirya anabda
winor guyu kalingane Ki Modin
kajaba donga Majêmuk
kang tan kenging kalepyan
ngulinakkên barêkalan kongsi wisuh
tangan mêksih gêbèl upa
kêsusu-susu amulih

Ginaguyu ing ngakathah
Kyai Bayi gumujêng sarya angling
gêbèl upa priye mau
kang rayi aturira
pan punika inggih pun kakang Pangulu
dènnya andongani hajad
tan kantos dènundang prapti

Sabên dintên datan tuwang
sagêd pangguh pêpaka kang kêndhuri
sampun waradin sadarum
sami gilir sêdhêkah
ingkang dèrèng sêdhêkah mung kang Pangulu
Ki Pangulu mèsêm mojar
niyatkula benjing-enjing

Gêgêtun kula kêlintang
ngong-wastani datan mawi kêndhuri
kêlorog sadasa dalu
botên uningèng ajad
mila kula sarêng mirêng gupuh-gupuh
ajad mawi dinonganan
maune ngong dèrèng mikir

Ki Bayi gumujêng nabda
iya ta lah dadi guyon si Modin
lan malih etungên mungguh
lawang pinara sanga
Ki Sêmbagi Jumêna matur gih sampun
mèt dhawahe kawan lawang
winastanan olèh bangkit

Ki Bayi alon ngandika
kadipundi uwa petanganèki
Ki Sêmbagi aturipun
pagêr pinara sanga
kang ingetang kawit wetan pinggir ngayun
punika ingkang winastan
lawang olih akak salih

Ping kalih tan darbe utang
kaping tiga dukacipta kang kori
ping pat olih pintêr ngèlmu
panca lawang kêpatyan
ping nêm lawang ati kêras rosa bêndu
sapta lawang lèh sugihan
wolu cacading narpati

Ping sanga lèh batur kathah
jangkêp sanga pêngalore binincil
wit ingetang saking kidul
lawang lèh arta ala
ping kalih lawang sarwolih sugih ayu
ping tri lawang sugih anak
lawang mênang ngangkuhi

Panca lawang kêmalingan
ping nêm lawang lèh sugih suka ati
ping pitu lawang lèh bêndu
wolu lawang lèh warta
kaping sanga lawang gêringan sring wuyung
wus jangkêp nêkuk mangetan
pagêr lèr ngetang kilèn wit

Lawang kapisan gêringan
kaping kalih lawang kèh tamunèki
ping tri lawang sugih sunu
pat lawang kèh ngalanan
kaping lima lawang kêmalingan iku
ping nêm lawang olèh karya
jajalaran saking siwi

Sapta lawang budi rosa
wolu lawang lèh dosa saking siwi
ping sanga mêlarat muput
jangkêp malih ingetang
pagêr wetan wit saking lèr etangipun
lawang dosa saking liya
ro lawang lèh èstri adi

Ping tri lawang lèh bujana
ping pat lawang olèh sampurnèng kardi
panca sugih srananipun
ping nêm lawang rusak tyas
kaping pitu lawang asring tukar padu
wolu gêdhening tyas
ping sanga lawang malingan
wus jangkêp têpung binincil

Inggih mangsa borong uwa
wajibipun têkiyar amrih bêcik
èh Kulawirya sirèku
rêmbaganing ngakathah
prayogine ya ing besuk wolulikur
wis padha nambuta karya
gêlakên kang durung uwis

Kundur Jêng Kyai Panurta
tan winuwus sakantune wus dadi
yata ing nalikanipun
praptèng sawiji dina
Jumungah Paing tanggal ping wolulikur
latar mangu Pênanggungan
jêjêl jalma lèbèr jawi

Jêng Kyai Bayi Panurta
nèng pandhapa lênggah lawan Mongragi
Malarsih lawan kang sunu
Kèn Rara Tambangraras
cèthi Cênthini ngladèni abikut
dhêdharan enjing-enjingan
bikut lawan Ni Sumbaling

Ki Bayi lon angandika
Luci sira timbalana dèn-aglis
anakmu lawan kyaimu
kang padha anèng jaba
santri Luci tur sandika sigra mêtu
nimbali putra kalihnya
pra ari myang kyai-kyai

Nulya kerit lampahira
praptèng ngarsa ngabêkti tata linggih
wênèh atur salamipun
tarap anèng pandhapa
Kyai Bayi aris dènnira amuwus
paran wus pêpak sadaya
anak putu sadayèki

Lawan kang sinambutkarya
apa uwis kabèh tan ana kari
umatur sadaya sampun
kantun ngusung kewala
iku mêngko arahku Jumungahipun
ana ing kono kewala
bêbatur wisma wus dadi

Gaweya mimbar sadhela
lir kokobong bae linangsèn putih
ngiras ngalap bêrkahipun
Jumungah dadya tulak
supayane supangat mungguh ing ngèlmu
ing masjid gêdhe suwungna
ngalang Jumungah sawiji

Samya umatur sandika
winor guyu sami sasmitèng linggih
gya Nuripin praptanipun
ngirit rèrèyanira
sarwi bêkta uwos tigangdasa pikul
thil-inthil pala pêndhêman
tela kimpul wi gêmbili

Gumarudug dèrèng prapta
matur nêmbah ngaturakên wong binaris
Ki Bayi gumujêng muwus
iya bangêt tarimèngwang
kabênêran Nuripin têkanirèku
aturna mring nyainira
sira banjura ngladèni

Nèng pawon sakancanira
aywa milu sira anambutkardi
kabèh iku wong ing dhukuh
nèng pawon tugurêna
Ni Malarsih alon dènnira amuwus
Nuripin sira banjura
marang pawon bae aglis

Nuripin matur sandika
sarèhning andika lajêng juroni
yata Jêng Kyai amuwus
lah wis payo Bismilah
angkatêna kabèh kang padha sung-usung
kang liningan tur sandika
putra miwah para ari

Samya ngatak rèrèyannya
sarêng mundur putra sira king ngarsi
kang dadi manggalanipun
Ki Ragil Kulawirya
dan ingangkat saka bêlandar dêlurung
andêr molo pangrêt serang
usuk wuwung lawan takir

Kumêrap asêsêmutan
pan anggili kang ngusung manjing mijil
sakenjing rame andulur
pinêtak prênahira
wisma gandhok kêkalih katri lan tajug
tan kêliru adunira
sadaya wus dèn-angkani

Kang sasaka sami saka
ingkang ricik sadaya sami ricik
wus gêmah samya tinumpuk
têlas ingkang ngusungan
Kulawiryamubêng nitik angkanipun
kêpanggih lêrês angkanya
nulya Jêng Kiyai Bayi

Mriksani kang nambutkarya
sarwi mrênahakên pangimbar êpring
sêdhênge panggonanipun
pra ari kang mêragang
sampun sami prayogi panggènannipun
nulya wus linangse pêthak
miwah panggènanne èstri

Pan wus ingalingan kajang
Ki Bayi ngling hèh Luci dèn-agêlis
wêtokna wedangmu bubuk
lawan juwadah jênang
kang warata sakèhe pra anak-putu
santri Luci sigra mentar
mubêng angingon-ingoni

Ngling malih hèh Kulawirya
mêngko yèn wus padha wedangan sami
undangana sêdayèku
samya bar Jumungahan
anèng kene bae kang pada maujud
Kulawirya tur sandika
nulya samya dèn-undangi

Saur manuk sadayanya
nulya kundur asiram Jêng Kiyai
mangkana sadayanipun
sawusira ngingonan
samya adus susuci mèt banyu wulu
lan dangu nulya ngalêmpak
nèng batur wisma arêsik

Pênuh lèbèr palataran
jalu èstri sunat sukril wuluki
miwah tahyatul masjadu
Kyai Bayi Panurta
lan kang putra Sèh Mongraga praptèng ngriku
Malarsih Kèn Tambangraras
Sumbaling cèthi Cênthini

Miwah para èstri kathah
wusnya kabèh sunatan darus ngaji
nalikane manjing mêtu
Jumungah binêdhugan
masjid agung lawan bêdhug masjid mangu
Kaputran myung Pakauman
tuwin bêdhuging pra ari

Gumêmplang panasing surya
supramdene kang sunat sadayèki
tan angraos panasipun
malah srêp sawatara
jalu èstri anèng ngriku ciptèng kalbu
majade panas grah-uyang
prandene datan manasi

Baya sawabe Mongraga
sakaliyan sawabe Jêng Kiyai
yata antaraning bêdhug
bêdhug wus sinalahan
sakèndêling bêdhug cêp tan na kêrungu
Kyai Swarja Wiradhustha
Pamukma Panamar tuwin

Kulawirya samya adan
yata adan kang adan sri kapyarsi
wong lima barêng swara rum
wuse sami asunat
nulya êcis sinungkên tinampan sampun
gya sira Ki Jayèngraga
nulya mangasiral aglis

Wusnya sira mangasiral
Sèh Mongraga ingkang kutbah anuli
mungguh salawat ping têlu
Jèngwèsthi nulya adan
adan ririh gumarênggêng tan asêru
wusnya nuli Sèh Mongraga
tangawudira matitis

Apan kutbah wali sana
swara ririh ruruh alêp ngalap sih
sajak Yaman manis arum
wilêde ambiyolah
amlas-asih sambada lan kutbahipun
ingkang wus sumurup makna
angrês tyase lir kapatin

Kang durung wêruh ing makna
ngondhok-ondhok de swara ngasih-asih
Tambangraras luh tumuntur
myarsa raosing kutbah
jalu èstri kathah samya ngêmu êluh
mangkana akiring kutbah
wus tamat gya dèn-tamati

Jêng Kyai Bayi Panurta
angimami Jumungah nulya takbir
usalli takbir sadarum
surat wusing Patekah
apan surat Watini ing awalipun
akire Inna anjalna
sarta mawi dèn-kunuti

Wus prapta akiring tahyat
salat bakda slawat lajêng pupuji
gya dhikir ambata-rubuh
lajêng amaca donga
wus pêragat slawat salaman sampun
kêndhuri apêm dinongan
susnya binage wêradin

Miwah kang salawat arta
jalu èstri rong kèthèng tan na kari
bakda bar Jumungahipun
parèstri wus bubaran
Jêng Kyai ngling mring putra myang arinipun
lah mara payo Bismillah
sakane guru dèn-aglis

Kabèh padha jathokêna
kang liningan padha angatag jalmi
sigra sasaka jinunjung
pangêrêt myang bêlandar
saka goco pêngiwa lan andêripun
punang saka pat ingangkat
sarêng adêgira sami

Swaraning kang nambutkarya
pan gumuruh aloke ting jalêrit
wus ngadêg sasakanipun
sigra blandar ingangkat
ligarangakên sarta alokipun
kang raka pinarentahan
gandhok pinrih sarêng dadi

Ki Suharja sigra ngatag
nuntên nusul ngadêg gandhok kêkalih
lan malih mring putranipun
Jèngwèsthi pinarentah
kinèn ngadêgakên aglis tajugipun
kang putra sigra angatag
mring wong myang undhaginèki

Sadaya sarêng tumandang
wisma langgar lawan gandhok kêkalih
rame swara sru gumuruh
barungan tanpa rungwan
Kyai Bayi lan Sèh Amongraga luhung
lênggah bale tinaruban
sêsajèn dhêdharan ngarsi

Kulawirya lir kekeyan
anyakupi sakèhe nambutkardi
bancang pat parentahipun
ngungkuli para kadang
cèkèh cikat cêlingkrik mènèk mandhuwur
saruwale kombor pêthak
tudhung basunanda prêkis

Tan wigih ing pêpènèkan
ngetan ngulon lumayu turut takir
maoni kang durung mungguh
watak nora sêrantan
tinandangan dhewe sapakolihipun
takir pinilês dèn-wawal
kancing-kancing sampun manjing

Usuk serang caluringan
manjing kabèh pakêncêng wis kinancing
topèng pinritgantil kukuh
serang wus ingingkaban
bêlandar kinêlam ing ura-ura duk
takir ambangkok nèng gimbal
inggil-inggilan wus dadi

Wisma gandhok lawan langgar
apan sarêng wuse panjingan inggil
Ki Kulawirya glis muwus
lajêng apêparentah
gêbyog-gêbyog kinèn angêtrapkên gupuh
cakut kang pinarentahan
sambunge wus dèn-angkani

Samya sarêng mara mragang
tinrapakên sakèhe pra undhagi
kang sadaya gêbyogipun
pan wus atrap sadaya
Kyai Bayi alon dènnira amuwus
hèh Jayèngwèsthi Jèngraga
lan pamanmu kon mangarsi

Gupuh marêg kang liningan
atêtanya Ki Bayi lan kang rayi
hèh Wirya apa ta uwus
kari apane ingkang
durung atrap Ki Kulawirya umatur
wondene kang dèrèng atrap
kantun têbêng kori lêmpit

Kang nginggil gêndhèng êrènguya
ingkang dèrèng Ki Bayi angling malih
ya wus lèrèna sadarum
arêbut wêktu Ngasar
apa mangan dhisik apa pêrlu wêktu
rèhning padha akir Ngasar
Kulawirya matur aris

Aluhung rêbat sêmbahyang
yèn wus salam mangke sami abukti
Ki Pangulu nambung wuwus
mênggah rêmbag kawula
luhung nêdha rumiyin prayoginipun
ngling Suharja Wiradhustha
ngong rêmbag amangan dhingin

Pakolih maklum ing kathah
Kulawirya gumujeng nambung angling
batos kula gih kadyèku
nanging sampun katingal
bujêng bukti Jêng Kyai angling gumuyu
bênêr si Pangulu Basar
-rodin ngur madhangan dhingin

Kang rayi matur sumangga
nulya nuduh Ki Bayi marang Luci
mara wêdalna ambêngmu
santri Luci asigra
ngatag marang Nuripin sakancanipun
anata kêndhurinira
jinèjèr wus winatawis

Rolas ambêng wrat gotongan
tuwin rampèn kêndhuri saking wuri
ambêng têlungpuluh têlu
dhulang myang layah tampah
wus pinetang sadaya kêpunganipun
sakawan ambêng ing ngarsa
kêndhuri nèng panjang giri

Wusnya rumat ambêngira
Ki Baywa ngling marang Ki Basarodin
lah donganana Majêmuk
mule kang akal bakal
lan slamête kang nambutkarya sadarum
salamête wong sadesa
nak-putu Wanamartèki

Ki Pangulu tur sandika
nulya donga sinauran gêr amin
gumuruh ambata-rubuh
sawusnya dinonganan
samya wijik dan lêkas nadhah sadarum
pan sami pikantukira
nutug dènnya samya bukti

Nulya samya aluwaran
ambêng dinum cinarik wus binagi
waradin sadayanipun
lajêng samya bubaran
Kyai Bayi Panurta aris amuwus
mring kang putra myang rinira
pikirên prayoginèki

Arahku besuk Jumungah
pêndhak kiye kênane dipindhahi
bisa arampung sadarum
jêro lawang korinya
rêsikane pisanpalataranipun
kitrine ingkang prayoga
gaweya balumbang mili

Nyidhata banyu srèwèhan
joging tajug laju mring jamban mili
yèku prihên bisa rampung
ywa kongsi pindho karya
ingkang putra lan para ri samya matur
kados botên pindho karya
tamtu rampung sadayèki

Lah iya Alkamdulilah
payo bubar rêbut wêktu wus akir
Kyai Bayi nulya kundur
putra ri sarêng mêdal
Sèh Mongraga lajêng mring panêpènipun
kang rama mring langgar ngarsa
ing ratri datan winarni

Enjingipun kang winarui
bakda Subuh kawit anambutkardi
nutugakên ingkang durung
têbêng kori lêmpitnya
myang gêdhongan kokoh lan ambènipun
nambal jrambah kang dhinungkar
ing saka pinêstèr malih

Sadaya kang bibal-bibal
tinambalan apan pinulih malih
ginêblèg gangsur sinapu
ginarit jojobinan
miwah kowèk-kowèk tilas ngowak labur
wus sinalin rinêsikan
kanan kering saking wuri

Mangkana ing sabên dina
pan ginêlak trape kang nambutkardi
rèng gêndhèng tanapi wuwung
jaro gapit jêjêdan
lawang kori kang garap bêlumbang tajug
ingilèn toya gumantar
mili angubêngi masjid

Kêbon wingking paninisan
mawi langgar alit tinata inggil
mrapat dhak-undhakanipun
ngegla tan ginêbyogan
kitri pacar-cina lawan pacar-kuku
tayumas patra-mênggala
andong bang lan kayu puring

Sikatan dêlima wantah
anggrèk-wulan argulo wora-wari
kênanga cêpaka wungkul
tongkèng lan sêkar dangan
inganjangan pinalêngkung mlati mênur
rekane Ki Kulawirya
sinêkar sataman asri

Putêran kitri trumruna
jram pacitan purut pêcêl watawis
pucang sêlan tiris puyuh
pinutêr ingantêban
kitri ngayu sawo pêlêm dodol madu
santog lan jambu drêsana
myang kêlampok arum manis

