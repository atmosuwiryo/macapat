para mantri Surèngkewuh
prasamya mêthuk ing jurit
marang sajawining kitha
têtindhihing Sawunggaling
pêpatih ing Surabaya
anom kaskayatur wani

ing sabên dina acampuh
lan Ngabèi Sawunggaling
yudane wong Surabaya
kadya banthèng tawan kanin
bala Madura kasoran
kaburu akèh ngêmasi

nênggih gêgununganipun
sami ngungsi jroning loji
angêntosi bêbantunya
wong Madura sami wingwrin
kèndêl dènira ayuda
gênti wau kang winarni

sutanira Ki Mataun
sira Radèn Kartasari
lawan Radèn Martapura
ing Warung kang apalinggih
rêmbag ngaturi uninga
ing radèn rêkyana patih

pêjahe sudarmanipun
anèng madyaning ajurit
lawan kadange satunggal
kang duta lumaksanaglis
ing marga datan winarna
prapta ing Kartasurènjing

sêratira sampun katur
ing radèn rêkyana patih
kalangkung pangungunira
lajêng sowan ing jro puri
praptèng jro wus ingandikan
munggèng ngarsaning narpati

kya patih nêmbah umatur
kawula atur upaksi
nênggih abdi dalêm Jipang
pan Mataun angêmasi
lawan anake satunggal
wadyalit kathah ngêmasi

myang Cina kathah kang lampus
mêngsah Madura pan inggih
kalangkung wantêr ing yuda
Sidajêng kancikan malih
abdi dalêm pra dipatya
môncanagara angisis

mangkya wontên Majaranu
kang dadya cucuking jurit
wadyèng Madura bêbahak
apan sampun bêboyongi
angungun sri naranata
angandika mring apatih

kayaparan ta sirèku
Si Madura ngrêrubêdi
rêkyana patih tur sêmbah
sumanggèng karsa narpati
iku paman karsaningwang
sira wakana pribadi

lamun nora mangkonèku
tanpa wêkas ing ajurit
wong Cina dimèn enggala
anggêcak loji Matawis
yèn sira kang nindhihana
kacèk tangkêping ajurit

dene wetan kang sun tuduh
Si Arya Pringgalayèki
iku paman ngayomana
sagung wong môncanagari
angrêbut nagri ing Jipang
lan malih ingsun gawani

dhimas Dipanagarèku
lan adhi mas Mangkubumi
ya lawan adhi mas Rôngga
dadia jimating jurit
rêkyana patih tur sêmbah
lêrês karsa padukaji

sigra tinimbalan sampun
sirarya Pringgalayèki
miwah sagunging santana
kèrid mring pangran ngabèi
lan Pangeran Buminata
wadana kanan lan keri

prapta ngarsane sang prabu
kang pra santana wotsari
sri narendra angandika
hèh kakang mas angabèi
puniki pikir manira
Si Arya Pringgalayèki

manira tuduh lumaku
nindhihi môncanagari
adhi mas Dipanagara
lan yayi mas Mangkubumi
kalawan yayi mas Rôngga
dadosa jimat ngajurit

katiga milua nglurug
dimèn samya wruh ing sakit
amapag mungsuh Madura
matur pangeran ngabèi
kawula sumanggèng karsa
inggih anjurungkên amin

dene si paman puniku
Natakusuma nindhihi
Cina kang gitik Samarang
dene kang têngga ing mami
wadana lêbêt kewala
dika lan si adhi-adhi

pangran ngabèi umatur
alêrês karsa sang aji
lamun botên makatêna
tanpa wêkasing ajurit
nagari lami tan arja
têmah ngrêrisak wadyalit

alon ngandika sang prabu
mring Arya Pringgalayèki
iya sira kang sun karya
senapatining kang baris
nindhihi môncanagara
dene ta si adhi-adhi

dadia jimatirèku
Dyan Pringgalaya wotsari
anuwun mugi antuka
ing sawab barkat narpati
sang nata malih ngandika
dhatêng ingkang rayi-rayi

Pangran Dipanagarèku
lan Pangeran Mangkubumi
katiga Pangeran Rôngga
dèn padha angati-ati
aywa sira kaya bocah
angèl tatraping ajurit

sampun pinaringan sangu
kalawan lorodan nyamping
kang rayi tiga nyatunggal
dene sangu tigang biting
lawan busananing wadya
katiga saking sang aji

lawan yatra gangsal atus
badhe ganjaraning dasih
sri naranata ngandika
ing radèn rêkyana patih
iku paman lamun sira
budhal anglurug ing benjing

mangkata sing alun-alun
kalawan Si Rajaniti
ingsun pan arsa umiyat
ing gêgamanira sami
pan sampun tinundhung mêdal
sira rahadèn apatih

lan Radèn Pringgalayèku
kalih sampun dèn paringi
apan yatra gêgantungan
badhe ganjaraning dasih
ingkang tumêmên ing karya
kang pinatêdhak sang aji

myang para santana sampun
mêdal saking dalêm puri
ing dalu datan winarna
ya ta kawuwusa enjing
gumrah wadyèng kapatihan
samya sayagèng ajurit

gantya wau kang kawuwus
gandhèk ingkang anindhihi
Tumênggung Suradiningrat
ing Tuban duk angêmasi
tinukup ing wong Madura
gandhèk datan dèn pêjahi

dene abdine sang prabu
Ki Surandriya namèki
Ki Wôngsajaya satunggal
mila datan dèn pêjahi
de binêkta mring Madura
katur mring sang adipati

Madura rinêksa sampun
anèng wismaning pêpatih
lami nora tinimbalan
pinrih ayêma rumiyin
pamrihira Cakraningrat
kênaa dèn têtakoni

mila alami dèn imbu
ilanga gumyurirèki
andina sinuba-suba
dêdimèn eca kang galih
duk samana tinimbalan
mring Cakraningrat Dipati

gandhèk prapta kalihipun
ing ngarsane Sang Dipati
Cakraningrat angandika
ingsun atakon sayêkti
aywa goroh aturira
yèn goroh ingsun patèni

sapa ingkang duwe rêmbug
sang nata mungsuh Kumpêni
têka ngiloni wong Cina
apa karsane pribadi
gandhèk kalih atur sêmbah
pamirsa kawula alit

ingkang sangêt darbe atur
rahadyan rêkyana patih
kèlu sagunging punggawa
tan wontên purun malangi
ajrih ing radèn apatya
manawi sinêngêr runtik

têmah lungsur lênggahipun
mila wanèh kang dipati
Adipati Jayaningrat
Dhongkol api-api sakit
Tumênggung Kartanagara
dèn pilaur angêmasi

samyajrih darbea atur
ing radèn rêkyana patih
langkung angungun miyarsa
Cakraningrat Adipati
asru dènira ngandika
punggawakèh tanpa kardi

tan nêdya anari mring sun
kaliwat amajanani
Susunan Pakubuwana
nora tinggal bapa mami
apa sakaliring rêmbag
pasrah mring wong tuwa mami

cècèkan padha kumênthus
wania ing mêngko iki
ngandêlakên sugih bala
pêksa angêntasi kardi
tur kabèh môngsa enjoha
prasasat angrujag gusti

yèn ingsun nêdya amungsuh
têkan wadone wong Jawi
cawêta milua aprang
nadyan godhonge waringin
kabèh dadia manungsa
milua amangun jurit

sun kicêl bae lan ingsun
suwe mijêt wohing ranti
pae kaya wong Madura
tate anjunjung narpati
pamugariningrat Jawa
dadya pamungkasing wèsthi

gandhèk kêkalih umatur
alêrês sampeyan inggih
pangeran malih ngandika
sira sun wèhakên mangkin
mring Kapitan Surabaya
lamun sira dèn takoni

aywowah tuturirèku
pasthi sira nêmu bêcik
nadyan silih dèn gawakna
marang nagarèng Samawis
dèn banjurna mring Jakarta
ywa owah tuturirèki

gandhèk sinangonan sampun
binêkta mring Surawèsthi
caraka sampun umêsat
ing laut datan winarni
praptèng nagri Surabaya
kang duta tumamèng loji

sampun katur suratipun
Cakraningrat Adipati
mring Kapitan Surabaya
sampun binuka kang tulis
kapitan ngungun miyarsa
wong anggandhèk dèn takoni

tan owah kadya turipun
mring Pangeran Madurèki
linajêngakên saksana
marang nagari Samawis
ing laut datan winarna
wus prapta nagri Samawis

wus panggih lawan kumêndur
miwah dhatêng Kumisaris
Tilêm kalawan kang nama
Komasaris Prèsêl nênggih
surat saking Surabaya
tinupiksa ganti-ganti

miyarsa kalangkung ngungun
kumêndur lan komasaris
nanging suka amiyarsa
dene ta sri narapati
nora pati yèn karsaa
anumpês bala Kumpêni

yèn èstua tuturipun
gandhèk kang kabandhang iki
katut aturing punggawa
dudu karsane pribadi
pan maksih kêna dèn ulah
ing têmbe dèn ulih-ulih

gandhèk linajêngkên sampun
marang nagari Batawi
kèrid dening dutanira
kumêndur lan komasaris
kalih saha mawi surat
wus praptèng nagri Batawi

surat katur ing gurnadur
miwah sagunging radpêni
gandhèk pinanggil mring ngarsa
dinangu tiniti-titi
tan owah ing aturira
rêmpêg lan kang muni tulis

radpêni sadaya ngungun
dhuh Gusti Rajèng Matawis
jagate ingkang punggawa
angrusak bala Kumpêni
gurnadur atêbah jaja
sadalêming tyas manangis

gandhèk linajêngkên wangsul
mring nagri Samarang malih
ing benjang kinèn nglajêngna
katura ing sri bupati
sakalangkung urmatira
mring abdinirèng narpati

saha surating gurnadur
kang dhatêng ing komasaris
tan kocap margèng samodra
nagri Samarang wus prapti
wong anggandhèk wus pinarnah
kên rinêksèng kêbon wingking

kunêng ingkang kawarnaa
wau sira radèn rêkyana patih
dènira sayaga sampun
samêkta wadyabala
budhal ingkang gêgaman mring alun-alun
abra busananing wadya
yèn tinon lir prawatagni

nênggih pangganjuring lampah
wong Parêmbun Surayuda nindhihi
Bubutan Surabangsèku
lawan Nilasaraba
ing Rendhetan nulya wuri kang sumambung
Ki Ngabèi Surajaya
gêgaman dinulu asri

saha tunggul warna-warna
nulya wadyanira ing jro nambungi
wong jayamênggala ngayun
asri busananira
kang sumambung ing wuri wong tanpagêmbung
anulya wong jayantaka
wong narantaka nambungi

nulya wong sêcanirbaya
wong anjayaparusa kang nambungi
wong jayènglatri ing pungkur
nulya wong jayèngastra
nulya wadya kapêtêngan kang sumambung
ngagêm wau cêcebolan
wong nirmala anambungi

ing wuri wong tanparaga
anggarêbêg ing lampahe dyan patih
wong magêrsari akêpung
asri kang upacara
pangarsane prapta jêjêl ngalun-alun
ambèr dhatêng ing galadhag
rahadèn rêkyana patih

prapta munggèng panangkilan
kawarnaa Tumênggung Rajaniti
prapta sadêdamêlipun
wadya tanpa wilangan
prajurit kang saha kuda kalih èwu
lan ingkang lumakyèng dharat
untabe kagiri-giri

lurung pêpêt ing gêgaman
tan kênawor apangkat-pangkat sami
ya ta wau sang aprabu
miyos ing panangkilan
saha upacaranira sri dinulu
orêg sagunging punggawa
ngandika sri narapati

marang ing radèn apatya
iku paman Si Arya Madurèki
iya sun tuduh lumaku
nindhihi wadyèng Têgal
anggawaa wong jagasura sadarum
barênga lan lakunira
tur sêmbah rahadèn patih

alêrês karsa paduka
iya paman nuli angkatna aglis
kabèh gêgamanirèku
ingsun arsa umiyat
kyana patih tur sêmbah nolih ing pungkur
asuwarèng wadyabala
budhal gêgaman pangarsi

umung swaraning kang bala
samya salawatan samargi-margi
lampahe tan kêna carub
golong salurah-lurah
sira radèn apatih majêng wotsantun
mangaras padèng narendra
myang Tumênggung Rajaniti

mangaras mangraup pada
sri narendra ngandika mring apatih
nyangoni salamêt ingsun
kabèh sawadyanira
sigra lèngsèr saking ngarsanya sang prabu
anindhihi wadyanira
lan Tumênggung Rajaniti

tan owah lampahing bala
asri tinon kadya prawata sari
kang tunggul lawan lêlayu
abra lir pêksi krêndha
arêratwan malêdug lir gunung kapuk
mawur katêmpuh prahara
ting karêtèp ting parêlik

samana para ngulama
para kaji kathah samya umiring
wadya satêmah amuwus
nadyan dèn balangana
kopyah bae loji ing Samarang gêmpur
sampun karsaning Hyang Suksma
samya dhatêngakên kibir

ing marga datan winarna
lampahira pan ing Ungaran prapti
masanggrahan gangsal dalu
ya ta radèn apatya
animbali ing kaji Mataram gupuh
prapta rahadèn ngandika
kakang kaji sun angipi

sarupane kang wong Cina
ingsun tingalakên dadi wong èstri
dika pardika puniku
matur kaji Mataram
inggih pênêd watêking èstri puniku
salamêt lampah sampeyan
nanging rahadèn apatih

kang eca ing manahira
amiyarsa pradikane kang kaji
sigra Tuwan Sayid Mahbud
matur ing radèn patya
kula balak inggih ngimpi wau dalu
katingal wontên dahana
dika bapak dèn purugi

ing gêni lawan kawula
samya kesah ponang gêni nututi
pêdhang kula katon runtuh
anuli kêris kula
awèh dika puniki katingal runtuh
nulya kang jagat sadaya
bapak samyadadya agni

kumêpyur radèn apatya
amiyarsa impène Tuwan Sayid
pangandikanira arum
pênêd puniku tuwan
nanging sampun dika tutur liyanipun
gantya ingkang kawarnaa
Ki Arya Pringgalayèki

wus samêkta balanira
miwah sira Pangeran Mangkubumi
Pangran Dipanagarèku
tuwin Pangeran Rôngga
wus samêkta budhal saking alun-alun
gêgaman awarna-warna
kadya prabata kabêsmi

wadyaning para santana
tinon kadya sêkar sataman asri
kêkôndha lawan lêlayu
amyang yèn tiningalan
swaraning kang balakuswa tri gumuruh
ing marga tan winurcita
pitung dalu anèng margi

wus praptèng talatah Jipang
wong Madura sampun miyarsa warti
yèn wong Kartasura rawuh
wadya tanpa wilangan
têtindhihe Rahadèn Pringgalayèku
Pangeran Dipanagara
lan Pangeran Mangkubumi

katiga Pangeran Rôngga
samya mundur prajurit Madurèki
lorod dhatêng ing Sidayu
tan wontên kang anglawan
lampahira wadyèng Kartasura rawuh
nagri Jipang wus kancikan
sirarya Pringgalayèki

ngundhangi sagung dipatya
saha wadya môncanagara sami
wong gandhèk ingkang tinuduh
nindhihi Surabaya
linampahkên lan wong singanagarèku
wadyanira Pringgalaya
kang bêkta mring Surawèsthi

dene nagari ing Jipang
ingkang kinèn ngayomana wadyalit
sutanira Ki Mataun
dene nagri Nglamongan
Ki Tohjaya ingantukkên malih sampun
têntrêm wong môncanagara
ya ta Pangran Mangkubumi

ngandika mring Radèn Arya
Pringgalaya kadipundi puniki
dawêg lajêng mring Sidayu
puniku tuking mêngsah
sanggon-gone kang mungsuh dawêg dèn êlud
aran wong kinèn apêrang
pasthi mungsuh dèn parani

matur Arya Pringgalaya
inggih benjing pangeran dèn aririh
atur uninga karuhun
dhatêng raka paduka
sri narendra bok ta dede karsanipun
aran mung nagari Jipang
kang kinèn ngrêbut kariyin

yèn sampun wontên timbalan
lajêng dhatêng Sidayu inggih gampil
pan inggih samangsanipun
kawula apan darma
andhêdhèrèk ing sampeyan ing sapurug
samangke ajrih kawula
bok dinukan ing rakaji

kunêng ingkang kawuwusa
wau sira radèn rêkyana patih
wus budhal sawadyanipun
saking dhusun Ngungaran
sampun prapta Paterongan lampahipun
lajêng samya masanggrahan
gumrah swaraning kang dasih

Ki Rajaniti pinarnah
ing gêgunung saha bala mênuhi
wadya pasisir sadarum
sagunging pra dipatya
samya sowan ing rahadèn patih wau
miwah pun Singsèh Sapanjang
saha wadya amanggihi

prasamya suka sadaya
senapatinira pan sampun prapti
radèn patih ngandikasru
enjang padha kiraba
lêlèdhèkên Kumpêni dimène mêtu
dèn gumuruh surakana
aywana mundur ing jurit

tan kawarna ing dalu wuwusên enjang
sagunging pra dipati
ngirabakên wadya
miwah prajurit Cina
rame surakira atri
dyan kawarnaa
wau bala Kumpêni

asadhiya mêdal amagut ing yuda
nêmpuh bitingirèki
Ngabèi Trêbaya
lajêng têmpuh ing yuda
arame bêdhil-binêdhil
prajurit Cina
sigra dènnya nulungi

tinindhihan marang Radèn Martapura
wong Cina ngamuk wani
Kumpêni apanggah
rame dènira yuda
Kumpêni kathah ngêmasi
pan ingamukan
kalawan pêdhang abir

pan kasaput ing dalu sapih kang yuda
ing enjingira nênggih
Radèn Martapura
lan Ngabèi Trêbaya
sowan ing radèn apatih
apan ambêkta
murdane wong Kumpêni

sapraptane ing ngarsanira rahadyan
atur solahirèki
kalanira yuda
dyan patih langkung suka
sirah kinèn amanjêri
ing pabitingan
amundhut radèn patih

yatra kawan atus sarwi angandika
lah tampanana iki
patêdhan sang nata
radèn waratakêna
marang ing wadyanirèki
matur sandika
Radèn Martapurèki

mundhut malih tigang atus praptèng ngarsa
ngandika mring ngabèi
iki tampanana
pêparinging narendra
Ngabèi Trêbaya aglis
majêng tur sêmbah
ngandika radèn patih

waratakna iya marang baturira
dèn padha anglabuhi
ing karya sang nata
yèn nagri dalêm arja
têkan anak rabinèki
milu karêksa
dèn padha ngras ugi

lamun ingkang sinandhang lawan pinangan
barkate sri bupati
Ngabèi Trêbaya
matur sarwi karuna
kang abdi tan darbe urip
langkung sih marma
tan sagêd amangsuli

nulya samya tinundhung mring pamondhokan
antawis tigang latri
wong Kumpêni mêdal
angilèn lampahira
Sabukalu kang ginitik
bitinganira
rame campuh ing jurit

Ki Tumênggung Mangkuyuda amiyarsa
lan Ki Wiragunèki
atêtulung sigra
rame abêbêdhilan
Sabukalu angudhuni
sawadyanira
nêmpuh angamuk wani

ingkang wadya Kumpêni panggah ing yuda
samya ungkih-ingungkih
rukêt lawan pêdhang
sagung prajurit Cina
samya ngantêp ing ajurit
wus kathah pêjah
Cina miwah Kumpêni

Sabukalu pangamukira lir yaksa
kalawan pêdhang abir
gêmpang kang katrajang
Kumpêni kathah pêjah
mundur kang bala Kumpêni
prajurit Cina
samya anglud mangungsir

wong Kumpêni undure alêlumbungan
pan maksih ambêdhili
Sabukalu kêna
kêkêmpunge kang kiwa
pan angrêm mimisirèki
wus ginosongan
wong Cina mundur sami

amakuwon Sabukalu sampun sayah
katur mring radèn patih
amaringi sigra
jêjampi lawan yatra
kalih atus duta prapti
saha mariksa
wau dènira kanin

sawusira duta mariksa wus nulak
katur ing radèn patih
langkung ngungunira
angrês wong pabarisan
dene Sabukalu kanin
apan wong Cina
tan wontên kang nglangkungi

kadya Sabukalu kapurunanira
ya ta warnanên latri
pabitinganira
Sabukalu kalawan
Tumênggung Mangkuyudèki
myang Wiraguna
kinarutug ing bêdhil

tan akèndêl mariyêm saking palatar
wong Jawa amalêsi
ramya bêbêdhilan
sadalu datan pêgat
saha surakira atri
kang kawarnaa
radèn rêkyana patih

pan ing pukul gangsal munggèng palataran
saha ngandika aris
mring kang wadya lurah-
ira wong jayantaka
ngêndi banene sawêngi
pondhoke sapa
kang kinarutug bêdhil

dene durung ana kang atur uninga
priksanên dèn agêlis
Surajaya enggal
sigra duta amêsat
lan Surajaya wus panggih
gya dhinawuhan
satimbalaning gusti

aturira Ki Ngabèi Surajaya
punika yèn watawis
biting Mangkuyudan
lan biting Wiragunan
andika matur ing gusti
lamun sambada
sawarnining prajurit

kinirabna gumêlar ing ara-ara
wangsul ponang dutaglis
katur aturira
Ngabèi Surajaya
ngandika rahadèn patih
ya undhangana
kancamu konên aglis

sira payo dhingin mêtu lawan ingwang
sigra rahadèn patih
mêdal mung sakawan
wadyaingkang tut wuntat
nanging wus busanèng jurit
jumênêng ngandhap
asêm amundhut aglis

bêndhe kinèn anêmbang munya angangkang
kumrab ingkang ajurit
nanging dèrèng tata
mêdal asalang tunjang
gugup umiyat ing gusti
dene wus mêdal
dadya arêbut dhingin

sarêng mêdal raditya bala Walônda
mêdal saking ing loji
arsa ngantêp yuda
anggamêng lampahira
ingkang kilèn apan maksih
abêbêdhilan
Kumpêni kang mêdali

pan angetan Singsèh pabitinganira
ingkang arsa ginitik
lawan bitingira
Rahadèn Martapura
lan Ngabèi Trêbayèki
têmpuh ing yuda
rame bêdhil-binêdhil

Ki Ngabèi Trêbaya sawadyanira
nêmpuh angamuk wani
Radèn Martapura
mangsah nindhihi Cina
arame bêdhil-binêdhil
prajurit Cina
sami ngamuk mangungkih

ingkang wadya Kumpêni panggah ing yuda
angêdrèl wanti-wanti
kukusing sundawa
pêtêng angampak-ampak
wong Cina wus kathah mati
ing wuri prapta
ngamuk pêdhang lan abir

Bugis Ambon Sambawa lawan Makasar
kang samya anadhahi
pan karoban lawan
mundur kang wadya Cina
Ki Ngabèi Trêbayèki
nalabung yuda
Kumpêni kwèh ngêmasi

sigra nêmpuh Kumpêni bitingan Dêmak
apan ingêbyuk wani
ingurugan gurnat
Tumênggung Wirasastra
lumaywa atinggal biting
wus ingobongan
marang bala Kumpêni

mingsêr ngilèn nêmpuh pabitinganira
Dyan Mlayakusumèki
ramya katadhahan
Radèn Mlayakusuma
kagunganira narpati
mriyêm gadhuhan
Ki Sisik dèn adhêpi

ingkang wadya Kumpêni parêng narajang
angêdrèl wanti-wanti
sira Radèn Arya
Mlayakusuma tadhah
wau mariyêm Ki Sisik
kinèn nyumêda
mring kang wadya saragni

gya sinumêd saragni tiga kaglimpang
saking ing balowarti
Kumpêni narajang
Radèn Mlayakusuma
wadyane kathah kang kanin
mantri Ki Dêmang
Sawakul angêmasi

ingkang tatu Rahadèn Sutasantana
wadyalit kèh ngêmasi
sira radèn arya
giris ngoncati yuda
dhadhal sawadyanirèki
pondhokanira
pan sampun dèn obongi

ya ta wau rahadèn rêkyana patya
miyat mungsuh dhatêngi
umundhut turôngga
mring lurah gamêlira
Ki Rêksapada namèki
kêkambilana
Si Kidung ta dèn aglis

pan pun Kidung punika kinudang-kudang
titihaning ajurit
tan adangu prapta
kuda wus tinitihan
mangsah rahadèn apatih
wadya pangarsa
samya arêbut dhingin

wong anjayamênggala kang munggèng ngarsa
lawan wong jayènglatri
wong sêcanirmala
lan wong jayaparusa
wong tanpagêmbung lan malih
wong tanparaga
kang samya munggèng ngarsi

dene ingkang cêlak lawan gustinira
wadya jayèngastrèki
lan wong jayantaka
lawan wong narantaka
wong anirmala lan malih
wong kapêtêngan
garêbêg kanan keri

wadyabala Kumpêni kang ngungsir samya
ing radèn arya nênggih
Malayakusuma
lajêng pangêludira
wadyane radèn apatih
katunjang samya
kalulun ing wadyèki

Radèn Arya Malayakusuma dhadhal
milwa lumayu ngisis
wau radèn patya
kèndêl ing lampahira
turangganira tan kêni
lêlarèn ngarsa
jêblog kudanirèki

cinamêthi pun Kidung mopo kewala
saksana dèn udhuni
ginêbug landheyan
mêksa pamogokira
sru ngandika radèn patih
jaran kaparat
tan kêna dèn bêciki

ulihêna Si Rondhon kêkambilana
nêmbah Rêksapadaglis
kuda wus binêkta
mantuk mring pamondhokan
pun Rondhon dèn kêkapani
bala pangarsa
tan wruh gustinirèki

lamun kèndêl angêntosi kang turôngga
kuwur tataning baris
wau kang turôngga
pun Rondhon sampun prapta
sigra rahadèn apatih
nitih turôngga
umangsah ing ajurit

amung wadya jayantaka munggèng ngarsa
lan narantaka malih
lan wong jayèngastra
wus campuh kang ayuda
kalawan bala Kumpêni
pangêdrèlira
Kumpêni wanti-wanti

tinadhahan marang wadya jayantaka
rame bêdhil-binêdhil
swaraning sanjata
anglir rug kang prawata
bala Kumpêni ngêbyuki
pangêdrèlira
tan anggop wanti-wanti

pêtêng dhêdhêt dening kukusing sandawa
wadyane radèn patih
mawur asar-saran
sira radèn apatya
maksih amajêngkên dasih
wong jayantaka
lan wong narantakèki

lan wong jayèngastra lawan wong nirmala
nanging akathah kari
lèring Paterongan
sabin jêblog aluran
lan adrês mimis Kumpêni
sawênèh wadya
samya ngantun ing wingking

sarêng prapta samadyaning adilaga
radèn rêkyana patih
angawaki yuda
mung lêt sabin sakothak
lawan kang bala Kumpêni
kèsisan wadya
ingêdrèl wanti-wanti

winatawis amung wadya kalih dasa
kang munggèng kanan keri
ingkang anèng ngarsa
amung têtiyang gangsal
Ki Martayuda namèki
sanak putunya
lan para lurah katri

sanjatane ingkang samya munggwing ngarsa
lagya mungêl ming kalih
samya nandhak tumbak
lêlurah jayantaka
wit pandhan dèn parêpêki
arsa ampingan
pandhan wus dèn ênggoni

dening bala Kumpêni nuli anyipat
wong jayantaka kêni
pêpilinganira
pun Tirta kapisanan
wong anirmala nulungi
Baud namanya
lan kancane satunggil

tinadhahan ingêdrèl pan sampun kêna
wong nirmala kêkalih
lan wong jayantaka
ingkang bêkta bandera
kêni pan sampun ngêmasi
radèn apatya
duka yayah sinipi

anrêgakên wadya sakarining pêjah
grêgut mangsah ngawaki
winga-winga ing tyas
sumung-sumung ing jaja
wau kang balaKumpêni
mundur sadaya
wangsul bantune prapta

mangsah malih ngêdrèl ping kalih rambahan
panggah radèn apatih
ajur songsongira
saking pangrêdrèlneka
adrêsing mimis Kumpêni
radèn apatya
maksih rinêksèng Widi

kudanira pun Rondhon kêni sanjata
lêlêmpènge kang keri
turôngga anjingkat
nanging radèn apatya
maksih muka ing ajurit
dyan sutanira
ran Sutawijayèki

anyamêthi kuda marpêki kang rama
matur sarwi anjêlih
ngaturi mundura
nanging wau kang rama
maksih apanggah ing jurit
tan piniyarsa
kang putra jêlèh malih

Radèn Sutawijaya sarwi karuna
dawêg mundur kiyai
pan wadya paduka
punika sampun risak
ingayomana rumiyin
yèn sampun pêpak
benjang maguta malih

tan pinirsa maksih nêngah ing ayuda
kang putra jêlèh malih
kiyai turôngga
pun Rondhon nandhang tiwas
lêmpènge punika kanin
kagyat kang rama
sarwi nolih ing nguri

tiningalan pun Rondhon lêlêmpèngira
butul rahnya umijil
ya ta angandika
hèh payo Martayuda
ingsun unduri rumiyin
salin turôngga
mêngko umangsah malih

nulya mundur awatara têbahira
tan ingungsir Kumpêni
kèndêl sira radyan
munggèng sandhaping kamal
miwah kang bala Kumpêni
mundur sadaya
kèndêl ngarsaning biting

sira radyan têdhak saking ingturôngga
kinèn ngantukna aglis
marang pasanggrahan
prapta wus cinuculan
gumêtêr nulya ngêmasi
katur rahadyan
langkung ngungunirèki

Sayid Mahbub nusul marang ing payudan
panggih lan radèn patih
maksih yun-ayunan
apan arsa ngamuka
ngaturi umangsah malih
radyan ngandika
mangke tuwan dèn ririh

lagya ngumpulakên wadya kang kapisah
gya kinèn anjagani
Tuwan Sayid dika
manawi mangsah yuda
lajêng dènnya wira-wiri
nèng ngarsanira
radèn rêkyana patih

ingkang wadya Kumpêni ngumpul barisnya
aglar ngarsaning biting
anjêjêr kewala
praptèng pukul satunggal
tan obah dènira baris
ing wanci asar
mundur bala Kumpêni

sira radèn apatih sawadyanira
nimbangi mundur sami
samya masanggrahan
wau kang pabitingan
Kumpêni tan angênggèni
tuwin wong Jawa
tan purun angantuki

sagunging pra dipatya mundur barisnya
myang wadya Cina sami
mundur barisira
tan ana kang maguta
antawis ing pônca ratri
sira Kapitan
Singsèh sawadyanèki

sowan marang rahadèn rêkyana patya
nuwun prênahirèki
dènnya bêbitinga
ya ta radên apatya
emut ing supênèng nguni
lamun wong Cina
duk katingal dadyèstri

wus pinarnah anunggila lan Sapanjang
kulon dadia siji
sira radèn patya
akèn akarya surat
mring carik atur upaksi
yèn yudanira
tan asor tan ainggil

êpur sapih maesa duta umêsat
ing marga tan winarni
praptèng Kartasura
wus panggih kang caraka
lan Tirtawiguna nênggih
katur kang surat
saking radèn apatih

tinupiksa lajêng katur ing sang nata
ngungunira tan sipi
dene amiyarsa
dènnya kèsisan bala
dadya ngawaki pribadi
alon ngandika
si paman nêniwasi

durung pira prang nuli kèsisan bala
ngêndyana senapati
nuli ngadu awak
lagya pêpucuking prang
paran ta dadine enjing
Tirtawiguna
nêmbah turira manis

inggih alêrês pangandikaji
abdi dalêm pun Natakusuma
yèn makatêna tandange
pan agal wawratipun
anglingsêmi ing sri bupati
prasasat sri narendra
lingkab samiripun
pasthi ngèsêman de mêngsah
angandika wau jêng sri narapati
iya Tir wis mêtua

lah warahên dutane si patih
aywa yuda yèn durung samakta
angayomana wadyane
ywa Tirtawiguna wus
mêdal saking ing dalêm puri
sapraptanirèng jaba
lan duta wus cundhuk
dhinawuhakên timbalan
nanging layang boya kalilan ngangsuli
manirajrih matura

duta pamit mêsat saking ngarsi
tan winarna ing marga wus prapta
nagri Samarang enjinge
caraka gya tumanduk
ngabyantaranira apatih
katur saaturira
miyarsa angungun
kèndêl datan angandika
duta matur angaturakên pawarti
susah ing Kartasura

angandika rahadèn apatih
iya apa ingkang dadi susah
caraka atur sêmbahe
sampeyan kang misuwur
tumpês anèng madyaning jurit
marmi duk surat prapta
andikaning prabu
kinèn ngundhangkên sadaya
nadyan têntrêm manahe kawula alit
mèsêm rahadèn patya

duk samana kèndêl ponang jurit
tan wontên kang anglarag-linarag
eca yun-ayunan bae
ya ta ingkang winuwus
Komasaris Tilêm anênggih
lan komasaris tuwa
katiga kumêndur
lagya sami abicara
sawusira bicara gandhèk pinanggil
pan wus binêktan surat

kinèn mantuk mring Kartasuraglis
surat katura ing sri narendra
mêtua pabitingane
Ki Wirasastra iku
amundhut wong Makasar siji
marang Dhaèng Mabelah
ngêsrahakên wau
gandhèk marang Wirasastra
lampah dalu wong têtiga sampun prapti
pondhok Kawirasastran

Wirasastra gêgêtun tan sipi
gya linajêngkên mring Kartasura
kinanthenan utusane
ing marga tan winuwus
prapta nagri Kartasurènjing
lawan Tumênggung Tirta-
wiguna wus pangguh
ingkang sêrat wus tinampan
tiningalan lamate katur narpati
kagyat Tirtawiguna

sigra dènnya sowan mring jro puri
sira Tumênggung Tirtawiguna
ing atur wus nyanthèlake
ngandikan praptèng ngayun
surat katur ing sri bupati
sigra dènnya nupiksa
bêbukaning têmbung
katura tabe kawula
pun kumêndur kalawan pun komasaris
wiyose tur uninga

abdi dalêm wong gandhèk kêkalih
kang kacêkêl dhatêng pun Madura
katura sang nata mangke
lawan ta malihipun
sakathahe kang munggèng tulis
saatur-atur kula
pan timbalanipun
pan inggih eyang paduka
tuwan jendral kawula dèn pitadosi
rumêksèng padukendra

sakalangkung sungkawa ing galih
tuwan jendral myang rad pan Indiya
sadaya mepuh manahe
yèn èstua sang prabu
nêdya ngrisak bala Kumpêni
tan ajrih ing ayuda
mung pangowêlipun
yèn panjaga kalampahan
datan wande risake ing tanah Jawi
sintên ingkang kecalan

mila Kumpêni nèng tanah Jawi
inggih saking para raja-raja
kang sawarga pasihane
pinaring panganipun
kang rumêksa ing siyang ratri
panganggêpe suwita
tan amalih dulu
sèwu sumpah tan anêdya
sèdhèng ing tyas ngregoni karaton Jawi
mung inggih mrih raharja

sapamirsanira sri bupati
kèndêl dangu datan angandika
sira Tirtawigunane
pan sampun kinèn mêtu
enjing kinèn saosa malih
lan gandhèk kinèn bêkta
marang wismanipun
kunêng ingkang kawuwusa
Radèn Natakusuma duk animbali
marang Singsèh Sapanjang

prapta cundhuk lan radèn apatih
ya ta alon dènira ngandika
Radèn Natakusumane
dene lawan sirèku
nora seba-seba mring mami
ywa susah atinira
pan wus jamakipun
wong apêrang kalah mênang
karsaning Hyang ywa cilik atinirèki
matur Singsèh Sapanjang

kadi punapa radèn apatih
yèn botêna alit ingkang manah
ujêr wong Jawa tatane
tan rêmpêg dadya batur
along dadya mêngsah ing batin
yèn sampun makatêna
dèn atêmah lêbur
wong Cina môngsa gingsira
saking biting ngandika radèn apatih
lah iya iku sapa

Singsèh Sapanjang umatur aris
kula botên purun umatura
môngsa kilapa rahadèn
wong Cina kathah kang wruh
akintun wos dhatêng ing loji
aprang marahi dhadhal
wèh babah ing mungsuh
Rahadèn Natakusuma
graitèng tyas pangandikanira aris
ya uwis sun kaduga

iya besuk sun ngaturi tulis
marang ing kangjêng sri naranata
kayaparan ing karsane
Singsèh Sapanjang nuhun
amit mantuk wus dèn paringi
kêton ngatiga bêlah
suka ing tyasipun
Rahadèn Natakusuma
sigra dènnya ngutusan ngaturi tulis
mring nagri Kartasura

tan winarna ing marga wus prapti
Kartasura surat wus tinampan
marang Tirtawigunane
tinupiksa kang têmbung
kaatura ing sri bupati
ngaturkên pêjah gêsang
lawan sêmbahipun
punapa kang lêlampahan
kinarsakkên inggih ing cêndhakirèki
punapa pinanjangna

kagyat Tirtawiguna mirsèki
lajêng dènnya sowan mring jro pura
wus prapta ing pasebane
gya nyanthèlakên atur
nuhun sowan wus dèn timbali
prapta ing ngarsa nata
suratira katur
punika saking pun paman
tinupiksa kapirsa têmbunging tulis
dangu tan angandika

ya ta nulya angandika aris
kayapriye êtir pikirira
Tirtawiguna ature
môngsa borong pukulun
sri narendra ngandika malih
iya têka matura
satêmêne iku
aywa sira taha-taha
sigra nêmbah Tirtawiguna turnyaris
yèn ing mênggah kawula

abdi dalêm pun paman apatih
unjukipun makatên punika
sampun mênggah ing liyane
yèn kênia pukulun
inggih pinitajêngan kardi
pun paman adipatya
makatên turipun
sri narendra angandika
iya nuli mêtua warahên aglis
dutane paman patya

konên ngayomi wong cilik dhingin
besuk esuk sira asaosa
tur sêmbah agya wêdale
praptèng jawi kapangguh
lan dutane radèn apatih
pan sampun dhinawuhan
timbalan sang prabu
sêrat datan winangsulan
duta mêsat ing marga datan winarni
praptèng nagri Samarang

sampun cundhuk lan radèn apatih
duta nêmbah matur solahira
ing purwa myang wasanane
tan antuk angsul-angsul
langkung dènnya sungkawèng galih
Radèn Natakusuma
gantya kang winuwus
Tumênggung Tirtawiguna
lawan kangjêng ratu ibu wus akait
anyêndhak lêlampahan

apa saliring prakawisnèki
sira Tumênggung Tirtawiguna
yèn ajrih umatur dhewe
ngaturkên ratu ibu
dimen katur ing sri bupati
mangkana tinimbalan
Tirtawiguna wus
praptèng ngarsaning narendra
angandika wau jêng sri narapati
Tir paran budinira

iya êtir ing lêlakon iki
saenggane kaya wastra bêdhah
panjang pêcah upamane
apa pulih dèn ancur
apa ora pikirên aglis
nêmbah Tumênggung Tirta-
wiguna umatur
yèn mênggah abdi narendra
sêsagêde gusti botên sagêd pulih
yèn mêngsah padukendra

sagêd anglêbur sagêd akardi
sri narendra mèsêm angandika
iku ya apa bedane
Tirtawiguna matur
langkung sanès punika gusti
sang nata angandika
gawea sul-angsul
layange kang dhihin ika
kan ginawa marang bocah gandhèk nguni
iku lah angsulana

nanging ungkulana prakarèki
dene wanine punggawaningwang
pan awit têka Si Pan Pèl
sêring piyangkuhipun
ngrusak adat kang dhingin-dhingin
lan pangipuking Cina
mring punggawaningsun
ingkang padha dèn sikara
mring Kumpêni nêmbah Tirtawigunaglis
umêdal saking pura

sapraptane jawi anênulis
sampun dadya gandhèk tinimbalan
sêrat wus pinaringake
lampahe kinèn jujug
mring Tumênggung Wirasastrèki
ananging lampah dhustha
aywana wong wêruh
wong anggandhèk sigra mêsat
tan winarna ing marga praptèng Samawis
panggih lan Wirasastra

linajêngakên tumamèng loji
duta nuju mring Dhaèng Mabelah
saksana ingaturake
surat marang kumêndur
miwah dhatêng ing komasaris
gya manggil juru basa
kinèn maos sampun
miyarsa dhawuhing surat
langkung suka kumêndur lan komasaris
enggar kang wadya-wadya

rêmbag ngaturi sul-angsul malih
gandhèk tinulak binêktan surat
sinangon umêsat age
wus panggih lan Tumênggung
Wirasastra wus anganthèni
lajêng ing lampahira
pan ing siyang dalu
praptèng nagri Kartasura
panggih lawan Tirtawiguna ing enjing
sêrat saking Samarang

tinampenan gya sowan mring puri
wus ingandikan mring jêng narendra
kang sêrat ingaturake
tinupiksa kang têmbung
angandika sri narapati
iki Tir Si Walônda
kabèh wus anglêbur
alane kabèh wong Jawa
myang Kumpêni muliha kadya ing nguni
aywana sandeyèng tyas

lawan anuhun pangwasa mami
anirnakêna sakwèh wong Cina
kang abôngga ing dhèwèke
jaluk pangwasaningsun
ginêcaka marang wong Jawi
nêmbah Tumênggung Tirta-
wiguna umatur
yèn suwawi lawan karsa
komasaris kinèn arêmbag amikir
lan pun Natakusuma

anggêcaka ing wong Cina gusti
yèn sampun rêmbag lawan pun paman
pan agampil masalahe
ngandika sang aprabu
ya mêtua nulisa aglis
yèn wus dadi banjurna
kagawaa iku
bocahe Si Wirasastra
bocah gandhèk aywa milu bali maning
tur sêmbah nulya mêdal

Ki Tumênggung Tirtawiguna glis
sawusira dadya ponang surat
pinaringakên dutane
Kyai Wirasastra wus
mêsat duta saking nagari
ing marga tan ingucap
kang caraka sampun
praptèng nagari Samarang
panggih lawan Tumênggung Wirasastraglis
duta kinèn lajua

tumamèng loji duta wus amit
pan ing dalu wanci pukul sanga
prapta wus panggih lan Dhaèng
Mabelah surat katur
mring kumêndur lan komasaris
amanggil juru basa
winaos kang têmbung
dènnya nuhun mring sang nata
kinèn rêmbag lan radèn rêkyana patih
langkung tustha miyarsa

wusnya dadya bicara amanggil
mring Kumpêni pun Dhanci namanya
arsa dinuta lampahe
ambêkta suratipun
katur marang radèn apatih
pun Dhanci sigra mêdal
praptèng jawi sampun
sarwi nyangking jarit pêthak
usap tangan wus praptèng jawining biting
kagyat wong jawi miyat

ngawe-awe ing jêjarit putih
kang sawênèh mastani bandera
nulya cinêlakan age
pun Dhanci nguwuh-uwuh
atêrêna manira iki
seba ing radèn patya
manira ingutus
angaturakên kang surat
komasaris katura ing radèn patih
wong Jawa saurira

iya êndi layangira dhingin
sun aturne pun Dhanci angucap
yèn kojaluk ngong tan awèh
atêrna bae ingsun
gya kinêpung wau pun Dhanci
ingiring lampahira
prapta pondhokipun
Ki Ngabèi Surajaya
surat katur pun Dhanci binêkta aglis
sowan wus praptèng ngarsa

sêrat katur ing radèn apatih
tinupiksa têmbunging kang surat
kula ngaturakên tabe
lawan ta malihipun
pan kawula utusan nênggih
dhatêng sri naranata
anuhun pitulung
aprakawis kang wong Cina
dèn rusaka kang samya bôngga Kumpêni
timbalane sang nata

yèn nyataa timbalan narpati
dene nora dhawuh marang ingwang
iya apa ta sawabe
Ki Surajaya matur
bilih-bilih gusti manawi
sagêde pun Walônda
anandi ing atur
Rahadèn Natakusuma
angandika marang Sutamênggalèki
sira dhewe miyanga

mring Kartasura aturna aglis
layang iki marang sri narendra
lan ngatasa kapindhone
yèn atur sêrat ingsun
têka nora dèn patêdhani
angsul-angsul kang surat
apa sawabipun
kang tinuding atur sêmbah
mêsat saking ngarsane radèn apatih
pun Dhanci kawarnaa

pinaringan sul-angsul wus pamit
lampahira jro loji wus prapta
kang sêrat ingaturake
mring komasaris sêpuh
ngaran Prisêl Tilên anênggih
binuka tinupiksa
sêrat ingkang têmbung
komisaris pakênira
kirim layang wus manira tupiksani
nging sabar pakênira

apan tan lami manira pikir
dene besuk manira kongkonan
yèn dadi pikir ing têmbe
kunêng ta kang winuwus
dutanira rêkyana patih
wus praptèng Kartasura
panggih lan Tumênggung
Tirtawiguna tinampan
sêrat saking rahadèn rêkyana patih
binuka wus kadriya

Ki Tumênggung Tirtawigunangling
mèsêm maring Ki Sutamênggala
puniki adhi lamine
kang kula ayun-ayun
mila kula angarsi-arsi
wus ping kalih utusan
anuhun pitulung
Kumpêni maring sang nata
nanging dèrèng pinatêdhanan ubanggi
sêrat tan winangsulan

nulya sowan marang ing jro puri
sira Tumênggung Tirtawiguna
sampun ingandikan age
wus praptèng ngarsa prabu
raosing srat saking Samawis
katur ing sri narendra
ing saaturipun
Rahadèn Natakusuma
angandika alon kangjêng sri bupati
nuli kirima layang

iya maring si paman apatih
apa barang pikiring Walônda
dèn turuta sapatute
lan agawea iku
pirapêta kadya ing nguni
iya môngsa bodhoa
ing rèh kang anuju
si paman Natakusuma
agawea lawên mring si komasaris
pirapêting arênggang

nanging aja pati anglanggati
dên panggunga ngangkuh sawatara
aywa kasoran kulane
wis mêtua yèn uwus
layang dadi lakokna nuli
sigra Tumênggung Tirta-
wiguna wotsantun
mêdal saking ing jro pura
sapraptane ing jawi wus anênulis
dadya gya kinèn bêkta

mring carakanira radèn patih
mêsat saking nagri Kartasura
tan winursitèng margane
nagri Samarang rawuh
duta lajêng marêk ing gusti
katur kang ponang surat
tinupiksa gupuh
mirsa têmbunging nawala
pan anglênggêr rahadèn rêkyana patih
ing wanci bakda ngisa

animbali mring Ki Rajaniti
prapta cundhuk lan radèn apatya
alon ing pangandikane
iya kakang tumênggung
kadipundi lakon puniki
angrasa nora bisa
Rajaniti matur
sintên sagêd nglampahana
yèn makatên sawung atarung upami
cucuke dèn kalêthak

dhatêng bêbotohipun pribadi
Radèn Natakusuma ngandika
lamun makatên kanthane
kakang ing turun pitu
aywa ana ingkang nglakoni
kaya lêlakon ingwang
anak putuningsun
Ki Rajaniti turira
turun sanga roh kula ingkang anunggil
lawan êroh sampeyan

inggih sampun kongsi anglampahi
kadya lampah paduka punika
e Allohumabangide
dohna aywa kapranggul
ing lêlakon ingkang mênthalit
muga dèn parêkêna
lêlakon kang jujur
kang tuhu padhang narawang
datan eci lêlakon mangkene iki
bonggan ingkang kasmaran

ya ta rahadèn apatih
adangu datan ngandika
saksana ngandika alon
marang Ki Nayamênggala
Gobèsira ing kuna
duk anèng Batawi wawuh
iya kalawan Si Rôngga

Ki Gobès matur wotsari
pan inggih wanuh kawula
rumiyin langkung pênêde
nanging ing mangke wikana
radèn patih ngandika
lah iya sira sun utus
atêmua lan Si Rôngga

lamun sira dèn takoni
ywa sira ngaku dinuta
ngakua gawemu dhewe
Nayamênggala gya nêmbah
mêsat saking ngayunan
pan amomor lampahipun
praptèng ing jro pabitingan

pakuwonnya wus kapanggih
Mas Rôngga Tiksnawijaya
kagyat wruh marang Ki Gobès
sira dhi Nayamênggala
mèh ta pangling manira
siradhi ana gawemu
sumaur Nayamênggala

damêl kawula pribadi
lami tan panggih lan kakang
Rôngga Tiksnawijayalon
lingnya yèn sira dinuta
têka sira ngakua
padha pasaja lan ingsun
iya adhi ngarah apa

mèsêm Nayamênggalèki
inggih sayêktose kakang
lampah kawula kinongkon
dhatêng ing kangjêng bêndara
kinèn panggih lan kakang
Tiksnawijaya gumuyu
ujar ingsun silih apa

suwene iya sun lirik
sasolahmu wus katara
yèn dudu lakumu dhewe
lah adhi dikongkon apa
maring kangjêng bêndara
inggih lampah kula ngutus
animbali maring dika

Rôngga Tiksnawijayangling
tanggung adhi lumakua
iki mèh surup srêngenge
lan ingsun durung wèh warta
mring komasaris bêsar
iya adhi mêngko pukul
sanga sun atur uninga

maring Tilên Komasaris
wis adhi sira muliha
ing besuk balia manèh
wus amit Nayamênggala
lampahira wus prapta
katur ing sasolahipun
ing dalu tan winursita

ing enjing lumakwa malih
Ki Gobès wus tinampenan
Suradaksana namane
Mantri Kamlayakusuman
ing loji sampun prapta
Mas Rôngga ingkang cinatur
pan sampun atur uninga

mring Prisêl Tilên anênggih
alon dènira angucap
yèn lumakua dèn age
tabeningsun aturêna
marang radèn apatya
yèn kumpêni wus anglêbur
panggawe kang ala-ala

Rôngga Tiksnawijayamit
sigra wau lampahira
panggih lan duta kalihe
dawêg adhi nuli mangkat
kula sampun kalilan
lan kathah wêwêlingipun
komasaris lan kawula

wong têtiga gya lumaris
mêdal saking pabitingan
prapta ing pasanggrahane
Rahadèn Natakusuma
lajêng maring ngayunan
Rôngga Tiksnawijaya wus
tur sêmbah mangaras pada

Mas Rôngga matur wotsari
bêndara kula dinuta
angaturakên kang tabe
inggih sudara sampeyan
tuwan katiga pisan
rahadèn apatih manthuk
iya Rôngga sun tarima

nanging ingkang dèn wastani
Mas Rôngga tuwan katiga
kang jumênêng kumêndure
Samarang Natanailsa
Tilmès namane ika
apan wus salin ping têlu
lan duk jênênge kapitan

pan Pèlsêr Kartasurèki
samana kumêndurira
Samarang Baklomèh Uspe-
sêr loji ing Kartasura
duk bêdhahe samana
Samarang salin kumêndur
Kumêndur Rus namanira

nuli prang Samarang nênggih
tan winarna laminira
pan salin kumêndur malèh
iya Kumêndur Natana-
lèlsêl Tilmès namanya
sarta lawan dhatêngipun
Kumpêni saking Jakarta

atêtindhih komasaris
kêkalih sêpuh karuna
kang sêpuh Prisêl namane
komasaris kang taruna
Tilên namane ika
punika katiganipun
mangkana matur Mas Rôngga

wêlinge pun komasaris
miwah Kumpêni sadaya
pan sampun anglêbur awon
ngantuki ing kapênêdan
mantuka kadyèng kina
dyan patih angandikarum
mulane sira sun undang

dene sun wus dèn dhawuhi
mring gusti sri naradipa
ya padha nglêbur alane
angulihi kabêcikan
kadya ing kuna-kuna
Mas Rôngga nêmbah umatur
inggih sami ingkang karsa

yèn makatên kawulamit
manawi dèn arsa-arsa
lampah kawula kadangon
nêmbah umêsat sing ngarsa
Rôngga Tiksnawijaya
lampahira prapta sampun
ing loji sampun apanggya

lan Kumêndur Natanail
myang komasaris kalihnya
katur sasolah-solahe
wau pangandikanira
Radèn Natakusuma
prasamya sukèng tyasipun
katiga dènnya miyarsa

komasaris angling malih
yèn mangkono abalia
matura ing tuwan radèn
lamun uwis kadhawuhan
timbalana sang nata
kinèn rêmbug lawan ingsun
lah payo undur-unduran

lan sang nata wus nglilani
anirnakêna wong Cina
marang ingsun timbalane
pasthi radèn mangkonoa
Mas Rôngga sigra mêsat
sampun prapta lampahipun
pasanggrahan Paterongan

cundhuk lan radèn dipati
Mas Rôngga matur wotsêkar
angaturakên tabene
inggih sudara sampeyan
tuwan katiga pisan
lawan malih aturipun
ngaturi undur-unduran

sang nata sampun nglilani
dhatêng sudara sampeyan
anumpês wong Cina kabèh
sampeyan gih makatêna
Radèn Natakusuma
pangandikanira arum
lah iya Rôngga matura

yèn undur-unduran biting
iya samangsanane ya
nuli sun parentahane
dene anumpês wong Cina
sun durung kadhawuhan
timbalane sang aprabu
Mas Rôngga amit tur sêmbah

sapraptanira ing loji
panggih nayaka katiga
wus tinutur sasolahe
wau ingkang pangandika
Radèn Natakusuma
aprakawis unduripun
pamondhokan sinanggupan

samôngsa dèn parentahi
amung anumpês wong Cina
radèn patih samadose
inggih dèrèng kadhawuhan
timbalan saking nata
komasaris kalih muwus
lah iya iku agampang

ing benjing sun atur tulis
marang kangjêng sri narendra
warnanên wau rahadèn
patih sampun pêparentah
marang sagung punggawa
mundurkên pakuwonipun
nyamèni kang pasanggrahan

rahadèn rêkyana patih
sawingkinging Paterongan
ya ta pun Kapitan Singsèh
lawan Kapitan Sapanjang
kalih miyarsa warta
lamun radèn patih sampun
mangke utus-ingutusan

lawan sira komasaris
pan arsa angyêktènana
seba lawan sabalane
pun Singsèh lawan Sapanjang
praptèng pakuwonira
radèn patih wus apangguh
lawan pun Singsèh Sapanjang

singsèh aturira aris
miwah Kapitan Sapanjang
kawula punika radèn
ing pêjah gêsang kawula
wontên asta paduka
Dyan Natakusuma muwus
pagene sira angucap

iya kaya mangkonèki
katon apa ngrungu apa
Sapanjang alon ature
inggih botên katingalan
nanging atur kawula
wong Cina sadayanipun
pêjahe wontên sampeyan

wong Cina datan udani
inggih dhatêng sri narendra
amung sampeyan ujude
lêbura dèn kadi kisma
datan amalih tingal
anjanmaa kaping sèwu
topekongnya mung sampeyan

rahadèn rêkyana patih
ingkang wagugên ing driya
miyarsa wong Cinature
alon dènira ngandika
têka dèn apitaya
iya apa kang winuwus
lah uwis padha muliha

kalih sampun dèn paringi
yatra nigang atus sewang
angawan bêkêt obate
sawusira têtabean
lèngsèr saking ngayunan
mantuk mring pakuwonipun
ya ta ingkang kawuwusa

kumêndur lan komasaris
samana wus amiyarsa
wong Jawa pabitingane
prasamya mundur sadaya
suka dènnya miyarsa
sigra pêparentah bantu
mring Têgal lawan Japara

numpak kang bala Kumpêni
gumuruh anèng lautan
praptèng Japara lampahe
lajêng umangsah ing yuda
gitik bitinganira
wong Jawa rame acampuh
ing yuda pan long-linongan

bala Kumpêni ngêbyuki
angêdrèl saha gurnada
dhadhal wong Jawa barise
Tumênggung Wiranagara
lawan Rêksanagara
pêrang dènira umagut
rame campuh ing ayuda

Rahadèn Suralayèki
Barêbês lan Radèn Cakra-
nagara Pamalang age
samya têtulung ing yuda
têtindhih saking Karta-
sura Arya Mandurèku
umangsah ngawaki yuda

kang surak gumuruh atri
swaraning tambur gumêrah
wadya Kumpêni angêdrèl
sinusunan ing gurnada
mawur ingkang katrajang
sira Arya Mandurèku
katiban mimis gurnada

sêsingkabira kang kêni
Kumpêni samya angrangsang
mèh bêdhah pabitingane
sigra Ki Arya Mandura
angambên brananira
pan sêdya angrêbat pintu
nanging kanine wus sayah

sêsèndhèn pipining kori
sarwi amangku talêmpak
pan arsa ingundurake
maring anak putunira
datan purun ki arya
mêngko undurêna ingsun
yèn wus mundur Si Walônda

êca dènira adhikir
kinarutug ing sanjata
wadya Têgal miyat kabèh
Tumênggung Wiranagara
lawan Rêksanagara
asru dènira amuwus
payo amuk wong Têtêgal

kêkasih dalêm pan kanin
yèn sira nora ngamuka
môngsa wurunga pinatèn
mendah dukane sang nata
sigra bala ing Têgal
dipatinira angamuk
nusup kukusing sanjata

kumpêni ingêbyuk wani
tumpês ingkang wolung dasa
prajurit Têgal tandange
lwir andaka katriwandhan
Bugis Ambon Sambawa
Makasar kathah kang lampus
ingamuk de wong Têtêgal

kumpêni mundur mring loji
ingêlud mring wadyèng Têgal
samya masang mariyême
anipat saking palatar
mundur bala ing Têgal
apan sarwi bêkta mantuk
marang Ki Arya Mandura

sapraptanira ing panti
Arya Mandura palastra
Kumpêni angrês manahe
bêbantu mantuk sadaya
praptèng nagri Samarang
katur ing sasolahipun
yèn rêmpu prange nèng Têgal

sigra komasaris manggil
mring Rôngga Tiksnawijaya
kinèn lumampaha age
panggih lan radèn apatya
sampun winêkas-wêkas
Rôngga Tiksnawijaya wus
lampahe mring pasanggrahan

wus panggih lan radèn patih
Mas Rôngga matur wotsêkar
angaturakên tabene
pan inggih tuwan katiga
radèn patih tarima
lan malih wêwêlingipun
inggih sudara sampeyan

sampeyan kalih Kumpêni
dene wus undur-unduran
mila ing Têgal samangke
têka maksih wontên aprang
kalawan ing Japara
radèn patih ngandikasru
ingsun Rôngga tan kaduga

prakara bubaran iki
yèn ingsun parentahana
marang wong Kumpêni kabèh
iya môngsa dèn idhêpa
dene kabèh wong Jawa
pan wus sun undangi mundur
lan maning Rôngga sun tanya

prakara pêpêrang iki
ing Têgal lawan Japara
iya sapa wiwitane
apa Kumpêni anglarag
apa wong Jawa ngrangsang
Mas Rôngga nêmbah umatur
kawula botên uninga

yèn wong Jawa ngrangsang loji
amêsthi ingsun kang ala
yèn Kumpêni kang manggawe
iku ta môngsa bodhoa
Kumpêni pariksanya
iya matura tabeku
yèn mangkono ujar ingwang

Mas Rôngga nêmbah nulyamit
lèngsèr saking pasanggrahan
wus praptèng loji lampahe
panggih nayaka katiga
katur sasolahira
nênggih pangandikanipun
Rahadèn Natakusuma

kumêndur lan komasaris
prasamya kèndêl miyarsa
angraos lamun salahe
wau ingkang kawuwusa
sira Tumênggung Têgal
utusan ngaturi wêruh
ing Radèn Natakusuma

lamun Arya Mandurèki
kasambut ing adilaga
miyarsa langkung ngungune
amariksa marang duta
sapa ingkang anglarag
apa Kumpêni kang nêmpuh
apa wong Jawa kang ngrangsang

duta matur yèn Kumpêni
ingkang gitik pabitingan
mila kantos arêrêmpon
tiwase rama paduka
Kyai Arya Mandura
mila wadyèng Têgal ngamuk
anarka môngsa gêsanga

dinukan ing sri bupati
rahadèn patih ngandika
warahên gustimu age
lah uwis aywa anglanggar
de yèn Kumpêni nglarag
iya têka dèn atangguh
lah uwis duta muliha

mangkana radèn apatih
utusan atur uninga
Arya Mandura tiwase
duta praptèng Kartasura
katur ing sri narendra
sasolah rekaning pupuh
sang nata ngungun miyarsa

kawarnaa komasaris
amanggil marang Mas Rôngga
sampun winêling lampahe
seba marang pasanggrahan
ing marga tan winarna
praptèng Paterongan cundhuk
lan Radèn Natakusuma

Mas Rôngga matur wotsari
angaturkên tabenira
kumêndur komasarise
lan malihipun kawula
dinutatur uninga
inggih lamun sang aprabu
sampun dhawuhkên timbalan

dhatêng tuwan komasaris
kalilan anggêmpur Cina
radèn patih ngandikalon
iya ingsun kadhawuhan
timbalane sang nata
anurut sarêmbugipun
prakara ngrusak wong Cina

iku Rôngga karêp mami
sun wiwiti besuk Ngahad
yèn ora Ngahad Sênène
ingsun angrusak wong Cina
iya sira matura
yèn mangkono karsaningsun
Mas Rôngga wus pinaringan

dhuwung rasukan bêbênting
lawan turôngga satunggal
Mas Rôngga atur sêmbahe
inggih turôngga punika
yèn suwawi ing karsa
kawula lih wastanipun
pun Bêdhami yèn sêmbada

gèn sampeyan amaringi
inggih lan sudara tuwan
sampeyan nuju bêdhamèn
gumujêng radèn apatya
iya sakarsanira
aran wong dêduwe iku
Mas Rôngga amit tur sêmbah

sapraptanira ing loji
Mas Rôngga alon turira
mring nayaka katigane
lamun ingkang pangandika
Radèn Natakusuma
inggih benjing ari Minggu
wong Cina arsa ginêcak

yèn botên ing Minggu benjing
ing Isnèn pan linêksanan
komasaris sukèng tyase
mangkana kang winursita
Radèn Natakusuma
putêk ing tyas siyang dalu
ngraos wlas maring wong Cina

Rahadèn Martapurèki
ing dalu pan tinimbalan
tanpa rowang ing praptane
radèn patih angandika
hèh radèn kayaparan
liwat pêtênge tyas ingsun
dene karsaningnarendra

lawan punggawa kang kari
tan ana amrih raharja
amurungakên lêlakon
Radèn Martapura nêmbah
punika yèn èstua
ing karsanipun sang prabu
bêdhami lan pun Walônda

kula tan sagêd nglampahi
lêhêng pêjaha ing wana
yèn gêsanga parandene
môngsa wandea dèn lunas
dinamêl pambucalan
tinêtêpakên yèn êtuk
ing awon pasthi kawula

ingkang sampeyan pasrahi
rumiyin apan kawula
tinuduh sirahing gawe
angumpulakên wong Cina
janji saeka pêjah
wong Cina kang anênutut
pan inggih badan kawula

sampeyan santanèng aji
môngsa nuntên kalakona
dados pambucalan awon
pasthi yèn badan kawula
uthik-uthik gêgêbal
kang pinanjêr ngalun-alun
gumujêng radèn apatya

nadyan silih awak mami
ya radèn môngsa bêdaa
kaya ujarmu mangkono
mungguh panjênêngan nata
nora tolih santana
lah iya ing besuk dalu
sira radèn lumakua

atêtêmua pribadi
sira lawan Si Sapanjang
miwah Si Kapitan Singsèh
yèn sang nata wus ambuwang
marang ing wadya Cina
amung iya raganingsun
kang maksih bangêt angeman

nanging ajrih ing narpati
yèn nora anglakonana
besuk yèn wus praptèng êndon
wong Cina yèn uwus lunga
têka tanah Samarang
môngsa bodhoa sirèku
radèn agawe tarekah

nora akon nora mênging
ingsun radèn lawan sira
amung donganingsun bae
besuk sun kanthèni sira
Dyan Martapura nêmbah
umatur saha wêtu luh
kawula mugi angsala

pangèstu paduka ugi
dêmi Allah Rasulollah
kawula tan nêdya wawoh
inggih lawan pun Walônda
dene ratu kawula
wadya Kumpêni angukup
kula tan purun anuta

ngawulèng Allah pribadi
yèn sang nata misih karsa
angadêgakên panggunge
jagat kantuna sabendha
môngsa nêdyaa ginggang
ing ayahan sang aprabu
lêbura dèn kadi kisma

tan anêdya malih kapti
yèn sampeyan tulus cidra
punapadene sang katong
môngsa kawula anuta
nadyan dhatênga pêjah
kulit daging lan bêbalung
sampun pinêtak ing lêmah

dèn gêgêcaka ing benjing
winora lan mimis obat
binêdhilana ing mungsoh
Kumpêni turun nêmbêlas
anak putu kawula
sampun wontên ingkang wawuh
inggih kalawan Walônda

Martapura awotsari
lèngsèr saking ngarsanira
ya ta ing pêndhak dalune
mring pondhokipun wong Cina
wus panggih lan Sapanjang
miwah Singsèh wus acundhuk
lawan Radèn Martapura

Martapura angling aris
bapak manira dinuta
angiras lakuku dhewe
kalamun sri naranata
wus buwang mring wong Cina
bala Kumpênikinukup
nanging rahadèn apatya

maksih angeman ing batin
nanging wêdi kawêntara
dadya dèn pasrahkên mring ngong
yèn sira besuk ginusah
lumayua mangetan
Singsèh Sapanjang wêtu luh
iya radèn sun tarima

nanging sira aywa lali
nuli nusula maringwang
aturêna tabeningong
mring Radèn Natakusuma
wus amit Martapura
radèn patih kang winuwus
nimbali sagung punggawa

Ki Tumênggung Rajaniti
Radèn Malayakusuma
Radèn Wiryadiningrate
lan Tumênggung Mangkuyuda
Tumênggung Wiraguna
tuwin Radèn Singaranu
lawan Radèn Mangkupraja

Mangunnagara lan malih
Rahadèn Sujanapura
punggawa pasisir kabèh
sampun mungèng ngarsanira
radèn rêkyana patya
pangandikanira arum
puniki pikir manira

timbalane sri bupati
kinèn nuli anggêcaka
wong Cina yèn karsaningong
sun wiwiti benjang-enjang
sadaya kalakona
timbalane sang aprabu
benjang dèn padha samêkta

kang samya dika barisi
kulon kidul lawan wetan
êlor dika towongake
yèn Kumpêni atêtanya
ngakua ajrih padha
ngungkurakên mriyêmipun
sukur si lamun wong Cina

iya padha duwe pikir
enak angadu kewala
wus padha bubara kabèh
enjang dèn padha samêkta
nêmbah sagung punggawa
bubar saking ngarsanipun
dalu datan winursita

ênjang sagung pra dipati
samya nata barisira
budhal saking ing pakuwon
miranti sagung gêgaman
kulon kidul lan wetan
binarisan sampun kêmput
amung lor ginawe towang

wadya Kumpêni udani
lamun karêpe wong Jawa
samya masang ngatos-atos
wong Cina samya uninga
yèn wong Jawarsa gêcak
asuwarèng balanipun
saragni sarêng nanjata

wong Cina malês ambêdhil
rame dènnya bêbêdhilan
pun Sapanjang sabalane
nêmpuh baris ingkang wetan
piyak ingkang katrajang
Sapanjang sawadyanipun
pan sampun babal mangetan

dèn kêkodhol mring wong Jawi
anglurug mring bumi Dêmak
sira pun Kapitan Singsèh
angidul dènira babal
lawan sabalanira
pun Êtik lawan Ping Bulung
lawan Singsèh datan pisah

wong Cina kang samya agring
kantun anèng pamondhokan
sadaya samya pinatèn
murdane wus kinêthokan
winadhahan karanjang
katur ing dyan patih sampun
murda kinèn anglajêngna

ngêsrahkên ing komasaris
sigra lampahe kang duta
prapta nèng loji ngarsane
pinêthuk upas Walônda
duta lajêng mring ngarsa
lawan komasaris cundhuk
langkung sukane tumingal

matura tarima kasih
ing Radèn Natakusuma
duta pan wus pamit lèngsèr
Kumpêni suka sadaya
Singsèh ingkang winarna
kèndêl wontên ing Pringapus
nênggih tanah ing Bahrawa

tan pisah sawadyanèki
kang tinuding ambujunga
Radèn Sujanapurane
lan radèn patih utusan
pêparing maring Cina
nênggih yatra gangsal atus
lan sênapan kalih dasa

myang Sapanjang dèn kintuni
gangsal atus ingkang yatra
lawan sênapan salawe
Sapanjang dènnya lumaywa
kèndêl ing bumi Dêmak
ing Wotan wastane dhusun
wus umadêg barisira

Kapitan Singsèh winarni
miyarsa yèn tinututan
Radèn Sujanapurane
gepok angetan lampahnya
anjog ing bumi Dêmak
lan Sapanjang wus akumpul
samya baris anèng Wotan

rahadèn rêkyana patih
nênggih wau kang winarna
nimbali Martapurage
wus prapta ing ngarsanira
radèn patih ngandika
dandana sira sun utus
marang nagri guladrawa

aturêna radèn layang iki
iya marang kangjêng sri narendra
yèn sira ngandikan dhewe
matura ing sang prabu
yèn wong Cina mangkya wus barsih
saking tanah Samarang
angetan lumayu
samyanjog ing bumi Dêmak
atur sêmbah Rahadèn Martapuraglis
lèngsèr saking ngayunan

lajêng lampahira sawadyèki
tan winarna ing awan wus prapta
ing Kartasura enjinge
tumanduk ing Tumênggung
Tirtawiguna wus apanggih
lajêng kabêkta seba
marang jro kadhatun
ing srimanganti gya prapta
angaturi uninga wus dèn timbali
lawan Tirtawiguna

sapraptanirèng ngabyantaraji
Martapura nêmbah atur sêrat
pinundut tinupiksage
kadriya ponang têmbung
aturira radèn apatih
sang nata angandika
hèh Martapurèku
pira Cina kang kacandhak
matur nêmbah inggih gusti winatawis
kang pêjah wolung dasa

sri nanendra angandika malih
Martapura mêtua rèrèna
ing benjang sebaa manèh
nêmbah Martapura wus
mêdal saking ing dalêm puri
sapraptanirèng jaba
anggraitèng kalbu
patute ingsun sebaa
bêsuk-esuk cinêkêl ing sri bupati
pinaringkên Walônda

angur silih minggata tumuli
asuwarèng marang wadyanira
hèh wong Garobogan age
siyagaa pan ingsun
budhal mêngko ing têngah wêngi
ari tan winursita
praptèng têngah dalu
mangkat Radèn Martapura
saking praja ing marga datan winarni
wus praptèng Garobogan

angêngêrig wadya pacak baris
pan sumuyud wadyèng Garobogan
miwah ing kanan keringe
gya Tirtawiguna wus
tur uninga ing sri bupati
yèn Martapura minggat
angungun sang prabu
Tumênggung Tirtawiguna
sigra kinèn karya sêrat animbali
marang radèn apatya

sêrat dadya gandhèk wus dèn tuding
tan winarna ing marga wus prapta
nagri Samarang wong gandhèk
tinampan sêratipun
dhawuhing srat apan nimbali
radèn rêkyana patya
sandika turipun
gandhèk pan sampun tinulak
sira radèn rêkyana patih ngundhangi
ing wadya asadhiya

lawan ingkang putra dèn timbali
kang nama Dyan Dipati Janingrat
pan pinundhut pamomonge
Ki Mangunonêng iku
saking ingkang rama rumiyin
duk Radèn Jayaningrat
ginanjar sang prabu
umadêg ing Pangangsalan
Mangunonêng pinaringkên putranèki
kang kinèn amomonga

Mangunonêng wus pinundhut malih
mring kang rama dalu tinimbalan
sapraptanirèng ngarsane
radèn apatih muwus
maring Mangunonêng bêbisik
hèh Mangunonêng sira
sun pundhut patimu
wong ing Pathi ayomana
lan maninge sun angrungu warta dhingin
yèn Si Êtik wong Cina

angrawati marang Si Garêndi
yèn katêmu sira upayaa
yèn karuhan panggonane
bêbakalana ratu
akanthia Cina sirèki
pasisir irupana
yèn wis dadi besuk
nuli matura maringwang
yèn pinarêng sun tutugêne pribadi
Mangunonêng tur sêmbah

inggih sandika datan gumingsir
nadyan lêbura kadya pratala
anglampahi ayahane
gya pinaringan sampun
yatra gangsal atus lan karbin
bainèt kawan dasa
lawan waosipun
kawan dasa wus tinampan
rampung ingkang pitungkas mangkat ing ratri
saking ing Paterongan

radèn patih animbali malih
abdiniraran Partawijaya
sapraptanirèng ngarsane
ya ta ngandika arum
ingsun duta sira ingbenjing
wong Lasêm ayomana
ing sapungkur ingsun
mulih marang Kartasura
yèn Si Mangunonêng ngadêgakên baris
sira têka nêpunga

atur sêmbah Partawijayaglis
pinaringan arta myang busana
lèngsèr ing dalu lampahe
nimbali malih wau
sira radèn rêkyana patih
kêkalih kang punggawa
Padmanagarèku
ing Dêmak lan Suranata
sapraptane ing ngarsa dèn bêbisiki
besuk sapungkur ingwang

sira muliha mring Dêmak aglis
besuk yèn ana adêg-adêgan
nuli têpungana bae
tur sêmbah kalihipun
pan sandika aturirèki
ing dalu tan winarna
ya ta enjingipun
Rahadèn Natakusuma
animbali Rôngga Tisnawijayèki
saking loji wus prapta

angandika sira radèn patih
sira Rôngga marmane sun undang
awèha wêruh dèn age
iya maring kumêndur
apadene mring komasaris
yèn ingsun tinimbalan
marang ing sang prabu
mulih marang Kartasura
bokmanawa ana karsaning Kumpêni
sira Rônggatur sêmbah

lèngsèr saking ngarsanira aglis
lampahira ing loji wus prapta
katur sasolah-solahe
nênggih maring kumêndur
tuwin dhatêng ing komasaris
nulya manggil saksana
ing Alpèrès Undrup
dinuta mring Paterongan
apanggiha lan radèn rêkyana patih
pan sampun pinitungkas

tan adangu lampahira prapti
pasanggrahan tumamèng byantara
cundhuk sigra atur tabe
sira Ondorop matur
marang radèn rêkyana patih
kula radèn dinuta
nênggih tabenipun
sudara tuwan katiga
tabenipun katura ing sri bupati
lan malih kang pitungkas

tuwan matura ing sri bupati
Kumpêni kang anèng Kartasura
komasaris panuwune
pan inggih sang aprabu
ngantukna mring Kumpêni malih
manthuk radèn apatya
iya ingong matur
Ondrop malih aturira
lan kawula matur ing radèn pribadi
katura ing sang nata

yèn akarsaa jinaga malih
mring Kumpêni kula pinundhuta
radèn apatih wuwuse
luwih bêgjanirèku
ingsun matur ing sri bupati
Ondrop matur tarima
kasih anulyasung
sanjata alus apanjang
angandika rahadèn rêkyana patih
iki kang awèh sapa

iya apa saking komasaris
kang akirim sênapan maringwang
iya apa sira dhewe
matur Alpèrès Ondrup
inggih saking kula pribadi
mèsêm rahadèn patya
trima kasih ingsun
sampuning têlas bicara
anulyamit Ondrop lampahira prapti
ing loji wus apanggya

lan kumêndur miwah komasaris
ngaturakên tabene Rahadyan
Natakusuma solahe
dinuta sampun katur
radèn patih ingkang winarni
pêparentah sadhiya
marang punggawagung
yèn arsa budhal ing benjang
tan winarna ing dalu wuwusên enjing
kumrab kang balakuswa

budhal saking nagari Samawis
sira Dipati Natakusuma
gumuruh wadyabalane
pra dipatya tan kantun
mung punggawèng pasisir sami
kalilan umantuka
ya ta lampahipun
Rahadèn Natakusuma
tan winarna ing marga sampun aprapti
nagari Kartasura

lajêng saos marang srimanganti
tur uninga sigra tinimbalan
lawan Tirtawigunane
prapta ing ngarsa prabu
atur sêmbah radèn apatih
mangaras padèng nata
ngandika sang prabu
hèh paman sira bagea
nêmbah nuhun rahadèn rêkyana patih
ngaturkên tabenira

pun kumêndur lawan komasaris
kaatura ing paduka nata
kalawan gusti malihe
anyanthèlakên atur
sakathahe bala Kumpêni
kang wontên Kartasura
punika dèn suhun
yèn lêga tyas padukendra
ingantukna dhatêng ing Kumpêni malih
manthuk sri naradipa

lawan malih wontên kang Kumpêni
kang ingutus manggihi kawula
punika sangêt ature
yèn akarsa sang prabu
jinagana Kumpêni malih
malampah pinundhuta
wastanipun Ondrup
bagus tur maksih neneman
anyukani sanjata alus sarakit
inggih dhatêng kawula

ngandikalon wau sri bupati
apa iku karêpe kang duta
iyapa karêpe dhewe
radèn patih wotsantun
inggih môngsa borong narpati
sang nata angandika
hèh Tir kayapèku
Tirtawigunatur sêmbah
luwangipun gusti mênggahing Kumpêni
tan purun salah karya

saking sagêdipun angalingi
dhatêng ingkang akèngkèn punika
sang natalon timbalane
layak mangkono iku
hèh ta sira paman apatih
ywa pêgat anggêgabah
ing wadyanirèku
bok dawa kang pagawean
atur sêmbah rahadèn rêkyana patih
prakawis ari nata

Pangran Rôngga Pangran Mangkubumi
tuwin Pangeran Dipanagara
pun Arya Pringgalayane
punapa ta pukulun
inggih botên dipun timbali
sang nata angandika
iya Tir dèn gupuh
sira agawea layang
animbali marang ing si adhi-adhi
lawan Si Pringgalaya

nêmbah mêdal kang punggawa kalih
sira Arya Anatakusuma
sapraptanirèng dalême
kang para garwa mêthuk
samya nguswa suku manangis
ketang sruning pawarta
duk andon prang pupuh
tan winarna solahira
dènnya onêng-onêngan mring para rabi
gantya kang kawuwusa

Martapura kang apacak baris
budhal saking nagri Garobogan
mring bumi Dêmak jujuge
samana wus akumpul
lan wong Cina sampun apanggih
lawan Singsèh Sapanjang
suka ing tyasipun
sira pun Singsèh Sapanjang
nulya sira pun Êtik atur upaksi
yèn angrawati bocah

duk Rahadèn Wiramênggalèki
tinêlasan punika binêkta
mring pun Tik dèn singkirake
kêkalih tunggilipun
Radèn Êmas Grêndi satunggil
lan Radèn Mas Sarada
nênggih kang sêsunu
pangeran ing Têpasana
Mas Sêrada Radèn Jayakusumèki
ingkang darbe atmaja

singsèh Sapanjang lingira aris
yèn mangkono bok ginawe raja
kaya priye iku Radèn
Martapura amuwus
iya bêcik bapak upami
sang nata tulus buwang
mring wong Cina iku
apadene Si Walônda
anêdya amatèni mring awak iki
yêkti sajang ing ajang

saolèh-olèh ambila wani
aran dhèwèk wong kinaniaya
Sapanjang malih atakèn
Radèn Garêndi iku
iya apa sanake nênggih
mring rajèng Kartasura
Martapura muwus
mulane puniku wênang
dadya ratu dene santanèng narpati
prabu ing Kartasura

Singsèh Sapanjang angucap malih
yèn sanake Prabu Kartasura
bokne iku goroh manèh
tiru santananipun
Martapura gumuyu angling
iya kang ora-ora
ingsun kang ananggung
yèn kongsia madêg nata
Mas Garêndi manira kang anandhoni
kongsia duwe ala

Kapitan Panjang ngucap ambêkis
pasthi tiru kang aduwe darah
iya radèn kowe bae
sun adêgakên ratu
aran sira padha wong Jawi
sumaur Martapura
pan sarwi gumuyu
puniku dede rêrasan
boya kêna manira madêg narpati
lan sarwi kipa-kipa

ingsun dudu trahing narapati
pan trah-tumêrah abdining nata
utik-utik salamine
Radèn Garêndi iku
iya patut dadi narpati
mêngku rat tanah Jawa
pan lêluhuripun
iya bapak dèn pitaya
mupung nistha ingadêgakên narpati
pasthi wruh kabêcikan

iya apan tatane wong Jawi
nora kêna iya singa wonga
lamun ta dudu bèbète
kang duwe praja iku
yèn sok wonge madêg narpati
môngsa uripe waras
mati dèn karubut
ing pênthung maring wong desa
saparane môngsa nêmua basuki
sapa kang gêlêm nêmbah

Kapitan Panjang mèsêm dènnyangling
iya môngsa ta bodhoa sira
ing ala lawan bêcike
dyan ingaturan sampun
wau sira Radèn Garêndi
Sapanjang undhang-undhang
marang ing wadyagung
sadaya kinèn sanega
miwah Radèn Martapura angundhangi
karya taratag rambat

sampun kumpul sakathahing baris
mukul bêndhe bèri pan gumêrah
awor kêkênthung swarane
Radèn Martapura wus
nabuh kodhokngorèk ngrêrangin
Radèn Grêndi sayaga
linênggahkên sampun
ing tarub munggèng dhêdhampar
ingundhangkên bisikanira narpati
wus samya ingèstrènan

Susunan Mangkurat Prabu Kuning
saha Senapati Ing Ngalaga
Ngabdurahman Sayidine
Panata Agamèku
wus misuwur ing kanan keri
bumi Dêmak ing Wotan
ana madêg ratu
apan ta trahing kusuma
suyud bumi Dêmak ingkang kanan keri
gantya kang winursita

sapraptane Mangunonêng Pathi
lajêng pacak baris padhusunan
wong desa sumuyud kabèh
ing Pathi kang palungguh
duk samana Dyan Mêgatsari
ingantêp paran karsa-
nira apa mêthuk
ing yuda punapi boya
yèn magut prang ing benjing kula anggitik
inggih dipun atanggah

yèn lolosa kawula aturi
sikêp tundhan botên munasika
ing lampah sampeyan radèn
sapa mirsanirèku
Radèn Arya Pamêgatsari
dhasar wongira têlas
sumuyud ing musuh
langkung angênês ing driya
nulya kesah Radèn Arya Mêgatsari
saking nagri Santênan

Mangunonêng pan anuding mantri
angatêra maring radèn arya
ywa kari sakagungane
miyos ing Cêngkalsèwu
pan ing Pathi wus dèn êbroki
mring Mangunonêng sigra
saha wadyanipun
wus andadi barisira
wau Partawijaya ing Lasêm prapti
wus awor barisira

Mangunonêng amiyarsa warti
lamun sira Radèn Martapura
wus angadêgakên rajèng
ingkang jinunjung ratu
apan iya Radèn Garêndi
ngrasa kantun ing karsa
kadhinginan laku
gunêm lan santananira
Kartawirya Ki Mangunonêng sêdyèki
karya dora sêmbada

utusan marang Martapurèki
saha sêrat mêsat dutanira
asigra-sigra lampahe
ing marga tan winuwus
ing nagari Dêmak wus prapti
pasanggrahan ing Wotan
wau kang jinujug
wus panggih lan Martapura
sêrat katur tinampan tinupiksaglis
bêbukaning kang salam

sasampune salam kula adhi
inggih lampah kawula punika
radèn patih timbalane
kinèn angupayèku
Mas Garêndi lamun kapanggih
inggih bêbakalana
ngadêgakên ratu
lan kawula binêktanan
upacara dandanan wong madêg aji
lawan ta kinèn bêkta

inggih dhatêng nagari ing Pathi
umadêga wontên ing Santênan
dene ta adhi ing mangke
lampah kula akantun
môngsa borong karsane adhi
lamun kenging punika
ing salêrêsipun
têdhaka dhatêng Santênan
yèn lêgèng tyas kawula mêthuk mondhongi
dhatêng nagari Dêmak

kapitèng tyas Ki Martapurèki
surat winaos ing ngarsanira
Sapanjang kalawan Singsèh
sukèng tyas miyarsèku
ngrasa lamun prapta ing batin
pangukupe Rahadyan
Natakusumèku
Kapitan Sapanjang ngucap
yèn mangkono radèn payo marang Pathi
aran ingkang timbalan

iya rahadèn rêkyana patih
lawan Si Mangunonêng kang gawa
dandanan upacarane
wong ngadêgakên ratu
pan nagari Pathi abêcik
panggonan tata-tata
parabot prang pupuh
Singsèh samya suka ing tyas
sira Radèn Martapura anuruti
ngandika marang duta

dutaPathi muliha siraglis
iya matura maring si kakang
amapaga dipun age
iya samangsanipun
sri narèndra ingsun aturi
têdhak maring Santênan
duta amit mantuk
sigra-sigra lampahira
tan winarna ing marga wus praptèng Pathi
caraka matur nêmbah

inggih ingkang pitungkas sang ari
Martapura paduka mêthuka
dhatêng ing Dêmak dèn age
inggih samangsanipun
Prabu Kuning dipun aturi
myang sagung wadya Cina
suka ing tyasipun
Ki Mangunonêng sayaga
wus samakta gya budhal saking ing Pathi
umung kang balakuswa

tan winarna lampahirèng margi
sampun prapta ing nagari Dêmak
ing Wotan pasanggrahane
Radèn Martapurèku
manahira sandeyèng batin
baris pêndhêm prayitna
samana wus cundhuk
pan sampun ajawat asta
Mangunonêng lan Radèn Martapurèki
tata samya alênggah

Singsèh Sapanjang samya manggihi
nèng pondhoke Radèn Martapura
Ki Mangunonêng têmbunge
adhi nênggih rumuhun
kang timbalan radèn apatih
mila kula dinuta
ambakali ratu
ing kangjêng gusti punika
inggih saking ngraos cuwaning kang galih
gènnya karya lampahan

sapunika timbalane nguni
yèn Si Garêndi wus madêg nata
awèha wêruh dèn age
sun tutugêne besuk
iya ingsun arsa ngayoni
marang wong Kartasura
kang culikèng kalbu
miyarsa Singsèh Sapanjang
samya suka myang Radèn Martapurèki
alon ing wuwusira

yèn makatên pun kakang ing mangkin
kula pasrah wong Jawa punika
môngsa boronga pangrèhe
dika silih jêjuluk
pan pun kakang minôngka wakil
dhatêng radèn apatya
pênêd-pênêdipun
andika nama dipatya
yèn sêmbada pun kakang Dipati Pathi
punika pan prayoga

dene kawula silih wêwangi
Radèn Tumênggung Sujanapura
suwawi umarêk age
ing gusti sang sinuhun
sigra sowan punggawa kalih
miwah Singsèh Sapanjang
prapta ngarsanipun
wau sang nata taruna
mangras pada Ki Mangunonêng manangis
akathah aturira

ngaturakên upacantên adi
salir ingkang busana karatwan
sang nata langkung sukane
dènnya miyarsa wau
lamun radèn rêkyana patih
kang ngutus bakalana
adêgirèng ratu
angrasa yèn wus kaasta
tanah Jawa mangkana wus dèn idini
Mangunonêng kang nama

ajêjuluk Adipati Pathi
miwah sira Radèn Martapura
sampun ingidèn namane
nênggih radèn tumênggung
pan Sujanapura namèki
wau ta kang winarna
sira Ki Tumênggung
Padmanagara ing Dêmak
lawan Radèn Suranata wus miyarsi
sadhiya saha bala

seba maring sang umadêg aji
lampahira wus prapta ing Wotan
cundhuk punggawa kalihe
lawan Radèn Tumênggung
Sujanapura kalawan malih
Adipati Santênan
katur solahipun
duk kalane pinitungkas
nênggih marang rahadèn rêkyana patih
samya suka miyarsa

wusnya dadya rêmbag gya ngundhangi
budhal maring nagari Santênan
gumuruh wadyabalane
datan kawarnèng ênu
sampun prapta nagari Pathi
sang nata wus ngadhatyan
gwanira dinunung
pan ing dalêm kadêmangan
kang punggawa atata pakuwonnèki
ambèr kang balakuswa

duk samana Adipati Pathi
pirêmbagan lan sagung dipatya
yèn arsa winangun malèh
pangadêgirèng ratu
kastrènana tataning jawi
sira Singsèh Sapanjang
jumurung ing kayun
apa tatane wong Jawa
Sang Dipatya Pathi ngumpulakên aglis
mukmin para ngulama

sarta amêtis kêbo lan sapi
duk samana nuju dina Soma
ngundhangi wadyabalane
baris ing alun-alun
gêgaman lir prawata gêni
miyos sang prabu jaka
munggèng tarub agung
pinarak anèng dhêdhampar
alêlamak kang babud sinuji-suji
asri kang upacara

pawongan cèthi ngayap ing wuri
aglar ing ngarsa mantri punggawa
para ngulama kerine
myang Cina kananipun
sigra ngadêg Dipati Pathi
pan sarwi undhang-undhang
ing wadyabalagung
kabèh padha ngèstrènana
lamun ingsun umadêgakên narpati
Prabu Kuning Mangkurat

para ngulama asaur pêksi
nulya samya andonga karatwan
sawusnya gong bèri rame
salomprèt myang kêkênthung
tuwin kodhokngorèk munya tri
rame kang barondongan
surak tri gumuruh
ambêngan gili kang mêdal
wus tinata kang wadya samya abukti
sang nata wus luwaran

wus sumuyud nagri kanan keri
Kudus Rêmbang Lasêm lan Juwana
ing Tanjung Dêmak wus dene
Grobogan Cêngkalsèwu
pêparentah Dipati Pathi
angêlar kang jajahan
pra mantri tinuduh
lumampah nênêlukêna
mring nagara kang têbih lawan ing Pathi
wus akathah kang prapta

ênêngakna nagari ing Pathi
ya ta rahadèn rêkyana patya
mangkana winarna malèh
kala saunduripun
sing Samarang amangun jurit
ingandikan sang nata
ri sampuning rawuh
nagari ing Kartasura
duk samana anênggih wontên pawarti
wong Cina anèng Dêmak

sigra punggawa ingkang tinuding
nama Ngabèi Sutawijaya
sampun budhal sawadyane
dene ing lampahipun
anglurugi Cina kang taksih
wontên ing bumi Dêmak
nênggih lampahipun
apan mêdal ing Samarang
sapraptane kapanggih lawan Kumpêni
lajêng dhatêng ing Dêmak

ri sampuning mangkana anuli
Rôngga Yudanagara Samarang
ingandikan ing sang rajèng
dhatêng Kartasurèku
sasêntana binêkta sami
sapraptaning nagara
Kartasura laju
ingandikan mring sang nata
praptèng ngarsa gya mangaras pada aji
saha santananira

dhinawuhan andika narpati
dinangu kasalamêtanira
matur wilujêng sakabèh
sampuning têlas muwus
Ki Mas Rôngga dèn patêdhani
warni dhuwung satunggal
saput rantinipun
lan warni kêkalih kapal
punika patêdhanira sang narpati
dhatêng Rôngga Samarang

nuntên arsa dipun tarimani
ing putranira Pangeran Blitar
Ki Mas Rôngga ing ature
asangêt lumuhipun
dahat nuwun duka narpati
yèn katarimanana
ya ta laminipun
wontên nagri Kartasura
Ki Mas Rôngga amung tigang dalu nuli
mantuk dhatêng Samarang

ri Sampuning mangkana anênggih
nuntên Kumpêni ing Kartasura
kang karsa ingantukake
nênggih ingkang tinuduh
ngantukêna dhatêng Samawis
Tumênggung Wiraguna
lawan Singaranu
samana sampun lumampah
tan kawarna ing marga lampahnya prapti
nagari ing Samarang

lajêng lampahnya manjing jro loji
lan komasaris sampun apanggya
katiga lan kumêndure
atêtabean sampun
Singaranu Wiragunèki
sakèhe bêbêktannya
sinrahakên sampun
Kumpêni sing Kartasura
maring komasaris dahat trima kasih
saking apurèng nata

tan alami dènnya nèng Matawis
Tumênggung Singaranu kalawan
Tumênggung Wiragunane
tumuli aglis mantuk
sapraptaning Kartasurèki
ya ta kang kawarnaa
sira Ki Tumênggung
Tirtawiguna kalawan
Tumênggung Suradipura kang tinuding
dhatêng sri naranata

kinèn lumampah dhatêng Samawis
saha mawi sêrating narendra
wus umangkat sawadyane
datan kawarnèng ênu
sapraptane nagri Samawis
sampun kinèn nglajêngna
mring loji wus pangguh
lan komasaris kalihnya
Tumênggung Tirtawiguna lan Suradi-
pura wus têtabean

surat tinampan tinupiksaglis
mring juru basa tamat winaca
pan tan ana prakawise
amung mrih kandêlipun
musnaning rêrasan ing nguni
mila Suradipura
Tirtawigunèku
tinuduh dhatêng Samarang
amirapêtêna dhumatêng Kumpêni
malar kenging bantua

tamat winaca kang ponang tulis
sigra ingurmatan ing sanjata
mariyêm myang sênapane
gumrudug swaranipun
langkung kurmatipun Kumpêni
mring Ki Tirtawiguna
lan Sradipurèku
ri sampunira mangkana
sawêdale sing loji pondhokirèki
anèng ing Gamulakan

nuntên wontên susulan kang prapti
mantri sakawan sing Kartasura
ngusulakên bêbêstane
nênggih têtiyang wangsul
palajêngan saking Batawi
kacêkêl ing Toyamas
kathahe pêpitu
apan kinèn masrahêna
mring Kumpêni Kyai Tirtawigunèki
kang kinèn ngêsrahêna

sawusing kang srah bêbêstan sami
dupi antara ing pitung dina
nuntên kapitan angkate
Hogêndhorêp namèku
minggah dhatêng Kartasurèki
ambêkta alpèrèsnya
Ohwis namanipun
lan juru tulis satunggal
Totlomondo namane kang juru tulis
Kopral Arêtman rannya

apan nênêm sradhadhunirèki
upas kêkalih nyatunggil sowang
kapitan lan alpèrèse
pan jangkêp gunggungipun
kalih wêlas kwehning kumpê
kang dhèrèkkên lampahnya
wong Kartasurèku
anênggih Ki Citrawôngsa
pêpatihe Kyai Tirtawigunèki
Singawijaya Kêndhal

sakawan mantri kang urut margi
kang kêkalih andhèrèkkên lampah
tan kawarna ing margane
praptèng Kartasuresuk
lajêng ingandikan narpati
sapraptanirèng ngarsa-
nira sang aprabu
angaturakên pratôndha
kapitan pratôndha saking Komasaris
Prisêl myang Tilên ika

saha ngaturkên pêthakirèki
galih ing Kumpêni mring sang nata
langkung lêganya tyas rajèng
wusing antara dalu
gènnya munggwing ngarsa narpati
kapitan kinèn mêdal
Hogêndhorêp wau
lan radyan rêkyana patya
wus pinrênah pondhok sakilèn sitinggil
samana sang narendra

atampi sêrat si komasaris
tinupiksa kapitèng wardaya
sang nata nimbali age
mring Tirtawigunèku
lawan radèn rêkyana patih
wus praptèng ngarsanira
ngandika sang prabu
hèh paman iki wong Cina
wus angrêbda miwah wadya ing pasisir
nuli pikirên enggal

yèn bêcike paman karsa mami
sira dhewe ingkang lumakua
ngadu wong pasisir kilèn
lan Si Pringgalayèku
karsaningsun majua kalih
paman mêtua wetan
Si Pringgalayèku
sira mêtua Samarang
iya sapa punggawa kang sira bagi
milu Si Pringgalaya

apadene kang milusirèki
nêmbah umatur rêkyana patya
sang natalon timbalane
dênê punggawa iku
jaba paman aywana kari
dene kang tunggu mringwang
iya paman namung
wadana jêro kewala
myang santana kalawan Si Rajaniti
uwis nuli mêtua

tur sêmbah mêdal radèn apatih
sapraptaning dalêm kapatihan
nimbali punggawa kabèh
prapta sadaya sampun
Radèn Arya Pringgalayèki
pan sampun dhinawuhan
timbalan sang prabu
sawusnya dadya kang rêmbag
radèn patih mung mundhut punggawa kalih
kang mêdal ing Samarang

lan kaliwonipun Rajaniti
punggawa Radèn Wiryadiningrat
Sutawijaya kalihe
punika wus karuwun
mangkat dhatêng Dêmak nagari
ambêrêg tiyang Cina
apan dèrèng mantuk
nêdya ngantos lampahira
kang lumurug rahadèn rêkyana patih
duk kala angkatira

antaranya kalawan dhatênging
tuwan kumêndhan ing Kartasura
lan radèn patih angkate
pan sawêg sangang dalu
nuntên radèn rêkyana patih
sadhiya saha bala
myang kang punggawagung
wus samakta ing ayuda
sawadyanya kang samya badhe umiring
lumurug ing dyan patya

budhal enjing saking ing nagari
wau Rahadèn Sujanapura
wus pinaringakên malèh
kalawan abdinipun
ingkang putra pangran dipati
kang samya pinilihan
pinaringkên sampun
ing Radèn Sujanapura
ingabêna ing radèn rêkyana patih
ri sampunira bubar

gêgamanira lir prawatagni
lampahira tan kawarnèng marga
prapta pasanggrahan Lampèr
datan kawarnèng dalu
enjing têdhak radèn apatih
mring loji sampun prapta
komasaris mêthuk
ing sajawi pintunira
wusnya tabe rahadèn patih kinanthi
mring jro wus tata lênggah

pinaringkên surate narpati
maring komasaris wus tinampan
tinupiksa bêbukane
kalamun lampahipun
sira radèn rêkyana patih
kinèn anggêcak Cina
ing saênggonipun
kinên anglud saparannya
komasaris sakalangkung trima kasih
kumêndur pan mangkana

tamat winaca srat dèn urmati
mariyêm muni lir rug prabata
ri sampuning mangkanage
radyan apatih mundur
saking loji makuwon aglis
anèng ing Paterongan
tan kawarnèng dalu
enjing budhal lampahira
pan angetan ing Dêmak sêdyèng lumaris
gantya kang winursita

ing Kartasura sri narapati
wus misuwur warta yèn wong Cina
sampun angrêbda barise
anglar jajahanipun
gunung Kêndhêng ingkang rinampid
tinêlukken sadaya
jajahan wong gunung
Kêndhêng kwèh têluk ing Cina
kang wong desakèh sêgah tumut abaris
mila Dyan Pringgalaya

kang tinêdah tumidak nglurugi
mring wong Cina kang salèring arga
Kêndhêng kang ngrêbda barise
dene ta kang tinuduh
milwa Arya Pringgalayèki
Radèn Mlayakusuma
Radèn Singaranu
Tumênggung Mangunnagara
lawan malih Tumênggung Wiragunèki
Tumênggung Mangkuyuda

Radèn Tumênggung Mangkuyudèki
sira Radèn Arya Pringgalaya
kang dadya senapatine
mangkana tan winuwus
wus samakta sagung dipati
budhal saking nagara
kang wadyakuswagung
Radèn Arya Pringgalaya
angriyini lan sagung kang pra dipati
ngalèr mêdal ing Kampak

anèng Kampak kèndêl tigang latri
wontên duta matêdhakkên yatra
kalih èwu kinèn ngangge
ganjaraning wadyagung
kang apênêd damêlirèki
miwah radèn apatya
kala lampahipun
apan kapatêdhan yatra
kawan èwu kinèn ganjarakên dasih
ingkang pênêd ing karya

sawingkingira radèn apatih
samana kangjêng sri naranata
nênggih anarimakake
kang tinrimakkên wau
Radèn Ayu Rêtnadiwati
dene kang katariman
Kumpêni ranipun
Komasaris Tilên ika
dyan apatih duk bubare sing Samawis
ika winarnèng durma

lampahira rahadèn rêkyana patya
dhusun Ngrangkudan prapti
lajêng masanggrahan
anganti praptanira
sagung punggawa pasisir
duk tinimbalan
kathah kang dèrèng prapti

ingkang prapta pan inggih namung ing Kêndhal
lawan ing Lèpèntangi
lan Ki Wirasastra
nanging wongira têlas
wus balik mring mungsuh lami
samya kinarya
pangajênging kang baris

Rôngga Kaliwungu lan Ngabèi Kêndhal
lawan Wirasastrèki
wadyèng Kartasura
Kyai Sutawijaya
kalawan mantri panumping
kaliwonira
lan sapanêkarnèki

tinindhihan marang wadya kapatihan
wong jayamênggalèki
pan lêlurahira
Radèn Martataruna
lan wong tanpagêmbung nênggih
anèng Layapan
dènira pacak baris

tan alami kang baris anèng Layapan
nulya umajêng malih
dene radèn patya
ngêbroki ing Layapan
kang cucuk nèng Talagaji
kang kawuwusa
sira Dipati Pathi

sira Singsèh Sapanjang asru angucap
kadyapa ki dipati
radèn patih prapta
wadya tanpa wilangan
kadyapa kanthaning jurit
wong gawe sêmang
durung wruh tata Jawi

Ki Dipati Pathi alon wuwusira
bapak tataning Jawi
aprang têtêmênan
apatèn-pinatenan
nora angeman wong cili
suk karêksaa
dènnya karya wêwadi

dene ingkang liya rahadèn apatya
tumpêsên aywa kari
pan wong mêmungsuhan
kabèh wong Kartasura
miwah bala ing pasisir
singa kacandhak
bajang pinatèn ugi

besuk Ngahad ginitik wong Kartasura
bitinge dèn unggahi
wong Cina kang ana
ing Dêmak bantonana
dimèn anglêlèdhèk wani
rêbut jajahan
lan wong Kartasurèki

lan Ngabèi Ping Bulung parentahana
kiraba sabên enjing
dèn kalèncèrana
kang baris ing Layapan
Sapanjang gya marentahi
ing wadya Cina
tri atus ambantoni

mring Ngabèi Ping Bulung kang baris Dêmak
budhal sagung prajurit
Cina kalih dasa
bandera kang lumampah
nagari Dêmak wus prapti
panggih kalawan
Ping Bulung Angabèi

dhinawuhan parèntahira Sapanjang
kiraba sabên enjing
angalèncèrana
kang baris ing Layapan
sigra Ping Bulung Ngabèi
ngundhangi bala
munya kêkênthung bèri

wus samakta budhal saking kitha Dêmak
wadyanira pinalih
mêdal ing baita
sapalih miyos dharat
asurak-surak samargi
prajurit Cina
samya gambirèng wèsthi

praptèng Kêdhungutêr kèndêl nata wadya
Ping Bulung Angabèi
asuwarèng bala
kabèh prajurit Cina
padha asoa rumiyin
kang mêtu dharat
miwah kang mêtu kali

nulya ngumpul sagunging prajurit Cina
kapala dèn undhangi
Ping Bulung sru ngucap
iya ing benjang-enjang
sun arsa angantêp jurit
biting Layapan
besuk sun obrak-abrik

nadyan silih prentahe Singsèh Sapanjang
sun kinèn ngalèncèri
iya apa guna
angur ginêpuk pisan
pan ingsun arsa ngayoni
wong Kartasura
pan ingsun durung miris

tan winarna ing dalu wuwusên enjang
samakta kang prajurit
budhal saha bala
Ping Bulung nèng baita
kang miyos dharat sapalih
praptèng Layapan
ing wanci pacêt rakit

kawarnaa kang abaris ing Layapan
miyat Cina dhatêngi
gugup asadhiya
samana maksih nendra
rahadèn rêkyana patih
kagyat gumêrah
ing jawi wungu aglis

angandika apa rame-rame ika
kang tunggu awotsari
inggih Cina prapta
maju kalih lampahnya
sapalih miyos ing kali
sapalih dharat
têdhak radèn apatih

munggèng palataran nata wadyanira
wong jayèngastra prapti
lan wong jayantaka
kalawan wong nirmala
wong tanparaga miyosi
wong japarusa
mêdal jawining kori

lawan wadya Bagêlèn wus munggèng ngarsa
samya angagêm bêdhil
wong Sêmawung samya
watara kawan dasa
samya lancang unjuknèki
sagah nanggulang
ing Cina lawan bêdhil

samya mêntas Cina kang mêdal baita
kang dharat marêpêki
campuh kang ayuda
mamuk kang wadya Cina
rame tinadhahan bêdhil
kathah kacurnan
nanging tan dadya sakit

wong Sêmawung kathah kêni ing sanjata
datan tahan nadhahi
wadya tanparaga
lan wong jayaparusa
tan wontên tulung ing jurit
nonton kewala
pan sarwi anyuraki

dadi matur wong Sêmawung kathah pêjah
Cina angangsêg wani
nêmpuh barisira
wadya jayaparusa
lan wadya tanparagèki
sumawèng wadya
Ping Bulung Angabèi

payo amuk rangsangên bitinge enggal
Cina ngamuk mangungkih
ramya tinadhahan
ing wadya tanparaga
lan wong jayaparusèki
abêbêdhilan
wong Cina ngamuk wani

samya mawur wong tanparaga lumaywa
wong jayaparusèki
malêdug sasaran
nanging angeri nganan
biting korine kang baris
wong jayantaka
lan wong narantakèki

katadhahan dening wadya jayantaka
rame bêdhil-binêdhil
radèn adipatya
têdhak suwarèng bala
padha mêtua dèn aglis
kang wadya kumrab
mêdal jawining biting

lajêng campuh kalawan prajurit Cina
ramya bêdhil-binêdhil
kang prajurit Cina
samya mamuk angidak
kang wadya radèn apatih
datan atahan
samya lumayu ngisis

samya ngungsi salêbêting pabitingan
ana anganan ngeri
kantun kang pra lurah
nèng jawi pabitingan
kori kantun dèn tutupi
prajurit Cina
ngangsêg angidak wani

para lurah lumaywa mring pabitingan
mènèk sangkrah kulampis
kang prajurit Cina
angrangsang pabitingan
pajagan salêbêt biting
gya inguncalan
ing êlong wus kabêsmi

apuyêngan gègère jro pabitingan
wong Cina ambêdhili
saking jawi rangkah
wau kang kawarnaa
Radèn Sujanapurèki
pakuwonira
munggèng kananirèki

êlêt sabin sabulak sampun samapta
nêdya têtulung jurit
mêdal saking kanan
lajêng nalabung yuda
ramya campuh ing ajurit
samya umiyat
wadyane radèn patih

yèn anglambung Rahadèn Sujanapura
enggal lumaywa sami
wangsul samya mangsah
prajurit Cina panggah
Ping Bulung ingkang nindhihi
samya kotbuta
mamuk angrurah biting

sigra wau Rahadèn Wiryadiningrat
saha balaglis prapti
atêtulung yuda
sigra manêmpuh ing prang
wong Cinakwèh angêmasi
karoban lawan
samya lumaywa wingwrin

para lurah wadyane radyan apatya
mêdal samya mangungsir
tuwin wadyanira
Radèn Sujanapura
dènnya mangungsir nglancangi
akèh kacandhak
wong Cina dèn kêthoki

murdanira katur ing radèn apatya
suka dènnya ningali
wus samya ginanjar
kabèh kang angsal sirah
nyadasa kang angsal kuping
anglimang reyal
suka manahing dasih

samya mundur wau kang prajurit Cina
wangsul mring Dêmak malih
sahatur uninga
ing Radèn Martapura
lawan Sang Dipati Pathi
yèn pur ing yuda
tan asor tan ainggil

dyan siyaga sira Radèn Martapura
nêdya bantu ngajurit
mring nagari Dêmak
lawan prajurit Cina
limang atus kang dèn irid
wus praptèng Dêmak
lan Ping Bulung wus panggih

