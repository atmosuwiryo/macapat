Abagus jatmika ruruh
pasang sêmonne awingit
pantês trahing awibawa
wangune angrêspatèni
cahyanira anranggana
tumeja sumunu wêning

Ngong-duga oliya luhung
wijining mukti mêngkoni
katara lungiting basa
liringe amrabawani
singa sinatmatèng tingal
tyas gugup mèngèh ngabêkti

Ngulama sadaya kêthur
tan ana purun mapali
kayoman tyas tan gulawat
kabêncih rêmêking galing
wangsul sih samya narima
mindhak dhangan sêrêpnèki

Mangkana kang para sêpuh
graitanira jrih asih
marang Ki Sèh Amongraga
samya matur ngasih-asih
Ki Pangulu aturira
myang kabèh ambiyantoni

Mugi lajêngna sarukuk
êngkas bab kang angèl malih
nulya Ki Sèh Amongraga
amiyak kitab Ibbêni
Pajar anglêrêsi pasal
kaelokaning Hyang Widi

Walkapiru parilatun
wa-al Islamu sunatin
kapir parluning agêsang
Islam sunating ngaurip
kang myarsa sami anjola
saking wênèh pasalnèki

Kabèh guyu-guyu gumun
wontêna saking satunggil
ingkang graita ing murad
tan sumêrêp kanthètnèki
kang rujuk marang sarengat
kodhênge rumaos têksis

Samya conthong ing pangrungu
Sèh Amongraga muradi
punika botên mungayan
kapir parluning ngaurip
Islam sunating agêsang
de murad eloking dalil

Ing dalêm sawiji taun
tanasub ing parlu kalih
wajib kêlawan kipayah
apan sami parlunèki
parlu wajib iku salat
parlu kipayah dus mayit

Islam kang nglakoni parlu
parlu ing kalih prakawis
wêktu lan dus mayit padha
tingale puniku kapir
kang tinilar Islam sunat
sabab parlu tinggalnèki

Wong kang atinggal ing parlu
puniku jênênging kapir
nanging kudu-kudu tinggal
marlokakên salah siji
sabab sami pêrlunira
ing parlu lan dusing mayit

Puniku rujuking ngèlmu
kususing murad kang salih
kang myarsa padhang tyasira
tansah panggunggungirèki
sadaya upamanira
lir lumbu katubing angin

Amongraga malih muwus
pasal watarkus salati
wajibatun wa salatan
sunatun têgêsirèki
dene wong kang tinggal salat
puniku kalangkung wajib

De wong kang salat puniku
sunat kewala nglampahi
parlu kang atinggal salat
tur utama ing ngaurip
kabèh jangkêp kagawokan
Ki Bayi anêthêg lampit

Gêrêng-gêrêng Ki Pangulu
myarsa lapal mutawatir
dèrèng rasèh saking murad
nulya Ki Sèh Amongragi
murading têgêsing rapal
tanduk manis amatitis

Murading Kadis puniku
atinggal salat pan wajib
kang malah-malah utama
Ki Suharja matur aris
dhuh kadipundi anakmas
wajibipun kadipundi

Kula kodhêng pupusipun
atinggal winastan wajib
kang nglampahi susunatan
punika ta ingkang pundi
Sèh Mongraga aturira
inggih prayogi binudi

Pahuwa dalika ngaksu
ilabil ngujilatihi
kenging yèn tinggala salat
kale ngujlati Hyang Widi
ngujilat puniku moyang
tan sêdya mor ing sêsami

Wus ora asinggan-singgun
tan amikir sandhang bukti
miwah marang rajah tamah
tyasira wus tan sak sêrik
lan datan aloro tingal
anucèkkên jiwanèki

Majênun marang Hyang Agung
nêdya miji ing pribadi
wus mancal saking sarengat
punika bilih manawi
wontên kang sêdya atinggal
salat limang wêktunèki

Ki Bayi Panurta manthuk
anêbut Ki Basarodin
Ki Suharja biyang-biyang
gèdhèg Dêmang Purasani
ana ingkang kêcap-kêcap
mèsêm Jèngwèsthi Jèngragi

Sabab wus wêwinih ngandhut
ing ngèlmi ingkang piningit
sadaya sami rêrasan
gumrêmêng tan na kadugi
tinggal salat tan sakeca
kewala eca nêtêpi

Ki Pangulu nambung wuwus
wus datan nêdya giningsir
tan kuwagang kamban jangkah
kang kaprah kewala bêcik
sumangga ngriku sêdaya
yèn wontên karsa nandangi

Sadaya sami andhêku
Wiradhustha mèsêm angling
alêrês Kiyai Basar
-rodin Kulawirya angling
yèn maksih wong bangsa êngam
pan kumaki kumawani

Sasat gurêm ngêmut êjun
gêr gumuyu sêdayèki
sadaya tyasnya nalangsa
rumaos ngam tingkahnèki
tan ana kang mêngkonoa
lyan ingkang wus karsèng Widi

Mangkana ing wayahipun
bêdhug dhêng Kiyai Bayi
ngandika mring santrinira
hèh Luci matura maring
nyainira anèng wisma
mundhuta dhahar dènaglis

Sandika ingkang dèntuduh
matur mring Nikèn Malarsih
sigra angatag padhêkan
Sumbaling lawan Cênthini
anampa rampadanira
Ni Malarsih anèng ngarsi

Lan putranira sang ayu
Tambangraras wurinèki
angladèni kakungira
wus praptèng mandhapa ngarsi
pangajêng tumpêng mêgana
nèng panjang giri prada brit

Sêkul golong mênul-mênul
opor bèbèk bêsngèk pitik
dhèndhèng gêpukan gorèngan
pêcêl pitik jangan mênir
ladha-pindhang padha-mara
gorèngan kathik gulathik

Bon-age êmpal puk duduh
dhèng panjèn sujènan ragi
kalêpon limpa sêrêgan
pès-pèsan tambra têngiri
gêcok gênêm gadhon rêmpah
lombok kêncêng lawan pêtis

Sambêl-gorèng mangut-mangut
sambêl kêluwak kêmiri
lalaban kêcipir kacang
kara timun terong-glathik
kêceme pare lêmpuyang
têmu poh cabe lan kunci

Wus tata kêkêt nèng ngayun
Malarsih matur ing laki
punika sampun samêkta
Ki Bayi ngandika aris
suwawi sami wijika
sadaya nulya wêwanting

Dan lêkas nadhah akumpul
pikantuk dènnira bukti
dumugi sasênêngira
Ki Pangulu Basarodin
panadhahe jor-jinoran
Pangulu lan Jayèngragi

Jèngwèsthi mèsêm amuwus
mring Kulawirya bêbisik
tan pangling lan wuwusira
gugujêng mring Jayèngragi
anambung tantang-tinantang
lan Pangulu Basarodin

Punapa kenging puniku
kalamun dipuntotohi
pundi ingkang bêtah mênang
gumuyu Ki Jayèngragi
mèsêm Ki Pangulu Basar
-rodin puluk tan ngêndhati

Jayèngwèsthi lon amuwus
mring kang rayi Jayèngragi
ywa pijêr latah kewala
mêngko ga kêsusu mulih
kêbat susulên Ki Basar
wus kalong kèh kokohnèki

Kang rayi saya gumuyu
kang cêlak-cêlak guligik
Kulawirya wuwusira
payo dènbut ro Ki Rodin
angling malih dawêg paman
yata Ki Sèh Amongragi

Atamban pamulukipun
kêpêle sajambe ranti
ulam mung paru kewala
ginigit dèniwit-iwit
têmu poh cabe lêmpuyang
mung puniku kang binukti

Sira Kiyai Pangulu
kaecan dènnira bukti
tumpêng mêgana pinrutah
ulam jêjanganan sami
mot jroning tumpêng mêgana
sarta binumbon gugurih

Dipun-imbuh sadaya wus
nutug dènnira abukti
tan ana ingkang cawêngah
Ki Pangulu Basarodin
dènnya nadhah mathêthah
athêkul puluk sabithi

Ki Pangulu dènnya ngulu
gutuk lag-lêg kêcap aglis
lêgêndêr hêm huh anjêngat
blai kalêlêgên êri
pan êri iganing tambra
kokohira kantun kêdhik

Tangan mêksih ngêpêl gathung
nglêgêrêg ambrêbês-mili
sadaya kagyat wlas mulat
Ki Kulawirya myat angling
lah-lah ujarku ta apa
puluh-puluh jêr tan aris

Kaya wong kaburu napsu
tan nganggo satitah bukti
Pangulu nauri sêrak
wus tandange kadi pundi
sarta nêbut astapirlah
Allah Allah priye iki

Kulawirya tanya muwus
apa balung punapa ri
glêrêg-glêrêg saurira
dhuh niki klêlêgên êri
ri iganing tambra ika
sakit têmên pripun niki

Ki Bayi wêlas angungun
Ni Malarsih tutup lathi
kabèh gêtun wêlas mulat
mring Pangulu Basarodin
Ki Bayi alon ngandika
mring mantu Sèh Amongragi

Punika Kyai Pangulu
mugi anggèr atulung sih
supaya sagêda mangan
yèn kalantur kawlas asih
Amongraga aturira
pan inggih pun Jamal Jamil

Asring sagêd sabênipun
Ki Bayi angatag aglis
lah ta sira Jamil Jamal
tulungên Ki Basarodin
Ki Jamil anulya minggah
mring gyanning Ki Basarodin

Jamil matur mring Pangulu
Kyai talinganirèki
andika jèwèr priyangga
sarta amaca puniki
salèh-salèh kaping sapta
nuntên andika êlêdi

Salèh malih kaping pitu
nuntên ngêlêd salèh malih
ping pitu jangkêp ping tiga
nulya dènpuluki nasi
ingkang angêt sakêlêdan
Basarodin anuruti

Lir wulange Jamil wau
anjèwèr kuping pribadi
salèh-salèh pujinira
ping pitu dèrèng kongsi
ampuhing donga wus sirna
sapulukan ngêlêk nasi

Lêgêndêr lan sakitipun
mak blas raosing sêsakit
waluya sami sakala
Ki Pangulu Basarodin
amaca Alkamdulillah
olih tulunge si Jamil

Jamal Jamil alon muwus
wontên saratipun ugi
yèn wong dhahar ulam toya
êloh samodra bênawi
kawitana saking sirah
pamangane ulam warih

Yèn wus dhahar sirahipun
majêng ngetan mutawatir
Ki Pangulu suka nabda
katujune ana adhi
Jamal Jamil awèh waras
bangêt lêgane tyas-mami

Ki Jamil nauri wuwus
inggih Kyai sami-sami
pan dêrmi dadya jalaran
Ki Basar ulate aring
yèn mêkatên dawêg nadhah
kula lan dika ing riki

Ki Jamil tan purun kêmbul
pinêksa-pêksa tan apti
Jêng Kyai alon ngandika
têka turutên prayogi
punagining gonning waras
lan Ki Jamal aywa kèri

Kêmbulan kono lwong têlu
iya lan Ki Basarodin
Jamil Jamal tur sandika
anulya nadhah wong katri
sadaya dan laju nadhah
Kulawirya guguyoni

Nyata rosa Ki Pangulu
awak-awak talu malih
nyanaku wus Petruk bondhan
esuk-esuk nuli uwis
iki bali sorenira
lêkas wiwit mumucuki

Ki Jayèngraga gumuyu
kula wus mantuk dèntohi
punika Pangulu Basar
salin tandhing Jamal Jamil
gumuyu kang samya myarsa
dènnya nadhah Jamal Jamil

Ki Pangulu nyandhak duduh
duduh jangan dènkokohi
angingkut ulam-ulaman
ngalumpruk mring Basarodin
sadaya kang samya nadhah
sami mêne angêntosi

Tan ana tumuntên wisuh
Kulawirya paguywan ngling
sasat wong laki tinimbang
alok gosong sêdhêng malik
Ki Basar saya kaecan
imbuh sêkul jangan malih

Sarwi muwus nyamuk-nyamuk
wawi sampung iking-iking
kang gumugi kaih kua
gêr ginuyu sadayèki
Jamal Jamil saurira
botên-botêne ngoncati

Dangu dènnya nadhah tutug
Ki Basarodin ngandhêgi
kumyus karingêt reweyan
kumlakarên sundhul ati
kêmpus-kêmpus kalêkêran
lêgèyèh sidhudhwèng wuri

Anganti wong ro dèrèng wus
Kulawirya gumuywa ngling
sarwi mara jêrku apa
mundhuta irus dèaglis
tan dangu katur irusnya
Ki Pangulu dènirusi

Kang ngirus sarwi sru muwus
de kawon Ki Basarodin
dika têmah kajantakan
kasoran aprang abukti
sira Ki Pangulu Basar
klêsik-klêsik anauri

Kantun tigas kalihipun
mila rosane abêlis
mungsuh wus randhan grabahan
sintên kuwat angêmbari
kang myarsa gumuyu suka
mring saure Basarodin

Ki Kulawirya anuduh
mring Sumbaling lan Cênthini
kinèn anglorodkên dhahar
baginên marang pamburi
lan hèh sira Jamil Jamal
ambêngmu gawanên ngalih

Ki Bayi nambungi wuwus
ya bênêr gawanên ngalih
Ki Bayi gya wisuh asta
sadaya nulya wêwanting
kang tuturuh ngumbah tangan
wus samya suci pra sami

Rampadan linorod mundur
pinratah marang pêmburi
warata tan ana kirang
santri Luci angêluti
Ni Malarsih lan kang putra
wusnya angladosi laki

Mundur saking ngarsanipun
lajêng malbèng dalêmnèki
Sumbaling Cênthini mêdal
ambêkta gembolan sirih
dharan mêksih jing-enjingan
wus tata malih alinggih

Kang anginang wênèh udud
Ki Bayi angancarani
wawi punika mangsêgan
punapa kang dènkarsani
umatur inggih sumangga
Jamal Jamil mêksih bukti

Wong roro samya asêngkut
sêkul sapanjang munjungi
ulame nêm piring bebas
gumuyu kang samya mèksi
myang miyat Pangulu Basar
-rodin maksih dènirusi

Wêtêngira dènbuk-êbuk
obah aliyan alinggih
mênggèh-mênggèh cêgèh sayah
Ki Pangulu Basarodin
angling dhuh mangke sakêdhap
kularsa totoyan sêni

Gêdhubrugan ngadêg timpuh
griguh jinagan ing santri
santri sakawan tan têbah
mudhun joganing pandhapi
kadung grago sukunira
kaglongsan napak ing siti

Kyai Pangulu tibambruk
kaglimpang srêban kaglindhing
santri papat katindhihan
ting barêngok jêlih-jêlih
Kyai Basar tinulungan
tinarik wis bisa tangi

Srêban inganggèkkên sampun
Ki Pangulu Basarodin
sarêngan mring santrinira
santri pat padha pênyakit
tan kêna gawe liyangan
nora kongang anjagani

Kang myarsa sami gumuyu
kasusu Ki Basarodin
age ingkang mring gêdhogan
wus kalingan jaro kêlir
tan kongsi pandhodhokira
lagi Pangulu acincing

Antarane dèrèng dangu
mak brok prèt prèkèt angising
kagyat kang anèng pandhapa
gêr barêng gumuyu sami
Kulawirya latah-latah
de ngêmandhang saking ngriki

Tan wus wuwusên ing guyu
yata ing wêktu wus manjing
sira Ki Bayi Panurta
ngandika mring santri Luci
hèh Luci sira tata-a
salatan kêlasa lampit

Nèng kana ing masjid mangu
dènage lan si Nuripin
kang liningan sigra mentar
Nuripin lan Jalalodin
mring masjid mangu anata
pêsalatan wus miranti

Ki Bayi ngandika arum
suwawi sami amijil
ing ngrika ingkang ajêmbar
matur sumangga prayogi
anulya samya amêdal
salat Luhur maring jawi

Ki Bayi lawan sang mantu
Jayèngwèsthi Jayèngragi
Suharja lan Wiradhustha
Panukma Panamar tuwin
Kulawirya lan Ki Dêmang
Purasani lan Sêmbagi

Jumêna Jamal Jaminguh
lawan para lurah santri
samya angêntèni marang
Ki Pangulu Basarodin
tan dangu nulya katingal
lajêng nusul mring ing mêsjid

Dèniring pra santrinipun
sapraptanira ing mêsjid
wusnya wulu nusul sunat
sadaya wus sunah sami
Ki Bayi angatak kamad
Mongraga kinèn ngimami

Nutug dènnya salat Luhur
prapta ing bakdanirèki
pujiyan dhikir andonga
nulya sêsalaman sami
lajêng sunat bakdiyatan
wus pêragat sêdayèki

Laju kewala alungguh
anèng surambining mêsjid
wus tata dènnira lênggah
angandika Kyai Bayi
marang para arinira
Suharja Wiradhusthèki

Sun têtanya ing sirèku
paran tumon wisma bêcik
yèn gawe mênawa lawas
tan bisa kanggo tumuli
priye kono rêmbugira
pikirên ingkang prayogi

Bakale panggonannipun
pulunanira iang mangkin
tuwin paman lawan siwa
Sumbagi Jumêna dening
tumingal wisma kang pelag
kang cêlak kewala ngriki

Ki Suharja lon umatur
ing raka sêmunira jrih
kawula sumanggèng karsa
pundi paduka karsani
wismaning para santana
myang sudagar magêrsari

Mangsa èwêda ing kayun
wisma kathah kang prayogi
sadhengah ingkang kinarsan
kawula ingkang ngrampungi
kang raka lon andikanya
ya bênêr kwèh wisma bêcik

Nanging tyasngong taksih ewuh
durung kêtêmu ing pikir
Suharja matur sumangga
kapriye ing kono yayi
padha matura priyangga
êndi kang sira pirsani

Ki Wiradhustha umatur
tingal-kula kang prayogi
griyanipun pak Rajiyah
gêng piyambak tawon-boni
Panukma ngling inggih samya
lan wismane Basarodin

Ngling Panamar kaot sêpuh
sêpuh griyane Ki Rodin
pênêd griyane pun uwa
Sêmbagi kuciwa alit
Kulawirya wuwusira
lêrês sadaya prayogi

Nanging pintên bangginipun
parêng karsane Jêng Kyai
Dêmang Purasani nabda
kula ing ngriki satunggil
prayogi lamun kinarsan
man dêmang dhongkol wismèki

Nanging wontên têbihipun
botêna kula kadugi
ngrampungi andhatêngêna
Ki Bayi ngandika aris
gih nak Dêmang ngong tarima
Ki Kulawirya ngling malih

Punika wontên kalamun
parêng karsaning Jêng Kyai
nanging mêksih rêragangan
pêcak sèkêt sasur nanging
kuciwa dhapur limasan
Ki Bayi suka myarsa ngling

Lah iya iku ngong rêmbug
tuture arinirèki
hèh Wirya kang duwe sapa
umatur kewala ngriki
inggih pun anak Murtala
pêndamêlipun dèn-apti

Arapêt cathokanipun
sarwa santosa nglangkungi
balungan takir bêlandar
sakarsa taksih kadugi
Ki Bayi alon ngandika
mring putra Ki Jayèngwèsthi

Kulup rêmbugên kang patut
lan paman-pamanirèki
ragangane si Murtala
pira rêgane kang mêsthi
aywa nganti amisesa
pikirên ingkang abêcik

Yèn dènrêgani puniku
tutugên satawanèki
sathithik aywa kok ênyang
lamun ora angrêgani
têgsirên tikêlên rêga
supaya ywa dadi pikir

Prakarèku yèn wus rampung
tutugêna dadinèki
aja lali sanak kalang
kon garap dadi papali
lawan undhagi Japara
si Patrakriya kang bêcik

Mangsa bodhowa sirèku
rayapên dimène gêlis
kiranên bisa-a dadya
jroning patangpuluh ari
tanggal patlikur kanggeya
ing sasi ngarêp puniki

Ingkang putra ris umatur
inggih sandika umiring
pitarèn kang paman-paman
punapa sampuna benjing
kangge tanggal salawe prah
ing wulan ngajêng puniki

Kang pra paman sami saguh
yèn ginêlak kaya uwis
wus samêktèng rêmbugira
yata Dêmang Purasani
umatur mring Ki Panurta
Jêng Kyai lamun marêngi

Amba nuwun pamit mantuk
nauri Kiyai Bayi
punapa tan kêtanggungan
prayogi bok benjing-enjing
sakeca pan datan panas
adrêng Dêmang Purasani

Nulya umarêk angujung
pamit mring sadayanèki
nulya samya sasalaman
mundur Dêmang Purasani
saungkurira Ki Dêmang
umatur kang para ari

Mring kang raka nêmbah mundur
punika lamun marêngi
putradalêm sang pangantyan
kawula suwun saratri
pun adhi-adhi sadaya
nuwun saratri saratri

Ki Bayi aris amuwus
ya sokur karêpirèki
mêngko bêngi nèng nakira
kang tuwa namung sawêngi
rinane anèng wismanya
mung sadina bae nuli

Ana ing wismanirèku
iya sadina sawêngi
nuli mring para rinira
sami sadina sawêngi
arakita sawatara
pedah kurmating pêngantin

Sawise kono anuju
sapasare nakirèki
kang rayi lêga tyasira
Ki Pangulu Basarodin
kula manawi kalilan
yèn sampun sapêkênèki

Kawula nuwun sadalu
kemawon lamun marêngi
Ki Baywa ris wuwusira
lah ya Ki Basarodin
padha nadar sakadarnya
salamête nakirèki

Yata bubaran sêdarum
akondur Kiyai Bayi
samya angiring sadaya
praptèng paregolan sami
Ki Baywa ngling wis baliya
padha ambanjura mulih

Kang liningan samya bungkuk
samya matur nyandikani
nulak saking paregolan
sarêngan lampahirèki
ngancarani kang sumimpang
ampir-ingampirkên sami

Yata Ki Bayi kang kondur
praptèng palataranèki
kang ngiring Ki Jamil Jamal
santri Luci lan Nuripin
wau kang anèng ing wisma
Ni sori Bayi Malarsih

Lawan kang putra sang ayu
samya mêthuk maring laki
tundhuk Nikèn Tambangraras
mêndhak ingaras ngabêkti
sumungku angraup pada
Sèh Amongraga umèksi

Sarwi narik astanipun
ngandika arum amanis
ya wus yayi ngong-tarima
payo tumamèng wismadi
nulya kinèn nut ing raka
kang rayi asta kinanthi

Kang rama lawan kang ibu
ningali putra sarimbit
bungah amarwata suta
yata wau Kyai Bayi
laju mring gandhok kang wetan
de kang putra Amongragi

Laju mring panêpènipun
ing tajug alit pawingking
lèr-kilèn dalêm tan têbah
balumbang kinubêng asri
jinaro risig jêjantan
kori lit ingukir rêmit

Kitri trênggulun ngrêguyung
ngayomi natar arêsik
kanan kering sêsêkaran
kênanga gambir mêlathi
kêtongkèng lan sêkar dangan
sundêlmalêm mandhakaki

Cêpaka kalak lan mênur
pacar anggrèkwulan asri
argulo patramênggala
taluki lan wora-wari
puring kumuning andong bang
tayuman noja saruni

Tinaman panêpènipun
asimpar singub awingit
wau sang ro pinangantyan
rêna nèng panêpèn ninis
ing srambining pamêlêngan
Cênthini kang nglaladèni

Sumbaling ngaturkên wau
dhêdharan saking bunèki
woh-wohan myang lah-olahan
wedang tèh sarêbat manis
Sumbaling ngimbalkên dharan
cèthi Cênthini nampèni

Sinaoskên sêdaya wus
nèng ngarsa asri sumaji
sira Ki Sèh Amongraga
angandika rum amanis
lah yayi darusa Kur'an
ngong arsa wruh gonmu angaji

Nikèn Tambangraras gupuh
anuding cèthi Cênthini
kinèn amundhuta Kur'an
kalawan Jalalèn tapsir
kang liningan sigra mentar
mundhut Kur'an Kastambulmil

Tan adangu nulya katur
Nikèn Tambangraras nuli
ngambil toya wulu marang
balumbang mili awêning
sawusnya marêg ing ngarsa
kang Kastambulmil ingambil

Nêmbah amiyak Kastambul
surat Patekah awiwit
tangawudira pasekat
tan wangwang nèng ngarsèng laki
tarabul tyas wit arahab
nulya maca bismillahi

Rahmanirakim alkamdu
-lilahi robil ngalamin
arahamani rakimma
malikiyaomidini
wa iya kanakbudua
wa iya kanastangini

Lan ihdina siratal mus
-takima siratalladi
-na an-ngamta ngalèhima
gèrilmaglubi ngalèhim
walalalina amina
kir'ate datan kalêmpit

Miwah kasar lan mat-ipun
tuwin kandêl tipisnèki
kang raka mèsêm ngandika
ya wus bênêr iku yayi
utama ingkang akerat
nanging wong èstri tan wajib

Yèn ngudiya irkatipun
mung wacan ilhar kang wajib
kir'at wajibing wong lanang
lamun sira rêmên yayi
wêwacan kir'at pasekat
mungguh Patekah kang wajib

Kudu ngawruhi puniku
sakatah pitu kang wajib
yèn tan ngawruhi sakatah
pêngajine ngundang eblis
gonne nèng talak kalimah
iki sakatahe yayi

Kang dhingin klimah alkamdu
wajib mandhêg wacanèki
yèn bacut angundang setan
tasawur ing setan dulil
klimah lilahi saklimah
setan irab kang nunggoni

Rabilngalamine laju
arahmani arahkimi
klimah maliki sakatah
setan kiyaho kang manjing
yaomidini kalimah
iyaka sakatah malih

Setan kanak kang atunggu
nakbudu kalimah kalih
wa iyaka kang sakatah
setan kanas kang ngadhêpi
lajêng nastangin ihdinas
lawan siratal mustakim

Siratal la dina nuju
an-ngamta sakatahnèki
kang sakatah malihira
ngalèhim gèrilmaglubi
sakatah kang setan binga
ngalèhim walal lalin wis

Wus jangkêp sakatah pitu
ayate pan nênêm yayi
kapitu ayat bismilah
ing Patekah kudu sidik
karana kang mukaranah
ing asalat wajibnèki

Sêbab iku bangsa kalbu
kudu-kudu apil yayi
kang trampil ing mukaranah
lesan lan ati ywa srênti
tan kênèng cèwèt salilab
pan mukaranah kang dadi

Kawruhana sadayèku
panjang cêndhake kang têsjid
dènpratela kathahira
patbêlas kalawan malih
aksara winaca panjang
pan pitulas kathahnèki

Mad lajim lapal lalinu
tigang alip panjang sami
êlè êlad panjangira
sami lan alip kaping tri
kèhing jabaring Patekah
patangpuluh-nêm kèhnèki

êjère pan sangalikur
êpèse pan amung nèm nil
kalihlikur klimahira
iku sunating awajib
ingkang sampurnèng Patekah
dadi gêr-ugêring pingil

Kang rayi nêmbah tur nuwun
tumungkul kalangkung ajrih
karahmatan mring kang raka
kapasuk ing tyas anggusthi
angèsthi saya waskitha
tan cèwèt wulanging laki

Sangsaya mèntèr ing kalbu
kabuka talabul ngèlmi
brêsih jrênihi jinarwan
raga tan suwalèng kapti
sira Ki Sèh Amongraga
ngandika ris payo yayi

Angambila toyèng wulu
ing wêktu Ngasar mèh akir
kang liningan nulya kadas
wusnya samya toyastuti
sarêng dènnya minggah salat
sang ayu makmum ing laki

Bakda dènnya salat sampun
wangsul gyan tata alinggih
Sèh Mongraga angandika
mring garwa wruhanta yayi
ing sawising wêktu Ngasar
mungguh caritaning Kadis

Tan kêna lamun aturu
apan datan manpangati
malah kiparat mêlarat
suda ganjaran donya-kir
krana pangandikaning Hyang
wabasiral akajirmi

Waidapi mukinatu
lijulela pinahari
watung lijuna arpila
èliya badan nurihi
padha ningalana sira
ing jirim lagine munkin

Kalaning surya mèh surup
panjinging rina lan wêngi
kudu arêp uninga-a
kayata surya mèh mijil
panjinging ratri mring siyang
kudu arêp nguningani

Kadi ta ing bakda Subuh
panyêgah yèn turu yayi
tan beda lan bakda Ngasar
kiparating ing guguling
yèn wong sring nendra bakda Sar
bakda Subuh saminèki

Lalèn tur pêtêng tyasipun
dhêdhêl graitaning sêdhil
kêthul marang kira-kira
karana datan ngawruhi
mring wêwêlaking anendra
yogya kawruhana yayi

Kang rayi nêmbah mituhu
yata wau Kyai Bayi
pinarak anèng mandhapa
lan garwa Nikèn Malarsih
ningali anèng wong prapta
gumarudug jalu èstri

Sami angangge-angge mubru
tuwa nom myang kang rarywalit
pamêthuk sang pinangantyan
dene kang dadi pangarsi
Turida lan Rarasatya
sarta lan kang bibi-bibi

Praptèng ngayun tata-lungguh
têmbunge nuwun ngaturi
mring raka sang pinangantyan
kang rama ngandika aris
mring putra mantu kalihnya
sirèku mapag pêngantin

Kang putra inggih turipun
ngling mring garwa Ni Malarsih
matura mring anakira
Sèh Mongraga dènaturi
marang adhine amapag
karo pisan kèh kang ngiring

Wis mangsa bodho sirèku
busanane nakirèki
apa karsane kang lanang
kewala turutên bêcik
Malarsih lèngsèr sing ngarsa
amrayogi mring kang siwi

Tundhuk mring kang putra lungguh
mèsêm tumungkul Mongragi
pinajar sadayanira
pra paman ingkang punagi
sira Ki Sèh Amongraga
umiring karsèng rèh bibi

Sinaosan anèng ngayun
busana sakarsanèki
nulya kondur dhatêng wisma
samya mabusana adi
ngagêm lir duk panggihira
sarwa seta lus rêspati

Nikèn Tambangraras ing rum
Ni Daya kang busanadi
sawusnya ngagêm sarwèndah
wus samêkta sadayèki
sira Ki Bayi Panurta
ngandika mring mantu kalih

Lah wis ambilên umangsuk
ing wisma kakangirèki
kang putra kalih tur nêmbah
malêbèng dalêmira ris
nulya wau ingkang prapta
Suharja Wiradhusthèki

Ki Parukma lan Panamur
Kulawirya anèng ngarsi
Ki Bayi alon ngandika
anusul kewala mami
dêdalon lan bakyunira
para ri umatur inggih

Yata kang adandos sampun
ingaturan mangkat mijil
bodhol parèstri sing wisma
gumrah tuwa nom rarywalit
samya angangge kêlingan
kang rare rinukmi-rukmi

Jêng Kyai Panurta gupuh
jumênêng dènnira linggih
sadaya sarêng umangkat
jajaran songsong miranti
sang pangantyan sinongsongan
ijêm sèrèt prada kuning

Akêkanthèn astanipun
Jêng Kyai lan Ni Malarsih
angatêr ing paregolan
sapraptaning madyèng kori
pinapag ing salawatan
tarêbang mung kalih rakit

Bawa lagu Sêkar-gadhung
santri kèh kang naurani
salatulah ngalalhuda
ya al mana ya imani
al anbiyai imamal
mursalina aki-aki

Allahu aki Allahu
wong pat nampani asingir
wulidalkabib wakadah
mutawarid wanurumin
wajanati iya tawa
kaduwuli da-alkabib

Sinauran santri barung
tarêbang papat brung muni
pong pêk pong pang bêng pung pung brang
tung pyêk tung pyêk tong ting tong gring
rame suwarane araras
piniyarsa milangoni

Ingkang umiring gumrudug
wus praptèng wismanirèki
sang pangantyan dènnya lênggah
jêrambahing tilam wangi
tinarap ing èstri kathah
tuwa nèm pêpêkan sami

Para jalu pandhapa gung
saya sru dènnira singir
gumêr tarêbang barungan
nulya suwuk tan asari
sami amaca sêlawat
wus kèndêl tata alinggih

Nulya angladèni gupuh
pawohan gembol tap-sirih
myang rokok wangèn lan nipah
kêlukuk sêrotan tuwin
rampadan wedang pateyan
wus warata sadayèki

Tinanyakkên sadaya wus
samya anginum wedang tih
nulya mêdalkên ambêngan
lir Ruwahan kang kêndhuri
ngêndhukur rolas ambêng wrat
kajawi ibêr mring cilik

Miwah sajroning wisma wus
linadèn ambêng kêndhuri
mung sang tama pinangantyan
ingkang rinampad di-adi
ing pandhapa wus ngancaran
aturuh wisuh wêwanting

Sagêd majêng têpung dhêngkul
ngêpung kêndhuri ngênêmi
moloni ngrolasi miwah
rarywa lit ngêrongpuluhi
adan lêkas samya nadhah
kumrêpyêk kèh swaranèki

Ting karêcap ting kêriyuk
kumaroyok royom sami
santri lit rêbutan ulam
sapitan basêngèk pitik
jalwèstri sarêng anadhah
nutug rahab dènnya bukti

Kang nunggil saambêngipun
kang rinampad Amongragi
akaliyan ingkang garwa
lan Turida Rarasati
Ni Daya lan Ni Jumêna
Sêmbagi myang para bibi

Sèh Mongraga ragi rikuh
tanpantuk dènnira bukti
atamban pamulukira
kêpêle mung sagênitri
turida micarèng nala
wus adat têmên wong iki

Nadhah lan wong wadon kêmbul
manah yèn èngleya bukti
parèstri gawok kang mulat
pênadhahe Amongragi
mangkana nutug dènnira
anadhah jalu lan èstri

Sadaya wus sami wisuh
ambêngan samya binagi
sinarang ing tapak dara
brêkat kinèn gawa mulih
jaba jro warata samya
tanpa kaliwatan siji

Luwaran parèstri mantuk
salong-salong ingkang kèri
kèh kang kèri kèh kang bubar
wus andungkap wêktu Mahrib
ing mêsjid agêng têngara
binêdhugan dhêng Mahrib

Samya minggah salat wêktu
Mahêrib sadaya sami
nulya ngambil toya kadas
gya adan ki Jamal Jamil
jalu èstri minggah salat
Sèh Mongraga angimami

Wusnya sunat sadaya wus
nulya kinèn angamati
wus tamat nulya aniyat
usali parlal Mahribi
salasa rakangattina
adaana imamani

Lillahi tanglu Allahu
-akbar lajêng maca tasbih
kabiran alkamdulilah
kasran pasubkanalahi
wabukratan wa asilan
nulya maca wajahnèki

Inna wajahtu wajahu
lilahi ladi patiris
samawati wa-an arla
kanipan wa muslimani
wamamati wamahyaya
wa ana minal musrikin

sarêng dènnya usali wus
sadaya dènnira têkbir
imam amaca Patekah
kir'ate kêlangkung apik
surat sawusing Patekah
Kulya ayu awalnèki

Mêmbat panjang cêndhakipun
sawusing Patekah akir
mapan surat Idaja-a
wus jangkêp rêkangatnèki
gya tahyat akir iptitah
sêlawat atasing Nabi

Myang ing kulawarganipun
nulya salat awal akir
lajêng samya pupujiyan
wus pupuji nulya dhikir
wus dhikir amaca donga
Jayèngraga anangsibi

Swara muluk landhung arum
lahuma sali wasalim
ngalaihi wa ngala-a
-lihi wasabih wasalim
nulya min amin ya Allah
arêmpêg asri kapyarsi

Nutug dènnya nasib wau
sêsalaman sêdayèki
nulya sunat bakdiyatan
gya sunat abêngal wabin
nêm rêkangat tigang salam
bakda salat nulya wirid

Antara ing tigang atus
suhule marang Hyang Widi
wus dhikir têpakur ing Hyang
sujud takrube wus kusni
pan wus manjing wêktu Ngisa
nulya kinèn angadani

Wusnya dan sunat sêdarum
lajêng kinèn angamati
Sèh Mongraga nulya niyat
usalli praptaning takbir
tasih wajah tumaminah
sawuse Patekahnèki

Surat Inna anjalnahu
wawacan awalirèki
lan malih wusing Patekah
kang akir sunat Watini
taratil tanpa kuciwa
nikmat kabèh kang makmumi

Angungun onêng kayungyun
pan rêkangat tahyat akir
iptitah sêlawat ingkang
atasing Jêng Nabi tuwin
myang atasing kulawarga
nulya salam awal akir

lajêng pupujian nutug
nulya anglêlagon dhikir
nulya sru santak asêngak
arêmpêg swaraning santri
wusnya dhikir maca donga
limang wêktu tinumpami

Para lurah santri gupuh
anasibi ganti-ganti
wus nutug nulya sêlawat
lajêng sêsalaman sami
nulya sunat bakdiyatan
sadaya sami awitir

Pêragat dènnira wêktu
bubaran saking ing masjid
tata tarap nèng pandhapa
urut-uruting alinggih
nulya wontên ingkang prapta
Ki Pangulu Basarodin

Lan Mêrbot Pranaitèku
Nursukidin Talabodin
murid Jaki sami lênggah
Mongragi ing têngah pinggir
dènnira lênggah lèr pisan
nuli kiwaning kang rayi

Jayèngwèsthi sambungipun
Suharja Wiradhusthèki
Ki Pangulu lan Jumêna
Talabodin Nursukidin
murid Jaki Pranaita
nulya lurah santri-santri

Ambanjêng saurutipun
kiwane Sèh Amongragi
kang lênggah Ki Jayèngraga
Panukma kiwane malih
Panamar lan Kulawirya
Ki Sêmbagi urutnèki

Pra lurah santri sumambung
atêpung santri gêng alit
kajawi lurah pinatah
kasinoman kang ngladèni
kêkalih têtindhihira
Nuripin lan Jalalodin

Nulya lêladèn ing ngayun
gembol wêr lawan tap-sirih
bokor miwah panjang-ilang
kang winungkus winêradin
sasampunira mangkana
Jayèngwèsthi ngandika ris

Punika paman Pangulu
kajadkula kurmat Nabi
Rasullolah kang mustapa
dhikir mulud ingkang mugi
angsala bêrkahe nuskah
supangate Kangjêng Nabi

Dhumatênga ing bok-ayu
lan kakang sang Amongragi
wilujênge ing akrama
ing donya prapta ing akir
Ki Pangulu matur gêpah
musawaratakên aglis

Lah punika ekralipun
anakmas Ki Jayèngwèsthi
mugi-mugi nastijaba
sami andika sahidi
sadaya kang sêpuh mudha
sigra samya anauri

Donga wa barakallahu
wangalabil palalihi
ngajijan birahmatika
ya arkama rahim amin
sawusnya amaca donga
nulya samya anauri

Gumrumung asaur manuk
inggih sami anahidi
mugi nastijab ing kajad
sawuse mangkana nuli
samya buka nuskahira
Ki Pangulu Basarodin

Wiwit tangawud angudu
billahi minassetani
-rajim bismillahirrohman
-nurrikimi lajêngnèki
assalamu ngalaeka
jayena al anbiyai

Sinauran sadaya wus
gumarumung swara sami
asalammu ngalaeka
atkiyal atkiyaihi
asalamungalaeka
asapiyal aspiyai

Dumugi salajêngipun
salalahu ngalaihi
salam salalahu ngala
Mukammad kèndêlirèki
nulya Ki Sèh Amongraga
kang miwiti maca rawi

Pan taawudira alus
bismillah rahman nirokim
matitis kir'at kang maca
alkamdulillahilladi
sarapa ilal anama
bisakibi al makam-i

Akla wak lama asangud
bi asrapi mauluddi
kang wa sarapa wapalan
wasarpa bihil abai
wal jududa wa mala-a
alwujudu bijudini

Anjomblong santri kang ngrungu
mring kir'at-e Amongragi
lir tuwan wêwêton Ngarab
ngêsorkên kang para kaji
ngulama tan mangkonoa
dene sarwa angluwihi

Abagus sawarnanipun
abagus busananèki
abagus suwaranira
bagus dènnira angaji
abagus susilanira
baguse andhêdhèwèki

Mangkana ciptaning kalbu
sakathahe kang ningali
anulya wau kang prapta
sira Jêng Kiyai Bayi
Panurta lan garwanira
dèniring wong jalu èstri

Pandam ting gêlas nèng ngayun
Sumbaling Luci tan kèri
mudhun pra santri sêdaya
kurmat ing Jêng Kyai Bayi
lajêng pinarak pandhapa
Malarsih malbèng wismèki

Ki Bayi dènnira lungguh
tunggil lan Sèh Amongragi
sadaya wus tata lênggah
Amongraga maca rawi
kantun kêdhik kêtanggungan
kang rama ngandika aris

Prayogi ing lajêngipun
gyan andika maca rawi
ingkang putra Anorraga
sarwi miyak maca rawi
tratil acêtha ing sastra
sêmbada swara rum manis

Wangadalan kang malat-hu
aminatu palam tajid
likamlihi pi alaman
wa la sikalan wawali
wa la ngatuwa salalah
-hu ngalèhi wa salami

Gya sêlawat salalahu
wa salamu ngalaihi
wa salam salahungala
Mukamad wus tamat rawi
Ki Bayi alon ngandika
sunat bêcik dèn-trêbangi

Mundhuta trêbang têtêlu
kang liningan santri Luci
sigra mentar mundhut trêbang
titiga wus praptèng ngarsi
pinundhut sarwi ngandika
paringna kakang kêkalih

Mring Jèngwèsthi Jèngragèku
nulya pinaringkên aglis
asuka Ki Jayèngraga
trêbang sinungakên aglis
mring kang paman Ki Suharja
mundhut trêbange pribadi

Macan-garungan wis katur
ing ngarsane Jayèngragi
sinêntak nuli ginêmbrang
Ki Bayi ngêndika aris
iku si Macan-garungan
Jayèngraga matur inggih

Kang rama malih amuwus
bismilah sapa kang singir
prayogane papat-papat
kang singir kancuhanèki
si Jèngwèsthi lan Jèngraga
Suharja Wiradhusthèki

Kang liningan singir gupuh
la ilaha ilalahi
Muhamaddun Rasullulah
singir bisahri rabingi
katbadan nuruhul akla
payakabadan badrai

Bida kalkima yujlayu
santri kèh anaurani
sarta trêbange gya pinjal
kêmpyange imbal ngapipir
gêmbyang bême alêlamban
manut lêlagoning singir

Pung pung bêng brung brang dhêng thung byung
pong ping pong bung tong ting tong gring
pong bur brung brêng dhung brang dhung brang
tonge tong ting bêng prung prung bring
ping bêb ping bêb dhêng thung thung pyang
ping ping pyêk pyêk bêng bêng bung bring

Pinirsa asri abarung
rêmpêg tan ana mênèhi
gêng alit swara araras
tuturunan tan sarênti
lêlagon landhung asora
lir pelog sarancak ngrangin

Yèn sèlèh sauranipun
kang singir nampani anglik
swara pat barung wilêtan
ukêl karêkêle sami
angadhal landhunge padha
ubêde datan anilib

Anuntun ngês manis arum
eram kang samya miyarsi
Jayèngraga swaranira
ngayomi bêning pribadi
anglir rêbab sinambadan
bathok kawate pakolih

Kinosok lamba angungkung
ngumandhang landhung gumrining
tan rak malah muluh rêmak
wèh kêsar ambêlèr ati
kêsabêt ing swara rênyah
rênyah tyase jalu èstri

Dhasar mêsês lagu bêsus
kêpulungan swara bêcik
parèstri kang uwus tuwa
myarsa ulone Jèngragi
sakala tan èngêt tuwa
tyase lir prawan birai

Wus antara singiripun
maca sêlawat kaping tri
kèndêl aso sadayanya
gya Nuripin Jalalodin
lan Luci ngatak sinoman
ngladèkkên pangananèki

Rampadan wedang nèng ngayun
tèh manisan wedang kopi
nulya rampadan dhadharan
kang panjangan miwah takir
wus tata rumat sadaya
Jayènwèsthi ngancarani

Sumanggèng raka sang bagus
kang rama ngandika aris
payo krana Lah kewala
paran sasênêngirèki
wedang panganan bismillah
sadaya umatur inggih

Dan lêkas samya anginum
nulya nyamikan kinêmil
kumaroyok bêbarêngan
Ki Bayi suka ningali
wus entar antaranira
nulya kinèn lêkas rawi

Jayèngwèsthi miyak gupuh
nuskah winaca kang rawi
sajak Mêntaram pasaja
swara êmpuk rum amanis
kadya gêndèr jêjinêman
sawusira maca rawi

Ki Bayi nuduh rinipun
Panukma Panamar tuwin
Kulawirya kinèn bawa
kang rayi sigra asingir
Allah Allah rabanallah
hu kas bina ya Allahi

Nulya santri kathah barung
sarta tarêbang sru muni
yèn nuju sèlèhing bawa
wong têlu nampani singir
tana kaltu pira sêla
biarbabi sahadadi

Wus dumugi nulya suwuk
maca sêlawat kaping tri
so samya rèrèn nyamikan
Ki Bayi ngandika malih
kang singir padha gêntènna
saurute lurah santri

Kang liningan sandika wus
maca rawi nulya singir
wulidal-kabib wa kadah
satamatira gya gênti
maca rawi nulya sikra
kaslal kasdu walmuradi

Wus tamat tinampan gupuh
singir Alkamdulillahi
tamat gantya singirira
badatlana pirabingi
wus tamat nulya asrakal
sarat kèndêl ngaring-aring

Samya nyamikan anginum
santri sangêt sayahnèki
ambandrêng pitung rambahan
pamangane lir punagi
plêmbunganginên tan ketang
ngarêngês bêtah ngucêmil

Tan angoyog-oyog janggut
lir gilingan dènkapasi
wus gêmêt kang enak-enak
kari anggrah-anggrahnèki
gowok maja lan kaleca
mlinjo kêmplang kênthang tumpi

Mêksih dènbêtahi gugut
Kulawirya gumuywa ngling
uwe bilah ora jamak
kanca santri graji angin
kaya ngrubuhêna omah
ting garêpêg swaranèki

Pêpêding siyung tan etung
kadi gunting bae kit-kit
pra santri gumuyu suka
Ki Bayi ngandika aris
wong tas sayah maninganan
wis rijêkine pribadi

Kang Wirya mèsêm tumungkul
e santrine dèniloni
mangkana sadangunira
kang sêsambèn pra priyayi
Jêng Kyai malih ngandika
yèn wus aso sarèh sami

Payo ngadêg sadayèku
ngurmati asrakal dhikir
sadaya matur sumangga
nulya ngadêg tan asari
pan pinaro pangkatira
dan lêkas singir ya Nabi

Salam ngalaeka ya Rasul
salam ngaleka ya kabit
salam ngaleka sêlawat
tulah ngaleka gya ganti
barungan gêr santri kathah
la illaha illalahi

Mukammad Rasullolahu
gumêr sru rêmpêg swara tri
arame tan mawi trêbang
salèh tinampèn ing singir
asrakal badrun ngalèna
pah tapat minhul buduri

Mislu kusnik marahènu
katu yawaihu sururi
anta samsu anta badra
anta nuru pokanuri
anta iksiru wagala
anta misbahu suduri

Ya kabib ya Mukamaddun
ya ngurusul kapakèni
ya muayat iya muajad
ya timamul kiblatnèki
man arawat uka yusngad
ya kari mulwali dèni

Sinauran bawa guyub
tan ana gèsèh mênèhi
ngayud-ayud sru lir gêrah
tog-tinog swaranjrit-anjrit
tan etang rak saking rahab
asru-asru ngantêb ngêlik

Sarta kutuge kumêlun
sirat hèr mawar mawangi
lan sêkar-sêkar sumêbar
kayungyun sakèh kang mèksi
mêwahi sokur ing Allah
kaya na palaling Widi

Kang samya dhikir Maulud
olih supangating Nabi
antara dènnya asrakal
maca sêlawat atasing
Nabi salalahu ngala
Muhammad wus nulya linggih

Alèrèn sadayanipun
wedang wus dènbêbantoni
saosanipun dhadharan
Jêng Kyai lan putra kalih
Jayèngwèsthi Jayèngraga
kinèn mrutah mring pra santri

Kang sami nandhês kang wau
winantu lorodan wradin
nulya samya nyênyamikan
ting karêpyêk ting kalêthik
Ki Kulawirya lingira
lo niku Ki Basarodin

Nyata drêmba tadhahipun
wontên niku limang santri
lir wong ngampêr bata linggan
bar bêr wae tan ngêndhati
gumuyu kiwa têngênnya
kabênêran kang ngaruhi

Ki Bayi ngandika arum
yèn wus padha ngaring-aring
payo lêkas nganggo têrbang
sapa maca rawi singir
para lurah tur sandika
nulya lêkas bawa singir

Ibrahim kalilolahu
Musa ya kalamulahi
Ngisa rohulah Muhammad
kabibulah yata nuli
sinauran gêr sadaya
sarta têrbang barêng muni

Sèlèh bawa pakam lahu
min ayatin mashuratin
nasa alkitahu biha
gadan mashura anuli
tamat amaca salawat
lajêng ganti rawi singir

Waturukul waslikatu
mustakimah wasu rurin
hawaya ngidi mukimah
wala taksa sudu danbin
kabibulahi angiman
bima hula ngamimatin

Nulya gantya kang sumambung
tangalam linuhul kusni
lan alkawi mun wamin al
tapi maknahu nasimin
malikun lam yakar basar
kulah kadlabianihi

Tamat gya singir man mislu
Ahmadun pialkonèni
nahwu badruna jaminga
alwaraya pikusnihi
tal liusman mislu huwaal
-lahul kalki sarapihi

Suwuk nulya lajêngipun
maca rawi wus gya singir
maolidal kadkawa-a
ngijan waik balbi raspi
yaplugul mustaku amal
ya mudangi kubi pihi

Wus tamat gantya sumambung
salalinuh ngala nuri
ala dilah aramana
sahri rabingil awalis
tahar ana atil arla
nurun ya mamoli dihi

Tamat nuli singiripun
tangala binanas talih
waba bilakadputihka
wadaul pul adaladi
bya pilawakad juhrika
aya muda ngikubini

Tamat suwuk singiripun
nulya Jêng Kiyai Bayi
karsa asingir wêkasan
trêbang samya dènsêntaki
santri anglulunyu swara
bayêm tur laguning singir

Wasalatun wataslimun
wa ajaki taki yati
ngala-al mutapal mustar
likaêril bariati
sinauran santri kathah
barung tarêbang bung muni

Pong ping tong pyêk dhung dhêng brêng brung
pung pung ping pêk tong ting grung gring
pyak pyang pong pêk dhung tung tung brang
kêtongting grug grêng prung prung bring
tung pyêk tung pyêk plak blang plak blang
ting têk ting têk ting ting tong gring

Nuju sèlèh bawanipun
Jêng Kyai nampani ngêlik
barung papat Ki Jumêna
Sêmbagi lan Basarodin
swarane akêdhêmungan
ting karêkêl angunani

Ngandul-andul ngombak-banyu
labêting bêsus kêtawis
ubêding wilêd macalang
grathul-grathul andhalangi
prigêl karêkêle mêmbat
dangu-dangu dhèmês manis

Tarêbangira pinangku
anèng dalamakan sikil
dèningêr-ingêr mèt swara
-ning trêbang kêmpyang bêmnèki
dhasar si macan-garungan
kumêmbrung ambaung bêning

Lir pendah gong Siyêm ngungkung
para nom santri kêpengin
mring Jêng Kyai dènnya nrêbang
aberag Kiyai Bayi
sêmune rada kêpalang
tuwa nulya ngêlik singir

Kabibu jugarulbadru
nikusnihi wajêhihi
takaJa ratil apkara
piwaspi makna hu kabib
tajalalil kulubina
katiban patabuhihi

Sinauran gêr gumuruh
barung rêmpêg tan sarênti
wus antara sinalahan
nulya kèndêl sadayèki
sawusnya kèndêl sakêdhap
mangkana sèh Amongragi

Singir pupungkasanipun
sêlawat atasing Nabi
lan Jèngwèsthi Jayèngraga
ngancuhi kang raka singir
sarêng ngêlik swara saplak
lir raras nyamlêng nêmnèki

Ambiyolah nganyut-anyut
rêmêk tyase amiyarsi
alahuma salingala
Muhamadini ya rabi
salu ngalèhi wasalam
santri kabèh naurani

Angantêp swara sru landhung
bawa sauran lan singir
wit pikubbi sayidina
Muhamadin nurul badni
alhuda yamustamaman
nuli kabibun siwai

Ila Muhammadun kèru
Rasul Nabiyil mukrimi
saokul mukibi ila
Muhamad asmah sumatih
tahlampilkus srisig nguna
Muhammad manjil kalaik

Min jahanam lajêngipun
kang singir barungan santri
praptèng nêmbêlas sêlawat
salalahu ngalaihi
| Muhammad kèndèlirèki

Wus tamat sadayanipun
dhikir mulud rawi singir
Ki Bayi alon ngandika
hèh pangulu Basarodin
sira kabubuhan donga
agupuh Ki Basarodin

Wa sadhaka Rasulahu
anabiyi alkarimi
wa naknu ngala makala
rabana wa rajikuni
wakalikun amin na-as
sahidin irgam irgamin

Liljakidina alkamdu
-lilahi rabbil ngalamin
sinauran amin kathah
Jayèngraga anasibi
angêlik lêmpêng amêmbat
agilig bêning gumrining

Gêtas rênyah manis arum
angêtog wilèt ngêsnèki
para santri merang swara
mungkrêt isin nora mijil
rumangsa tan mangkonowa
kari kapulungan bêcik

Dènnira nasib wis nutug
sauran santri kèh amin
amin-aminu ya Allah
gya salawat sadayèki
sarwi ngadêg sêsalaman
mubêng saturutirèki

Têpung gêlang sadaya wus
warata lan santri alit
tan antara samya lênggah
tata sadaya wus linggih
Ki Bayi alon ngandika
Luci mêtokna kêndhuri

Kang liningan mentar gupuh
ngabani sinomanèki
mring pawon ngusung ambêngan
sinaosakên ing ngarsi
dhêdharan samya dinuman
binêrkat binagi-bagi

Ki Bayi alon amuwus
priye Jawane wong iki
yèn wus tuwa sarwa suda
beda duk maksih nom nguni
pra lurah santri nor-raga
liningan mring Jêng Kiyai

Dhèk biyèn nom-nomanaku
anèng pasantrèn ing Bangil
kalakon dadi pilalan
mring priyayi myang wong sugih
akèh kang punagi nadar
ananggap trêbang mring mami

Kancuhanaku wong têlu
Carik-sutra Arsabudi
Carik-mudha kapat ingwang
Harundaya aran-mami
wus komuk ing pakaulan
nagara desa pasisir

Ujare kang padha kaul
sok uga salamêt iki
ananggap dhalang tarêbang
Mas Harundaya ing Bangil
kèh kalakon kana-kana
lakon sabêdhug sahari

Kang sawêngi dalan rawuh
ing Ngantang Malang Kêdhiri
myang ing Gêmbong Pasuruhan
manira minule mukti
sawidak santri dadakan
siji gêgawanku santri

Ya mung si Pangulu iku
Basarodin datan kari
sasmita marang kang putra
Pamanamu Basarodin
kinthil mring ngong cilik mula
yèn kèlingan wlas ningali

Iku jênênge si Bawuk
gêr ginuyu sadayèki
Kulawirya latah-latah
wacana sarwi nudingi
bilai Pangulu Basar
kabuka wêwadinèki

Wêwadi wus nèng jro kêthu
arêmit têmah mandhilis
lagyèku ngong apratela
Bawuk jênênge dhèk cilik
apatut têmên Ki Basar
kadèkna suthik ngaranni

Bawuk ingaran Bêlawu
kècêmutan Basarodin
dika wau ngimpi napa
jênênge dadak binagi
marang kanca santri kathah
Ki Bayi gumuyu angling

Mara takona manamu
Ki Basarodin nulya ngling
mring Jèngwèsthi sojarira
dhasar sayêkti rumiyin
rama-dika duk jêjaka
bagus anom swara bêcik

Akèh wong wadon kapuyuh
yèn turu tindhihên ngimpi
nglindur nêbut Harundaya
swarane andudut ati
pawèstri nom jor-jinoran
pawèwèhe rêbut dhisik

Tur niku sami guguru
gurah swara amêjani
nanging ta kudu dilalah
rama-dika ingkang bêcik
kula gurah ngantos sayah
kêpèsing amutah cacing

Anggrus mutah riyak idu
mutah ilat amucicil
sumaput agulimpangan
dadya rubungan mèh mati
pêsantrèn myang wong omahan
samya ngêlayat mring mami

Bêbaya tuwas mèh lampus
swara saya won asêdhil
gêr gumuyu ing ngakathah
Jêng Kyai gumujêng angling
dhasar sêdhil cilik mula
wus pancèn swara tan bêcik

Jèngwèsthi alon amuwus
man Pêngulu Basarodin
putra dika Jayèngraga
punapa mèmpêr Jêng Kyai
mênggah swaraning putranta
adhi Jayèngraga iki

Ki Pangulu aturipun
anggèr kados sami ugi
inggih lawan rama-dika
wontêna kaote kêdhik
gih rêbat sênêng kewala
Ki Bayi ngandika aris

bêcik swarane adhimu
nanging kurang wilêt thithik
lan bangête kurang buntas
bobote ya wus ngluwihi
tan ana lir adhinira
kurang ngumbar swaranèki

Yata ing wanci mèh bêdhug
wus tata ingkang kêndhuri
Jèngwèsthi alon lingira
mring Pangulu Basarodin
man Pangulu kajatêna
angrasukkên kurmat Nabi

Lan lujêngipun bok-ayu
sakaliyanipun mugi
lulus dènnya palakrama
lah wus andika dongani
Pangulu gya maca donga
alahuma ilpalail

Pakadaril pasalimu
pihi alngakluadini
wa palalu asalata
wa ajakata slimati
ngala sayidin mulana
Mukamadun wakatimil

Anbiyai wama almur
-salina wasa-alnati
gapurallahu walana
alahuma birahmati
-ka ya arkama rakima
subkanaka rabika rabil

ngijati ngama yasipun
salamu ngala mursalin
-na walkamdu lilahi rab
-bil ngalamin wusnya nuli
Ki Bayi alon lingira
bismilah payo awijik

Nulya sadaya tuturuh
sarêng anadhah kêndhuri
karêpyêk pating karêcap
santri lit rêbut kêndhuri
gumêr samya drêg-udrêgan
rêbut kèh gembolanèki

Kang cêlak pan tumut rusuh
rêbutan brêkat kêndhuri
Kulawirya sru lingira
adat têmên santri cilik
sabên kêndhurèn rêbutan
lah iku têmah marahi

Ki Bayi mèsêm amuwus
ya mupung ana rêjêki
wus nutug dènnira nadhah
kêndhuri kinèn ambagi
wus samya binarêkatan
luwaran sadayanèki

Salong-salong ingkang kantun
kondur Jêng Kiyai Bayi
kalawan wau kang garwa
sira Ki Sèh Amongragi
lajêng tangat ing palilah
nèng panêpèn sang Mongbrangti

