ya ta ngawirya katêlu
minggu tan ana karsa ngling
tan jumbuh raosing driya
gèsèh tan condhong ing kapti
arsa muwus mêgah-mêgah
tan pati kasdu ing galih

Jèngrêsmi micarèng kalbu
kèngêtan wuwusirèki
ki tuwa ing padhangeyan
warga wastra dènira ngling
jarwane panitisastra
sarambut datan anilip

kayêktèn lêlèjêmipun
sadaya kang sami linggih
tan amethok kawistara
sêmune angincim-incim
muncêrêng lir kuncing mulat
ulat datan dèn sasabi

Jèngraga Kulawiryèku
kapagol pêgêl kang galih
lirike para durjana
tan ana wruh marang bêcik
cipta yèn nacak prakara
ing mêngko mriha ngalani

dadya sumuk netra rêngu
tan beda Kulawiryèki
kalêkête wus kadhadha
mapan ing tyas sêmu runtik
tinekatkên suranira
datan nêdya angoncati

marêngut tyasira rêngu
Nuripin tyasira sêdhih
mulat ing para durjana
gunêman pating barêsik
sinamur sambi sêretan
kang guyyan myang kang bêbincil

Nuripin ngêrês ing kalbu
pyang-pyangan tan duwe ati
kalangkung ajrih kumrengkang
rêp nguyuh tan wani mijil
kêmpunge makênêng lara
kabêlêt nguyuh tan sipi

mingkat-mingkot dènnya lungguh
murih-murih jroning ati
bilah uyuh iki apa
sabêne nora kadyèki
de tan warêg dene toya
kudu nguyuh bae iki

yèn nuju kasamur wuwus
Nuripin angègès lampit
galar winêngkang supaya
bisa nguyuh ing gènnèki
yèn kala tan ana mojar
ingampêt uyuhirèki

lamun gumêdêr gumuyu
gya nguyuh kumrowok pêsing
Ki Wirya nolih lon mojar
dudu wong setan Nuripin
ambakna nguyuh gêndhila
mêngko ga nyikut ing mami

nora mêgêng mênêng nguyuh
kaparat edan Nuripin
sasore nguyuh ping sanga
kajaba kang tan wruh mami
sak môngsa dak tapuk sira
cocotmu jêbat anjondhil

Nuripin abêkah-bêkuh
jrih umatur dèn dukani
Jèngraga mèsêm tumingal
mring paman abêkis ririh
Ki Côndragêni lon mojar
mring awirya kèn aguling

kang ngaturan datan ayun
maksih sakeca alinggih
Côndragêni malih mojar
mring rowange durjanèki
lan lakuning naga dina
têlu iku ayya lali

dhingin kalamudhêngipun
ping ro rajamuka iki
katêlu lan naga dina
rujukna parênge bêcik
yèn wus padha bêcikira
tri prakara iku pêsthi

tan ana kuwatiripun
sasat mêthik wohing ranti
luputing guna sarana
penan pêdhêman piranti
tulak tumbal japa môntra
miwah sastrambinêdhati

naga dina lampahipun
wit ing dina Akat nênggih
iku marêp ngalor ngetan
yèn dina Sênèn marêng
marêb ngetan bênêr gyannya
kalamun Salasa ari

ngidul ngetan adhêpipun
lamun dina Rêbo nênggih
marêp ngidul bênêr gyannya
kalamun ing dina Kêmis
marêb ngidul ngilèn naga
yèn dina Jumuwahnèki

ngalor ngulon arêpipun
lamun dina Saptu nênggih
marêp ngalor bênêr gyannya
wus jangkêp naga winilis
poma-poma sira padha
anggonên ing tri prakawis

lan malih prantining laku
kang kanggo wong dadi tindhih
dèn arani nujum jaya
apês unggule pakarti
sarat gawea pangarsa
sulih pacalèng pakarti

prang nadyan totohan iku
myang padu rêbut prakawis
kalamun dina Jumuwah
wong lêkêr wadananèki
andik tingaling dikdaya
anèng lor jayanenèki

kalahane wong kang mêsum
kidul pomahanirèki
yèn dina Saptu kang jaya
wong kang mêsum talup putih
nèng kidul pomahanira
kang kalah wong tipis rai

ingkang lèr pemahanipun
yèn dina Akat wong tipis
wadanane ingkang jaya
lor wetan pomahannèki
kalahane wong dhêdhamplak
lèr kilèn pomahannèki

yèn ing dina Sênènipun
wong dhêdhamplak kang jayèki
lor kulon pomahanira
wong ngrangkung kalahannèki
kidul kulon pomahannya
yèn dina Salasa nênggih

kang dikdaya wong kang ngrangkung
kidul kilèn gyanirèki
wong ngedhor pangawak Sêmar
puniku kalahannèki
kilèn lêrês wismanira
nulya dina Rêbonèki

wong ngedhor kang digdayèku
lor kulon pomahannèki
puniku ingkang ajaya
kalahane wong dêdêling
kidul wetan pomahannya
kalamun ing dina Kêmis

wong kang dêdêling arurus
kang digdaya ing pakarti
kidul wetan pomahannya
wong lêkêr kalahannèki
lor bênêr pomahannya
lan ana kanthine malih

ing dina Jumuwah wau
wong kang lêkêr ulat andik
digdayane akanthia
wong ngedhor pangawak nyêmari
iku kang anjujung jaya
prayoga kinarya kanthi

kalamun ing dina Saptu
wong kang mêsum talup lutih
kang digdaya akanthia
wong kang lurus adêdêling
dadya panjujunging jaya
salamêt ginawe kanthi

yèn ing dina Akatipun
wong tipis wadananèki
digdayane akanthia
wong lêkêr tingale andik
yèku kang anjujung jaya
santosa dènira kanthi

yèn ing dina Sênènipun
wong ingkang dhêdhamplak nênggih
digdayane akanthia
wong kang talup lutih-lutih
prakosa anjujung jaya
prayogane kang pinasthi

yèn dina Salasanipun
wong kang ngrangkung kang linuwih
digdayane akanthia
wong kang wadanane tipis
kang mawa anjujung jaya
rahayu kalawan kanthi

yèn ing dina Rêbonipun
wong ngedhor pawak sêmari
digdayane akanthia
wong dhêdhamplak kang pinilih
sayêkti anjujung jaya
tan larang kinarya kanthi

yèn ing dina Kêmisipun
wong lurus ingkang dêdêling
ayya pisah akanthia
wong ingkang ngrangkung puniki
saèstu anjujung jaya
sarate ingkang kinanthi

tamat kang nujum jayèku
lakune wong dadi tindhih
yèku lamun sira padha
ngrèh wong akèh ing karywèki
tan kêna ra amiliha
wong anom ingkang nujoni

Côndragêni malih mojar
pituhunên iku bêcik
yèn laku gêdhe kewala
nujum jaya ayya lali
dene yèn laku cilik
tri kae mau wus cukup
kalamudhêng lan raja-
muka naga dina iki
tan kawatir yèn sira tumêmên nganggya

saur manuk pra jurjana
inggih kadospundi malih
kalamun tan mituhua
ing ngèlmi ingkang pinusthi
suprih lujênge kardi
wong sampun dèn tohi umur
yèn datan ngimanêna
angangkah wilujêngnèki
datan gadhah umur pamèr mung padinan

ginuyu rowange samya
Ki Lutungmènglèng guyoni
yèn mojar Si Kêthèk Mingkar
aguyokake wong linggih
paribasan wong angling
bisa mati kaping pitu
rinampok tinugêla
apan bisa gêsang malih
iku priye apora umur pameran

patine umur padinan
umur pamèr gêsang malih
mara ta yèku rasakna
kèhing wong ana kang sêkti
Kêthèkmingkar nauri
e lah ya iku ta êmbuh
mung ngrungu ing pocapan
kang mati bisa rip malih
aji pôncasona mawa bisa gêsang

pèkne mangkonone ingwang
maune iya wus ngaji
jaya aji pôncasona
pan akèh majani mami
kalasa bantal abrit
lan lawon sakêbar urup
myang jambe suruh pisang
tindhihe wutuh rong anggris
kang amurugi gagang aking ing mênggah

wus cakêp padha sadhela
nanging lakune ngluwihi
ambok arang wong kaduga
mutih patang puluh ari
pati gêni sapta ri
sartane karo ambisu
malêbu ing kuburan
garowong kang dèn ênggoni
datan mêtu yèn tan wus ing pitung dina

ngong lakoni tapanira
durung tutug wangênnèki
kasêlak ngosok anyuthak
sun angkati wali-wali
lawas-lawasing sasi
ambungkah betal tan tutug
kongsi saprene iya
nora tutug gonku mutih
durung ngandêl tyas ngong aji pôncasona

ginuyu mring sakancanya
latah Lutungmènglèng angling
bênêr lèhmu tan pitaya
tapamu nora dumugi
kabèh kadya sirèki
ngaji pôncasona iku
nanging arang kang kuwat
yèn kuwat pasthi sayêgti
Mêrakjamprong gumugu sumambung mojar

lèhira angaji pônca-
sona mring Ki Gagangaking
mring uloning bubuk ika
ing mênggah ancala cilik
Lutungmènglèng nauri
lan Kêthèkmikar sumaur
inggih môngsa wontêna
Ki Gagangaking kêkalih
namung ngriku Ki Gagangaking ing mênggah

lèhmu ngaji pôncasona
têka seje lawan mami
tapanipun yèn manira
turu patang puluh ari
sadina lan sawêngi
apan tangi kaping pitu
apan mangan kaleyang
wuda tan anganggo jarit
iya sarta ambisu yèn dhaham batal

mangkono yèn mungguh ingwang
gyan ingong ngaji duk nguni
Ki Limut ing Panarukan
ing sêpi dhas wukir cilik
akèh ingkang guroni
wong Bali Madura mriku
samawana wong Jawa
kang samya olèh kasêktin
akèh bae kang katrima jayanira

mara priye ucapêna
ajimu pôncasonèki
yèn gèsèh kalawan ingwang
wuruke Ki Gagangaking
Lutungmènglèng ling lirih
mathêngthêng ngapalkên ngèlmu
ajiku pôncasona
ana wiyat jroning bumi
surya murup ing bantala buma sapta

anêlahisabuwana
raina tan kêna wêngi
urip datan kêna pêjah
sun pangawag jagat iki
amiti nora mati
tlêncêng gêni tanpa kukum
clêng culêng clêng culêngan
kasôngga ibu pratiwi
tangi dhewe urip dhewe anèng jagat

musthika lananging jaya
jayane Rawana Aji
hêm aku si pôncasona
ratuning nyawa sakalir
Mêrakjamprong ngèsêmi
sarya lon dènira muwus
apa mung sakêndhaga
tan ana lanjare malih
Lutungmènglèng ngling inggih mung sakêndhaga

Kêthèkmingkar nambung sabda
kakang Mrakjamprong dospundi
aji dika pôncasona
Mrakjamprong nauri aris
dene ing aji mami
pan mangkene êmèlipun
sang aji abitana
makutha raja sinêgti
jatimaya mrup sacakraning gilingan

manêjud jatining Suksma
Suksma wasesa sajati
Suksma jatining manungsa
yèng sun badaning Suksma di
tan ana angloroni
mung ingsun ratuning umur
urip tan kêna pêjah
langgêng uripku pribadi
risik putih tangia mulya wisesa

sun sang aji abisana
sabwana tan ana urip
hêm hêm turaba turaba
pan sarwi anatab bumi
tan ambêkan kaping tri
jroning gawe nora idu
kang samya gunêm jaya
badhêdhêk tan ana ering
ngiras umbak kaprawiraning durjana

Côndragêni mèsêm mojar
sarwi nyêrèt turon miring
liyangan bêkukan bantal
pacitane rujak ati
mara ing kono bêcik
padha ngapalêna ngèlmu
ngiras pêpagêr awak
ing wêngi ngapalkên aji
katambêlan kêmayan sêsirêp jaya

dadya tan ana rêringa
dènira ngapalkên aji
Ki Kuwukmingkar rêrasan
kalawan Ki Kêndhilwêsi
priye kang Kêndhilwêsi
sêsirêpmu ingkang ampuh
nauri êh êh iya
mangkene sêsirêp mami
Si Jêgot karubuhan gunung prakêmpa

mati dhase rip buntutnya
wong sakêthi padha mati
wong salêgsa padha wuta
wong sèwu turu kêpati
pan ora tangi-tangi
yèn sun tan nangèkkên iku
nulya sawur kêmaya
yèn sawur tan tibèng siti
pasthi tan ana nglêsêt kang duwe omah

sira priye sirêpira
Ki Kawuknasak nauri
ajiku si meganônda
têdhuh dhipêt kapuluti
nagapasa tan osik
jublêg mênêng kaya watu
hêm wuta wuta wuta
cat cat bêk satêngah mati
aja obah molah bacèt ana ula

nulya asawur kêmaya
anjêthèt gêdhèg sawiji
yèn adhêm gêdhège tôndha
kang duwe omah lir mati
kèh nglinge durjanèki
kang samya ngapalkên ngèlmu
jêjapa jaya-jaya
kadikdayan ing kasêktin
jurudêmung bèbèr jaya

Ki Cèlèngbèlèk lon mojar
dospundi kang Dhadhungawuk
Lêmbusakilan puniku
êmèle Lêmbusakilan
nauri mangkene yèn sun
ajiku Lêmbusakilan
nèng jroning wayangan ingsun

braja mara magak-magak
mêdhak puwêr dadi banyu
sun wruh ing jêjêlahmu
hêm aku Si Teyongmaya
anjêjak têmah ping têlu
mêgêng napas tan kumêdhap
makatên wuruking guru

lan dika punapa beda
nauri Ki Dhadhungawuk
yèn kula niki mèlipun
jiku Si Lêmbusakilan
tanpa kadangbraja kadung
liwang-liwung dhat clêng gêmplang
tanpa lawang sapda ayu

ayu-ayu tanpa kara
kara hêm aku Si Badhur
nylênthik panuduh ping têlu
sumambung Ki Bêncelidhah
yèn kula datan kadyèku
ajiku si bandungbônda-
wasa lênga bima cupu

pa hêm hêm aku Si Jongkot
anaking jangêt katêlu
gumêtêr sun Sapulêbu
braja pupak tanpa sesa
lêbur sumyur dadi banyu
ajaling banyu turaban
aturan sat agalêpung

pan sarwi amêrês tangan
ingusapakên ing ikud
datan ambêkan ping têlu
sumrêwo Ki Watukura
yèn mangkene ajiku
sabadhor blabak antolan
mêndat kiwul braja kêthul

kampal kampul ora têka
klewa-klewa hêm ya aku
Si Tênggês sarwi aidu
ping tri ing èpèk-èpèknya
dèn usapakên ing bau
Ki Sômbangèrèng ris mojar
yèn pamêpêsane bayu

sun matêk jiku si macan
binarong ingiring aku
sang kala ari ngarêpku
pinayungan kalacakra
kang adulu marang aku
pêcat biyas lêsu lupa
limprêk-limprêk tanpa bayu

hêh tanpa bayu si jabang
Ki Kalakêthêg amuwus
niki krosan kuwat junjung
pênthung ruyung sandhung pucang
rêrèncèk sarasah kayu
aking ampang têka ampang
hêm aku Si Kalarêngu

Ki Gêmblangserang ris mojar
iki lêlamporan aku
pêpacêl kêsi balitung
tangkêbing gapura mênga
mênga sêka ing ujarku
rontok rantas anarantas
bêdrèg ègrèk kancing runtuh

tanpa iwêr kupat luwar
luwar sakingpangidhêpku
Ki Prêtiyuyu amuwus
gêgambènku wêlut pêthak
iki êmèle ajiku
wêlut putih winadhahan
ing godhong lumbu alunyu

cot pêrosot bêsot uyah
kinubahi banyu luyut
lupud hêm aku Si Jungud
sumambung Ki Gagaksetra
kang sun pêputhi ismuku
pan iya amung limunan
wewe bang ngêba-ngêbani aku

angaup ing kayu muna
muni anglêla mun-amun
ilang blas hêm ya ku samun
Ki Tambakladhu angucab
mung Brajamusthi èsmuku
gêmpurkên barang tinêbak
tangan lir gandhèn lan alu

mangkene êmèle kang jaya
tirab-tirab ing dhadhaku
pukul wêsi pèk-èpèkku
kêmpêlaku watu buta
kaya gêrah suwaraku
hêh hêh hah aku si braja-
musthi ngras tangan ping têlu

Macangaèng nambung sabda
mung pangidhêpan pan agêmku
mangkene êmèle èsmu
ajiku suraking kala
angoyak jagat gumulung
gonjit sêbat sapta idhêp
kèdhêp marang sabawaku

mojar Ki Brajalamatan
pan agêman ngong èsmu
pan mangkene êmèlipun
ajiku Kidangkancana
amakutha mala mancur
arikat pan kadi kilad
kêsit lir thathit hêm aku

Si Kidangkancana mulya
Ki Sandhangrowang amuwus
yèn aku iki ajiku
si dhaliputih anyampar
paran lêpas majat cancud
trincing cingcing tinjomaya
dhat clêng dhat clêng dhat clêng dhat cut

mancêlut gêlis tumêka
ngusap dlamakan ping têlu
Ki Branjangkawat amuwus
èsmu gêgambèn manira
tan kaya pangirup kalbu
ajiku si setankobêr
sun panahkên gunung jugrug

sun panahkên langit bêdhah
sun panahkên bumi amblung
sun panahkên ing alas gung
liwang-liwung sirna gêmpang
sun panahkên mêndhung larut
sun panahkên sagara sat
sun panah atine si anu

picak mati kapisanan
pêthot thêl gigal atimu
kerup kakukup kairub
kodhêng dhêglêng tanpa ngucap
pangucapmu amung ayo
iya ayo ayo iya
iya yo cub endhal dhul

Ki Berangkècèr angucap
yèn sun mangkene èsmuku
ajiku setan waringut
kêri grisi gêrahuyang
srita-sritu kudu milu
mring aku pasrah dandanan
wêsing kono amêgatruh

pra ngawirya katri tyasnya sangêt rikuh
diksurane durjanèki
sêmu langar langguk-langguk
ambên umbak abadhidhig
sapolah tingkahe rusoh

Jayèngraga jroning tyas kalangkung rêngu
ewa myat ing durjanèki
Kulawirya mingut-mingut
mring sakèhing durjanèki
yèn kinawitana awon

tan talangke wus rinukti jroning kalbu
datan nêdya angoncati
mung nganti bêbukanipun
Nuripin dhêkêd nèng wuri
turu ngantuk maksih lunggoh

asênggoran Nuripin acêklak-cêkluk
anjêgluk sarira wingking
Ki Wirya nolèh amuwus
hus setan alas Nuripin
têka bisane angorok

sasuwene bijig gigir jêglak-jêgluk
gêndhila bangêt si baring
tita têmên ora patut
wus tan bisa ngampêt arip
kudu tisna ing cêciplos

Ki Nuripin agalêrêg sêgu matur
inggih punika dospundi
kewala kêdah angantuk
ragi sangêt kaos sakit
tan bêtah kula ajagong

apuntên dalêm kiyai nuwun maklum
Ki Kulawirya ambêkis
dhasar rada edan taun
ambêkan ngêmpus Nuripin
sêdhih atine ngêndharok

dadya gêring ngênês kêthêr manahipun
myat sacarane dur juti
samar tyase kêpyur-kêpyur
tan duwe ati samênir
mulês wêtênge karaos

pulilitan mêkênêng kêkêmpungipun
kabêlêt nguyuh angising
Ki Nuripin angling kalbu
lah kapriye mono iki
tan mênêng kabêlêt nguyoh

lak kabêlêt ngising amulês wêtêngku
yèn mêtua aku wêdi
lamun tan mêtu pakewuh
bangêt têmên sira tai
lawan uyoh gawe rikoh

datan kêna ingampêt dènira murus
krêngkèt Nuripin ngising
kasamur gêdêring wuwus
sruwal bêbêde cinincing
ngêbrog ngompol kambi lunggoh

pra durjana tingkahe sangsaya grêgut
gêguyon myang abêbisik
kang èbèr-èbèran ngèlmu
ana ingkang lèngsèr mijil
ting kalêsik bisik ngomong

Dhandhangwiring mojar mangkene èsmuku
ajiku si sêmarkuning
akuncung kancana murup
nalêcêr sundhul wiyati
cahyaku maya mancorong

angênguwung ngilat thathit ing kêdhèpku
sun linggih têngahing bumi
sakèhing wong kang andulu
maring aku gêdhe cilik
tuwa anom lanang wadon

têka wêlas asih dulu sariraku
watêke salamêt bêcik
sanadyan wus tinalikung
kongsia arêp pinatin
dumadakan wêlas tumon

kadho-kadho têmahan wurung linampus
nauri Ki Lalêrwilis
kula rumaos tan luhung
sapikantuk balung pêking
èsmu ngong bunglon rêraton

gleca-glece seja rupa sun amulut
paningale rare pidhir
pilong pangling marang aku
nora nyana nora dimpi
pan ingsun ora kêtanggoh

watêkipun nyalong nyêlêr ngutil jipuk
gêgabro ngapus-apusi
lamun lumayu binuru
nalimpêt katêmu pangling
tan ana ngarani ingong

Lalêrmêngêng lah ajiku bilah bilu
ngampêlu kaya wong ngimpi
wong sajaman padha blilu
aku dhewe kang mintêri
kabèh dhêglêng dhêlok-dhêlok

lêngêr-lêngêr nora dhênglêr sak karêpmu
rêp-sirêp tan ana wani
ya aku si bila-bilu
ablilu sakèhing janmi
niku yèn kula mocung wong

pamrihipun lamun katrima lêstantun
sakathahing janma
samya kadya rare alit
dèn bêlajodana rinêbuta gampang

Bêncewatu mojar ah dene sirèku
biyèn kae apa
diblêdig akêmpis-kêmpis
lèhmu apa ginêbugan ing ngakathah

gêr ginuyu samyarowangira lungguh
Lalêrmêngêng mojar
dandanan wong mono lagi
kêna ing cilaka dumadakan candhak

kaya iku Sang Prêtibèyès puniku
anayap kacandhak
mèh macathod dèn gêbugi
nyêlêr sruwal amoh pineme ing latar

kèh kang buru ana wong rongpuluh langkung
gumêdêr angoyak
saplayune dèn cêgati
ya bah pira wong saji binut ing kathah

guyu-ginuyu gar gêr lir ngabên sawung
wa pra ngawirya
sangsayewa jroning galih
Ki Nuripin ngampêt guyu kacêmutan

mèsêm muwus Côndragêni nanging iku
yèn mêntas kacandhak
nuli sun nêmu sêmbulih
sakadare olèh gawe jinurungan

iya êmbuh kang mawa samarganipun
têka sinung gampang
katrima sasolahnèki
Prêtibèyès jêngèngèk mathêngthêng kôndha

dhasar sèstu lir wuwuse kyai niku
wong sawuse tiwas
dumadakan awak mami
mring padesan anuju wismaning dêmang

nuju suwung ngêblak mênga lawangipun
satugêl tan ana
janma kang tunggu wismèki
dêmang jlêg krêngkèt tan anèng jro umah

mlêbu mêtu manira kongsi ping têlu
tita tan na janma
kèh prabot jarik sumampir
ngong rayuti sasênêng kumèt dandanan

ambarêngkut kongsi mèh tan kêlar manggul
kèhe lèh manira
liwat ing latar lêstari
têtanggane siji tan ana uninga

nambung wuwus Ki Lalêrmêngêng ya iku
kêna ujarira
tan beda kalawan mami
sauwise katiwasan awak ingwang

nuli untung nora mênêng-mênêng nyandhung
bêgja kaslamêtan
lir jumput duwèk pribadi
pra durjana dènira kôndha-kinôndha

wancinipun lingsir dalu gagad bangun
nglaras kang larasan
sawusing pating burisik
angunusi lar lêr mêtu maring jaba

rêmbagipun angêprês têtamunipun
kang mrabot pêndhok mas
ingincim kang dadi melik
myang gindhongan ngêdhukur sinandhing lênggah

pan sinêngguh isi kèh pangajinipun
wong dagang ètèran
nyamur laku ngaku santri
pan sasore rinêmbug maksih drigonjang

kang tan rêmbug nanging kèh kang sami rêmbug
anukup dhayohnya
prabote kang dèk meliki
kang wus anèng jaba akukuk braokan

kang alungguh ngaruh-aruhi ambêkuh
ih cangkême padha
ting barêngok si kêpandhil
ana apa kae cacode dèn umbar

ana muwus ye wong akèh mono iku
jêr sênênge dhawak
anggugu cangkêm pribadi
layak tanggung turu mulane braokan

pan gumuyu Ki Côndragêni amuwus
marang tamunira
wali-wali kèn aguling
saur pêksi wus samya akatanggungan

kang alungguh kêjepan dadining rêmbug
tumuntên ing karya
Côndragêni angèsêmi
sih sinambi nyrèt lêliyangang bantal

ing jaba sru dènira ambarung umyung
lir angitêr sima
sauran pating jarêlih
têmbing kilèn kidul êlèr miwah wetan

ngawirya wus graita badhe tinungkup
tan wurung blarudan
Jèngrêsmi anênggak budi
mapanakên plêng cêngêng sapalungguhan

tyas sumungku cipta rahayuninglaku
muga kinuwatna
ing coba pôncabayaning
durjana kang sêdya mrih cidra milaya

ya ta wau durjana kang sami lungguh
Ki Brajalamatan
Brajalintang Kêndhilwêsi
Ki Sêndhangsad Kêndhanggumulung Jarangan

Tambakdhadhu Kêmblangserang Dhadhungawuk
miwah Gagaksetra
Kuwuknasak Lutungmènglèng
Gêrènggèntèng Sômbangèrèng Sandhangrowang

namung kantun wong limalas kang alungguh
nêmbêlas Ki Côndra-
gêni binggol dujarnèki
Ki Brajalamatan muwus paliringan

alas grubul kaèjêge wona sêpuh
bok padha binubak
lothung yèn ana mingsrine
Côndragêni wus wruh lèjême kêjepan

tangi lungguh dènira nyêrèt asaguh
mung kari sacupak
sinêrèt plês diyan mati
Brajalintang tanggap wêwangsitanira

santak muwus marang ing têtamunipun
bagus punapaa
tan purun ngaturan guling
kadipundi têgêse tan purun nendra

botên ngingus mring sami jagongan lungguh
myang kang duwe wisma
kèh wuwus tan dèn praduli
Jayèngrêsmi alon anauri sabda

nêdha maklum saking ngong rêmên angrungu
kang rêrasan jaya
Brajalintang angling malih
lah baguse kang angagêm rôngka ladrang

langkung luhung kalêrêsan kêndhitipun
kêncêng lir sinipat
lim dalêm kula ningali
Kulawirya asêngak nauri ujar

e lah niku botên suka yèn dinulu
anèng saba paran
tur winêling datan kêni
wontên tiyang sawiji ngupaya duran

longanipun ginagapan paculipun
gêgubrasan tinja
lan uyuh bangêring kêcing
priye kiye o ah rusuh pan kisanak

sarwi dulu diniyanan pacul gluprut
wah cacing têtiga
kang duwe akidih girik
pandirangang undure kang dumuk tinja

asru mojar sira Ki Brajalamatan
jawakne dika niki
ladak ngagak-agak
mênêng-mênêng manyunyang
wontên lungan dèn isingi
mung tata dika
tan kongang mêtu ngising

Brajalintang sumambung lah ulungêna
kêrismu dèn agêlis
kalêbu nglarangan
gawe sawênang-wênang
tingkahmu kaya dipati
ing Pranaraga
ngising akon nadhahi

lah bok sisan binalangakên maring wang
Ki Sandhangrowang angling
dhasare gandhila
tingkah edan-edanan
Gêmblangserang ngling bok uwis
sêdhêng rinêncak
hyah pira wong tri glintir

Sômbangèrèng wus payo dha dhinedhelan
sumabung Kêndhilwêsi
wong kaparad edan
angina tyang kathah
lah wis payo dèn dhêploki
ih tai jêjêlna
mring cocote kang balêndhing

sru bramantya Ki Wuragil Kulawirya
mojar mawinga wêngis
e dubilah setan
alit tumêkèng wayah
durung tau dèn abani
sawiyah-wiyah
ayonana wak mami

tan kongsi sun tibani krisku si rôndha
dak tangan bae dhisik
sigra pra durjana
ambyuk parêng narajang
ting sarêdhèt ngunus kêris
Ki Kulawirya
Jèngraga Jayèngrêsmi

sarêng ngadêg gya rinêmpak pinarjaya
Kulawirya Jèngragi
kinarubut kathah
sinudukan tan pasah
kang mêdhang ngalewang nitir
sakèhing braja
tan ana kang nêdhasi

ting barêkuh rukêt rupêg drêg-udrêgan
braja kacangan tangkis
tambuh mungsuh rowang
rok caruk-cinarukan
samya rowange pribadi
ana kêdhotan
kang gonyèh gubras gêtih

durjana kèh ing jawi mirsa kêrêngan
parêng surak gora tri
mangrik barêkikan
gantya ngêbyuk mara
mangsuk jêjêl rêbut dhingin
datanpa rungyan
wor panjriting pawèstri

Ki Nuripin arsa lumayu tan bisa
gupuh gludhêngi tai
amblusuk ing lungan
wêdi yèn kapêdhang
gragapan ngrukêpi cacing
amêgab-mêgap
kaplêsêk uyuh tai

pra durjana agidrah ulêng-ulêngan
jogan bêk dening janmi
myang ambèn kèdêkan
ting grêjêk wong kathah
dalika tugêl dèn ciki
pêdhot antolnya
anindhihi Nuripin

bêngak-bêngok kaidêgan ing wong kathah
Nuripin tan bisa sik
jêrat-jêrit sambat
dhuh kula bêndara
sangsaya ramene jurit
granggang talêmpak
pênthung tawok suligi

ting carêngkling katangkis sami gêgaman
carok rok silih ukih
ambacuk bat-bêtan
tan ana kang tumama
malèsèt liyaning pring
balik rowangnya
priyôngga kèh kang kanin

Jayèngraga raosing prang tan rêkasa
lir sinawuran sari
tumamèng ing ôngga
tan pae ingkang paman
raosing sarira kadi
grayanging rôndha
kalane dèn gablogi

Jayèngrêsmi lan kang rayi Jayèngraga
ngeca-eca tan osik
jumênêng kewala
namung Ki Kulawirya
anggrêgut nêngkah tan wigih
pan ora karsa
narik kêrisirèki

kewala mung tumandang kalawan asta
kang tinêpak jungkêlit
pisêg irungira
kang dinugang macicil mlumah
wênèh kangginêjil mlirik
tan ana tahan
katiban asta ting brêkik

pra durjana akathah kang katiwasan
cangkêm gêgubras gêtih
gogrok untunira
myang pêcah matanira
kèh kang kalêlêr tan eling
barkat wong kathah
gantya parêng ngêbyuki

angrarêjêng tan sêlan dènnya marjaya
Kulawirya tan gingsir
rinêbut ing kathah
ngiringan wingking ngarsa
myang Jèngrêsmi Jayèngragi
angeca-eca
rinampok kèhing janmi

Kulawirya kurdhanya anglir andaka
angrampêt tumbak kêris
granggang pêdhang klewang
berang myang arit bapang
pêpênthung lawan suligi
lir êmpyak kinêprak
kèh gigal tibèng siti

pra durjana tan tahan linawan tangan
tinapuk dhinupak glindhing
lan tinatap cagak
binithi tênggok nuntak
bau sêmpal kiwir-kiwir
irungnya timpal
wênèh kupingnya pêthil

giris giras lumayu asalang tunjang
tan kongsi mêdal kori
gêdhèg brol kajêjak
rêbah gêdhasok kathah
syarane gumrêdêg atri
lir mingsa ginusah
Dhadhungawuk kang giring

sirna larut sakèhing para durjana
samya lumayu gêndring
kang ambrug rumangkang
rêngkêng-rêngkêng lumajar
pêthut binggol ting palêncing
gusis sar-saran
siji tan ana kèri

Ki Wuragil Kulawirya sih gambira
balia sira baring
eman kakokira
jadhuk-jadhuk durjana
yèn nyêrèt pating palirik
liyangan bantal
tan sêmbada sidhangling

Ki Nuripin agruguh anèng jro lungan
dhuh bandara kami
lah kula bêndara
nuwun tulung kawula
gêgêr gèpèng ngambung tai
kaidak-idak
ing wong kathah wak mami

Jayèngrêsmi Jayèngraga Kulawirya
kagyat dènnya mirsani
sambate santrinya
Nuripun biyung-biyang
Kulawirya gya mring jawi
tinon tan ana
mirêng nèng jro wismèki

malbèng wisma angling nèng ngêndi gonira
santri matur nèng ngriki
sigra Kulawirya
muruki ing gènira
nèng longan santri Nuripin
nulya ingingkap
ambène kang nindhihi

wus kabênggang Nuripin tan bisa ngrengkang
tinarik kinèn tangi
Nuripin sêsambat
ingkang alon kewala
kawula tan bisa tangi
langkung sakitnya
samya gupuh nulungi

wus mangkana ing wancinya gagat enjang
Jèngrêsmi ngandika ris
kadipundi paman
punapa lajêng lampah
punapa rèrèh ngêntosi
kang darbe wisma
Ki Kulawirya angling

môngsabarong kawula anut kewala
Jèngraga matur aris
yèn parêng panduka
luhung lajêng kiwala
pan wus luwaring prakawis
tanpa damêlnya
akèndêl anèng ngriki

Jayèngrêsmi ngandika ya bênêr sira
payo mangkat tumuli
lah ta priye sira
Nuripin apa bisa
lumaku mangkat saiki
alon turira
lir pêksi sarkara ris

