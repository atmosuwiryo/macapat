binêlok salawe taun
anèng ing sumur gumuling
sang rajaputra ing Selan
tan patya antuk aguling
sêpuh anèng ing kunjaran
gêng luhur anglêliwati

dêdêge satus sapuluh
gas dinulu angajrihi
nênggih kadang Rajèng Mlaka
pamêkas ingkang pawèstri
gêng luhur warna yu endah
aran Rêtna Prabandari

ya ta supêna ing dalu
katingal bêdhah kang langit
ana palangkan tumêdhak
kang nitih wong kaki-kaki
sajrone supêna tanya
sira Dèwi Prabandari

sapa sintên kang tumurun
sumaur ngong Nabi Êsis
awêwarah marang sira
yèn jatukramanirèki
yèku ingkang sinêngkala
Sang Rajaputra Sêrandil

iya kang aran Lamdahur
kinunjara nèng jro bumi
besuk apêputra lanang
ing benjing kaliwat pêkik
agya sira uculana
Lamdahur anèng jro bumi

iku pinêsthi Hyang Agung
dadya prajurit linuwih
kaonang-onang ing jagad
prakosa digdaya luwih
mara age luwarana
iku jodhonira yêkti

kagyat sang rêtna awungu
astaneginônda wangi
wruh yèn bêcik kang supêna
wau Rêtna Prabandari
sigra marang pawarangkan
sang dyah sarwi bêkta kikir

ingiring pawonganipun
kêkalih kang bêkta nasi
miwah ingkang pêpanganan
wus prapta sumur gumuling
prênahe kang samya jaga
wong Mêlaka satus gilir

Rêtna Prabandari muwus
marang lurah kang akêmit
ingsun wênganana lawang
kagèt kang samya akêmit
dene kadange gustinya
saksana dipun wêngani

wong kêmit ika sadarum
sadaya samya sumingkir
dening ana putri prapta
samya amanggèn ing têbih
samya ajrih ing sang rêtna
tan wontên purun nyêlaki

têkèng jro warôngka sampun
Dyan Lamdahur mèh ngêmasi
kalangkung dènira sayah
rante wêsi nêdhas daging
nulya rante kinikiran
marang Rêtna Prabandari

Lamdahur kagèt andulu
sirèki wanodya ngêndi
sumaur kusuma rara
manira putri ing ngriki
arsa nguculi mring sira
wit ing dalu sun angimpi

Nabi Sis ingkang tumurun
wêwarah ing nguni latri
yèn sira jodho lan ingwang
pinasthi karsaning Widhi
tur sinung atmaja lanang
pêkik ing têmbe dadya ji

mulane umarêk ingsun
anguculi ing sirèki
Lamdahur suka duk myarsa
ing wartanira sang putri
dene dadi kramanira
Putri Mlaka Prabandari

rante kinikir wus rampung
kang munggèng ing asta kalih
rante kang munggèng sarira
pinêgot-pêgot pribadi
rante-rantene wus sirna
radèn nulya kinèn bukti

sang rêtna apamit mantuk
poma ta panjaluk mami
karo kakang prabu aywa
milu-milu kodukani
pan dêrma-dêrma kewala
wit prentahe Rajèng Srandil

nauri Radèn Lamdahur
aywa sira walangati
sang rêtna pan sampun mêdal
mantuk marang dalêm puri
Dyan Lamdahur sawusira
adhahar arip tan sipi

sakèhe rante kinumpul
kinarya bantal aguling
pangoroke asêngguran
kagèt kang samya akêmit
salamine kinunjara
dèrèng ngorok kadya mangkin

pinariksa lagya turu
wus ucul ing rante wêsi
kang rante-rante sadaya
kinarya bantal aguling
kang kêmit sadaya rêmbag
matur mring sang prabu kalih

sigra lampahira rawuh
ing ngarsane prabu kalih
matur yèn Lamdahur uwal
sakathahe rante wêsi
samya sah saking sarira
yèn karsa paduka aji

anyêkêla pun Lamdahur
mumpung mangke maksih guling
sigra Sang Orang Kaorang
kêkalih sarêng lumaris
prapta prênahe warôngka
madêg sang narendra kalih

munggèng ulon-ulonipun
agya parentah ing mantri
mara cêkêlên dèn enggal
mumpung iki maksih guling
prajurit arsa tumandang
Lamdahur kasêlak tangi

asugal dènira muwus
mandêlik sarwi nudingi
lah ta iku arêp apa
aparsa nalèni mami
ngong aywa toliha marang
iya kadangmu pawèstri

sun amuka pêsthi gêmpur
môngsa kariya sawiji
kagyat Sang Raja Kaorang
pagene ngucap ring mami
mring kadang ingsun wanodya
Sang Lamdahur amartani

tutur mula bukanipun
lamun kadangmu angimpi
dadi jatukramaningwang
sukèng tyas narendra kalih
sigra ingaturan mêdal
binêkta mring dalêm puri

sapraptanira kadhatun
tinamban lan sinêbyari
tan alami nulya waras
pinanggihakên tumuli
lan ingkang rayi wanodya
sira Rêtna Prabandari

dyan ingadêgakên ratu
nèng Malaka nyakrawati
kathah pra mônca miyarsa
Gêdhah Tatar Johar Tambi
Siyak Siyêm Sokadana
Solok Sulebar Patani

yèn Lamdahur uwus ucul
mangkya wus madêg narpati
wontên nagari Malaka
dening ta sang raja kalih
Sri Nata Orang Kaorang
nyenopati ngapit-apit

among manggalaning kewuh
ing raja kadang kêkalih
dadya pra mônca narendra
samya nyipta ing tyas wingwrin
mêngko maning wis diwasa
salagi duk misih bayi

êmbannya binithi lampus
sasisanipun lumaris
matèni sakèh dipôngga
mangkya wus ngadêg narpati
mendah si dening digdaya
angur si nungkula mami

môngsa ta wurunga têluk
anggitik nagri Sêrandil
ya ta sagunge pra mônca
seba mring Mlaka nagari
samya bêkta gurubakal
dadya tôndha nungkul sami

mangkana Prabu Lamdahur
mundhut satus warni wêsi
arsa dêdamêlan gada
sakathahe wêsi prapti
sagung pra mônca kang seba
samya pinundhutan wêsi

nulya sakathahe êmpu
sanagara dèn kêrigi
andhèr munggèng panangkilan
pitung dina pitung bêngi
gada lagya kêni kirap
Prabu Lamdahur jênêngi

wrat gada kang sèwu satus
kati mas wêsi pinêthing
warna-warna ingkang tosan
wêsi ingkang mandi-mandi
sasikêpane tinatah
kinatirah ing widuri

ebat sadaya kang dulu
dening agênge kang bindi
tan ana kang para raja
darbea gada kadyèki
Lamdahur munggèng amparan
pangandikanira aris

gawanên ing ngarsaningsun
gada iku yèn wus dadi
sakèh pandhe aturira
tiyang satus tan kuwawi
iya kèhana kang ngangkat
kalih atus tan kuwawi

kinèn ngangkat samya junjung
wong tigang atus tan mosik
Raja Lamdahur saksana
gada cinandhak pribadi
jinunjung pan sampun kangkat
nèng asta tininggil-tinggil

inguncalakên mandhuwur
sinôngga ing asta kèri
inguncalkên saking kiwa
asta kanan kang nampani
dadya mêng-amêngan asta
gawok sagung kang ningali

mundhut dipôngga sang prabu
angluwihi saking èsthi
nulya wau ingaturan
dipôngga agêng pribadi
nênggih araning dipôngga
aran pun magêloningsih

sinung busana bra murub
lêlawak kang palana di
kang têlajuk rinumpaka
rinawis jumantên wilis
palipit kinumba liman
sigra sang nata anitih

sarwi ngundha gadanipun
tanya margi mring Sêrandil
Sang Prabu Orang Kaorang
ngaturi dipun aririh
kawula pan dèrèng undhang
ing prajurit pra dipati

kèndêl amung tigang dalu
kadya samêkta kang baris
sang nata nurut kewala
ing ature prabu kalih
Sang Raja Orang Kaorang
punggawane dèn undhangi

awatara tigang dalu
sampun samêkta ing jurit
budhal saking nagri Mlaka
gêgamane warni-warni
tunggul daludag kakôndha
pêpayung agung tulyasri

satabah tabuhan umyung
wadya gung miyos ing jladri
ing laut tan winursita
dènnya layar tigang ari
gêgaman mêntas sadaya
lajêng tan nolih ing wuri

nahan gantya winursita
nagri Selan wadya lit wus miyarsi
miwah Sahalsah Sang Prabu
myarsa Lamdahur prapta
samya giris punggawa lan para ratu
dening wus kasub kasusra
prakosa digjayèng jurit

orêg gègèr sanagara
dene mêngsah wus ngancik têpis iring
pulo wus kathah anungkul
samya asrah bongkokan
langkung ajrih dhêmên mring Prabu Lamdahur
gung luhur tur abirawa
prakosa kagiri-giri

orêg gumrah nagri Selan
pra dipati prapta sawadyanya lit
prasamya abaris tugur
myang sagung para nata
nêmbah matur Radèn Jibul aris matur
ing rama Prabu Sahalsah
kawula kang magut jurit

ing yudane kakang êmas
jêng paduka eca asinwèng puri
Prabu Sahalsah anurut
ing ature kang putra
binêktanan bala sayuta kang mêthuk
munya kang têngara umyang
punggawa sèwu kang ngiring

lawan mantri kalih lêksa
lan sayuta gêgaman kang lumaris
atata sajuru-juru
prapta jawining kitha
pan anganti saha bala baris agung
warnanên Sang Rajèng Mlaka
sabalakuswa mangrapit

pêtêng blêduging bantala
lamat-lamat tunggul abra kaèksi
bala matur ing Lamdahur
yèn mêngsah mêthuk mêdal
angundhangi ing wadya Prabu Lamdahur
hèh aywa ta mèlu aprang
ingsun dhewe kang ngêmbari

padha suraka kewala
sri narendra mêlak dipôngga aglis
wadyanya Jibul andulu
luhur dipanggèng ngegla
angebati sarwi ngundha gadanipun
Dyan Jibul gêgêtun mulat
dènira sumanggup tandhing

mojar mring para dipatya
yèn lawanên ki raka aprang tandhing
sapa kang kuwawa magut
payo binrubuh mangsah
gih sandika pra dipati samya magut
saksana sarêng umangsah
anitih turôngga èsthi

bala ing Mlaka sumahab
Alamdahur lajêng narajang jurit
surake wadya gumuruh
angubêngakên gada
pra dipati kang katiban ajur mumur
agêmpur dipangganira
miwah kang nitih turanggi

ajur lan dipangganira
rangkêp tiga sakawan kang anitih
katiban gada malêdug
luluh lumrèng bantala
wus akathah punggawa ingkang kapupuh
kang gêsang giris tumingal
kawus malêdug angisis

samya lumayu jro kitha
tutup lawang pasang sanjata sami
bala ing Mlaka kang bujung
lèrèn ing kitha Selan
sap pêpitu karêtêg rinujat sampun
pamrihira wong jro kutha
mandhêga mungsuh kang prapti

aywa na kongsi anabrang
wong Sêrandil angrakit gutuk api
samya aminggah ing panggung
wadyabala ing Mlaka
kandhêg anèng jawine larèn kapitu
Prabu Lamdahur tumêdhak
saking ing magêloningsih

sigra gulingakên gada
kang kinarya uwot bala lumaris
prapta ing larèn kapitu
namung kadang satunggal
apan gada kang kinarya uwotipun
mangkana sampun ingêntas
gadanya sri narapati

marêpêki pagêr kutha
tigang cêngkal kandêle bètèng iki
praptane ginada gêmpur
panggungipun kewala
sapta manèh jêngkare pagêr kang gêmpur
Natèng Mlaka manjing kitha
mawur kang wadya Sêrandil

lir pinusus gègèrira
ingkang paman maksih nèng pôncaniti
arêmbag samya anungkul
samya mêthuk kamulyan
Maharaja Lamdahur sawadyanipun
lajêng marang panangkilan
pinêthuk ing paman aglis

Raja Sahalsah mangrêpa
marangingkang putra aminta urip
Prabu Lamdahur wus lungguh
ing pêpalangkan êmas
pra dipati punggawa lan para ratu
samya ngabêkti sadaya
mangkana sri narapati

umadêg malih narendra
nèng Sêrandil luhur jênêngira ji
rong lêksa lan pitung èwu
cacahe kang punggawa
nagri Mlaka pinaringkên malih sampun
mring Raja Orang Kaorang
nanging awisma Sêrandil

Prabu Lamdahur ngandika
mring kang paman paran karsanirèki
Raja Sahalsah amuwus
ingsun tan darbe karsa
pati urip sumôngga karsanirèku
nanging ingsun kirim surat
maring pangidhêpan mami

duk ingsun madêg narendra
nuwun idin marang nagri Mêdayin
iku ratu pinisêpuh
ing mêngko ingsun kalah
dening sira arsa gumantya ing ratu
mêsthi ingsun tur uninga
mring Bathara Nyakrawati

Prabu Lamdahur bramatya
mring kang paman lah lungaa dèn aglis
ngungsia pulo kang agung
prajane ênggonana
anggawaa bala sasênêngirèku
lan gagaweana bala
prajurit kang bêcik-bêcik

aywa tanggung ywa kapalang
sun ajani sira mungsuh lan mami
ngupayaa sraya ratu
kang gagah widigdaya
pètên sraya tandhingna kalawan ingsun
nanging ta nuli lungaa
nèng kene ngêsêli ati

yèn wus anèng nagri liyan
sakarêpmu nuli lungaa aglis
yeka marang pêpundhènmu
lah mara pêpoyana
pujanira sang aprabu ing Mêdayun
yèn taun iki tan prapta
pasthi sun tindak pribadi

iya dèn arêp-arêpa
nora mundur ing ujar ingsun iki
nuli lungaa dèn gupuh
lamun sira tan lunga
sun antêbi gada pasthi ajur mumur
Raja Sahalsah wus kesah
ambêkta bala sakêthi

dumunung nagri Sulebar
pan kaprênah lor kuloning Sêrandil
sapraptanira ing ngriku
Sahalsah madêg nata
ing Sulebar kaprentah Sêrandil Prabu
Lamdahur kang winursita
anggung bojana ing dasih

punggawa kang nitih liman
tigang èwu samya andêling jurit
nitih blêgêdaba sèwu
punggawa sêsêliran
kang sanambang nitih karêndhi lan sênug
kang nitih mèmrèng lan unta
ingêmong andaka kuldi

sayuta nitih turôngga
warna-warna punggawa ing Sêrandil
kang minôngka patihipun
wau prabu ing Mlaka
angrèh ratu punggawa pan kawan èwu
sabên wadana satunggal
angrèhkên satus nagari

ratu kang ingakên kadang
ingkang samya kêkuwu nèng Sêrandil
ing Gêdhah Trêngganu Lampung
Anggris Prasman Maldewa
ing Sêpanyol Pêrancis lan Bangkahulu
Siyêm Siyak Sokadana
Palembang lan Johor Tambi

Surati Solok Madewa
Minangkabo Brênggala myang Ngrênggèli
Ngambon Pudhi lan Sêlangur
Wawan lawan Satatar
miwah Slebar Aji malah Bali Lêkur
samya ratu gagah-gagah
ginula-gula mêmanis

kunêng wau nagari Sêrandil
kawarnaa kang anèng Sulebar
Prabu Sahalsah karsane
utusan mring Mêdayun
dyan nênurat sri narapati
samula bukanira
solahe Lamdahur
kang kalêbu jroning surat
sakathahe mêngku carita narpati
dibyane Natèng Selan

apan lagya gènira mangsuli
anyêlani kôndha Rajèng Selan
dening liya wiwitane
nugêl wêkasanipun
kadi parêng laire uni
kalawan jaman Ngarab
nging gênti cinatur
utusanira Sahalsah
pangalasan sadaya marang Mêdayin
ing marga tan winarna

sampun prapta nagari Mêdayin
nuju sang nata miyos sineba
andhèr ratu punggawane
duta tumamèng ngayun
kyana patih gêpah anganthi
matur ngaturkên surat
tinampanan sampun
lajêng katur ing sang nata
kinèn buka winaos rêkyana patih
têmbunge kang nawala

ingaturkên sawêkase ugi
Sang Lamdahur kala lairira
katur satingkah-tingkahe
mangkya wus madêg ratu
langkung gagah prakosèng jurit
aturipun Sahalsah
katura pukulun
Raja Lamdahur sudibya
wus sanega karsa mukul ing Mêdayin
sampun ngundhangi wadya

yèn suwawi ing karsa jêng aji
lêhêng inggih kinaruhunana
ginitik pisan kuthane
yèn tan makatên ulun
yêkti dadratan rêringèki
mantun uningèng tuwan
satêmahan mungsuh
lamun kongsi lumuruga
pun Lamdahur angrisak kithèng Mêdayin
yêkti kang para raja

mantun ngidhêp ing nagri Mêdayin
pasthi dhatêng Sêrandil sadaya
para ratu pangidhêpe
gêntyani pinisêpuh
surasane surat wus titi
ingkang mêngku nagara
Mêdayin angrungu
sadaya kêtêr kang manah
dening myarsa pikuwate Natèng Srandil
prawira widigdaya

sugih jajahan para narpati
Sri Lamdahur abala bacingah
abang putih irêng duwe
kang irêng balanipun
wong Brênggala lan wong Surati
dening bala kang pêthak
Prasman lan Sêlangur
Sêpanyol Prancis Maldewa
kang wadya bang apan iya wong Sêrandil
wonge abang sadaya

aluwaran dènira tinangkil
langkung dening prihatin sang nata
Bêstak ingandikan age
malêbèng jro kadhatun
prapta ngabyantara narpati
Sri Bathara ngandika
kaya pa budimu
Si Lamdahur aprakosa
nora kêna yèn sêpia ing pamikir
nrakani jênêng ingwang

iya sapa yogyane tinuding
amukula Sêrandil nagara
rêkyana patih ature
inggih gusti pukulun
pun Kistaham lamun suwawi
pan balane sayuta
dening pun Lamdahur
maksih pongah dèrèng wignya
pun Kistaham sampun utama ing wêgig
wagêd alampah cidra

pun Kistaham sêngadia nênggih
kesah saking paduka Bathara
deningasangêt merange
paduka amêlaur
santri Ngarab kang lagya prapti
yêkti kandêl ujarnya
dhatêng pun Lamdahur
anuntên pun Jayèngrana
tinimbalan kinèn anggitik Sêrandil
sayêkti pun Kistaham

wuwuh pracaya Natèng Sêrandil
dening tôndha pun Jayèngalaga
nêdya nututi lampahe
amrih ing patinipun
pun Lamdahur pêsthi ngubuhi
awêgig pun Kistaham
sumawita nungkul
anuntên dipun racuna
pun Lamdahur maksih bocah pêsthi kenging
sirna satru paduka

pun Lamdahur sampun angêmasi
dera Kistaham nuntên pun Ambyah
dipun sêrandua age
yèn Ambyah sampun lêbur
botên wontên mêngsah sang aji
kêplok bokong Ki Bêstak
tur sarwi angguguk
ngrasa bênêr rekanira
angandika Sri Bathara Nyakrawati
yèn Ambyah sun undanga

yèn angrungu Si Kistaham dhingin
yêkti môngsa kêna sinirêpa
Si Kistaham ing lakune
pasthi Si Jayèngpupuh
samangsane ingong timbali
iya gaweku apa
ngandikan sang prabu
yèn kinon bêdhah nagara
dening uwis ana kang tinuduh dhimin
iya asilku apa

pan mangkono pasthi Jayèngmurti
Patih Bêstak malih aturira
gusti makatên sarate
pun Kistaham rumuhun
jinatenan rasa puniki
nuntên tuwan miyosa
siniwèng wadya gung
amiraga rêrêmbagan
animbali ing Kalana Jayèngmurti
Kistaham miyarsaa

nuntên paduka prentahi malih
makatêna ature Kistaham
de ragi sakit manahe
paduka sang aprabu
maksih ngêla-êla pun Amir
kawula tanpa karya
nèng nagri Mêdayun
pun Ambyah sampun culika
parandene pinilala dèn timbali
paduka pi-apia

andukani sarwi anudingi
hèh Kistaham minggata kaparat
apa gawemu nèng kene
môngsa pedaha ingsun
sok misiha Si Jayèngmurti
Kistaham nuntên kesah
koningan wadya gung
pasthi rapêt tan arênggang
kadi botên Ambyah anyakrèng ing budi
kesahipun Kistaham

kathah amirsa tuwan dukani
ya ta mèsêm sang prabu lingira
lamun Si Ambyah marene
paran timbalan ingsun
Patih Bêstak matur wotsari
makatên padukendra
hèh Sang Jayèngpupuh
mulane sira sun undang
ingsun kinèn ambêdhah nagri Sêrandil
yèn kajodhi ing sira

lamun sira angaturna benjing
ing murdane Lamdahur ing benjang
nini putri ganjarane
mendah si sutaningsun
pun Kalana Jayadimurti
môngsa wandea pêjah
dènira Lamdahur
nadyan Ambyah tan pêjaha
de Lamdahur Kistaham wagêd ngakali
yèn sampun dhatêng têba

Patih Bêstak pan sampun winêling
anjatèni mring Raja Kistaham
wus mêdal saking purane
Kistaham prapta sampun
tinimbalan marang apatih
nulya apagunêman
sadalu anutug
anèng dalêm kapatihan
katanggapan pitungkase sri bupati
pan uwus pinaringann

kunêng dalu kawarnaa enjing
Sri Nusirwan miyos siniwaka
supênuh para natandhèr
satriya punggawa gung
Betaljêmur wus munggèng kèri
sang nata angandika
bapa Betaljêmur
kayaparan budinira
Si Lamdahur arsa anggêcêk Mêdayin
malah ta wus sanega

yèn bêcike linurugan dhingin
angur nêkanana ywa tinêkan
sapa kang tinuduh kiye
apa Si Jayèngpupuh
apa gêlêm ingsun timbali
manira kon ngluruga
amrêp Si Lamdahur
yèn Si Ambyah anyangkinga
ing murdane Lamdahur ginanjar putri
iya nini Muninggar

Betaljêmur matur ing narpati
dipun pasthi sabda padukendra
kadi sanggup samangsane
sampun ta sirahipun
nadyan têkan badane benjing
katur ing jêng paduka
kawula pukulun
kang kumandêl ing pun Ambyah
dimèn purun seba ing paduka malih
sang nata angandika

iya bapa undangên dèn aglis
Raja Kistaham sugal turira
dhuh patikbra kalingane
pan maksih amilalu
inggih dhatêng pun Jayèngmurti
kawula tanpa karya
nèng nagri Mêdayun
samantên dosanya Ambyah
parandene arsa tinariman putri
sang nata api duka

andik bang netra sarwi nudingi
hèh wong edan minggata kaparat
nèng kene apa gawene
kaya cacak warnamu
sakêthia pan ingsun olih
sok ingsun abêcika
lan Si Jayèngpupuh
Raja Kistaham dyan kesah
saha bala prawira saking Mêdayin
bêkta bala sayuta

Betaljêmur sigra anênulis
muni sarta timbalane nata
sigra umêsat dutane
kêbat lampahira wus
praptèng pasanggrahanira Mir
kang duta atur surat
tinampanan sampun
binuka sinukmèng driya
wun kadhadha bêbukane punang tulis
mèsêm Sang Kakungingrat

angundhangi sagunging narpati
samya kinèn siyaga sadaya
seba tinimbalan manèh
marang kitha Mêdayun
samya enggar sagunge dasih
mulat ing gustinira
kinirèng tyas lipur
budhal sagunge gêgaman
tan kawarna praptèng jawi kitha nênggih
sang nata amiyarsa

nulya mêthuk saha bala mijil
sri narendra têdhak saking liman
Sang Jayènglaga nulya ge
lumajêng awotsantun
ngèstupada cinandhak aglis
ingaras kang lungayan
ngandika sang prabu
payo nitiha turôngga
Sri Bathara pan sampun anitih èsthi
budhal marang jro kitha

sapraptane munggèng pôncaniti
para ratu wus samya alênggah
satriya kang punggawandhèr
myang Radèn Jayèngkewuh
sampun munggèng ing palowani
mêdal kang pêpundhutan
myang boga lumintu
munya kang gêndhing araras
abujana larih midêr kaping kalih
sigra Kya Patih Bêstak

maos sêrat kang saking Sêrandil
amiraga amirungu Ambyah
madêg asora sabdane
putus pamaosipun
Sri Nusirwan ngandika aris
hèh Bêstak kayaparan
sapa kang ngong tuduh
amukul nagara Selan
Kyana Patih Bêstak sigra awotsari
nuwun patik Bathara

sapa sintên ingutusa gusti
pun Kistaham ujar sampun minggat
kadi ta sangêt wirange
dhatêng putra pukulun
kangjêng anggèr tuwan timbali
rumaos badanira
botên kapaèlu
inggih wontêna salêksa
pun Kistaham mênggah trêsna paduka ji
samia lan satunggal

yogya putra dalêm Pusêr Bumi
angandika Sri Maha Bathara
hèh patih iya-iyane
dudu têtimbangipun
pan Kistaham punika abdi
sutèngong Jayènglaga
prasasat roh ingsun
sanadyan ana sayuta
Si Kistaham endah apa iya patih
dudu timbangan Ambyah

Bagendhambyah miyarsa wotsari
langkung nuwun sih kalilin tuwan
sang nata pangandikane
paran patih budimu
alon matur rêkyana patih
langkung karsa patikbra
pae duk karuhun
samaksihe pun Kistaham
kang nadhahi bot repot paduka aji
wong Menak awacana

lah ki patih paran lingirèki
ora nana iya Si Kistaham
ingsun dadi lêlirune
êndi ta kang barênjul
ing Sêrandil ingsun kang gitik
yèn ana pangandika
iya sang aprabu
Sri Bathara angandika
hèh sakèhe punggawa lan para mantri
tuwin para satriya

padha sêksènana ujar mami
yèn Si Ambyah besuk ngaturêna
Raja Lamdahur murdane
ngong panggihakên besuk
lan sutèngsun ni Muninggarim
yèn ora kalakona
aywa manggih ayu
ing jênêng ingsun narendra
Betaljêmur sigra têdhak saking kursi
anyandhak astanira

Jayèngrana sinujudkên aglis
ing buntala ngarsa naradipa
wadya Ngarab osik kabèh
punggawa para ratu
bungah ing tyas marwata siwi
anyana gustinira
mari brôngta wuyung
tan etang mungsuh awêndran
amundhuta rubuhe gunung Sêrandil
wong Arab tan suminggah

langkung suka tyas Sang Jayèngmurti
nyipta tulus kagême sang rêtna
Ki Umarmaya polahe
lênggak-lênggak macucu
angêlètèr abêksa rangin
saking sru sukèng driya
angling Jayèngpupuh
yayi mas ing tambak êmas
padha sira ngingon-ingonana dasih
myang sagung para nata

pinaringan sangu sang narpati
winatara kanggo ing sawarsa
sang nata malih dêlinge
mangkata besuk esuk
tur sandika Sang Jayèngmurti
jêngkar sang sri ngadhatyan
Radèn Jayèngpupuh
makuwon sawadyanira
tan antara Radèn Wahas sigra prapti
ingutus de kang rama

angaturi Sang Wiradimurti
wong kêkalih lawan Radèn Maktal
aywa bêkta bala akèh
kerid ing lampahipun
tan adangu pijajar prapti
kêkalih munggèng ngarsa-
nira Betaljêmur
anulya lajêng dhaharan
Jayèngrana cinidra ing darubêsi
niba lajêng kantaka

dyan binêlèk baunipun kèri
pinanjingan ratune pênawa
ingusap waras tatune
ngandika Betaljêmur
hèh ki putra ing Ngalabani
aywa sira wêwarah
ing kakangirèku
miwah marang ing wong kathah
amung sira bae dèn prayitna kaki
rumêksa kakangira

besuk kêna racun nèng Sêrandil
lamun ana wisa kang tumama
sira wêtokêna age
Radèn Maktal wotsantun
sanalika dèn panawani
lênga wijèn lan jêram
pêcêl nulya wungu
Betaljêmur malih ngucap
wanti-wanti wau dènnya amêmêling
poma dèn eling sira

sapolahe kakangira benjing
Betaljêmur ngandika mring Ambyah
poma sutèng ulun anggèr
dèn prayitna nèng kewuh
arinira ing Ngalabani
ywa sira sungi pisah
anèng têmbe besuk
yèn pisaha sira tiwas
pasthining Hyang dadi kanthinira kaki
rat ing Rab pramudita

nêmbah lèngsèr satriya kêkalih
tan kawarnèng dalu polahira
enjing samêkta balane
nêtêg têngara umyung
budhal wadya panganjur jurit
jumujug panangkilan
baris ngalun-alun
nganti wijile sang nata
pamit ngujung Wong Agung Wiradimurti
marma nganti sri nata

warnanên kusumèng pura
enjing pinarak pêtani
Êmban Sêlaga tur sêmbah
kawula miyarsa warti
satriya Jayèngmurti
ingandikan wingi rawuh
milane tinimbalan
wontên mêngsah badhe prapti
Ratu Selan ingkang abala bacingah

jêjulukipun narendra
Lamdahur agêng tur inggil
dêdêg satus sêdasa gas
gadane ngebat-ebati
wrat sèwu satus kati
kati mas wong tigang atus
angangkat botên obah
ingundha muluk wiyati
milanipun akêtêr rama paduka

satriya Anjayènglaga
kinèn lumurug Sêrandil
êbang-êbange sang nata
yèn bêdhah kitha Sêrandil
nuli ginanjar putri
pan Kalana Jayèngsatru
kang kocap jroning êbang
pan inggih paduka gusti
kusumèng dyah gumujêng asuka-suka

kapan angkate ki besan
anglurug marang Sêrandil
Êmban Sêlaga tur sêmbah
inggih ing dintên puniki
biyang mêtua aglis
nanging anamura laku
pêpikule wong Arab
gamêl tanapi sêrati
êdumana wong sijine nyêrupiyah

Êmban Sêlaga wus mêdal
ambêkta reyal sakêthi
anggili mêdal butulan
para cèthi angusungi
sadaya wus binagi
marang sagunge pêpikul
mangkana Sri Nusirwan
miyos munggèng pôncaniti
amanggihi angkate kang budhal aprang

saksana Sang Jayènglaga
manêmbah ngaras pada ji
ngrangkul suku dêlamakan
tuwan kantuna lêstari
patikbra nuwun pamit
antuka pangèstu ulun
ingaras kang lungayan
ngandika sri narapati
wus mangkata muga rahayu ing paran

Ki Umarmaya tur sêmbah
marang Prabu Nyakrawati
pukulun tuwan kantuna
wibawa awèt siniwi
muga tulusa gusti
gèning dadya mara sêpuh
ing Gusti Kakungingrat
mundur sarwi asêsirig
Patih Bêstak gumuyu atutup karna

sarwi ngucap mengo ngiwa
dening asuka si bêlis
pirabara yèn muliha
pasthi tumpês nèng Sêrandil
bêdhat têngara muni
budhal bala kang panganjur
anglir prawata puspa
gumuruh wong Pusêr Bumi
asri tinon kang bala apangkat-pangkat

ginêlak lampahing bala
jawine kitha wus prapti
anglir samodra kinocak
untabe wong Pusêr Bumi
kadya wun-awun gêni
malêdug lir ardi kapuk
katrajang ing prahara
tunggul daludag tulyasri
mawur-mawur wadya gung rêbut dêdalan

sadina-dina lumampah
lêrêp kalanipun latri
pan sampun samadya côndra
lampahe Sang Jayèngmurti
angambah dhusun sêpi
datan wontên wismanipun
yèn rêrêb samya nêba
akale Kistaham nguni
marmanipun dhusun gung samya rinusak

pamrihe Raja Kistaham
yèn langkung Sang Jayèngmurti
singa ingkang kaliwatan
ing balane Jayèngmurti
aywa na dèn aubi
amurih musakatipun
aywa na manggih sêgah
sagunge kang pra dipati
myang satriya ing Arab samya rêrasan

purwaning kang dhusun risak
tan ana wruh wadi ugi
samya angungun kewala
baris agêng sampun prapti
muara ing Sêrgaji
bandar agêng Wirigaluh
wisma tanpa wilangan
tilase anyar ing sêpi
gih punika pasisir panjuru palwa

kalangkung agêng kang bandar
bangawan agêng nêngahi
ing kiwa têngêning desa
lajêng tinurut manginggil
lêrês Sang Jayèngmurti
kalawan sawadyanipun
langkung kèmêngan driya
Wong Agung Surayèng Bumi
kayaparan êndi ênggèn ingsun nabrang

dening datan ana palwa
kalawan tan ana janmi
sira Radèn Tasikwaja
kesah ing dhusun pribadi
sarwi bônda astèki
lumampah kalênthung-klênthung
nurut pinggir sungapan
sunglon kang anjog jaladri
dyan tinurut manginggil Ki Umarmaya

yun wruh wêkasane desa
Wong Agung Umarmayèki
manggih palwa linuruban
pange kayu dèn tutuhi
prasamya dèn rungkudi
ing larahan miwah rumput
Dyan Umarmaya minggah
amanggih wong kaki-kaki
Umarmaya alon dènira têtanya

lah kaki rika wong apa
lan omahira ing ngêndi
sumaur kang tinakonan
sun lurah pituwèng ngriki
kabèh bêkêlan mami
cacahe wong sangang atus
bêkêle kang satunggal
wong satus kang dèn lurahi
satus bêlah iya sun lurah pambêlah

andhêsêk Ki Umarmaya
pitakène amrih ati
kaki aywa bela tômpa
dèn akèh-akèh sung warti
ngandêla maring kami
manira sêdya rahayu
nora andon pitênah
manira takon sayêkti
mèlu sapa nagaramu ing nagara

umatur inggih kawula
boya mèlu ing nagari
puniki bumi amônca
tumut ing Sang Raja Barik
nagarine Sêrgaji
dening bulubêktinipun
Raja Barik suwita
êmbane sang rajaputri
têgêsipun bumi kaputrèn punika

Ki Umarmaya angucap
pira upêtine kaki
Sang Raja Barik yèn kala
tur upêti ing sang putri
inggih nêmbêlas kêthi
desa ngong ing Wirigaluh
dadi tukang pambêlah
bêlah sèwu sun lurahi
mêndho rane bêlah patang èwu ana

kêna pênumping manira
ing lurah Sang Raja Barik
patang èwu pêndhak warsa
lawan cindhe kawan kodhi
sabab milu sang putri
marma kèh pangiringipun
lawan pajêg pawongan
pajêg pawongan kêkalih
kang anyèthi ing Gusti Rêtna Muninggar

sèwu patang atus ana
isine dhukuh sawiji
kang rongatus têlu bêlah
satus ingkang rada cilik
kang kêtêl ana isi
patang atus limang atus
suka Ki Umarmaya
kaki ingsun takon malih
pa mulane de saiki padha rusak

wonge padha têka sonya
kaki buyut anauri
wit ana wong agung liwat
marang nagara Sêrandil
pan inggih boya lami
Raja Kistaham ranipun
bala kèhe sayuta
punika sami ngobongi
Umarmaya angungun duk amiyarsa

kaki sun wêca ing sira
gêgaman kang prapta iki
bakal mantu Sri Bathara
satriya ing Pusêr Bumi
Wong Menak Jayèngmurti
ing Kalana Jayèngpupuh
ingutus ing sang nata
ayun nabrang ing Sêrandil
pan kawêkèn dening nora ana palwa

apa kaki sira bisa
ngundhangi baturirèki
kang padha ngili mring wana
kaki Wirigaluh angling
gih bisa pisan kami
wong kabèh sakarêp ingsun
witning ingsun kalintang
gêgêtun tuturirèki
sing koiring pacangane gustiningwang

lah mara sun sabrangêna
Ki Kalana Jayèngmurti
wus lami gèn sun miyarsa
nanging ta dèrèng udani
kasub ing rat sabumi
prawira digdayèng ripu
ambêke santa budya
apalamarta ing dasih
alah iya sirèku sapa ranira

angucap sun Umarmaya
buyut Wirigaluh angling
ing kene antinên ingwang
sadhela ingsun marani
ing anak putu mami
linggar sakala ki buyut
maring alas wus prapta
batur kabèh dèn undhangi
sangang atus pisan sami bêkta wêlah

kêmudhi tanapi layar
sêntolone datan kari
wong sangang atus kêpala
ambêkta bêkakas sami
gumêrah samya prapti
ênggène Umarmayèku
suka ing tyas marwata
binêkta seba tan aris
samya kagèt duk prapta ngarsane Ambyah

bêlah sakêpalanira
ing ngarsane Jayèngmurti
buyut Wirigaluh nêmbah
angraup padanira Mir
anulya pinisalin
ki buyut saanakipun
myang sagung bêbêkêlan
ngandika Wiradimurti
lah mulane desa iki padha rusak

Ki Wirigaluh tur sêmbah
wontên Wong Agung Mêdayin
anama Raja Kistaham
langkung badhe ing Sêrandil
samarga jêjarahi
ngobong-obong dhusun agung
wong Menak ngartikèng tyas
ngungun sarêng amiyarsi
kaya ngapa karsane sri naranata

dening wadi Si Kistaham
wong Menak ngandika malih
kaki apa sira bisa
ngupayakna palwa mami
kang badhe sun titihi
kalawan sabalaningsun
ki buyut aturira
palwa sadaya pan maksih
nanging samya binutul kinêlêm samya

duk langkungipun Kistaham
anak putu samya ajrih
bokmanawi ingaradan
binêkta marang Sêrandil
botên suka ing ati
ngladèni wong agung bingung
nulya sami ingatag
silulup ing jro jaladri
kang baita sadya binêkta ngambang

sami kinuras sadaya
baita kang dèn doboli
kang sarta binarêsihan
kang palwa dèn busanani
cacahe winitawis
ana palwa sangang atus
sabêkêl sabaita
malah ngêrig palwa malih
langkung suka tyasira Sang Kakungingrat

sigra sami pinaringan
arta lan busana sami
wos balônja pinaringan
busana sami binagi
samya bungah kang ati
sakèhe wong Wirigaluh
iki rane satriya
bêlaba alus ing budi
nora wingwang kinanthia ing narendra

matur buyut Wirigaluh
punapa karsa jêng gusti
baita sampun samêkta
bêkakase wus miranti
inggih kawula mrih marga
kang enggal praptèng Sêrandil

pun Kistaham kang rumuhun
kadi wus kawan dasa ri
pasthi yèn enggal paduka
praptane nagri Sêrandil
kados punika kasasar
kalangkung èwêd kang margi

kang palwa binagi sampun
marang sagunge narpati
saha amomot gêgaman
saprabote ing ajurit
miwah sagunge wahana
dèn mot ing baita sami

kakôndha lêlayu tunggul
daludag tan ana kari
tuwin kang tabah-tabuhan
sowang-sowang winot sami
sigra atêngara numpak
satunggal para narpati

kang anunggil sapêrau
kalawan Sang Jayèngmurti
sakathahe para raja
dening kang among wadya lit
pan namung pêpatihira
prajurit kang pra dipati

têngara kêndhang gong umyung
sanjata mawanti-wanti
wus samya ambabar layar
Kalana Jayadimurti
anitih palwa pacalang
lawan sagunge narpati

tan ana anggawa batur
mung panakawannya tunggil
dening ta Sang Jayèngrana
mung bêkta kêndhang saruni
lan êjam ingkang atêngga
ginilirkên para aji

pêpadon Ki Wirigaluh
tan pisah lan Jayèngmurti
dening palwa kathah-kathah
punggawa kang anitihi
marang prajurit sadaya
kang palwa awarni-warni

ngidul ngetan lampahipun
angin barat akras ngidid
palwa gung pating balêsar
akathah ingkang kaèksi
rêmên tyasira tumingal
Kalana Jayadimurti

srine palwa kang dumulur
nyimpang kang baita grami
tigang dalu tigang siyang
parah-parah ing Sêrandil
samarga-marga atanya
ing tanah sawiji-wiji

wau buyut Wirigaluh
waskitha tlatah nagari
palwa anjog pulo Bayan
pinggire pulo Maripit
katingal srine wowohan
kali-kali mêgat ardi

akathah wowohanipun
Ki Umarmaya tanya ris
iki kaki pulo apa
kalawan arane ngêndi
Wirigaluh aturira
ing pulo Bayan Sêrani

puniku wingit kalangkung
tan wontên purun nginggahi
sabab akathah drubiksa
singa kang ngambah bilai
samantên sêpuh kawula
dèrèng miyarsa mênangi

jalma kang minggah ing ngriku
nakoda-nakoda pundi
miwah ratu-ratu samya
satriya-satriya pundi
kawula dèrèng miyarsa
manusa kang ngambah ngriki

Sang Prabu Marmadi muwus
kaya pa mulane kaki
nora nana wani munggah
manawa wong kompra kaki
iya ngêndi ana lêmah
ora kêna dèn anciki

pae mega lawan kuwung
nora kêna dèn anciki
teja lêngkawa lan kilat
parandene ana bangkit
iya jalma kang utama
kang amêngku ing bilai

Natèng Kohkarip umatur
Sang Kalana Jayèngmurti
lêhêng ta sami nginggahan
eman si nusa puniki
prasasat kelang-kelangan
yèn botên mampira ngriki

wowohan matêng sarya gung
sapa sintên kang ambukti
karya mubadir kewala
Ki Wirigaluh turnya ris
kawula pemut kewala
manawi kèh sônggarunggi

ing ngriki kathah pakewuh
ing nusa Bayan Sêrani
ewamakatên sakarsa
sok sampuna angaturi
Prabu Marmadi amêksa
wong Menak têka nuruti

mêntas saking ing pêrau
Kalana Jayadimurti
kalawan kang para nata
kang sawidak lan kêkalih
dene baturnya nyatunggal
tinilar baita sami

sapraptanira ing luhur
manusa para narpati
mulat wowohan gêlasah
kang toya mawur awêning
lajêng prasamya asiram
rame kasukan jro warih

warnanên ratune antu
ingkang ngrèh sakèhing eblis
ngêdhaton ing pulo Bayan
kabèh lêmbut ing lajadri
ngidhêp Prabu Juwalpayal
bala lêmbut tanpa wilis

sakèhe kang sabèng laut
kang samya karya panyakit
rumab abuh tanpa sangkan
puyêng lênglêng lêt kumigil
watuk dhêngglêng bilêng buyan
sawarnine kang sêsakit

yèn ing palwa kabèh lampus
nakoda myang juru mudhi
balane Sang Juwalpayal
kang godha anggung nyèrèdi
yèn wus wirutamèng tingal
patine manjing Sêrani

yèn wirutamèng ing dunung
pagene kênèng Sêrani
umadêg sasukanira
pira kuwasane eblis
têgêse jalma utama
bisa lêbur bisa dadi

mangkana parêng andulu
wau sang ratune eblis
tanpa ingan dukanira
pulone kambah ing jalmi
lah wong ngêndi iki baya
wani ngambah nusa mami

baya rêp suwita mring sun
apa nora tuku warti
saksana sira ngatingal
mangkruk-mangkruk anèng uwit
lunggwèng pang alingkrang-lingkrang
arupa wong kaki-kaki

wong Menak nèng ngisoripun
lagya dhahar wohe manggis
satêlasipun tumênga
karsane amundhut malih
kagyat andulu wong tuwa
mangkruk-mangkruk anèng uwit

wong Menak kagyat tanya sru
e kaki wismamu ngêndi
lah ta apa karyanira
sira nèng kene pribadi
amènèk luhuring wrêksa
tanpa rowang sun tingali

Juwalpayal tan sumaur
saksana lumumpat aglis
ing pundhakira wong Menak
aprênah dènira linggih
suku lêmês lir uritan
amblêbêd anggane Amir

wasana samya gumuyu
mulat ingsolahirèki
sampun karakut sadaya
ratu siji antu siji
pinulêt tan bisa mêngkang
narendra sawidak kalih

prasamya guyu-ginuyu
antu samya ambithèni
anjotos jambak anêpak
Umarmaya matur aris
inggih bilai punika
margi saking Umarmadi

kaparentah wadhukipun
ningali wowohan dadi
ngolod-olod ngajak minggah
mangke ta manggih bilai
wong Menak alon ngandika
apa dera ucap maning

pan wus pasthine Hyang Agung
bilai lara lan pati
môngsa kênaa suminggah
kèndêl Marmaya tan angling
antune kang anèng pundhak
nuli binêkta sêsirig

anggung malumpat malêcut
antune bungah tan sipi
wasana Marmaya ngucap
antune kang dèn warahi
payo jakên sêsandêran
antu kang nunggang Marmadi

marang gone Marmadyèku
antune Marmaya angling
mara payo sêsandêran
tungganganku iki cilik
tungganganmu ambalêndhang
antune Marmadi angling

mara sandêrna rumuhun
mêngko ingsun kang nututi
sigra Marmaya angêrap
Umarmadi anututi
antune kang linggih pundhak
anaboki ambithèni

ala gawene si busung
dening Umarmaya cilik
têka nora bisa nyandhak
nèng pundhak sarwi jotosi
asru jinambak tinêpak
Umarmadi mrêbês mili

sakèhe kang para ratu
tinantang tan ana wani
mring antune Umarmaya
anggung binêkta sêsirig
suka kang samya tumingal
tigang dina tigang latri

kapulêt sukune antu
mangan turu maksih kancing
alêmês lir tali tampar
dupi antu catur ari
Ki Umarmaya tumingal
woh anggur kang tibèng siti

uwohe pating parêntul
pangucape amlasasih
antune lèrèn sadhela
sun arsa mangan woh iki
dimène gancang lumaywa
antune sugal nauri

dening iku isi banyu
ampuh akêbat lumaris
iya kang muruki sapa
Umarmaya angling aris
marma sun kêbat lumaywa
wit mangan wowohan iki

antune têka anurut
ing karsane Marmayèki
amangan woh anggur tiba
malah antu milya bukti
limang dhompol antukira
mêndêm antu kang nunggangi

kêmba ing pamulêtipun
sigra Ki Umarmaya glis
sukune antu cinandhak
sinêndhal asru binanting
malêdug kang antu sirna
mring wong Menak prapta aglis

lah suwawi ta pukulun
kula pêcate kang eblis
wong agung alon angucap
lah ta mêngko kakang dhingin
ika kabèh sanakira
padha uculana dhingin

mêngko kari bae ingsun
ya ta Ki Umarmaya glis
sakèhe kang para nata
sinêndhalan gênti-gênti
binantingan sami sirna
antu kang sawidak kalih

mung kari ratune antu
kang mulêt Sang Jayèngmurti
Umarmaya praptèng ngarsa
suwawi kula uculi
ngandika Sang Kakungingrat
hèh mêngko mênênga dhimin

sigra Radèn Jayèngpupuh
antu sinêndhal pribadi
pan sarwi dèn sêmpal-sêmpal
sigra binanting ing siti
malêdug sumyar malêsat
ana kang tiba jaladri

ana kang katut ing lesus
rah nyêmburat anggubrasi
sawarnine gêgodhongan
punika purwane nguni
usule kang murwèng kôndha
sakèhe kang gêgatêli

kadadosan êrahipun
dene kang tibèng jaladri
iya dadi antu toya
ana dadi antu gêni
mangkana Sang Kakungingrat
wus luwar saking bilai

lan sawadya para ratu
anulya sami mring kali
samya adus akuramas
amasuh busana sami
manggung dènnya sumyak-sumyak
ton-tonên solahing nguni

sawusira sami adus
meme busanane sami
lajêng amêndhêt wowohan
kinarya sangune margi
lan amot banyu kang tawa
winot baita umijil

Wirigaluh ebat aningali
mring Jayèngpalugon
salamine asangêt angkêre
iyo ing pulo Bayan Sêrani
nora nana wani
angambah ing ngriku

panggah ing yuda kalis ing eblis
Juwalpayal kawon
sirna lêbur lawan sabalane
dadya kang pulo Bayan Sêrani
mari dènnya singit
matur Wirigaluh

suwawi anggèr numpak tumuli
wong Menak wus anjog
samya numpak para ratu kabèh
dadya babar layar dyan lumaris
baita umilir
anêngah nèng laut

lêpas lampahira kala latri
lamat-lamat katon
ardi agêng anganthêng ujunge
angandika Menak Jayèngmurti
kaki gunung ngêndi
ingkang katon iku

punika gèr wukir ing Sêrandil
ing mangke anotog
lampah dalêm amêdal ngandhape
tan adangu prapta amaripit
sapinggire ngardi
Wirigaluh matur

gih punika sanginggile wukir
sela gêng kinaot
inggih tapak Adam kamulane
pra nakoda kang langkung ing ngriki
miwah para aji
pan sami angujung

angandika Radèn Jayèngmurti
ampirêna ingong
ingsun iki niyat ngujung kiye
sigra labuh palwa tan lumaris
palwa kabèh sami
labuh jangkaripun

nulya mêdhun saking palwa gipih
sagung para katong
sabalane wong Menak rowange
samya tumut ngujung dhatêng wukir
wus prapta ing nginggil
wong menak angujung

nulya para nata ngujung sami
sadaya wotsinom
gênti-gênti wau pangujunge
tan antara kasaput ing wêngi
samya mudhun sami
Umarmaya kantun

pan dêdagan nèng sela gêng guling
dalu lingsir kulon
Umarmaya pan lagya asare
asupêna langit bêdhah nuli
pêlangkan nêdhaki
sakawan kèhipun

jroning pangimpèn Umarmayèki
mara atêtakon
sapa sintên kang prapta marene
kang palangkan siji anauri
ingsun iki Nabi
Adam duk karuhun

Umarmaya nulya anyêkêli
ing sukune alon
nêmbah ngaras pada lon ature
bapa Adam nabining Hyang Widi
kawula minta sih
pusaka pukulun

Nabi Adam alon ngandika ris
iya putuningong
masiyati marang sira kiye
ana kêkandhining sun anênggih
ambilên tumuli
gumantung ing kayu

akèh isine ing jro kêkandhi
barang karêping wong
pasthi ana jro kêkasang kabèh
apan isi sakalir kumêlip
tan towang saari
ing karsanirèku

jêmpolira panjingna dèn pidih
pan nuli bêrobol
barang sênêngira mêtu dhewe
apa isine jagad dumadi
aneng jro kêkandhi
poma wêkas ingsun

nulya ngalih Marmaya marani
palangkan kapindho
nyêkêl suku tanya lon ature
sapa sintên paduka puniki
ya ta ngandika ris
Nabi Brahim ingsun

sigra nêmbah Ki Umarmayèki
sarwi matur alon
iya nabi kang mulya wiyose
pan agama tuwan ingkang maksih
kang amba lampahi
kang kawula tinut

lawan wayah paduka pun Amir
ingkang kawula mong
mila amba anuwun kasêktèn
angandika Jang Nabi Ibrahim
sira sun paringi
akêbat lumayu

angluwihi kêbatira dhingin
iya ing lêlakon
patang dina prapta satêngange
lan maninge sira sun paringi
wruh basa sapalih
ngalam donya iku

basa limang atus kalih dèsi
pèkên kang saparo
kalih atus sawidak cacahe
iku sira bisa angawruhi
anjuru basani
sawidak rongatus

apan sira besuk atut wuri
saparan lungandon
wruh nagara ingkang akèh-akèh
ingkang liyan-liyan bôngsa benjing
nulya mara malih
palangkan katêlu

Umarmaya nyandhak suku malih
nêmbah matur alon
sintên tuwan punika arane
Nabi Iskak angandika aris
ingsun iki Nabi
Iskak aran ingsun

Umarmaya aturira aris
hèh nabi kinaot
pan kawula anuwun kasêktèn
Nabi Iskak angandika aris
sira sun paringi
malih warnanipun

arupaa warna-warna bangkit
dhêngkak bucu cebol
wandhan bajang walik lawan bule
miwah jêjaka lan kaki-kaki
rupa wadon bangkit
sabarang karêpmu

arupaa isine jaladri
miwah isining rong
barang rupa sira bisa kabèh
sigra Marmaya marani malih
kang pêlangkan nênggih
kang sakawanipun

Umarmaya nyandhak suku malih
anêmbah turnya lon
sintên tuwan punika arane
Nabi Sleman angandika aris
iya ingsun Nabi
Suleman ranipun

Umarmaya nêmbah matur aris
hèh nabi kinaot
mila amba asipêng wukire
nênggih ningali gêdhong puniki
kêbêk rêtna adi
kapengin kalangkung

Nabi Sleman angandika aris
bêrana sagêdhong
lah ambilên ingsun wènèhake
apan uwis rijêkinirèki
kagyat nulya tangi
Marmaya angungun

angganira umrêk gandanya mrik
Marmaya angraos
lamun pênêt wau ing impène
sigra mêdal Marmaya ngulati
kêkasang kapanggih
nèng êpang gumandhul

nulya jinajal dèn jêjaluki
pinidih ing jêmpol
mêtu barang kang dèn karêpake
Umarmaya suka tan sinipi
gantya kang winarni
Menak Jayèngpupuh

mijiling hyang arka minggah malih
lawan para katong
miwah juru samya dhèrèkake
minggah luhur wong Menak rumiyin
Marmaya kawarni
malih rupa sêpuh

kaki-kaki ambêkan amêngi
ngukruk untu ompong
kuru aking gumigil watuke
dyan wong Menak prapta anèng nginggil
kagyat aningali
kaki-kaki ngukruk

tinakonan kaki sira uning
ing kene ana wong
Umarmaya mathèsèl dêdêge
irêng manis rambute bêrintik
anginêp ing ngriki
ki tuwa sumaur

botên wontên ing ngriki wong malih
saliya saking ngong
rada maras ingtyas bok matine
Umarmaya salin warna malih
wong Menak ningali
suka ngandika rum

antukira kasaktèn ing ngêndi
gêlar amêngkono
sampun matur samula bukane
Jayèngmurti sukane tan sipi
sokur ing Hyang Widi
sarêng brangtanipun.

Umarmaya matur aris
paduka kèndêl kewala
kula salin warna malèh
kajênge pangling Marmadya
sigra amalih warna
sêpuh sakit kadya wau
nèng ngarsane Jayèngrana

nulya prapta kang para ji
ing ngarsanira wong Menak
Umarmadya pan têtakon
lah pundi pun Umarmaya
ngandika Jayèngrana
sun ulati tan katêmu
kari-kari olèh papa

lah iku kang ngukruk mêngi
ngungun kang samya tumingal
sagunge kang para katong
andongong Ki Umarmadya
asru dènira ngucap
lah iku kang sira têmu
datan kêna ginadanan

akêdah-kêdah sirèki
ing atimu kang tan kaprah
kudu anginêp ing kene
lah ta mêngko karêpira
nêmu papa cintraka
rupamu mêngi angukruk
wis lêbar wong nora kalap

ngrubung kang para narpati
prasamya awlas tumingal
dening tuwa kèh larane
mêngi watuk janggut nyênthang
kari lunglit kewala
ambêkane mêlar mingkup
umbêle aduweleran

tan bêtah rinubung sami
karya prihatin akathah
kaki tuwa lunga sênthot
wus malih rupa Marmaya
tuhu jêjajaka tuwa
wangsul ing gènipun wau
gawok ingkang para raja

suka sadaya ningali
Ki Umarmadi atanya
lah apa olèhmu kuwe
kanthong gumandhul ing pundhak
angling Ki Umarmaya
iki juru masak ingsun
ing jro akèh wong bêbêthak

Natèng Kohkarib lingnya ris
mara sira wêtokêna
kêkandhimu wasiyate
kandhuri lan pêpanganan
Wong Agung Tasikwaja
amidih jêjêmpolipun
barubul ajêjodhangan

mêdal saking jro kêkandhi
dhêdhaharan warna-warna
suka sagung para katong
saksana samya dhêdharan
lan sagung para nata
sira Menak Jayèngsatru
ingkang sampun jinarwanan

gêdhong binuka tumuli
barana awarna-warna
tanpa wilangan kathahe
saksana binêkta mêdal
gawok ingkang tumingal
tinumpuk angundhung-undhung
sêsotya awarna-warna

sampun winot ing kêkandhi
sakèhe kang rajabrana
langkung ngungun sadayane
juru wukir pinaringan
kira-kira salêksa
sigra dènira tumurun
wong Menak lan para raja

numpak ing baita sami
bêdhol jangkar babar layar
kang palwa lêpas lampahe
kalih ari nèng lautan
katon ujung tampingan
praptèng muara Tagêlur
kang baita labuh jangkar

Marmaya mêdhun dhingini
punika lurah sabandar
kang makuwon anèng kono
ngêrèhkên sagung muara
Kêling Pase lan Kosa
ingkang samya bandar agung
kang parentah ing Buhartal

ing Tagêlur dèn ênggèni
Buhartal iku punggawa
pan limang èwu balane
nanging punggawa sabandar
kalangkung apracaya
marang Sang Prabu Lamdahur
Buhartal gagah prakosa

anggênggêng pinggir pasisir
pabeanira Buhartal
sinung wisma gêdhe-gêdhe
ingkang minôngka paseban
yèn kala mupu bea
kapalane kang atunggu
aran Ki Tambi Sabingah

Tambi Sabingah ningali
yèn ana baita prapta
ingkang dhingini êntase
Umarmaya tinakonan
sira iki bagea
palwa têka ngêndi iku
lan sapa nakodanira

ing kene nginanga adhi
mêngko bae bêbeaa
mêdhêng ambêkanmu rèrèh
suka Ki Tambi Sabingah
ningali Umarmaya
dening solahe kayungyun
wus linggih Ki Marmaya

ingsun dudu palwa grami
iki palwane satriya
saking Mêdayin sangkane
iya namane satriya
Menak Pêpakuningrat
iku mantune sang prabu
ingutus dening kang rama

Sri Bathara Nyakrawati
iya kinèn andon aprang
amêrêp ratumu kene
anjumbul Tambi Sabingah
nulya wau katingal
kang mêntas saking ing prau
wong Menak lan para nata

ingkang sawidak kêkalih
sakapraboning ayuda
kabèh ratu anom-anom
tur samya ratu jêjaka
dèrèng wontên akrama
praptèng pabean alungguh
wong Menak ing bale têngah

kinubêng para narpati
ngayap munggèng kèri kanan
samya wak supata bae
cacahe amung sawidak
gumuyu Ki Sabingah
sarwi alok ana mungsuh
gègèr wisma kabandaran

Tambi Sabingah wus prapti
ing ngarsanira Buhartal
matur yèn mêngsah praptane
saking Mêdayin satriya
ngandika Ki Burhartal
pira gêgamaning mungsuh
kang arsa mukul ing Selan

wau kang sampun alinggih
kang dèrèng prapta wikana
kadi sèkêt watawise
Buhartal sigra têngara
bêndhe ngungkung tinêmbang
wus kumpul wong limang èwu
budhal marang ing pabean

nulya ingabanan prapti
wong Menak sampun prayitna
Ki Umarmaya kinèngkèn
mapag balane Buhartal
wus majêng cikrak-cikrak
kirig-kirig manthuk-manthuk
Buhartal bramatya ngatag

marang prajurite sami
anama Tambi Balukar
cêkêlên wong edan kiye
gawanên ing ngarsaningwang
ingsun arsa têtanya
Tambi Balukar umagut
panggih lawan Umarmaya

Tambi Balukar sru angling
hèh wong ikusoso edan
rupamu lucu mathèngsèl
apa gawenira prapta
sumaur Tasikwaja
sun arsa nugêl gulumu
Tambi Balukar ruditya

sarèpèt pêdhang tinarik
ingayat pêdhang tumiba
Ki Umarmaya mêncolot
angungkuli sirahira
sigra anarik kanjar
pinagas janggane rampung
Tambi Balukar wus pêjah

arame dènira jurit
Buhartal malih angatag
Tambi Malobari rane
lawan Tambi Batobara
sarêng anarik kangkan
Ki Umarmaya mandhuwur
ana patang puluh asta

apan sarwi anulupi
Malobari Batobara
karo wus kêna matane
lajêng pinanggalan sela
kalih sampun palastra
Buhartal duka kalangkung
tan polih ngudi wongira

mara ngrapakên turanggi
lumayu Ki Umarmaya
wong Menak umangsah age
wus panggih ayun-ayunan
Buhartal aris mojar
wong anom sapa aranmu
mapagake yudaningwang

dening warnamu apêkik
eman matia deningwang
Sang Jayèngmurti ature
pan ingsun satriya Ngarab
kagyat sira Buhartal
hèh kalingane sirèku
mantune Raja Nusirwan

kang arsa bêdhah Sêrandil
apa ta pangwasanira
basa ratuku ing kene
dêdêg satus sapuluh gas
gadane nora kangkat
ingangkat wong têlung atus
ginawe amêng-amêngan

kuthagara dèn atêbih
luluh lumrang ing bantala|priye gonmu ngalahake
sumaur Sang Jayènglaga
nadyan si mêngkonoa
jêr ta ingsun uwis sanggup
nèng ngarsane ratuningwang

mêngsah nêgarèng Sêrandil
lan ambônda ratunira
lah iya pira suwene
lamun kalaha dening wang
yèn lawan karsaning Hyang
sira Buhartal ambêkus
aku bae kalahêna

yèn kalaha awak mami
ratuku milu kasoran
pan ingsun iki andêle
sigra Buhartal malumpat
sarwi angundha gada
duk angantêp ing pamupuh
binarêngan astanira

cinandhak astanirèki
sinêdhal saking turôngga
Buhartal ingubêngake
tininggil-tinggil ing tawang
sampun tanpa upama
sira Dipati Tagêlur
arsa binanting ing lêmah

yèn sirèku arsa urip
anulya sira Islama
sira Buhartal ature
ingsun anungkul ing sira
apa sakarsanira
dyan sinèlèhakên sampun
Buhartal wus kinèn Islam

nulya lênggah angaturi
marang padalêmanira
nurut Sang Jayèngpalugon
kalawan kang para nata
tiningkah gustinira
Buhartal langkung sêsugun
munya kang gêndhing araras

antara catur dasa ri
wadya gung saha kang prapta
jêjêl muara palwane
samya umêntas sadaya
wadya tanpa wilangan
Buhartal ebat andulu
rakite bala lir dhangdhang

wus pinarnah pakuwonirèki
kang wadya gung sampun sinêgahan
têpung akapang pondhoke
sakèhing para ratu
pan sadaya sampun apanggih
kalawan wadyanira
suka manahipun
samya sinungan bêrana
nênggih ingkang saking ing gunung Sêrandil
binagi pinarapat

kalih duman mring para narpati
sabalane dene kang saduman
marang wong pambêlah kabèh
Ki Buyut Wirigaluh
kang ambagi sampun waradin
êmas lawan sêsotya
sadaya wus sinung
sukèng tyas wong juru bêlah
kang saduman marang ing Umarmayèki
wong Menak datan arsa

jêjêl dening baitèng Mêdayin
ing muara Tagêlur kèbêkan
wadya gung samya karamèn
kocap ing laminipun
antarane salawe wêngi
sira Natèng Sulebar
dènira angrungu
gêgaman Mêdayin prapta
Senapati Kalana Jayadimurti
badhe mantu narendra

wong Sulebar sanega ngajurit
Prabu Sahalsah sampun pratôndha
angadêgakên barise
budhal karsanya mêthuk
marang Rajaputra Mêdayin
sakêthi balanira
ambêkta tur-atur
datan kawursitèng marga
prapta enjing Buhartal atur upaksi
ing Gusti Kakungingrat

lamun Prabu Sahalsah kang prapti
Jayènglaga miyos siniwaka
munggèng ing têtarub andhèr
manggihi praptanipun
sira Prabu Sahalsah nênggih
sampun tundhuk kalawan
Menak Jayèngsatru
Natèng Sulebar mangrêpa
atur-atur wus samya makuwon sami
nunggil lan wadya Ngarab

anggung kasukan ing siyang latri
sugatanira Natèng Sulebar
anèng Tagêlur karamèn
wau ta kang winuwus
laminira kawan dasa ri
wong Menak sinugata
nèng nagri Tagêlur
warnanên Raja Kistaham
dènnya numpak anèng muara Nistani
akathah kang pangkalan

mila kantun praptaning Sêrandil
antarane kawan dasa dina
Kistaham kala angkate
saking nagri Mêdayun
angriyini kawan dasa ri
panusule wong Menak
mangkana winuwus
Raja Kistaham praptanya
ing muara Tagêlur kagyat ningali
saking doh lamat-lamat

palwa tembak samya dèn panjêri
ing daludag lêlayu bandera
Kistaham sandeya tyase
kèndêl palayaripun
panarkane Natèng Sêrandil
Lamdahur arsa mangkat
nglurug mring Mêdayun
panuju palwa anabrang
pinêgatan cinêkêl marang Kadarsi
lajêng katur ing rama

wong minanta kang dèn têtakoni
lah ta iki paraune sapa
wong minanta lon ature
punika palwanipun
putra mantu Natèng Mêdayin
nênggih ingkang pêparab
Menak Jayèngsatru
sampun kawan dasa dina
praptanipun wontên Tagêlur ing ngriki
badhe mukul ingSelan

Prabu Kistaham têtanya malih
paran tingkahe para dipatya
kang tunggu tampingan kene
pan inggih sami nungkul
pan sadaya urut pasisir
Buhartal prang kasoran
kabala ing ngriku
Natèng Sulebar wus prapta
atur-atur angirid kang pra dipati
Kistaham duk miyarsa

langkung kêju tyas ngungun tan sipi
animbali marang putranira
Kobatsarkat pambajênge
Kadarsi aranipun
Radèn Histun Kistun wuragil
lan sagung pra punggawa
supênuh samya pul
gunêm nèng palwa rum baya
putra kapat ingkang tinari ngramèki
kaya pa iki baya

apa bali mulih mring Mêdayin
apa banjur seba mring wong Menak
iya ngiring salakune
padha ngaku ingutus
mring Bathara Anyakrawati
bantoni ing ayuda
amèt galihipun
malar silih kasiliba
katungkula kêna ing paekan mami
rêmbag putra sakawan

sigra layar sadaya uminggir
praptèng sungapan sigra utusan
angriyini ing inggahe
Kadarsi kang dèn utus
panggih lawan Umarmayèki
tinanggap aturira
binêkta malêbu
katur ing Sang Kakungingrat
duk siniwèng sagung kang para narpati
Kadarsi prapta nêmbah

amba ingutus pun bapa gusti
mila prapta nusul saha bala
rama paduka dhawuhe
ambantoni pukulun
inggih saking awalanggalih
dhatêng lampah paduka
manawi Lamdahur
awrat sinanggèng ayuda
pan pun paman kang kinèn ngapèn-apèni
gusti ing lampah tuwan

mèsêm Wong Agung Wiradimurti
Umarmaya kang kinon mêthuka
praptèng sungapan lampahe
Kistaham wus tumurun
saha bala sampun apanggih
kalawan Umarmaya
kabèh wadyanipun
kinantun nèng ara-ara
Sang Kistaham kerid ngayunan wus prapti
mêndhak angaras pada

langkung dènnya noragèng minta sih
pinaringan pisalin sadaya
Kistaham sampun ingangge
kinèn jajar alungguh
lawan Prabu Sahalsah nênggih
Kistaham sigra nêmbah
pan sampun alungguh
Prabu Sahalsah têtanya
bêkta pintên bala Kistaham nauri
pan inggih mung sayuta

Prabu Sahalsah wêwah dènnya jrih
mring wong Menak mulat ing Kistaham
nêmbah pratingkah gustine
mangkana budhal sampun
saha bala ingkang ngaturi
Sahalsah mring Sulebar
saha bala kêbut
Raja Kistaham tut wuntat
sawadyane umiring ing Jayèngmurti
marga tan kawursita

praptèng Sulebar wus dèn aturi
angadhaton de Prabu Sahalsah
makuwon nèng pasebane
sagunging para ratu
myang Kistaham makuwon sami
langkung dènnya nyugata
Sahalsah winuwus
agung siyaga gêgaman
cinarita pan sampun kawan dasa ri
dènira nèng Sulebar

gantya winarna nagri Sêrandil
Sri Lamdahur lagya siniwaka
munggèng panangkilan andhèr
punggawa para ratu
myang satriya kang pra dipati
prajurit ulubalang
pra mônca kèh rawuh
Lamdahur lunggyèng amparan
patik rêtna alêlèmèk prangwadani
janggêrêng wêntis tumpang

yèn siyunga Sang Natèng Sêrandil
dêdêgira sarupèng dênawa
anambaga sarirane
ngumbala remanipun
simbar jaja kadya walingi
irêng-irênging netra
sakucuning kêmpul
wajanya bêlah angraras
kadya tatah aparik-parik ngajrihi
jaja ujung sajêngkal

sabongkot tan wêntise kêkalih
tuhu ngebat-ebati kalintang
Prabu Lamdahur warnane
wadya kang mulat takut
lamun ana pinandêng liring
pucêt tanpa udaya
ngalumpruk lir kapuk
agêng aluhur sêmbada
yèn ngandika gumalêgêr angajrihi
lir orêg kang bantala

ingkang munggèng ngarsa narapati
sira Sang Raja Orang Kaorang
tur sêmbah alon ature
pukulun sang aprabu
wontên mêngsah saking Mêdayin
senapatining yuda
Menak Jayèngsatru
kang dadya ibnu suraya
Sri Bathara botên nindaki pribadi
amung ibnu suraya

nèng Tagêlur dènnya pacak baris
pun Buhartal umagut kasoran
têmah nungkul sabalane
malah ramanta prabu
ing Sulebar mêthuk manggihi
duta wus pinondhongan
dhatêng prajanipun
badhe mantune sang nata
ing Mêdayin Kalana Jayadimurti
mila sagah samôngsa

bêdhah Sêrandil Sang Jayèngmurti
duk praptane pabean punika
mung sawidak prajurite
Buhartal gangsal èwu
parandene datan ngudhili
Buhartal prang kasoran
ngandika Lamdahur
pira dêdêging satriya
Jayèngmurti kang sanggup bêdhah Sêrandil
lan prajurite pira

Prabu Orang Kaorang turnya ris
aturipun kang atur uninga
pidêgsa sêdhêng dêdêge
pan botên agêng luhur
bagus mawi cahya nêlahi
balane kalih yuta
lawan kang bêbantu
longkang kawan dasa dina
praptanipun pabean andêl Mêdayin
nama Raja Kistaham

duk miyarsa guguk sri bupati
kalingane nora tuku warta
durung adol parungune
satriya ingkang rawuh
lamun ingsun agêng tur inggil
lan gêdhe gadaningwang
bobot sèwu satus
wong têlung atus tan kangkat
ingsun undha kuthagara sun antêbi
luluh lumrèng bantala

kang prajurit pirang-pirang kêthi
ratu mônca samya jrih sadaya
ing gadaningsun gêdhene
baya sêlak kasusu
gone tômpa ganjaran putri
lah padha sira nêngna
ing lair dèn tambuh
dimèn prapta kuthaningwang
iya besuk ingsun cêkêle pribadi
sun karya mêng-amêngan

kunêng ingkang lagya gunêm kawis
lan pra ratu satriya punggawa
warnanên wau lampahe
Kalana Jayèngsatru
lawan Prabu Sahalsah nênggih
sawadya para nata
ing Sêrandil rawuh
rêrêp nèng dhusun Ampeyan
saking kitha kantun lakon kawan ari
bêngawan gêng kawuntat

Wong Agung Menak angatag
mring kang raka Menak Abas nênulis
srat panantang mring Lamdahur
Menak Abas nênurat
tan adangu kang sêrat wus dadya sampun
katur ing Sang Jayèngrana
sinungkên Umarmayèki

puniku ingkang dinuta
lèngsèr saking ngarsa umêsat aglis
ing marga datan winuwus
prapta kèndêl gapura
duk sineba sira Sang Prabu Lamdahur
lênggah munggwing patarana
supênuh pra mônca aji

wontên wong sariyu prapta
ingkang kinèn karya makutha dadi
kasaru wong tunggu pintu
matur yèn wontên duta
nênggih saking pun Kalana Jayèngsatru
kayungyun warnaning duta
sêmbrananipun nujudi

Prabu Lamdahur ngandika
timbalana caraka ingkang prapti
sigra tinimbalan sampun
Marmaya lincak-lincak
Sri Lamdahur tumingal suka angguguk
caraka dèn parêk ngarsa
kinongkon apa sirèki

Marmaya ngaturkên surat
wus tinampan mring Sang Prabu Sêrandil
binuka sinukmèng kalbu
têmbunge punang surat
layang ingsun Kalana Anjayèngsatru
kang kasub kaonang-onang
Kakungingrat Jayèngmurti

prawiradi murtining prang
kang minôngka putra suraya aji
pêpakuningrat Mêdayun
kasumbung Jayèngrana
ingkang dhingin pamuji marang Ywang Agung
kapindho marang utusan
iya Jêng Nabi Ibrahim

têkaa marang ing sira
Alamdahur narendra ing Sêrandil
wruhanira lakuningsun
ingutus mring sang nata
ing Mêdayin kinèn bônda ing sirèku
yèn sira nora nungkula
ing salakuningsun iki

ing besuk ingsun cêngkalak
ingsun gawa bêbandan mring Mêdayin
yèn mogok sun gawa lampus
sun cangking murdanira
lamun arêp urip mapaga maringsun
ngaturna panungkulira
bêrana kang adi-adi

Lamdahur kalangkung duka
duk miyarsa sêrat sinêbit-sêbit
pan sarwi ngandika asru
hèh kakang Rajèng Mlaka
baya bêcik kang dèn ajapakên iku
makutha ngong lagya dadya
nuli ana surat prapti

makutha maksih nèng ngarsa
Umarmaya nêmbah umatur aris
patikbra mulat pukulun
makutha padukendra
langkung pelag pasang warna rakitipun
nanging kang maksih kuciwa
dene ta netrane sami

rêtna kang munggwing makutha
dèrèng pantês kagêma paduka ji
ngandika Prabu Lamdahur
sira wruh intên pelag
Umarmaya umatur sarwi gumuyu
inggih ugi pan kawula
anake wong nyarawèdi

yèn mangkono tingalana
sarwi mengo kêcoh sri narapati
mangsit wong tunggu manguntur
samya kinèn prayitna
makutha wus pinaring Umarmayèku
lah payo dêlêngên uga
intêne kang ala êndi

makutha wus tinampanan
Umarmaya matur ngiling-ilingi
punika ingkanghèr laut
hèr gêni lan hèr kêmbang
dèrèng pantês yèn kagêma ratu agung
sampun kantos katrocoban
inggih samia hèr thathit

sawusnya matur mangkana
Umarmaya umêsat sigra lari
opyak samya kinèn bujung
gègèr ing panangkilan
Umarmaya dêdêl malumpat mandhuwur
kêbat mêsat kadya kilat
tan ana bisa nututi

wadya matur tan kacandhak
lumpatipun pukulun kadi thathit
sri narendra langkung bêndu
age mêlananana
gajah ingsun sigra pinêlanan sampun
dipôngga wus munggwing ngarsa
têdhak sang nata wus nitih

sarwi ngandika mring bala
siyagaa sun lude si mancuri
ngapusi makuthaningsun
sarya mêlak dipôngga
mandhi gada Marmaya nolih andulu
lamun nututi sang nata
gya lumayu nampèl wêntis

wus prapta jawining kitha
kumalebat Umarmaya kaèksi
Lamdahur sru nguwuh-uwuh
Umarmaya mandhêga
sun tibani gada dimèn ajur mumur
Marmaya sirig kewala
lamun têbih angantosi

lamun wus cêlak lumajar
langkung duka sang prabu ing Sêrandil
sapuruge tinut pungkur
Marmaya manjing wana
kèndêl ngungak-ungak ampingan wit bulu
tinarka môngsa banjura
pasthi wangsul mring nagari

tan adangu kapiyarsa
ting garêpêk kêkayon kang kaplipis
ing dipôngga lampahipun
kagyat Ki Umarmaya
ala têmên Lamdahur maksih anusul
Marmaya nampèl wêntisnya
ingantêp mêsat lir thathit

wus praptèng pakuwon Ngarab
Jayèngmurti siniwi ing para ji
Umarmaya praptèng ngayun
napasira rênggosan
pan dinangu paran ta lakunirèku
Marmaya atur makutha
sarya matur solahnèki

gèn kula ngapusi ngrika
makuthane sang prabu ing Sêrandil
trusthèng tyas Sang Jayèngsatru
tinutur mulanira
tinanggapan para nata ebat dulu
dene agênge makutha
tinaritis sêsotya di

hèr bumi lawan hèr kêmbang
angandika Wong Agung Jayèngmurti
nyata gêdhe Si Lamdahur
kêtara ing makutha
nora ana sêdhêng ingkang para ratu
pasthi yèn logro sadaya
Umarmaya matur aris

punika lamun sêmbada
pun Marmadi agêng nanging tan inggil
pan mung ratu dhedhak-dhedhuk
mèsêm Sang Kakungingrat
pinaringkên marang Marmadi wotsantun
ingangge sêdhêng prayoga
Sang Jayèngmurti lingnya ris

hèh Marmaya kayaparan
ingsun arsa wruha sakêdhap ugi
iya marang Si Lamdahur
kayaparan ing tingkah
Umarmaya matur yèn karsa pukulun
kêdah têmên arsa wikan
tuwan nitiha turanggi

suwawi dhatêng ing wana
sampun mawi bêkta abdi satunggil
amung lan kula pukulun
katiga Kalisahak
pun Lamdahur wau nututi katèngsun
nanging ta inggih tan nyandhak
duk kawula nampèl wêntis

turôngga wus kinapanan
kawot sagung kapraboning ajurit
lajêng nitih Jayèngpupuh
Umarmaya nèng wuntat
tan kalilan pra ratu kang arsa tumut
kuda nandêr praptèng wana
wau ta Natèng Sêrandil

duk lagya mêlak dipôngga
langkung kagyat Lamdahur aningali
sujanma ingkang lêlaku
amung katiga kuda
ya ta wau Marmaya mulat umatur
inggih punika wong Menak
warnane Rajèng Sêrandil

Jayèngmurti gawok mulat
Umarmaya umpêtan anèng wuri
Prabu Lamdahur tan pandung
mulat ing Umarmaya
asru mojar wong anom sapa aranmu
lan ing ngêndi prajanira
dèn iring ing buron mami

aywa ngukuhi wong ala
iya iku duwe dosa ing mami
sun jaluk ulungna gupuh
sun antêbane gada
si kuthila dimèn ajur dadi bubuk
sumaur Sang Jayèngrana
iya iki batur mami

yèn sira tambuh maringwang
iya ingsun satriya ing Mêdayin
kang pinutra-putra dhanu
mring Bathara Nusirwan
kawijilan saking Arab bangsanipun
kang kaonang jagad raya
kang sanggup marang sang aji

analèni marang sira
anêmbahkên mring Prabu Nyakrawati
gumuyu sênggak Lamdahur
hèh kalingane sira
pangiride mungsuh Mêdayin kang rawuh
kang sanggup mukul ing Selan
yèn pêcah kutha Sêrandil

amocok jangganing raja
yèn kalakon tômpa tariman putri
iya talah guyuningsun
sira kang aran Ambyah
maksih jèdhèng sanggup ambêdhah prajagung
lan iya maksih satriya
durung umadêg narpati

wani nglawan ingsun ngrana
dèn prayitna sangganên gada mami
Wong Agung Menak gya kudhung
parise bôndabaya
mutêr gada Lamdahur lajêng amupuh
bajra nut siyuting gada
lir prahara nêmpuh wukir

mubal agni paris waja
kantar-kantar katiban gênging bindi
asênggak Prabu Lamdahur
lah ajur sira Ambyah
kasat mata tan osik astanirèku
hèh nyata prajurit sira
sun nyana sira wor siti

dening ta sira kuwawa
anadhahi tibaning gada mami
sun gadakkên gapura gung
kuthagara ing Selan
mung sapisan kutha ajur anggalêpung
saking gênge gadaningwang
lan kuwate asta mami

lah payo sira malêsa
iya Ambyah sun arsa angicipi
apa kang anèng sirèku
angling Sang Jayèngrana
hèh Lamdahur mêngko yèn ganêp ping têlu
sun malês gada ing sira
aywa na mundur ing jurit

Alamdahur gya ngingêr dipangganira
sarwi anggada malih
ingantêp tibanya
gada gêng lir prahara
tumibèng paris mêtyagni
akantar-kantar
orêg lindhu kang bumi

sruning gada jumêbrèd pan kadi kilat
nulya pinupuh malih
anjrit Kalisahak
suku tumanêm lêmah
kapadal dening panangkis
ewamangkana
tan osik Jayèngmurti

Alamdahur asru dènnya angandika
Ambyah nyata prajurit
dene sira kêlar
nadhahi gadaningwang
lah payo malêsa aglis
Sang Jayèngrana
sigra ngêtap turanggi

sarta ngangkat gada saking putra Kebar
wawrat sèwu mas kati
Lamdahur tumingal
guguk dènnya ngandika
nora layak Jayèngmurti
gadaning bocah
kang sira anggo iki

gadaningsun iki lah sira anggoa
inguncalakên aglis
prayitna sinôngga
dening Sang Jayèngrana
ingulukkên mring wiyati
lir alap-alap
tibane dèn tadhahi

ciptanira Lamdahur tiba ing jaja
pasthi ajur Si Amir
tan wruh yèh sinôngga
ingikal munggwing asta
ingundha-undha kang bindi
Sang Rajèng Selan
ebat dènnya ningali

duk pinutêr gada munggèng astanira
ngandika Jayèngmurti
hèh Lamdahur sira
sun walês dèn prayitna
ing gadanira pribadi
kudhung sang nata
ing parisannya wêsi

nora gadug Jayèngmurti ngadêg sigra
sarwi nabêt turanggi
kuda Kalisahak
pêsate lan bantala
tigang dhêpa winitawis
sarwi anggada
udhune Jayèngmurti

gênging bindi rosane ingkang anggada
kuwate kang nadhahi
gigiring dipôngga
tugêl sruning kapadal
Lamdahur tiba kuwalik
akurangkangan
obah bêbalungnèki

ingkang satus rongpuluh ngungun sang nata
satanginira aglis
bêkuh narik pêdhang
sukune Kalisahak
kang arsa sinabêt aglis
Sang Jayèngrana
têdhak saking turanggi

ngadêg anèng ngajêngira Kalisahak
pêdhang-pinêdhang nuli
dharat yudanira
rame amain pêdhang
satêngah ro dènnya jurit
Lamdahur mojar
wus suwe aprang iki

kuciwane Ambyah tan ana kang surak
tan ana kang ningali
mung kayu lan lêmah
kang wêruh yudaningwang
yèn bêcike Jayèngmurti
angundang bala
anaa kang nyuraki

hèh wong Menak payo mring kadhatèn ingwang
sira ingsun têtami
aywa walangdriya
ing besuk maning aprang
ngandika Sang Jayèngmurti
lah kaya ngapa
sun turuti sirèki

dene mungsuh têka angundang maringwang
Lamdahur lingira ris
aywa walangdriya
sira sun sungga-sungga
wasana têmah nuruti
Sang Jayèngrana
sarêng dènnya lumaris

praptèng pôncaniti maksih para nata
wadya kang samya nangkil
marang gustinira
Lamdahur sigra nyandhak
astanya Sang Jayèngmurti
ngaturan lênggah
ing padmasana adi

Alamdahur gya lênggah munggèng wijoan
anèng ngarsanira Mir
kagyat para nata
punggawa mantri Selan
dene praptane sang aji
anggawa mêngsah
langkung dènnya ngurmati

angrêrangin larih midêr kaping tiga
prayitna Jayèngmurti
Lamdahur lingira
pagene tan nginuma
myang nadhah sira tan apti
ywa walangdriya
ngandika Jayèngmurti

kaya ngapa lamun ingsun amangana
ing suguhira iki
besuk esuk aprang
ingsun kalawan sira
Lamdahur lingira aris
luwih ta sira
nginuma bae dhingin

samya nginum nanging wong Menak prayitna
tan arsa dèn larihi
mring punggawa Selan
nginum yèn linarihan
marang Marmaya pribadi
punika arsa
panginume Sang Amir

angrêrangin sênggake kang para nata
punggawa ing Sêrandil
dhatêngakên suka
kêploke atimbalan
lêlawuhan nayub asri
pamêng-amêngan
sadaya ngasmarani

nata punggawèng Sêrandil
miyat cahyane wong Menak
para mantri sadayane
kadya tan samaning janma
kang mulat kaulapan
lir tranggana nglud sitangsu
kadya banguning kartika

panangkilan ing Sêrandil
pama rinênggèng markata
surêm sunaring pra katong
ngujwala binatu rêtna
merang marang ujwala
saengga jalma pinurun
saking ngendra ariloka

kacipta rêsêping galih
punggawa mantri ing Selan
gustiningsun gêdhe gombong
iki satriya kang prapta
tan ana kalonglongan
wutuh bêntêt takêripun
cahyane apindha wulan

mangkana Sang Jayèngmurti
pamit marang Rajèng Selan
hèh sang nata ingsun miyos
mulih mring pakuwon Mêkah
têdhak Sang Jayèngrana
Lamdahur ngatêr ing pintu
wong Menak wus nitih kuda

wau ta sagung narpati
punggawa satriya Ngarab
samya sandea manahe
gustine dangu tan prapta
sira Prabu Sahalsah
arêmbag samya anusul
kasaru ing praptanira

Kalana Jayadimurti
kalawan Ki Umarmaya
sawusnya lênggah pakuwon
lajêng bujana kasukan
lan sagung para nata
sadaya wus munggèng ngayun
miwah satriya punggawa

wêwarta Sang Jayèngmurti
satingkahe Rajèng Selan
miwah ta agêng luhure
ratu agung tanpa sama
prakuswa ing ayuda
mangkana dènira nginum
nutug sadalu bujana

enjang sagung pra narpati
têngara anata bala
gumrah suwaraning uwong
tri umung kang kalasôngka
sadaya wus sanega
sawadya sajuru-juru
angrênggêp gêgamanira

lori gandhi kalawahi
duduk gada lêmbing cacap
sadaya anut tunggule
rêmpêg lêlayu kakôndha
bandera warna-warna
kadya yayah wukir santun
kèksi saking ôntariksa

wadya kang sikêp jêmparing
endhe busur lan gadebag
datan kaliru prênahe
sira Sang Prabu Sahalsah
sampun munggèng ngayunan
miwah sagung para ratu
tuwin Sang Raja Kistaham

têdhak Sang Wiradimurti
kang wadya muntab balabar
prapta ing papan pêpandhèn
wus samya baris kalangan
lênggah Sang Kakungingrat
nèng wijoan palowanu
atap para ratu ngarsa

warnanên Natèng Sêrandil
Lamdahur nêmbang têngara
samêkta wadyabalane
sagunging nata punggawa
miwah para satriya
sawadya sajuru-juru
balabar yutan awêndran

saengga robing jaladri
kadya têdhuhing akasa
têmpur lan ardi katunon
untabe bala ing Selan
lir giri gara-gara
budhal Sang Prabu Lamdahur
mêdal marang jawi kitha

sagung panganjuring jurit
pangiriding para nata
Natèng Mlaka prabu ipe
Sang Raja Orang Kaorang
sumrêg ing lampahira
wadya tinut ing lêlayu
ingkang sumundhul ing wuntat

Sri Naranatèng Surati
Sang Raja Suratisdaham
tinon asri busanane
nulya sang prabu ing Siyak
sira Prabu Siyansah
ing wuri Natèng Trêngganu
lan Sang Natèng Batubara

bisikan Raja Brêjasi
ing wuri Sang Natèng Prasman
Raja Dihalsa namane
ing Jambi Raja Baskara
ingkang sumambung wuntat
ing Acih Raja Bastulu
ing Gêdhah Sang Raja Alam

sumambung Natèng Paracis
Raja Pilkus namanira
ing wuri Natèng Sêpanyol
anama Raja Tahilman
kang sumambung ing wuntat
Natèng Inggris kang jêjuluk
Raja Sawrêda namanya

cinatur bala Sêrandil
bacingah awarna-warna
Inggris Paracis Sêpanyol
punika kang kulit pêthak
ing Olan lan ingPrasman
dene ingkang kulit wungu
ing Maldewa Batubara

wadya kang cêmêng Surati
ing Kêling lan ing Bênggala
bang-bang awak Minangkabo
sira Raja Giwangkara
wonge abang sadaya
wong Manila ingkang biru
wadyane Raja Nasansah

cacah wong môncanagari
punggawane wolung lêksa
apan sakêthi mantrine
malarsa ngrabasèng yuda
mring Mêdayin nagara
yèn sampuna sêlak rawuh
dutane Prabu Nusirwan

satriya Wiradimurti
wau ta lampahing wadya
kang mêdal saking kuthane
praptèng pamedan awiyar
katon mêngsah wadya Rab
wus samya dulu-dinulu
kadya paguting hèr nawa

Prabu Lamdahur duk mijil
nitih magêlonasmara
pun magêlo riwus layon
prapta têdhak saking liman
lênggah patarana mas
ingayap ing para ratu
wadya gung têpung kalangan

para nata ing Sêrandil
tyasnya prasamya gambira
kadya mong mulat mangsane
aningali mungsuhira
majêng samya tur sêmbah
pamit ing Prabu Lamdahur
kêdah magut miyosi prang

nanging Lamdahur tan apti
hèh sakèhe balaningwang
punggawa lan para katong
aywa na mêtu ngayuda
ingsun yèn maksih gêsang
yèn wis sêmpal bauningsun
ing kono sakarêpira

ngandika Prabu Sêrandil
hèh kakang Orang Kaorang
sira wus ngrungu wartane
mungsuh iki yèn sun sawang
barise warna-warna
kang kulon pêtêng ngêndhanu
têpung kang wetan bêranang

Prabu Kaorang turnya ris
sang nata kula miyarsa
kilèn kang gênggêng barise
wadyane Sang Kakungingrat
bêbêktan saking Arab
dene kang wetan puniku
barise Raja Kistaham

bêbantu saking Mêdayin
kang prapta kantun punika
bêkta sayuta balane
andêle Prabu Nusirwan
nênggih Raja Kistaham
kang nate bêdhah praja gung
boyong putri bônda raja

Lamdahur suka miyarsi
wau ta Sang Jayèngrana
ingayap kang punggawandhèr
Raja Kistaham mring ngarsa
nyêlaki mring Marmaya
atêtanya wuwusipun
hèh Marmaya sun têtanya

dêdêge Rajèng Sêrandil
apa nyata gung apanjang
miwah gêdhene gadane
Umarmaya saurira
rupane Rajèng Selan
yèn sira takon satuhu
nyata yèn agung apanjang

nanging pawakane tipis
kuru kaya gêgarukan
dinulu angolod-olod
gadane agoronggongan
upama dèn jawila
ing jariji loro runtuh
lompore kang awèh warta

dèn arani gung ainggil
gagah prakosa digdaya
nanging nora kêdhah-kêdhèh
suka Sang Raja Kistaham
wangsul marang gènira
akèn akêkapa sampun
kuda agêming ayuda

angrasuk kaprabon jurit
ngandika mring putra kapat
kulup arsa magut ingong
lamun ingsun matènana
iya mring Rajèng Selan
pasthi sawurine wudhu
môngsa na wani maringwang

lan ginanjar rabi putri
marang Bathara Nusirwan
gya nyandhak pêdhang parise
lajêng marêk mring ngayunan
anggèr amba magut prang
yèn pêjaha pun Lamdahur
murda katur ing paduka

ngandika Sang Jayèngmurti
bok sira nora kuwawa
nanging dèn prayitna bae
Raja Lamdahur prakosa
nêmbah Prabu Kistaham
ingidèn mring Jayèngpupuh
mundur gya nitih turôngga

maju ngrana sira Sang Raja Kistaham
sêsumbar nguwuh tandhing
payo mêtonana
êndi ratu ing Selan
ing kene kêmbulan jurit
duk amiyarsa
Lamdahur lir sinêbit

nyandhak gada têdhak saking padmasana
nitih magêloningsih
surak bala Selan
Lamdahur maju ngrana
tinon lir parbata siwi
luhur anglela
ebat kang aningali

dipanggane pinêlak Sang Prabu Selan
Kistaham aningali
ebat tur mêngkarag
andulu Rajèng Selan
jênggarang nèng luhur èsthi
Raja Kistaham
payus ciptèng jro ati

tuhu cidra ingsun dèn kênakkên ojat
marang Umarmayèki
yèn ingsun mundura
wirang samining raja
yèn tanggona ingsun mati
gugup kasêlak
nguwuh Natèng Sêrandil

hèh prajurit Mêdayin sapa ranira
kagyat sumaur aglis
ya ingsun Kistaham
gurune Menak Ambyah
andêl-andêling Mêdayin
gumuyu latah
sang prabu ing Sêrandil

wingi ingsun wus aprang lan sabatira
kuwate nglêliwati
mendah baya sira
pasthi luwih prawira
sabate Si Jayèngmurti
prandene dibya
payo gadaa aglis

hèh Kistaham sira gurune wong Menak
aja na nguciwani
ya ta ngundha gada
Kistaham julalatan
sarwi anggada sang aji
tinangkis asta
gadanya tibèng siti

narik pêdhang Kistaham pan arsa mêdhang
sigra Natèng Sêrandil
angayati gada
tumênga Sang Kistaham
gada gêng anglêliwati
sêdhêng lumarap
Kistaham nibèng siti

angoncati kuda kang katiban gada
luluh ajur wor siti
Umarmaya mulat
sigra ngatêri kuda
Kistaham wus kinèn nitih
Sang Prabu Selan
ngayati gada malih

sigra dènnya Kistaham nyamêthi kuda
lumayu marang wuri
amor bala kathah
anulya ingadhangan
marang Ki Umarmayèki
nanging amêksa
dipun sirati siti

ngucêk-ucêk mata sarwi nyabêt kuda
gumyak sagung ningali
solahe Marmaya
lawan Raja Kistaham
Prabu Lamdahur nututi
asru têtanta
marang Umarmayèki

hèh Marmaya pagene gurune Ambyah
têka lumayu jurit
sumaur Marmaya
dede gurupunika
satrune ing Jayèngmurti
de mau sira
nora tutur ing mami

yèn Kistaham satrune mring gustinira
wêruha mau uwis
ajur gadaningwang
sigra Prabu Marmadya
amit ing Sang Jayèngmurti
arsa maguta
mêthuk Natèng Sêrandil

angandika Wong Agung Marmadi aja
abot Natèng Sêrandil
bok sira tan nôngga
Marmadi matur mêksa
nadyan si ngrubuhna langit
inggih manira
kêdah arsa ngicipi

Jayèngmurti mèsêm dènira ngandika
iya dèn ngati-ati
gya nitih dipôngga
ngrênggêp gêgamanira
praptèng rana wus apanggih
Lamdahur sigra
mrêpak ngiling-ilingi

pawakane Marmadi kang tiningalan
hèh wong apa sirèki
tumandang ayuda
apa ta lurah jagal
badhog srêgan rina wêngi
dhapurmu kiwa
wadhukmu jêjêmbêri

asru ngucap Marmadi nauri sugal
pagene kopraduli
marang wêtêng ingwang
pan ingsun iki lurah
sakèhe para narpati
ngidhêp maringwang
balane Jayèngmurti

sru gumuyu Lamdahur asênggak-sênggak
tiwas têmên Si Amir
gawe lurah sira
angrèhkên para nata
tan pantês sira prajurit
mung patutira
dadia lurah koki

rina wêngi anggung anèng pabêthakan
aywa dadi prajurit
tan panuju sira
Marmadi angling sugal
anak ratu agung mami
nadyan wak ingwang
ya dadi ratu luwih

kadang ingsun lanang patang puluh papat
padha umadêg aji
nagri sowang-sowang
aja sira mêjana
nadyan ala rupa mami
jêr dadi raja
kêbat payo ajurit

Alamdahur latah sarwi ngangkat gada
kudhunga dèn abêcik
parisamu waja
ingsun antêbi gada
Marmadi wus kudhung nuli
sigra ginada
marang Prabu Sêrandil

pan jumêprèt lir gêlap tibaning gada
surak bala Sêrandil
môngsa tan lêbura
si dhedhuk ika sirna
adat iya ratu mami
lamun anggada
durung kongsi mindhoni

apan anjrit Marmadi dipangganira
wulu marêbêl gêtih
mumêt sanalika
gumêtêr sariranya
sira Prabu Umarmadi
nging tinahênan
angling Natèng Sêrandil

ingsun tarka dhedhuk sira awor kisma
iku ta maksih urip
lah payo malêsa
dhedhuk sira gadaa
sigra Prabu Umarmadi
angangkat gada
sarwi ciptèng jro ati

sun gadaa parisane Rajèng Selan
môngsa dadia kardi
pasthi tan kêrasa
yèn nora lawan akal
sun pilihane kang tipis
dipangganira
ingingêrakên ngering

jêjithoke Lamdahur kang dipun gada
kagyat jumbul sang aji
ngêsês krasa lara
si busung liwat ala
culika tingkahing jurit
cidra ing gada
ingsun nganggo ling-aling

ingkang tanpa paris waja sira gada
dudu trape wong bêcik
Umarmadi ngucap
singa-singa kang kêna
ujêr si wong rêbut pati
yèn anggadaa
ing pasiramuwêsi

iya môngsa kêrasaa dening sira
marma jithok sun bindi
nadyan tan matia
mumêta panonira
sudaa kuwatmu thithik
wusnya mangkana
rame dènira jurit

sèlèh gada pan sami pêdhang-pinêdhang
pêdhang wus tanpa kardi
tikêl kalihira
nulya sêndhal-sinêndhal
arame tarik-tinarik
dènira aprang
apan kongsi salingsir

nulya candhak-cinandhak kang wêwangkingan
sang prabu ing Sêrandil
jinunjung tan obah
Marmadi maras-maras
binantinga ingsun iki
tan wande pêjah
sigra dènira bithi

netranira Lamdahur kagyat anjola
inguculkên Marmadi
bingung Natèng Selan
sarwi atutup mata
nyata baring Umarmadi
prang anggung cidra
têtêp ratu panyakit

ing ayuda Marmadi sakarêpira
iya ingsun turuti
nanging aywa cidra
nulya candhak-cinandhak
Marmadi arsa ambanting
ngêtog tuwanya
nging maksih tan kuwawi

Umarmadi ciptanira pan wus sayah
Lamdahur iku maksih
kuwat durung sayah
ingsun satêmah tiwas
nulya bithi mata malih
surak gumêrah
wong Arab wong Sêrandil

Jayèngmurti suka dènira tumingal
solahe Umarmadi
wau kang ayuda
Lamdahur ngunandika
si busung iki pan isin
yèn ngundurana
yèn nora sun wiwiti

hèh Marmadi payo wis undur-unduran
ing besuk aprang maning
aywa liya mangsah
amung ingsun lan sira
Marmadi gumuyu angling
bonggan wak ingwang
gêlêma mêtu jurit

parêng mundur Lamdahur lan Umarmadya
têngara dèn têtêgi
mungsuh lawan rowang
sarêng ing undurira
Marmadi praptèng ngarsa Mir
atur pranata
dinangu èsmu manis

amakuwon Sang Wiradimurti
saha bala pan lajêng drawina
lawan para ratu kabèh
miwah Prabu Lamdahur
saha wadya para narpati
kondur malêbèng kitha
bujana anayub
ing dalu tan winursita
wusnya enjing muni têngaraning jurit
kêndhang gong asauran

sampun mêdal bala ing Sêrandil
saking kitha nèng papan balabar
tuwin bala Ngarab kabèh
Kalana Jayèngsatru
lênggah mungguh ing palowani
ingayap para nata
punggawa gung-agung
sanega saos ing ngarsa
wau sira Sri Naranatèng Sêrandil
nitih dipangganira

kamot sagung kapraboning jurit
mangsah ing rana prapta sêsumbar
hèh Umarmadi dèn age
aja liya kang magut
nutugakên ing aprang wingi
Umarmadi miyarsa
gumujêng amuwus
Si Alamdahur wong edan
wong wus mênêng-mênêng dèn kon mêtu jurit
gumyak kang para raja

Natèng Jiyan sigra dènira mit
Raja Arjan wus nitih dipôngga
ingidèn umangsah age
praptèng payudan sampun
Alamdahur sigra mrêpêki
ngiling-ilingi mojar
sun sêngguh si busung
sira iki iya sapa
ingsun ratu kadange Prabu Marmadi
kadang ingkang panênggak

Raja Arjan ing Jiyan nagari
payo apa kang ana ing sira
Lamdahur sun tadhahane
sigra Prabu Lamdahur
ngangkat gada wus kudhung aglis
parise Prabu Arjan
gada gêng tumêmpuh
jumêbrèt pan kadi gêlap
parisira Raja Arjan mubal api
wadya surak gumêrah

dipangganjrit tinahênan ugi
Natèng Jiyan sigra ngangkat gada
gada-ginada arame
gantya pupuh-pinupuh
Natèng Jiyan lamun ambindi
tinangkis lawan asta
mring Prabu Lamdahur
yèn Natèng Selan anggada
Raja Arjan atangkis parise wêsi
asta tahên ngêmu rah

sèlèh gada kang ayuda kalih
narik pêdhang prang pêdhang-pinêdhang
duduk-dinuduk arame
angling Prabu Lamdahur
wis mundura Arjan sirèki
sayah bok sira pêjah
Natèng Jiyan mundur
nulya Sang Raja Jalkumar
Natèng Kartal wus amit ing Jayèngmurti
nitih dipôngga mangsah

praptèng papan Lamdahur sru angling
sapa ranmu sun aran Jalkumar
marang Arjan sun arine
sigra pupuh-pinupuh
surakira gumuruh atri
tan ana kang kasoran
kasaput ing dalu
mundur kalih kang ayuda
cinarita prangira bala Nata Mir
lawan Sang Prabu Selan

tigang wulan sabên ari jurit
Alamdahur tan angadu bala
angawaki aprang dhewe
kadange Marmadyèku
ratu patang puluh wêradin
ing sabên ari aprang
sami dibyanipun
ratu patang puluh papat
sabên enjing amiyosi kalih-kalih
sakêmbar-sakêmbaran

kuwatipun digdayane sami
amung wolung rakit ratu kêmbar
Rajèng Selan pangrasane
punjul lan kadangipun
ratu ing Jongmirah kêkalih
Durdanas lan Durdanam
Kustur Malikustur
Kosani kadhatonira
Raja Jeras Malijeras iku dadi
Baritma Maliritma

ing Sriwulan Masmakana nênggih
Raja Barubiksun Natèng Sardal
lan Biksun Natèng Siyake
Kadarsi ardi Samut
lan sang prabu ing Betalpêkih
Raja Hohèn kêmbarnya
Jahèn Natèng Tabun
kang samya awrat ing yuda
Natèng Ngyaban Sang Raja Kanjir Mukanjir
liya puniku samya

liya ratu kadange Marmadi
para nata prajuritirambyah
ratu ing Kebar prang rame
Yusupadi prange pur
ing Ngabêsah Radèn Tohkarib
aprang êpur sadina
Rajèng Kangkan pupuh
Prabu Hukman pur sadina
ing Badakir Sang Raja Darbarun Ali
aprang êpur sadina

Raja Drikahar Sang Natèng Jabin
dènira prang lan prabu ing Selan
kalangkung dènira rame
malah kasaput dalu
Natèng Lekan Raja Pardasin
aprang êpur sadina
Sang Raja Ardabun
narendra ing Mudalipah
prang sadina kalawan Prabu Sêrandil
lamine cinarita

balanira Menak Jayèngmurti
dènira prang nênggih tigang wulan
têlulas dina punjule
sabên ari prang pupuh
para ratu aganti-ganti
lawan Sang Rajèng Selan
andina prange pur
pan amung Rahadèn Maktal
kapitêmên dènirarsa magut jurit
nanging datan linilan

saking sumêlang tyas Jayèngmurti
mring Lamdahur ciptaning wardaya
dadia kanthi ing têmbe
wau Sang Jayèngsatru
dènira prang pitulas wêngi
jangkêpe tigang wulan
prangira Lamdahur
wêrata bala Nata Rab
mung wong Menak ngawaki pitulas ari
mundur suruping arka

pan pitulas dina tan ana kasoran
Lamdahur Jayèngmurti
aprang sabên dina
malah ta cinarita
wong agung kêkalih sami
karya taratag
rambat madyaning jurit

samya bêkta palênggahan sowang-sowang
lamun sayah ajurit
malêbèng taratag
anginum kalihira
agantya larih-linarih
yèn mari sayah
sarêng mêdal ajurit

sabên dina pan mangkana solahira
sagung gêgaman jurit
pan wus tanpa karya
miwah sakèhing gêlar
cinêndhak caritanèki
mung prang wêkasan
kinarya wahya malih

sakathahe cinaturakên kewala
mangkana Jayèngmurti
anèngrananggana
lawan Lamdahur aprang
ngandika Sang Jayèngmurti
hèh Rajèng Selan
tanpa wêkas prang iki

amung siji gêlar durung linakonan
payo banting-binanting
mênang kalah enggal
gumuyu Rajèng Selan
baya ta sira mêkasi
sapa tan wruha
yèn ingsun gêng ainggil

pan sirèku pidêksa maksih taruna
tan wande wor lan siti
yèn ingsun bantinga
ngandika Jayènglaga
iya sakarêpirèki
arêbut bêgja
singa tiwas ngêmasi

asru mojar Lamdahur payo ubaya
singa kasor ing jurit
tiningkah kawula
sira yèn wus kasoran
suwitaa marang mami
yèn ingsun kalah
banjur ngabdi sirèki

Jayèngmurti nauri sakarêpira
sang nata sun turuti
lah payo junjunga
mrêpak Sang Jayèngrana
ngadêg nèng ngarsanirèki
Sang Prabu Selan
sigra anyandhak aglis

sarwi sênggak pangangkate Rajèng Selan
ananging datan osik
astanya ngêmu rah
gêtêm mêksa tan kangkat
netranya marêbêl gêtih
ingangkat-angkat
wong Menak datan osik

Alamdahur gumêtêr sariranira
inguculakên aglis
kiyu mar astanya
suku tumanêm lêmah
lah payo malêsa aglis
junjungên ingwang
sigra Sang Jayèngmurti

nyandhak wangkingane sang prabu ing Selan
sarwi nolih ing wuri
sigra Umarmaya
nampani wangsitira
topong ingulukkên aglis
dyan bala Ngarab
sadaya tutup kuping

miwah têtunggangan samya tinutupan
bandera dèn lêt-lêti
myang tunggul daludag
kabèh wus linêlêtan
Umarmaya wus amangsit
mring Radèn Maktal
ngadhangi wong Sêrandil

nulya pêtak wong Menak sarwi angangkat
kajunjung sri bupati
kagyat bala Selan
anarka langit rêbah
malêdug turôngga èsthi
akèh kantaka
kang apês wong Sêrandil

ingulukkên Lamdahur mring awang-awang
mêsat katon sapêksi
tibanya cinandhak
ingundha anèng asta
nulya ingulukkên malih
tiba sinôngga
ebat sagung ningali

tinon wadyabala sawusnya ping tiga
nulya binanting siti
apan sarwi pêtak
gumlinting Rajèng Selan
tarutul Umarmayèki
wus tinalenan
kasrah ing Umarmadi

bala Selan ngungun kêkês dènnya mulat
sagung punggawa mantri
malêdug sar-saran
amung kang para nata
prasamya ngêsrahkên sami
asta tikungan
kathah kang dèn talèni

nulya mundur wong Menak sawadyanira
bêkta Natèng Sêrandil
Lamdahur angucap
pagene awak ingwang
sinangsaya dèn talèni
sadurunging prang
jangji singa kajodhi

banjur ngabdi sumaur Wong Agung Menak
besuk ingsun uculi
yèn ingsun wus nabrang
mulih têka ing Selan
ana tandhanira dhingin
yèn kalah aprang
kèndêl Natèng Sêrandil

praptèngpasangrahan wong agung kasukan
bujana lan para ji
Sahalsah Kistaham
tansah mungging ngayunan
sira Sang Prabu Sêrandil
wus pinanjara
mangkana Jayèngmurti

sakawone Lamdahur panyiptanira
èngêt marang sang putri
Kusuma Muninggar
cipta tulus kagarwa
yèn wus bêdhah ing Sêrandil
kang dadya êbang
pinaring rajaputri

saputing tyas supe lamun siniwaka
ing sagung pra narpati
satriya punggawa
anglês sarira lupa
ingkang bayu rontang-ranting
munggwèng wijoan
sare Sang Jayèngmurti

sakathahe para nata samya mêdal
anèng pasowan jawi
Sang Raja Kistaham
langkung pasuwitanya
tugur ing pasowan jawi
datan mantuka
mring pakuwonirèki

sawungune wong Menak amarna gita
ngidung wuwusing lathi
paranbaya benjang
èstua dadya garwa
kang akarya byatning kingkin
wèh pagawean
mundhut samodra gêtih

animbali marang Sang Raja Kistaham
prapta ngarsanira Mir
wong agung ngandika
Kistaham sira gawa
pawongan saka Mêdayin
iya kang bisa
anggerong amênyanyi

lamun gawa sun pundhut nuli saosna
sun karya tômba wingit
maria tyas ingwang
onêng yayi Muninggar
kinarya panglipur brangti
rupaa apa
sok wijila Mêdayin

Raja Kistaham matur wotsari
mring sang prawira nom
inggih kawula asaos anggèr
èstri kalih sagêd bêksa paris
taksih anom kalih
wignya yèn angidung

pun Jansikin lawan pun Sansikin
namaning wong wadon
saking Turki anggèr kawijile
angsal kawula boyong rumiyin
kala taksih alit
mangkya diwasa wus

alitipun wontên ing jro puri
duk sinau gerong
tate dipun wulang pan baude
dhatêng gusti kusumaning puri
wêdalipun inggih
pan kawula suwun

sadhatêng kula Kangkan rumiyin
ngaturi lêlinton
bêboyongan kalih atus anggèr
Jayèngmurti suka duk miyarsi
muliha dèn aglis
wong iku sun pundhut

Raja Kistaham tur sêmbah mijil
praptaning pakuwon
tinimbalan prapta ing ngarsane
wadon Jansikin lawan Sansikin
Kistaham lingnya ris
babo sira iku

karo pinundhut ing Jayèngmurti
padha kinèn gerong
Jayèngmurti abangêt wuyunge
marang gusti sang rêtnaning puri
kinarya panglilih
karo sira iku

sok mulata wong wadon Mêdayin
Sang Jayèngpalugon
pasthi dadi lilih ing brangtane
nanging sira sun rêsaya ugi
ana wêkas mami
dèn kalakon iku

yèn kalakon kèh ganjaran mami
saboboting uwong
intên mirah dhêdhacinan bae
tarajunên lan bobotirèki
lawan sira dadi
garwa padminingsun

angrèhêna sakèh garwa mami
mêngkua kaprabon
abdèkêna manira angèngèr
wadon kalih tur sêmbah nanggupi
wus dèn bêbisiki
lah nya iki racun

tamakêna mring Si Jayèngmurti
yèn sêdhêng kawuron
pasthi sira dèn andêl kalihe
sabab kinarya panglipur brangti
sawusnya mêmêling
budhal lampahipun

sowan marang pakuwonira Mir
angirid wong wadon
praptèng pasowan lajêng kature
ingandikan wus prapta ing ngarsi
sukanya tan sipi
miyat kalihipun

Raja Kistaham langkung nor asih
wus katur wong wadon
sakalangkung ing kapracayane
nulya mêdal Kistaham mring jawi
ya ta Jayèngmurti
wau kang winuwus

tansah kinathik raina wêngi
anggung kinèn gerong
bêksa pêdhang lan bêksa parise
turidanya sang raja pinutri
abêksa calimprit
cacap lawan duduk

yèn amênthang gandhewa jêmparing
lambunge lir pêdhot
pan kacithak sapari solahe
Rêtna Muninggar yèn anjêmparing
bêsanira wasis
sasolah katiru

marma lilih dènira mong wingit
Sang Jayèngpalugon
èstri kalih dadya panglipure
ya ta Prabu Sahalsah winarni
ingkang dèn pasrahi
ngayomi praratu

ing Sêrandil lan dipun pasrahi
jarahan kadhaton
anacahna miwah boyongane
ingkang badhe binêktèng Mêdayin
tuwin kang binagi
marang para ratu

wadya Sêrandil kang samya prapti
mring Sahalsah Katong
pra dipati kang môncaprajane
salêksa lan wong agunge nênggih
sabên dina prapti
lumintu sêsuguh

mantri sakêthi ingkang nyaosi
tundhan palwa uwong
saos lamun wong Menak budhale
kondur marang nagari Mêdayin
mangkana ing latri
sagung para ratu

ingandikan akasukan sami
gumêrah kêndhang gong
pêpundhutan lumintu wêdale
linadoskên ing para narpati
midêr punang larih
bujana anutug

wusnya sayah ing samadya latri
sagung para katong
samya mêdal mantuk pakuwone
Prabu Sahalsah Kistaham tuwin
miwah para aji
amakuwon sampun

ingkang ngandhêg mung satriya kalih
ngladosi sang anom
lan pawèstri kêkalih rowange
Umarmaya lan putrèng Ngalabi
wau Jayèngmurti
tyas saya waringut

sôngga asta sarean Sang Amir
sangêt ing kawuron
Umarmaya kêlangkung aripe
yayi Maktal kariya sirèki
ingsun arsa guling
bangêt arip ingsun

prandene ana rowangirèki
lan wong wadon loro
nulya mêdal Ki Umarmaya ge
praptèng pakuwon lajêng aguling
wau ta kang karikang ngantun angantuk

arenggotan tan bisa nayuti
sigra dènnya miyos
marang wijil pisan dènnya sare
Radèn Maktal ciptanirèng galih
parandene iki
ana kang atunggu

wadon Jansikin lawan Sansikin
marmanya pitados
maksih sami atêngga kalihe
satriya Tambakrêtna anuli
amor dènnya guling
lan wong tunggu pintu

ya ta wau kang sakeca guling
Sang Jayèngpalugon
èstri kalih tansah nèng ngarsane
antuk kaladesa amarêngi
dene ta Sang Amir
arip kanthinipun

Kaca:
Lamdahur dhaup kalihan Rêtna Prabandari. ... Lamdahur nêlukakên nagari Selan. ... Prabu Nusirwan dhawuh nglurugi Lamdahur. ... Sang Amir bidhal anglurugi Lamdahur. ... Sang Amir sawadyanipun sami rinidhu ing antu. ... Umarmaya ngimpi nyuwun kasêktèn dhatêng para nabi. ... Lampahipun Sang Amir dumugi ing palabuhanipun nagari Sêrandil, lajêng pêrang kalihan ingkang jagi. ... Prabu Sahalsah nungkul dhatêng Sang Amir. ... Sang Amir kintun sêrat panantang dhatêng Prabu Lamdahur. ... Pêrangipun Sang Amir kalihan Prabu Lamdahur. ... Sang Amir dipun subya-subya dening Prabu Lamdahur. ... Umarmadi pêrang kalihan Lamdahur. ... Pêrangipun para raja wadyanipun Sang Amir tandhing kalihan Prabu Lamdahur. ... Prabu Lamdahur kasor yudanipun dening Sang Amir. ... Raja Kistaham badhe ngracun Sang Amir. ... 76