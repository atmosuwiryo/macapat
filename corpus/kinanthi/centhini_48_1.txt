Yata wau sang abagus
Jèngraga Kulawiryèki
kang samya lagya busana
Ni Kacêr kang lêladèni
marang kenthol Kulawirya
nyamping kawung kêmplong mori

Paningsêt cindhe jalinut
ing prada bara rinawis
dhêsthi cawat cêmukirang
wiron têpèn tinap apik
wida jênar gêgarutan
dhadhan-dhadhan tapung manis

Asumping krang mêlok mênur
ron pacar tri pinrada sri
kris tinatah gajah-singa
kang warangka ladrang kêndhat
kandêlan bunton mas-tuwa
wawrat gangsal reyal ngunir

Asêsêkar gombyok dhuwung
Kulawirya anjêlandhir
mèsêm kang putra sarya jar
dubilah paman nêmêni
pacak mangune amutra
priye Cêr apa ya sigid

Kang liningan mèsêm matur
inggih malèpès ambênthing
bêsuse jêjaka kalah
Kulawirya gumuyu ling)
mèlèpês mono kaya-pa
Ni Kacêr matur wor liring

Inggih sampun limrahipun
bêbasane tiyang ngriki
lèpès mèrèt kêt-ikêtan
lirit kêrakêt ing kulit
du-mancung mèpèt binêndha
alatah Ki Jayèngragi

Bisa parikan si Cêmput
cèplês lan kang dèn-aranni
gumuyu Ki Kulawirya
guyune angumbar liring
kang putra sangsaya latah
e paran dene pikolih

Adu liring lan si Madu
kang lagya apêpaès alis
kang paman mèsêm kacupan
dènnira aningid liring
yata Ni Randha Sambada
malbèng wisma ngancarani

Mring tamune kalihipun
Ki Kulawirya ling aris
payo anakmas umêdal
kinèn nêmoni têtamu
kang putra angling sumangga
ni randha nguwuh Nuripin

Lah ya Nuripin sirèku
ladènana bae bêcik
dadya lurahing sinoman
sira kang dadya pangarsi
lêladènana priyangga
bêndaranira kêkalih

Iki kulambi lan sabuk
sêmbagi cindhe-raras brit
anggonên iku bur-buran
pèkên wus aja kuwatir
ikêtmu bêbêt sêruwal
prandèn iku mêksih bêcik

Pawèwèh tinampan sampun
ambêgènggèng Ki Nuripin
yata wau Kulawirya
lan kang putra Jayèngragi
mijil mring pêndhapa lênggah
nèng klasa alus aputih

Mingsêr kang sami alungguh
cingak sadaya ningali
lir pêngantyan tinêmbayan
abagus sêmu mriyayi
Jayèngraga ngrimong jingga
pasêmone ngusumani

Tur ukur kewala kêmul
suprandene angungkuli
mring sakèh ingkang pameran
wong nonton ujêl-apipit
rarywa lit acêrèngèkan
kadhêsêg pating jalêrit

Gumêdêr arêbut aju
tuwa ênom jalu èstri
kang wus mapan arêrasan
anggunggung mring Jayèngragi
e kae kang kêmul jingga
madu dene langkung sigid

Abagus jadmika ruruh
pêsaja andhêdhèwèki
pasang lêkêre wêdana
atopèng winulon rawis
kadya gambar wêwangunan
lir Andaga anèng kêlir

Mendah yèn busana luhung
iba baguse ngêbêki
yata kang samya lungguhan
tanya sarêng nêmbramani
marang awirya kalihnya
gumrêmêng atur pêmbagi

Winangsulan sadaya wus
Jèngraga suka ningali
sajake wong pêgunungan
andhèblèng ambêbanthèngi
bênthung sigug kiwa kiwa
anjêdhig sêmu bêdhidhig

Ki Jayèngraga amuwus
lah unèkna Gènjong-goling
niyaga sigra abuka
gamêlan munya ngêrangin
ronggèng wus dènnira dandan
Ni Madu mijil ing jawi

Wong nonton umrês kêmrusuk
samya gumêdêr ngaruhi
ting balêkèr pra jêjaka
kuku angakak kêkêlik
bêlik alok bilah-bilah
Ni Madu lir widadari

Ronggèng wor dènnira lungguh
nèng panggonan amiranti
anèng ngarêping niyaga
sigra kinèn anyindhèni
ngêlik Gènjong-goling laras
lir mrak nguwuh nyangungongi

Yata kang ngrukti sugata
Duljaya lawan Nuripin
ngatak kasinomanira
kinèn mêdalkên tumuli
rampadan maring ngarsi
miwah wêwantinganipun
pratula wêr cêcêp-mas
myang gogok Palembang Pathi
kêndhi lênggèk gêronggol langking Jêpara

Kawingking angering-nganan
rampadan samya ngalihi
wêtara tan ana malang
sarêng ambuka tup saji
kang ngulêg sambêl sami
pan sarêng panyêpêngipun
lêg-ulêg sinampyêngan
sing kalindhing sêdayèki
mangu ngantu-antu nganti ingabanan

Nulya wau Ki Duljaya
kêplok tangan saking jawi
sigra kang ngulêg barêngan
sampyong klinthing barêng muni
tan arungwan mêlingi
kumrumpyung samya ginuyu
wor thuthuking dhog kamal
wuwuh ramyanya kapyarsi
wus antara kinêplok kancêp sadaya

Samya linadèkkên ngarsi
wusnya samya mundur sami
Kulawirya ngling sumangga
ing ngriku samya awijik
gupuh kang sinungan ngling
sêdaya sami awisuh
Jayèngraga ngandika
lah payo muniya gêndhing
Êla-êla kang alon padha kêrasa

Niyaga matur sandika
buka rêbab wiwit ngêlik
kosok ngingkik cara desa
nga nga ngi ngi dèn-barêngi
parêng gong ricik muni
imbal ngapinjal sêdarum
sêdhêng sru ririhira
ronggèng anututi ngêlik
manis arum nganyut-anyut gêtas rênyah

Ngrês kêrkêl gêtêring swara
mêthit mêrit mulut rujit
rêmêk tyase kang miyarsa
kalèlèran bêlèr ati
yata kang lêkas bukti
mêtênggêng sêmbari muluk
mêngèngès sarwi mamah
kabèh nolèh aningali
mring Ni Madu kang mêdèni wong amangan

Tan akaur mamah upa
kècèr rêbatan pamikir
kang kêcakot ilatira
pinêlalah brêbês-mili
tan rinasa kang sakit
lalu andulu Ni Madu
Ki Kulawirya nabda
marang pra umbul prêtinggi
kakang Wiradikewuh kula têtanya

Dhasar pênêt sindhènira
Ni Madu amêmêdèni
sêmbada lan warnanira
sarwi sêdhêng aprak-ati
Wiradikewuh angling
pan inggih sayêktosipun
ngriki tan wontên memba
wangkit lampahan sa-ari
mung punika pun Madu onjo piyambak

Wontêna kang bag-ginêbag
dhusun Kêmplêng nanging têbih
lêlampahan tigang dina
pun Gêndra wastaning ringgit
rêbat sênêng amilih
pun Gêndra lawan Ni Madu
dhengah kaot sausap
gumuyu Kulawiryèki
Jayèngraga gumujêng sasmitèng paman

Ngling bibisik sarwi nadhah
tan jamak yêkti nglangkungi
pun Gêndra dènnya kuncara
lêlampahan tigang ari
iba komuking ringgit
tanah ngriki kongsi nyatur
kang paman mèsêm lingnya
ya layak jêr dhasar bêcik
lan si Madu ya êmbuh durung karuhan

Kang paman malih ngandika
Bok Madu majuwèng ngarsa
wong akèh nundha angundang
lho Madu kinèn mangarsi
kang liningan mangarsi
mèsêm anyangkut pêndulu
wus prapta ngarsanira
Jèngraga ngandika aris
lah dèn-cêdhak lungguh lan man Kulawirya

Nulya ngangsêg linggihira
Ki Kulawirya anolih
maspadakkên warnanira
Ni Madu mèsêm angliring
Kulawirya ngênêngi
dènnya mamah kêpêl gantung
anjingglêng mandêng muka
-nira ni Madu mantêsi
Kulawirya kongsi ngintip kêpêlira

Jayèngraga galêgêsan
paman dhahar lawuh liring
dene tangkêp kamuktyannya
kang paman kagyat ngèsêmi
kongsi antara bukti
adangu sêdaya tuwuk
Ki Kulawirya gêpah
mundhut lancaran kêkalih
cinaoskên sêkul lan saulamira

Sinungkên mring ronggèng sigra
mangana Bok Madu dhingin
tinampan anulya nadhah
tan pati kakèhan bukti
Kulawirya mèsêm ling
dene cicik pêmanganmu
Ni Madu aturira
pan inggih sampun dumugi
Kulawirya angling mring sêdayanira

Yèn sampun sami dumugya
prayogi sami awijik
matur kabèh kang liningan
inggih suwawi umiring
anulya sêdayèki
luwaran samya tuturuh
rampadan cinarikan
mring wong kasinomanèki
wus barêsih ingkang rêgêd tinêbahan

Nulya wedange mangarsa
wêrata samya ngalihi
miwah pakinanganira
myang pêpanganan mangarsi
samya mangsêgan nyamik
ni randha anulya mêtu
alinggih wetanira
Kulawirya angingsêdi
sawarnine obah kabèh kang jagongan

Mompyor ni randha Sêmbada
lir lara-bonyo kapêncil
tan wang wang moring akathah
agandhang dènnira angling
si anu mau êndi
Duljaya mreneya gupuh
kang inguwuh gya prapta
balênthot kothot mêdèni
kalung drêbos nyuriga kris nganggar pêdhang

Nyangking sampluk anjungkelang
panguthik asabuk bandhil
sarigak mandhi talêmpak
brêngose ranggah pinidih
jènggotira pinuntir
pinêlawang ngawêng gulu
untu putih tan nginang
bêbêt sarung cancut inggil
egah cèkèh sruwal panjang sangkal abang

Kadhêmêg sila nèng ngarsi
gumuyu Kulawiryèki
bilah ri sang Ngabduljaya
lir wong usung-usung ngalih
dhasar nyata mêdèni
amêmpêng kongsi ambrangkut
gumujêng Jayèngraga
kèngêtan kadya Nuripin
ngling bibisik paman punika Duljaya

Ngêjori srigake paman
dèn-kayang mêksa mêdèni
lir wong mêntas mulih ngrayah
jadhug-jadhuge wong ngriki
kaum dhapur lir wêri
wontên wangune ambêrung
wandane kiwa-kawak
dhagêl tan ana kapilih
mung kêpilih guthule kangge ing randha

Kang paman gumuyu latah
kêjaba-a dudu dharik
sèjèn prêkaranning wanda
gumuyu ujungan liring
lan Ni Madu wong kalih
yata ni randha amuwus
lah ya sira Duljaya
mêngko yèn ronggèng anjongkit
sira ingkang aglis ngunèkna têngara

Duljaya saguh asantak
tampi parentahe nyai
ni randha malih wuwusnya
Duljaya sêdhênge iki
lah wêtokna kang larih
panginumaning anayub
arak tampo wêragang
sira dadiya pangirit
nuli lêkas salin gagrak Lonthang-lonthang

Ki Duljaya anggagrak dhadhag bêdhadhag
sigra mundur parentah ing kasinoman
pinilihan kang mèbrèt-mèbrèt kewala

Pra jêjaka kang wire kang antar-antar
wus antuk wong anom wolu pilihan
ingkang samya mèthèk mathênthêng dhèblèngan

Ingkang sami abêbêt sarung lurik bang
acancutan sruwal panji-panji pèthak
samya ayon borèh pêthak gêgarutan

Sêsumpingan krang mêlok asajak-sajak
kang bêkta gêlas nèng bèri myang kopinya
kang cangkir nèng dhulang goci pangiringnya

Wus samêkta ingatag majêng mangarsi
Duljaya kang dadya pangirid sinoman
anyaosi marang ing tamu kalihnya

Kênthol Kulawirya ngling marang Duljaya
manira tan nginum lajêngna kewala
ingong durung wêruh rasaning inuman

Aywa susah sadèrènge wus sun-trima
ngling malih Nuripin dene tan-ana
tinimbalan tan dangu prapta ing ngarsi

Sira iku dene tan ngladèni ngarsa
matur inggih ragi pakèwêt ing manah
tingkah kidhung amawi arak-èrèkan

Ki Wirya ngling lah ora têka mèluwa
ngarah apa wong ngêladèni kewala
ya sok aja mèlu-mèlu ngombe arak

Sira dadya rakitane Ki Duljaya
wis ta mara gawanên gêndul si arak
ngêcurana kewala anglarihana

Ki Nuripin pinêksa mring Kulawirya
nulya nyandhak gêndul si arak wêragang
Ki Duljaya têlas papat anèng talam

Nora padha dhepok sikil gêlasira
ni randha ngling banjurna bae Duljaya
mring si Surakewuh ing sa-urutira

Kang liningan anglarih angèring-nganan
ingkang sami nginum berag ambabrag
kang larih wus ambuwêng atêpung-gêlang

Ni Randha ngling lan Duljaya mareneya
prapta ngarsi mara Duljaya ngombeya
ngarèni sagêlas kang sêmada kêbak

Lawan sira nyandra-a wong num-inuman
kang liningan saguh nulya nyandhak gêlas
sarwi ngidung mêngkana pangidungira

Eka padma sari eka mring satunggal
padma kêmbang sari ambu pamaneka
yèn wong ngombe arak olèh sadhêdhasar

Lir kêmbang mêkar cahyane ambêngangang
wusnya ngidung samya kêplok sarwi surak
ni randha suka mojar marang niyaga

Èh niyaga yèn wis nyandra ge muniya
antara rolas gongan lan tibanira
nuli suwuk ganti nayub kang anyandra

Ladrang bae ingkang gêlis gong-gongannya
Lara-nangis awya salin-salin ladrang
nanging sabên candra gêndhingan mênênga

Samangsane kêplok muni kang gamêlan
lan si Madu ywa kèri anyindhènana
ririh bae gêndhinge kang Dhandhanggula

Wong niyaga liningan nulya glis
muni ladrang Rara-nangis raras
sêdhêng gêndhing sru lirihe
kang sindhèn anganyut-anyut
Jayèngraga ngrasakkên gêndhing
wong gêndhing awilêtan
ngêse muthês kalbu
mêndhêkêl karasèng nala
kaèngêtan anèng Wanamarta nguni
panggihe kakangira

Wibawane kaugung minukti
sakêrsanira nora kêpalang
mangkya angruruh kadange
kumêmbêng angêmu luh
lir winuluh raosing galih
kadya ginaledhahan
sêngkêle sinamun
wuwuh wingite pêsaja
sumaringah kasêngkut ing gêndhing-gêndhing
ambêbêsus polatan

Wus antara rolas gongan larih
Ki Duljaya ngirit kasinoman
lir wau têpung gêlange
kaum ngarèni nginum
sarwi ngidung duwi martani
duwi loro lirira
martani pitutur
wong nginum olih rong dhasar
cêtha wuwusira rukêt ngêtrap krami
liya ingakên kadang

Wus gya kêplok prêk surak pra sami
binarêngan Rara-nangis ladrang
sarta ronggèng pangêlike
wus rolas gonganipun
nulya maju kang punang larih
mubêng atêmu gêlang
sigra kang angidung
kang tri kawula-busana
tri têtêlu kawula wus angarani
busana kang panganggya

Kaya ta wong anginginum awis
yèn lagya olèh têlung dhêdhasar
tan wang-wang dening pêngangge
amoh kêlawan wutuh
ingkang ngangge kêling sarwa-di
kêlawan ingkang gombal
samya jagragipun
pêngirane nora beda
wusnya ngidung nginum ciyu glênggêng nuli
kêplok prêk samya surak

Gya gamêlan ladrang Rara-nangis
myang pangliking ronggèng awilêtan
antara rolas gongane
kang larih ciyu gupuh
angayêngi larih wêradin
samya asuka bungah
nulya kang angidung
catur wanara rukêm-nya
catur papat wênara kêthèk akonyit
rukêm kang pêpanganan

Yèn wong nginum ciyu lagya olih
patang dhasar lir-pendah wênara
rêbut pangan wre aranne
pating caruwèt ibut
tinggah rucah ngènthèng-ènthèngi
pêpeka pêpoyokan
yakmakaning wuwus
wus ngidung kêplok sinurak
barung gêndhing-gêndhing sarêng dènnya ngêlik
wor aloking asurak

Rolas gongan suwuk gya kang larih
midêr tan ana kêna nampika
wus wêrata sêdayane
wau ingkang angidung
ngathungakên gêlas kang isi
bak panca surapanggah
lire kang pangidung
kang basa panca lilima
sura wani panggah tangguh mantêp pati
tan ana kinajrihan

Nora wêgah sakèhing piranti
nadyan nyêngka gêdhe dhuwur rosa
nora eram wani bae
têkèng lampus-linampus
ngadhêp sura lêgawèng pati
wus ngidung kinêplokan
gya surak gêr umyung
kang ngidung anginum arak
barung cêngkling gêndhing-gêndhing Lara-nangis
anguyu rolas gongan

Suwuk cêp nulya midêr kang larih
kang angidung sad guna wêweka
sad nêm guna bangkitane
weka graitanipun
salokane wong nginum awis
yèn lagya tuk nêm dhasar
graitanya mancur
wong sajroning panayuban
ginraita kang rêrasan ririh bangkit
manah asalah tampa

Wusnya kêplok sinurak gora ngrik
myang gamêlan ngrêrangin araras
rolas gongan gya kang larèh
warata samya nginum
ingkang ngidung sru dènnya rawi
sapta kukila wrêsa
kang sapta pipitu
kukila pêksi ocèhan
wrêsa udan yèn wong nginum pitung larih
lir pêksi karirisan

Angathêthêr kawratan ing warih
tanpantuk andon mangsèng wowohan
mung swara mêksih angècèk
kêplok sinurak umung
myang gamêlan angrantêg muni
antara rolas gongan
nulya larih maju
inginuman sadayanya
wus wêrata sigra kang ngidung angawi
astha kêcara-cara

Astha wolu kêcara lirnèki
polah tingkah ngling sawiyah-wiyah
nora dadi ngapa kabèh
nadyan pisuh-pinisuh
wus tan ana kang miyatani
sandhang wus samya owah
bra-ebro tan dhapur
wusnya nulya kêplok surak
barung gêndhing gêndhèng rolas gongan larih
midêr nginum kabèhnya

Ingkang ngidung samya piniyarsi
nawa wagra lapa têgêsira
nawa sêsanga etunge
wagra pan têksaka gung
lupa lêsu wong nginum awis
olèh sangang dhêdhasar
sarwa cape lêsu
lir sarpa mêntas mêmangsa
barang karêp ras-arasên ika-iki
enake mung ngalèmprak

Kinêplokan surak lawan gêndhing
rolas gongan nulya kang larihan
wus mubêng warata kabèh
wau ta kang angidung
dasa buta mati anênggih
wêkasan panginuman
dasa pan sapuluh
buta harda galak lirnya
ngajrih-ajrihi basa mati ngaranni
yèn wong anginum arak

Olih sêpuluh dhasar puniki
pilih kang tahan ujaring candra
yèn ginêlak panginume
yata kang samya nginum
para umbul bundhêl pêtinggi
kèh kang samya kêrasa
linggihane rusuh
timpuh jegang sila-tumpang
myang wuwuse ting barêngok tanpa kering
ambèngkrak cêlangkrakan

Sumbar-sinumbar ngajak gênti kris
siji sru mojar mara nyuduka
blêdhèh ngêplèk-plèk wêtênge
sinapih rowang lungguh
Duljaya ngling sarwi nudingi
apa mêndêm ta sira
nauri sru muwus
e biyang punapa cêcak
botên mêndêm ontêna sagênthong malih
mêksih do huèk mutah

Jinaganan rowangira linggih
pinijêt cêngêle balêkèkan
ni randha ngling sapa kuwe
e Ki Ja-mêrjayèku
dadak mêndêm wurung angibing
de adate wêntala
iku nuli ambruk
nauri sih mutah-mutah
èh ih biyang botên mêndêm kula nyai
sawêg pintên tomboknya

Nisthakake angisin-isini
bok aja jênêng Jaya-mêrjaya
kari tombok lan wong akèh
ênya kiye tombokku
rong wang picis anyar milihi
nya Madu tampanana
sinêbar ing ngayun
lêgèyèh sêsèndhèn cagak
picis pinèt ing badhut sawênèh angling
jangjèn sêtya supata

Yèn sudi ngakên sudara-wèdi
ngisor galêng dhuwur galêng kakang
mangsa mlèsèda adhine
kathah solahing wuwus
ayo manèh arake êndi
èh larih kang Duljaya
kêsuwèn tan nginum
ting barêngok carèwètan
lah kang ngucap nyai têlèdhèke pundi
sêdaya wirangrongan

Ni Randha nauri aris
gih lêrês sêdhênge gambyong
midêr Ni Sêmbada matur
mring tamunirèki
sumangga ing sakarsa
luware nadar-kawula

Prayogi paduka ngibing
supaya tinut punang wong
sintên papantêsnya kang rumuhun
suwawi dèn-aglis
Ki Kulawirya nabda
lah payo kono anakmas

Sumangga kêrsanirèki
manira anut kemawon
wau Jayèngraga alon wuwus
sinamun aririh
inggih sumangga paman
kula ras-arasên bêksa

Mangke yèn kêpengin gampil
paduka ngibing kang kinon
kendhol Kulawirya wuwusipun
mring ni randha aris
kula mangke kewala
yèn sampun para suruhan

Sintên kang angibing kriyin
nakmas Jèngraga ayun wruh
pangibinge sanak-sanak tamu
yèn wis sami ngibing
têlungane kang emah
têngah-têngahan kewala

Ni randha nauri aris
mangke uga têmah goroh
ngling Ki Kulawirya botênipun
gih mangke ngong ngibing
sakêrsane Jèngraga
pênêt tinurut kewala

Ni randha wuwuse nguni
yèn mangkya dika anggambyong
kula badhe bêksa ambêdhudhuk
ngong sagêd angibing
Ki Kulawirya latah
punapa bibi wong Kalang

Mawi bêdhudhuk angringgit
ni randha mèsêm turnya lon
gih uga kawula yêktosipun
cêr Kalang sayêkti
manthuk-manthuk Ki Wirya
bibisik lon Jayèngraga

Tan nyana iku si bibi
jarwane wong Kalang kamplong
layak dêrbala-a bandhanipun
sasat duwe cicir
sapolahe tan lumrah
Kalang kalèng kêlanglangan

Jèngraga angglêgês angling
gih mangke man kula-dêngok
ni randha dènnira ambêdhudhuk
wong ro ting guligik
alon dènnya ngandika
Kulawirya mring ni randha

Kêdangon inganti-anti
mring sanak kang samya jagong
kula lan anakmas lah nèh tanggung
kari-karèn ngibing
gya Ni randha Sêmbada
ngling ris mring tamu pangarsa

Wawi pundi kang rumiyin
angibing kêlawan gambyong
kang liningan mojar pênêdipun
sang abagus kalih
kang angrumiyinana
nuntên kula saurutnya

Ki Kulawirya nambung ngling
botên kang Wiradikewuh
kakang rumiyina dadya ngayun
sampun walang-ati
kadho dening manira
mangke kewala manira

Kang liningan anuruti
ni randha anuduh gupoh
mring ronggèng lan panjak lah wis Madu
ngadêga awiwit
gêndhing Kabor janturan
wus kêsusu ywa badhudan

Mung jêjêr janturing ringgit
yèn wis Kabor nuli Gondrong
tibane ambondhan kang kayungyun
togên ingkang apik
lah wus mara niyaga
buka-a Kabor kang raras

Niyaga nulya angrawit
tan rêbab gambang tan kromong
riciknya lirihan kang pêngayun
gêndèr lawan suling
kêthuk kênong binêngkak
kêndhang gêdhug bêm sêbahan

Kêcèr ngêcêk angêcicir
gong anggandhul ukur nyenggol
pênêrus dèn-imbal lagunipun
kadêmung kur jawil
babag pênabuhira
anganyut-anyut rum raras

Nyênyêt yakmakaning gêndhing
ronggèng jèngklèk aririmong
tumênga rêm netra asta ngrajung
kêjêr kang jariji
kanan mênthang andhêngklang
jari gêtêr mawiwilan

Ngalênggak nênggah mamati
tan mingsêt lamun tan êgong
pamujaning tandhak angêngayuh
mring kang mara-bumi
sami anêkanana
mêmanis waris larisan

Kumêlun kutuk mawangi
badhude anyabêt gupoh
pênjalin ing klasa wit anjantur
asru pangwuhnèki
swuh rêp data pitana
anênggih wau kocapa

Kusuma rêtnaning bumi
coplok ngêmbanan ngalih gon
tibèng ngarcapada kawlas-ayun
sakèh widadari
anjujurungi sabda
sakèh di-adining rupa

Winongwong jawata adi
angsung wimbuh ing kêlangon
Ni Umi Ni Uma pahum-pahum
thiri-thiri guthi
hong hong ilahèng hong hyang
nêkakkên sarining gampang

Sakèhe kang aningali
tuwa ênom lanang wadon
runtuh trêsnanira têka kerut
padha wêlas asih
pan sinihan bêthara
marang ing asmara tura

Singa mara lulut asih
cak byak pêk hêm hong hong manon
gya badhut sasmita sabêtipun
jêblès gitik lampit
gêndhingira aniba
sêsêg anjuru-dêmung

Ronggèng lêkas mingsêr gènnya
larap nilap kadya kupu
sisirig mêdêd Ni Madu
sakala asalin rupa
kêdhanyangan imbuh ayu
ambabar mayang mêrdapa
sêmi sêmune rumucuh

Kang tumingal gèdhèg mulat
mring Bok Madu dudu-dudu
kang nonton usrêg gumuruh
samya ngangsêg ing kalangan
uyêl rêbut aju sukup
papan jêmbar têmah rupak
rarya-lit ting srêngèk umyung

Wong nonton tan etang sêsak
wor winor èstri myang jalu
bungah kang olah calimut
anyêlêr nyêbrot amilah
tungkul-tinungkul arusuh
kang kêna krise winilah
kur alok nolèh gya muwus

Kang konangan têtabokan
jagur-jinagur tan tutuk
saking dhêdhêsêkanipun
pipit tan bisa alihan
èstri kang kêna rinawuk
anjrit karuna kewala
tulung-tulung tan rinungu

Kang kelangan slendhang sêngkang
kroncong miwah gêlang kalung
kathah tan krasa jinumput
kang wruh mung lok am lah tiwas
mupus tan bisa amburu
mung ukur alok sêpisan
milalu dulu Ni Madu

Mangkana Ni Madu gènnya
narimpi bêdhayan nutug
Kabor ngandhêlong gya suwuk
ngaring-aring pra niyaga
sinrudhah panganan sêkul
lèrèn ngacêmil mêmangan
kang nyêrèt nginang audud

Lumrah wong sapêjagongan
samya nyêrèt ting prêkungkung
wusnya aso para cêngkung
ni randha lon wuwusira
yèn wus aso payo talu
unèkna Gondrong kang raras
lah payo kono Bok Madu

Agêpah ingkang liningan
abuka gambang kumlunthung
lan kêndhang gêdhug angguguk
tinampan tibaning gongan
umyungrisik imbal barung
saron bêbanggèn ngêpinjal
rampak tan ana barênjul

Kang nabuh padha kêrasa
sajanturing dhalang manggung
sêdhêng sru lirih ambyantu
rêbab ngèng ngèng nga nga ngi nga
gambang klong-klong rik-thur rik-thur
suling mêlingi thuthitan
gêndèrnya myêng kumarumpyung

Badhude wus lêlerongan
êgonge lêkas anggambyung
sarêng gong anggêndhèng ngungkung
kinipat ing kêpêtira
swara mêndat mêmbat mêntul
lir pênjalin ingongotan
mêthit mêrit manis arum

Têtêlon sulingan rêbab
wilêt ulêt nganyut-anyut
lir winênyêd tyas kang ngrungu
pêthot thêl gigal anganal
kikinthil marang Ni Madu
mêndhane anèng kalangan
bisa ngirup karya ling-lung

Rong gong pacake acikat
kêsit mêsat mêsês bêsus
sirig tungtungan anuntung
parigêl ukêl cênthungan
lêlathènan loilo jangkung
ambakar kêpêt kampita
nêngklèk nampèl-nampèl pupu

Anilap larap wèh ulat
kang sinung ulat gumuruh
ting galêmbor samya kukuk
bêkik ngêrik dhèhèm jawat
pra jajaka ngaju-aju
yèn wus winèwèhan ulat
atine tan ana kantun

Tan ana duwèk tinisnan
kudu sinungkên Bok Madu
liringe nangèkkên purus
wong lanang yèn kinawêtan
ambadêdêng guthulipun
kathah ambrawuk sandhingnya
wong èstri dinudul-dudul

Gadul bokonge anjola
ana nosotakên pisuh
tangane nyêblèk anggarut
kang wus tau nincing sinjang
anjêngking siduwèng dhêngkul
juwêt kèndêl uga ngangkat
sabisane anunungkul

Wênèh nlusur payudara
pengin sami ngilêripun
myang ngambung ling-aling undhuk
ana têkêm-tinêkêman
ngayuh siji nyênêng dudul
kèh tingkahe wong rucahan
pinindha lawan Ni Madu

Kang mêdêd nèng ing kalangan
ukêl sasrimpèn anutug
nulya sêsêg gêndhingipun
Gondrong niba Lela-lela
Ni Madu anyandhak payung
sinumpah mungsêr nèng têngah
tangan glintir gagang payung

Munyêt payung ingubêngan
kêkicatan kêncètipun
sarwi mingkis-mingkis sinjang
kempol cingklok akêlaban
anggonjang wijanganipun
oyêg payudaranira
angincang alis narutus

Kang kêsangkut liringira
samya angrik surak barung
sami nglungkên darbèkipun
ngêcring-cring arta gêgêman
myang ngulungkên kêris sabuk
wênèh kulambi ikêtnya
kang ngêlungkên bêbêtipun

Kari sruwal dhogol dhêngal
dèn-mêg tinawakkên Madu
sarwi samya sru gumuyu
latah-latah anjêjawat
nya kiye Madu tombokku
mangsa ta silih kuranga
êntèk golèk ing dêlanggung

Yèn ijih grêmis pêtêngan
ngong-rêwangi anjangkrik gung
nora kudu mèlik utang
èsêmana bae trima
Jèngraga suka gumuyu
ling punika lan pun Gêndra
pan kantun kanthèt pun Madu

Kang pamam mêthênthêng guguk
ya iya bênêr sirèki
kari sausap kabèhnya
si Gêndra kang sarwa kari
pasang tandange apacak
panggambyonge baut iki

Swarane manis si Madu
wangune mêncês mantêsi
pawakane mêntêr Ni Kilang
sarwa lus kêngkêng aramping
lan nom si Madu sausap
Gêndra sabarange kari

Ah dhasar bêcik si Madu
kang putra gumuyu angling
bilah nora jamak paman
pêngpêngan pêngalêmnèki
nauri Ki Kulawirya
tan gunggung dhasar sayêkti

Lah mara kae si Madu
dulunên olèhe srisig
kaya tan angambah lêmah
bêlisèn thèthèkan cicir
o layak Madu komuk-a
nyata yèn ronggèng prêmati

Kang ambondhan ngikal payung
munyêt pinêlangkan wêntis
sarta sindhène angalap
kalulutan ing pangèksi
ngêlêtêr mubêng kalangan
ngêndhuyuk nyêk-nyêk sêrisik

Mênthang payung mêgar mingkup
nguntup-untup ngujiwati
singa kang liniring giyak
kumrusuk pating barêkik
kukuk ngakak sumyak-sumyak
samya kèdanan ningali

Dènnya anggondrong Ni Madu
ngêtog cêlor mrih mêmengin
ambondhan lagon lampahan
badhude kalih tut-wuri
sênggake abêbanggènan
badhude ingkang sawiji

Kang minangka bapakipun
ruruntungan atutwuri
kang anggambyong riringgêkan
sindhène kaya gulampit
tindak bakul karainan
mèh têkan gongan ing gêndhing

Ngêlayang dheprok sêluku
sarêng gong cêp suwuk gêndhing
ronggèng angêlik priyangga
sêndhon Lasêm lir anangis
mêngkana sasambatira
bapa payo têrna mami

Mring Tandhês nusul si biyung
numpal-kèli sun-lakoni
nèng kene nora kêrasan
tan nyandhang tan bêras pari
bapa-bapa payo lunga
marang ing Tandhês Garêsik

Bapakne anjêlih ngadhuh
adhuh dhenok anak-mami
ya payo saparannira
kewala ingong tut wuri
nulya gêndhing Lela-lela
gya ricik sarêng gong muni

Ni ` mêdêd anggambyung
kêsit lir prênjak tinaji
sindhèn kadya cala-pita
ronggèng andheprok alinggih
cêp mênêng gamêlanira
ronggèng angêlik pribadi

Sindhèn Lasêm tangisipun
sambat ngêlih têmên mami
tukokna ` janganan
bapa tukokna dèn-aglis
bapakne ngling dhuh nak-ingwang
sêdawir tan duwe picis

Kêjaba payungmu iku
urupna manawa olih
iya tak urupne bapa
gêndhèng Lela-lela ngêlik
tibèng ` gamêlan munya
Ni Madu mungsêr sêsirig

Sabên rong gongan sêluku
nangis sêndhon sambat ngêlih
èsthane sêdalan-dalan
sabên warung dèn-ampiri
anangis anjaluk sêga
sêlendhang kêmbênne kari

Têlas ingurupkên sêkul
bêrkate lampahan têbih
tapih liru sami sinjang
lèh ciyut luwas paduni
ingangge ubêt pinjungan
kêkêmbên ngiras têtapih

Jinggrang sadhuwuring dhêngkul
butuhan tan ambrukuti
sambat adoh têmên bapa
lawas tan têkan ing Grêsik
ya mung kari sadungkapan
lah payo mangkat tumuli

Anulya gêndhèng Ni Madu
ngêlik Lela-lela nuli
tinampan gêndhing araras
Ni Madu ngadêg angibing
kempol pupune anglela
kuning lir gadhing kinêrik

Poking payudaranipun
mênthêg malèthèt pinidih
ing pinjung kadya nyu wulan
kèsisan tapas sêpalih
miwah yèn mêngkang cangklaknya
pangêsuke tingal kèksi

Kang myat samya gêdrug-gêdrug
kairup tyas wlas ningali
kang nguncali kêmbên sinjang
sêlendhang miwah kulambi
wênèh sap-tangan kumbaya
lan têlkême isi picis

Pra bundhêl pêtinggi umbul
jor-jinoran pawèhnèki
kang cucul sabuk binucal
myang bêbêt kongkonan mulih
kon ngambil duwèking ngomah
angungun ngawirya kalih

Myat pigunane Ni Madu
mèsêm sira Jayèngragi
Ki Kulawirya anabda
mring Wiryadikewuh aris
punapa wus adatira
Ni Madu lamun angringgit

Matur Ki Wiradikewuh
inggih sampun sabênèki
lamun anggondrong kewala
yèn tan gondrong tan kadyèki
manahe wong kang tumingal
dhuh wikana ingkang mawi

Tan gêtun têmah bêrundhul
anak rabi tan tinolih
bobolèhing bapa biyang
tan rinèwès dèn-gêbrèsi
kang sugih tan eman-eman
kudu andudukwuluhi

Ni Bok Madu andadak kadya duk wau
sinambi kalih angibing
pra sinjang pawèwèhipun
wong nonton kang samya asih
ginendhong sarya anggambyong

Mangkul payung anglèngèk lir bakul untung
ngrêgiyêg anggendhong jarit
badhut ro bungah tut pungkur
lir buruh lêgèn kikinthil
sênggak bêbanggèn akêplok

Wus anutug dènnya anggondrong Ni Madu
sasmita suwuking gêndhing
anêsêg gamêlanipun
ricike rikat têrampil
kêndhang bêm gandhul ngêndhêlong

Nulya suwuk gêndhinge Ni Madu lungguh
ni randha suka ningali
angling mring niyaganipun
padha mêmangana macit
kêsêl sasuwene naboh

Myang nyarakên dhadharan marang pra tamu
sadaya samya nginggihi
ngling malih marang Ni Madu
dandana manèh kang bêcik
lawan miliha pênganggo

Matur inggih nulya ni randha umasuk
mring wisma laju mring wingking
kêmul kubut anênamun
ana wong lanang sawiji
mêntas nonton ngiwa nguyoh

Thuring nguyuh kumrowok asru adangu
ni randha mandhêg anolih
ciptèng tyas sapa kang nguyuh
abantêr thure kapyarsi
bangêt unine kumrowok

Adat gêdhe duwèke tandha yèn nguyuh
kang nguyuh gya dèn-parani
sapa kang ngrêgêmêng iku
kagyat ngadêg kang sinung-ling
nauri ngong tiyang dhukoh

Nonton gambyong dènnya anggondrong Ni Madu
mring kêbon mariki sêni
ni randha anyandhak sabuk
wong lanang wus wruh yèn nyai
anggrayang prênahe dhogol

Gênyol gêdhe nulya mèh cinêkêl kukuh
ngling payo anunên mami
ginèndèng marang kang lindhuk
kur alingan gêdhèg siji
gujêngan wit gêdhang jongok

Dêg-adêgan ting karêsês kalihipun
ginêjêg ni randha angling
lo lo aja sêru-sêru
mêngko barêng bae bêcik
kang lanang kasêlak jêbrol

Nora kêna dèn-ampêt mêrkungkung mêtu
ni randha amuring-muring
o biyang wong apa iku
wong lanange dèn-gablogi
luwar dènnira pepeyor

Samya kesah ni randha marang ing tarub
luru wong lanang milihi
tan etang gêng alitipun
anggêr purun-angramuhi
tan pilih saênggon-ênggon

Angsal tiyang kalih tiga nulya wangsul
linggih marang ing pêndhapi
mêngkana sadangunipun
sabên wong kang dèn-gagapi
kèh mungkrêt ana mêtotong

Cag-cêg mag-mêg ana suka ana jêpluk
tan tau kang watak tani
kang purun sami angrubut
mring ni randha gênti-gênti
kang ginarap ènca-ènco

Yata wau anake kyai pêngulu
si Sangidah ingkang kari
nèng wisma sasontênipun
mêsês dènnya arêrêsik
tan milalu anênonton

Tan ana kang ka-etang raosing kalbu
mung sang bagus Jayèngrèsmi
kang tansah anèng ing tajug
kari dhewe gêlik-gêlik
ni rara manahe nêmpoh

Datan ana sangkribe saking gêng wuyung
tyas mêmpêng tan widak-widik
sênthot mêdal maring tajug
anuju Ki Jayèngrêsmi
nèng suro eca lêlêson

Ni bok rara ngêngakkên lawange tajug
masuk kori dèn-kancingi
mêndhak laku bokong maju
lêgoso mèlu aguling
sing pungkur angêkêp boyok

Jayèngrêsmi kagyat myat ni rara ngrangkul
winêngkang-wêngkang tan kêni
sang abagus tyasnya rikuh
samudana angling ririh
sirèku anusul turon

Matur inggih mangsa boronga sang bagus
awak-kawula puniki
tan kuwawa wiwal kayun
mugi paringa jêjampi
kuwur ing tyas dèrèng gamboh

Jèngrêsmi ngandika rum
lah bok rara payo padha lungguh
priye karêpira sun-arsa udani
ni rara datan sumaur
mung mênêng nyênêng kemawon

Ing sêmu wus kadulu
pan kumêdah kinarsan pulang hyun
ngandika tyas Jèngrêsmi lah priye iki
godhaning setan anêmpuh
gawe pakewuh ing lakon

Apa wus tanjêkipun
desa ing Pulung ulah pulang hyun
padha ruruh rucah tan ana kang tani
cacak prawan anak kaum
tan sangkrib kudu ambêrot

Wusana ris amuwus
bêcik padha alungguh karuhun
nadyan darbe kayun kang rèrèh kariyin
ni rara nulya anurut
samya tangi tata lunggoh

Lon pangandikanipun
sun-tuturi kang bêcik sirèku
iya nora beda sira lawan mami
padha bae darbe kayun
nanging mujadah dèn-alon

Bêcik kêlawan rêmbug
mring wong tuwa sarana tinêmbung
aja tingkah jinah têmah nora bêcik
duraka gêdhe ing ngèlmu
nglakoni polah tan ilok

Eman rupamu ayu
durung mangsa kadhinginan tuwuh
sumênèkna rara atinira dhingin
kang jamak ngajiya ngèlmu
sêmbahyang utamèng wadon

Yèn kêparêng bêgjamu
besuk yèn uwus têtug lakuku
sun-ampiri yèn padha mêksih lêstari
ngong-têmbunge wong tuwamu
gampang ewuh datan awon

Ni rara duk angrungu
gêla manahe cuwa kêlangkung
micarèng tyas ya talah tan nyana mami
ngong sêngguh gêlêm maringsun
tuwas nora nonton Gondrong

Ni Sangidah tan wuwus
rêngu mundur mijil saking tajug
praptèng wisma angling mring rowangrirèki
lah payo nini Gêritu
mring kêrandhan nonton gambyong

Nauri kang ling nguwuh
nontona dhewe ingong tan mèlu
biyang Kêdah gugahên jakên ningali
gya ginugah tutur ngêlu
yèn aja lara ya nonton

Sangidah mangsra-mangsru
myarsa jumêdhot swara gumuruh
payo nini Gritu lah nonton dèn-aglis
pinêksa ni Gritu tumut
mêngetan anonton gambyong

Wau ta kang anayub
kang wiwit ngibing Ki Wiradikewuh
gêndhing Onang-onang ronggèng ngalik-alik
bature alok gumuruh
ni randha nglarihi gupoh

Galênggêng barêng nginum
Ki Kulawirya gèdhèg andulu
mring polahe ni randha nginum tan wigih
salang gumun ana muwus
hèh Kalang gêrang dudu wong

Dènnya bêksa anutug
ngadêg tombok sinuwêlkên susu
jênggung suwuk wus mundur tata alinggih
nulya Surawijayèku
ni randha marani lunggoh

Ambêkta gêlas gêndul
sêg nèng pangkon rêp-arêpan lungguh
samya nginum sagêlas edhang randha ngling
mara ngombeyan inginum
kabèh sanak-sanakingong

Paran gêndhinganipun
Surawijaya angling Lung-gadhung
lo lah mara muniya Lung-gadhung aglis
sigra buka rêbabipun
ngak ingik ngêng bêm nulya gong

Ronggèng anggêndhèng ngungkung
randha ngadêg ngajak nyènèng guthul
nulya ngadêg Surajaya gumujwa ngling
biyung êmpun sêru-sêru
kêbanjur yèn sakit nguyoh

Ucul panyènèngipun
ronggèng ngêlik prêpêt maju mundur
tombok sinuwêlkên kêmbên ngampir-ampir
sarêng nuju ganganipun
kluwêng pacak-gulu gelo

Ni randha ngawe gupuh
mring Duljaya kèn ngunèkkên drêbus
kang tinuduh sigra angunèkkên bêdhil
gêr gya surake gumuruh
nutug mundur jênggung kang gong

Nulya saurutipun
ni randha lungguh anjaluk pangku
tan prabeda lir wau dènnya alarih
sagêlas edhang anginum
jaluk pangku nyènèng dhogol

Wus wêrata sadarum
samya sangêt mêndêm ting galuyur
kari siji Ki pêngulu Jabalodin
ni randha anjaluk pangku
ki pêngulu rengkat-rengkot

Payo pêngulu nginum
sagêlas êdhang ya lawan aku
ki pêngulu kipa-kipa dèn larihi
pinêksa dèn-ajak nginum
ki pêngulu bêkah-bêkoh

Ngling payo padha nginum
apa dudu tik-mêlik wong Pulung
nora gêlêm ngombe arak ngong cêcênggring
sagêlas thil bae nginum
mêmucung kalawan ingong

Ki pêngulu pinêksa-pêksa anginum
ginujêg rinasa
yèn kêpatèn sumbêrnèki
nulya nekat nuruti nginum sagêlas

Sarwi muwus pisan niki mawon sampun
biyang dene sêngak
sumêgrok rasane pait
botên ajêng malih-malih nginum arak

Sru gumuyu ni randha mring ki pêngulu
pan kari sêpisan
nadar-kula nèh lakoni
ngalêboni têlèdhèk dika ambêkan

Ngling puniku kula mopo rèh tan patut
prèhpun pocapannya
jênêng pêngulu anjongkit
botên ilok nglampahi pratingkah karam

Suka muwus botên lan dika anggambyung
Ki Duljaya mojar
kathah-kathah kang dèn-pikir
bok linakon kewala anulya luwar

Dandanan wus kapuwung pênêt anurut
lir pêngulu kutha
kathah prabote anyirik
kaum desa dosane sêdasa siksa

Wawi sampun punapa gêndhinganipun
ngling mangsa boronga
e lah pênêd Talabodin
gya ingawe niyaga muni gêndhingan

Sru gumuyu Jèngraga Kulawiryèku
o lah katiwasan
ki pêngulu Jabalodin
sasat kadya omah kobong kêsaladan

Wong sêdhusun wus dilalah padha kuwur
kapir nut ing randha
maksiyat andurakani
wus katara tan doyan mamah kalimah

Dhêmên mêncul gêcul kumpul ngulig guthul
Jèngraga risnabda
mring kang paman guguyoni
mung kenginga dongane kewala kalal

Adhuh sampun kathah mikir mindhak wurung
turene mèt sarat
ngakali darbèkirèki
tinarima lothung tombok kêmlaratan

Mèsêm muwus e la yan-yanane iku
mulane anekat
kucing-kucing ngong-raupi
iya kuwe sun prih donyane kewala

Yata wau kang pinêksa ngadêg gambyung
ginèndèng dhogolnya
ki pêngulu pringas-pringis
ngorot-orot mring têngah ngadêg kalangan

Gya sinindur angêlungkên tombokipun
ginêgêm rong uwang
tinampan sarwi ngèsêmi
ki pêngulu mèlu mèsêm pêpandêngan

Gêr ginuyu sakèhe kang samya dulu
ni randha alatah
dene padha waninèki
gya ni randha ngrangkul gulune kalihnya

Wus ginêpyuk ki pêngulu lan Ni Madu
adu bathuk mêndhak
wong têlu randha bibisik
yèn barêng gong Madu ngong rika ngambunga

Gya gong jênggur ki pêngulu sengok ngambung
sinurak ing kathah
Duljaya ngunèkkên bêdhil
Kulawirya Jèngraga gumuyu latah

Ki pêngulu kaduwêlan mingkang-mingkung
sajak emprak tanak
rambah-rambah tomboknèki
êntèk suku imbuh golok kulambinya

Bêbêdipun dèn-dhèdhèl marang Ni Madu
sabuk kari sruwal
saya nêmên dènnya ngibing
li-aline soca watu guwa kêna

Usus-ususing sruwal bêbandhulipun
rong wang picis kêndhang
binêthot cathut wus kêni
sinindhêtan sus-usus cupêt tan kêna

Koloripun tinêkêm gya jênggung mundur
ginuyu ing kathah
ki pêngulu laju mulih
ingkang jagong salong ming kalih ambêkan

Pan rinangkul mring ni randha kalihipun
kinèn angambunga
yèn wus ngambung mundur gênti
gênti maju lawan sruwalan kewala

Kèh kang brundhul wus mêndêm tan etang-etung
gya lungguh ni randha
matur mring Kulawiryèki
sumangga paduka anjurudêmunga

Ki Kulawirya ngandika
lah kula bibi bok sampun
ni randha angudi atur
ngaturan malêbèng wisma
jinawil mring putranipun
umangsuk kering ni randha
praptèng panti samya lungguh

Ni randha suka tyasira
sasaos sing prabot luhung
anorog pêthi giwang wus
ambil pêrabot kuna
jamang sumping kêlat bau
anting-anting gêlang kuna
pamêkak mas akêkalung

Lur-ulur naga karangsang
Byang Kêcèr nampani gupuh
anèng panampan pinanggul
sinaosakên ing ngarsi
ni randha aris umatur
sumangga abusana-a
cara kina kang abagus

Ki Kulawirya duk mulat
pêngangge rukmi linuhung
pinuji ing hèr bang wungu
micarèng tyas e ya nyata
wong Kalang sugih kalangkung
layak kaloka ing kathah
bandhane wus ngumbruk-umbruk

Yata kang anèng pandhapa
kang samya jogêd anayub
ni randha mêdal anuduh
wong jaba anglêbonana
gêndhing Sêkar-gadhung landhung
iya banjuran kewala
kang liningan suka gupuh

Tan susah jaluk gêndhingan
badhude ngling mara sarsur
ni randha wusnya gya masuk
mulat marang kang adandan
Kulawirya winalungsung
Jèngraga anèng pandhapa
suka tumingal wong gambyung

Wontên wulanjar satunggal
amèncès rupane ayu
akuning bobonyo arum
mêsês bêsuse ngayangan
akèwês pantês dol ayu
dhasar moncol warnanira
bok Tarijah namanipun

Kêkêmbên jingga wêlaka
sinjang bathik cêplok rimbung
kalung kumbaya kusta lus
gêlangan pare kêrantan
ragi cêlak dènnya lungguh
kêlawan Ki Jayèngraga
salirikan ing pandulu

Bok Tarijah sontên mila
kêpara ngarêp gonnipun
nadhah liringe sang bagus
lèjême asêsangkutan
ting kêdhuwêt adu sêmu
Jèngraga juwêt tumingal
mring ni lanjar namur kêmu

Pinêndir sadangunira
sêmangsa lamun dinulu
ni lanjar gorèhalungguh
kinang têlung poros têlas
mêksih ngèngèhakên suruh
racikan sêmprit mèngkolan
saosan yèn kêrsa mundhut

Lininting anèng sap-tangan
ingudhar uga ginulung
jinarag amrih dinulu
Jayèngraga kaguguran
wulanjar kang jujur kayun
mulat Jèngraga abagus
sêmbadèng busana wangun

Ni bok wulanjar Tarijah
krêp aliyan dènnya lungguh
Ni Sangidah sandhingipun
samya gêguyon samuran
karone kèdanan dulu
mring kang ngrimong jingga mangsa
Sangidah tutur wus wêruh

Duking sêlagine prapta
sakêdhap ing wanci surup
kang sawiji mêksih kantun
nèng tajugku tanpa rewang
malah abagus kang kantun
nging tan rêmên balèndèran
mogêl kul antêng arêgu

Ngrangkung kuwe rada ladak
bêtah ningali wong lungguh
samya jorogan gumuyu
ni lanjar lan bok pêrawan
sami sasmitèng pandulu
mara ta gêlungku wudhar
bangêtên si lanjar iku

Gêguyon nglêburkên kêmbang
ni lanjar mojar gumuyu
ngarah apa bibi iku
wus ta kae lo wong bêksa
man Jadrana nganggo ngambung
ni lanjar ngling cik ora-a
Jèngraga mèsêm andulu

Wong ro sabên dinulu-a
ting jakêthêt awakipun
Jèngraga angling jro kalbu
wong iku lêgêde pasang
nora kêna wong dudulu
karone adhêkêsan
nanging kang dadya tyas-ingsun

Mung mring ni lanjar Tarijah
kang balerah netranipun
alindri liringe mamprung
Jèngraga tyas darbe karsa
nulya animbali gupuh
mring Nuripin praptèng ngarsa
lah payo Nuripin mêtu

Ngong arsa sêne sêdhela
kang santri Nuripin gupuh
umiring bêndaranipun
Jèngraga gênnira mêdal
parèstri anglud andulu
kabèh lir mèlu-mèlu-a
mring saparanne sang bagus

Kang aturas tinuruhan
Jèngraga ngandika arum
sapa kae wong dudulu
lèjême padha mêmasang
Nuripin alon umatur
kang lir prawan pun Sangidah
lanjar Tarijah kang kidul

Ambibi mring pun Sangidah
anakipun ki pêngulu
Ki Jamalodin puniku
ngling dene sumurup sira
inggih sumêrêp duk wau
bok pêrawan wirangrongan
mring rakanta kang nèng tajug

Jèngraga ngandika aris
dhasar ngong tan pati anon
mung kidule ika kang ko-tutur
grêgêdake ati
sènggane ngong karêpna
saiki ing ngêndi gyannya

Matur gumuyu Nuripin
inggih mangga dipun-angkah
ing mangke kewala lingsir dalu
nèng wismanirèki
wulanjar ragi kuwat
agêng wismane prayoga

Jèngraga mèsêm mangsiti
iya rah-arahên mêngko
sandhinga ni lanjar lèhmu lungguh
bisikana wadi
yèn kêduga ngong sanja
mring dhèwèke ngong wèh raras

Matur sandika Nuripin
Jèngraga wangsul ing ngênggon
wong myat mire piyak guyu-guyu
ngèsêmi kang sigid
wus lênggah ing pêndhapa
Ripin nèng wuri kilènnya

Ni wulanjar ngowahi
gêlung kêmbêne kang kêndho
pan sandhanganira yèn dinulu
amaguti liring
Nuripin namur nabda
anjaluk gambir bisikan

Ni wulanjar dèn-jarwani
bab rêpit guthit wêwados
ni lanjar trataban ngêlêd idu
gêgondhange salit
ambêgane kumrangsang
sêrêt mêrkutuk swaranya

Ngalêsik nauri ririh
inggih sumangga kemawon
nulya ingulungan dènnya nêmbung
anjêjaluk gambir
sarwi lan kang racikan
kinèn ngaturkên Jèngraga

Wus tinampan mring Nuripin
pan angon iriban kang wong
ingaturkên marang sang abagus
kang mèngkolan sêmprit
Jèngraga kawigaran
miyat adining racikan

Tyas truh kasêmprot ing sêmprit
Ki Jayèngraga katujon
panlajêng ginantyan asmu guyu
tansah angliliring
mring ni lanjar Tarijah
ing sêmu samya karênan

Kang samya banjuran ngibing
bancar ro tan ana rusoh
kathah warnanira tombokipun
pêngangge myang picis
kèh brundhul kari sruwal
prandene bungah akiprah

Ambêkta arak pribadi
gêndul gopi guci lodhong
linangga adêgan ting sêritu
cêlonasan angling
cêciyon cowa-cowa
tingkah rucah dan-edanan

Yata kang lagya ngrurukti
ni randha kalawan kenthol
karone busana sarwa luhung
ajamang susumping
kêkalung kêbo mênggah
lur-ulur naga karangrang

Gêlang kêlat-bau anting-anting
pamêkak mas marong
rapèk pêlung tumpal têlpoh wungu
akokonca kalih
amblarah lir manyura
awida jênar gêbêgan

Kris tinatah wrangka kêndhit
pêndhok bunton ngunir bosok
akace kumbaya kusta alus
uncal rante rukmi
alanggat tutup rasa
tinarètès intên mirah

Ni randha busana rukmi
angrakit ingkang pênganggo
jamang mas gugrudhan cara kakung
gêlang anting-anting
auncal tutup rasa
arapèk kris rangka ladrang

Kewala kaot kulambi
kotang renda bêludrijo
sasabing wanita namur kakung
wus tan kêtarèstri
sarigak kadya priya
ni randha lan Kulawirya

Ni Kacêr dèn-busanani
kinêmbar kêlawan gambyong
pinadha kewala lan Ni Madu
kêpara ngungkuli
wusnya sami busana
gya mijil marang pandhapa

Kagyat kang samya ningali
mring sang ro katèlu wadon
jalwèstri gumêrah ngaruh-aruhi
we bilah si nyai
dene akayang rambat
amalih warna ni randha

Lir dewa lan satriya di
nganthi widadari kaot
Biyang Kêcêr ika dhasar ayu
binusanan ringgit
manglingi si dipênthang
yu pendah sêpirang-pirang

Pating kêlacêr samya ngling
kae pa mêngko anggambyong
durung tumon bisa bêksa gambyong
ana kang nauri
dahneya nora bisa
mulane kinèn ya bisa

Wus lungguh anèng pêndhapi
mingsêr kabèh kang ajagong
samya eram-eram dènnya dulu
mring rekane nyai
randha acara lanang
giris tamune rinêngga

Jayèngraga mèsêm mulat
dènnya mêrabot kang paman
lir kinarya pakaulan
micarèng sajroning nala
sarwi mêndha dènnya ewa
mring randha gawok tumingal
panggihe bandha drêbala
pradhah bèr mutahkên dunya

Tan ana kang mêngkono-a
sajake wong sugih donya
anêrka wus kalulutan
ni randha dening donyanya
wau ni randha Sêmbada
matur marang Kulawirya
sumangga sampun punika
sakêrsa inggih punapa

Gêndhingan ingkang kinêrsan
Kulawirya mèsêm nabda
mring kang putra Jayèngraga
kêpriye kono anakmas
mangsa bodho-a ngong drêma
kang putra gumujêng suka
gih kêjawi gêndhing adat
Pêtung-wulung ladrangannya

Nuntên Genjung-goling minggah
Ginonjing wêton kêlana
angglêgês berag kang paman
ngling mring ni randha Sêmbada
niku turene anakmas
gêndhing Genjung-goling minggah
Ginonjing pathêt manyura
ni randha gumuyu mojar

Mring pra jadhug kang jagongan
kabèh sanak-sanakingwang
mangke yèn manira bêksa
lawan kemas Kulawirya
kang rame dèn-suka bungah
sami ngadêga sadaya
surak kêploke kang rampak
kang sami bêkta sanjata

Drèl barêng cara wong kutha
ngong jaluk lêgane sanak
kang padha samêkta suka
kang sinung ujar gêmbira
sadaya saur kukila
punapa sakêrsa dika
kawula jumurung suka
ni randha malih lingira

Lah mara sanak niyaga
sêndhone pathêt manyura
yèn uwis nuli lêkasa
Genjung-goling tibakêna
Ginonjing kang sarwa berag
nabuh kang apik atata
kang liningan tur sandika
nulya sêsêndhon araras

Nutug lih-ulihanira
laju rêbabe abuka
Genjung-goling gya tinampan
ing ricik ngrarangan rampak
têlèdhèk lêkas atandhak
Kacêr lan Ni Madu rimbag
lir Ratih lan Drêsanala
winahyèng kêlir kêwangwang

Sarêng gêndhing ngêlik saplak
anganyut mêthit wilêtan
manis arum gêtas rênyah
bêning gumrining ngêmandhang
rêbut uluk panglikira
barung swarèng suling rêbab
lir sundari lan sawangan
nèng tawang ngangkang kapwanan

Tungtum ngês mêmanisira
karya rujading pêngrasa
jalwèstri kènyut kang nala
nalika myarsa sindhènnya
malah mêdal rahsanira
ngêmu rêndhêng tan ana sat
Yèn ta kabèh ginagapa
kêlêpèh kêpoh anoya

Ronggèng ro ukêl bêdhayan
sêsirimpèn tan sulaya
Ni Kêcêr wasis sêkala
tan mantra-mantra dadakan
kadya wus gambuh waunya
sêdaya gawok tan nyana
wong lanang marong brangtanya
sawênèh ngucap mêngkana

Biyang Kacêr yèn banjura
dadi gambyong iba-iba
larise akèh kang nanggap
malah dadi pakaulan
akèh kang nauri layak
wong wis mêngkono entragnya
kêmanon padha sadhela
layak pancèn dadi tandhak

Jèngraga suka tumingal
myat kang gambyong kalihira
Ni Madu Kacêr tan beda
ngling ririh marang kang paman
gêtun ngong punika paman
Biyang Kacêr dènnya tandhak
paprigêlane apacak
sèdhêt kathêt tanjêgira

Rêbat sênêng piniliha
kaot wêwajaranira
pênêd pun Madu warninya
nanging jêg pêngambyongira
pênêd pun Kacêr angkatnya
prêpête pêksi madal pang
mamprung lumarap arikat
pun Madu kasoran pacak

Kacêr kasor wajarannya
kang paman nauri nabda
ya bênêr lèhira sojar
si Kacêr lir kêdhanyangan
barêng gambyong salin rupa
amêsthi luwês solahnya
nadyan rupane prayoga
mung irunge kang kuciwa

Irung sunthi rada mungal
nyuda ati wajarannya
rupane kabèh prayoga
yèn ta aja asunthi-a
lan si Madu bag-ginêbag
lan anglotèng anggonira
bisa ngêndhih ing atingkah
kang putra gumujêng suka

Kang uwis ngrasakkên paman
bubuk olèh lèng ngalêmnya
Ki Kulawirya ris nabda
wong satêmêne kewala
nora ngompak dhasar nyata
ni randha ngalêm cèthinya
si Di-bênthèt nora jamak
bisa gambyong baut pelag

Iku apa kasurupan
de dadakan bisa tandhak
lan si Madu nora siwah
lir dèn-gawèkkên kêmbaran
Biyang Kacêr si Di-panthi
anggambyong padha sadhela
eman tan dadiya tandhak
si Di-bênjèng salin rupa

Bakale patut palilan
bisa amênthung lanangan
mandhah ting gêlêthêg mana
jêjakan dhudhan somahan
ni randha mèsêm turira
mring awirya kalihira
pun Biyang Kacêr punika
kula dadosakên tandhak

Kaidèna ing paduka
sintên pantêse namanya
paduka paringi nama
gumuyu Ki Kulawirya
ngandika mring Jayèngraga
sapa aranne pantêsnya
Kacêr dadi gambyong anyar
kang putra mèsêm ngandika

Yèn kula amêstanana
pun Gêndam pêpantêsira
kang paman gumujêng mojar
mring randha puniku nakmas
asung pêparap pun Gêndam
ni randha suka tyasira
nulya siniratkên kathah
yèn Byang Kêcêr ran Ni Gêndam

Nauri pra bundhêl desa
sakèh ingkang nèng pêndhapa
saur manuk suka bungah
gêmbira asurak-surak
sumyah bêngkrak ngumbe arak
rame bungah latah-latah
myang kang nonton sru gumêrah
wong anom samya gêmbira

Wau ni randha Sêmbada
matur mring Kulawiryèki
punika sampun sumangga
kawula aturi ngibing
radi kêdangon kêdhik
Jèngraga anjawil dhêngkul
wawi ta ingaturan
jumênêng paduka ngibing
ingkang paman sigra ngadêg ing kalangan

Sêdaya ingkang linggihan
samya ngadêg anjênêngi
jumênêng Ki Jayèngraga
angrimong jingga rêspati
anulya lêkas ngibing
anyanguk thêk pacak-gulu
bêksa rangin araras
mêthènthèng lir Bima-kunthing
pan katongton baguse kadya jajaka

Mênthang asta anêmbirang
ronggèng ro nindur mangarsi
tumèplok ing wêntis malang
barêng ngêlik Genjung-goling
lir wulung ro kapipit
mêrit anjêlirit runtut
angêlik lêlantikan
mêrit mêthêt mêthêt ati
anêratas lir tinutus tyas kang myarsa

Ni randha myat bêksanira
pacake langkung rêspati
sigra angrakiti pasang
miwir sondhère kumitir
tindak irama sami
samêkta sasolahipun
ababag kadi bang-bang
Pujadewa Pujasêkti
para umbul bubundhêl pêtinggi desa

Sinasmitan ing randha
sarêng surake gora ngrik
bêkik kukuk akakakan
alon huse-huse sami
kêploke wanti-wanti
bêdhil brondongan kadya rug
sapanti ajêdhotan
ting barêngok pra pêtinggi
nginum arak sasukane dêg-adêgan

Myang kang larih mring ni randha
atur pasihan agênti
sarya sru dènnya samya jar
dubilah dene rêspati
pênêt kang tanah ngibing
pinuput dèn-kongsi esuk
pra jadhug sêdayanya
tan ana dhapur dhong sami
kèh kathokan anjêbobog reyab-reyab

Kang udhêng-udhêng kewala
ana mung ngangge kulambi
kang sabuk-sabuk kewala
kotang bae tanpa bênik
kêt kacu kêtat gambir
bopong bêbêt kalung sarung
amoh labêt têlêsan
tinombokkên maring ringgit
suprandene abungah tan etang wuda

Dhapure wus lir lêlaran
dèn-wêdalakên winilis
ting gêluyur alan-alan
kèh solah kèh swaranèki
barêng surak ngrik-angrik
kêplok sru bêdhil dharudhul
ni randha dènnya-mbêksa
kêtara pacake èstri
nanging bisa niru bêksa tan sêlaya

Ronggèng ro apêpasangan
kêsit lir prênjak tinaji
sisirig tapèn ting-tingan
ngênyêg mêdhi-kèngsêr ngringgit
mênthang udhêt dhêdhêti
liru gon sarêng anindur
mrêpêt kupu-tarungan
sarwi ngêlik kumalinthing
larap tèplêk nêngah lambung alilingan

Lèngèh-lèngèh dalongèhan
mêjang ngincang-ingcang alis
ahebat kluwêng kumlepat
ngêsot-ngêsut asêsirig
nglêtêr pêncar aminggir
kakunge mêgêg abêsus
antara dangunira
ngrantêg gêndhing Genjung-goling
nulya niba Ginonjing sêsêg asantak

Kêndhang kêmpyange angaplak
anguguk gêdhug magaki
bêm sêbah rara siblonan
kosèkan ambêbanggèni
saron imbal mincati
bonangane ngênut-ênut
gambang caruk walikan
rêbab ngêcêk cêngkèngèng ngik
kêcèr ngopyok kênong sungsun kêthuk ngêmprang

Ambyantu panabuhira
salin sajak kang angibing
mirong kunca ing midhangan
bêksa kêlana tinangkil
aluwês dhèmês wasis
oklak-oklikan sakojur
nêlasakên rekanya
lulungidaning pangibing
nyai randha randhat tan pati anyandhak

Ka-agag ing êndêmira
kêconggah niru tan wigih
sangsaya ramening surak
sumyak-sumyak mènêngkêri
kêplok tan kongsi sami
grêjêgan otêr gumuruh
miwah drèling sanjata
lir gêrah myang ting jalêrit
alok saking suka parisukanira

Rare jalwèstri tan beda
barung surakira atri
ni randha ngênting sukanya
salamine tan kadyèku
nutug raosing kapti
mêngkana wau sang bagus
juwêt mêdal ing jaba
milih nyenggoli pawèstri
kang sinènggol megol jêbol rahsanira

Nyuwêl nguyêl payudara
mipil pipi ingkang kuning
tan ana ingkang marêngkak
malah ciptanira maning
antara dangunèki
dènnira ngibing anutug
kumringêt babakannya
nulya samya wus kang ngibing
tinututan jênggung suwuk kang gamêlan

Nulya samya lêlênggahan
wêwedangan ngaring-aring
sakêdhap nulya ni randha
matur mring Kulawiryèki
punika ingkang mugi
putra-paduka sang bagus
prayogi abêksa-a
langkung kapanuwun-mami
tan ketang jumênêng ambêksa sagongan

Kulawirya mèsêm nabda
mring kang putra abibisik
iku anakmas ni randha
kêpengin wruh sira ngibing
kang muga tinuruti
ketang sagongan bae wus
kang putra aturira
tan patos dhangan ing kapti
adho ora têka bêksa-a sadhela

Mandah kang para bênthètan
pêthot kêkêndhite sami
saking mêjêne tumingal
marang anakmas dèn-aglis
kang putra andhangani
Ki Kulawirya gumuyu
lah gêndhingane apa
inggih paman ingkang gampil
ya kêjaba Lompong-kèli ingkang gampang

Inggih sumangga sakêdhap
kang paman sasmitèng nyai
randha mojar mring niyaga
payo muni Lompong-kèli
niyaga sigra muni
ronggèng ro samya anggambyung
jumênêng Jayèngraga
sarwi ngrimong jingga manis
ingkang jagong samya ngadêg sadayanya

Ni randha lan Kulawirya
wong ro nyêpêng coloknèki
sarwi prentah kêplok surak
Jayèngraga bêksa Panji
jêjêr sajak rêspati
sègêg pacak-gulu manglung
mênthang asta andhêngklang
jariji kêjêr kumitir
wêntis malang tindak amidak irama

Ahebat naga wangsulan
ronggèng ro sarêng angêlik
larap nindur angujiwat
anglèlèngèk pongah-pangih
sakèh wong jalu èstri
cêp-rêp tan ana gumuruh
kang kêplok tanganira
maksih gathung tan nangkêpi
ingkang surak cangkême mlongo kewala

Kang ngungêlakên sanjata
wus muni mlayu ningali
kang tan kongsi muni sigra
milalu samya ningali
anjomblong tan cumuwit
myang wong wadon sêdayèki
samya cipta kedanan
lir kênèng guna pêngasih
mring Jèngraga kaya anubruk-nubruka

Ngondhok-ondhok manahira
barêbêl luh myat wlasasih
mring sang bagus Jayèngraga
mêndhêkêl abuh kang ati
kèhmingsêg-mingsêg nangis
myang kang ngrimong jingga madu
bêksa lir dewa dharat
patut nguyuni pawèstri
Jayèngraga antara wus rolas gongan

Aluwar dènnira bêksa
cuwa sakèh kang ningali
pangrasa mung têlung gongan
eman-eman nuli uwis
nulya gumêdêr malih
samya tata lênggah sampun
wus aso sawêtara
ni randha ngling mring niyagi
unèkêna Pêtung-wulung sabêlabak

Nyai randha Sêmbada alon umatur
wuwuse
lah suwawi paduka angibing malih
pênêde

Owêl gêndhing Pêtung-wulungipun mêmbat
rarase
Kulawirya sigra umadêg ambêksa
mathènthèng

Ngadêg malih kang anjagong angurmati
sakèhe
surak kêplok barung lawan bêdhil muni
arame

Kulawirya ni randha ngrakiti ngibing
jèngklèke
kapat samya ngênjot-ênjot jogèdira
sajake

Ting kêrangkung tangan lir gogo mèk-mèkan
njêbèbèh
Kulawirya ni randha myang Madu Gêndam
kapate

Samya ngêtog cengkok cacahe ambêksa
ronggènge
ilo-ilo lêlathèn atêtasikan
rekane

Sêdhakêpan sangga wang dhodhok cewokan
kèpète
luru-luru pipindèn atêtênunan
pamane

Asiluku dhidhisan antih-antihan
tangane
kêkiraban ukêl gêlung cêcênthungan
ukêle

Gêndhingira yèn kantun sakênong nuli
êgonge
ambarêngi kênong jinênggung ping sanga
gongane

Kulawirya anut gong pacak-gulunya
jêglige
gulêt-gulêt ronggèng ro padha wasise
sindhène

Kulawirya acapang dhêngkul unggahan
tadhahe
tinêrancag ing ronggèng nulya sinangga
lambunge

Ronggèng gambyong ngayang-ayang anèng wêntis
anggêndhèng
mung sagongan mudhun jog mungsêr sisirig
anglètèr

Wusnya Madu nulya Ni Gêndam narincig
rikate
mancat dhêngkul anggambyong anèng ing wêntis
nglayange

Sarwi pinêgolan ing asta sawiji
boyoke
sagongan gya mudhun sisirig ngêndhuyuk
nyig-nyige

Sabên kênong kagyat lir bahak anjingklak
kruwêle
loro larap lir bêdhès tinimbas tuna
indhane

Kikicatan ting salêndhuk angkêl-angkêl
sikute
Kulawirya sinêmbadan nèng kalangan
lan ronggèng

Gantya-gantya ronggèng ro dènnya naricig
tinampèn
nyai randha mèlu naricig ing wêntis
lir ronggèng

Madu Gêndam ni randha katri naricig
gêgêntèn
Kulawirya apanggah dèn-krubut têlu
pupune

Jayèngraga ningali kang sami bêksa
dangune
pan dinuga laju sawêngi anatas
esuke

Asasmita mring Ni wulanjar Tarijah
sêmune
tinudingan kinèn dhisikana mulih
omahe

Ni wulanjar ing manah sampun kaduga
kêrsane
sigra mêdal solahe datan kêtara
wadine

Tan antara Jayèngraga namur mêdal
asêne
lan Nuripin laju kinèn nuduhêna
omahe

Ni wulanjar wus tata paturonira
cawise
Jayèngraga prapta pinapag ing latar
panggihe

Ki Nuripin kinèn wangsul mring pêndhapa
kalihe
gya tumamèng wisma lawan Ni Wulanjar
gulête

Santrinira sigra wangsul mring pêndhapa
kalihe
gya tumamèng wisma lawan Ni Wulanjar
gulête

Santrinira sigra awangsul mengetan
praptane
nèng pêndhapa andulu kang samyambêksa
gambyonge

Datan ana bosênne ingkang ningali
bungahe
sêdayane tan ana lir Kulawirya
jogède

Kêplok surak huse bêdhil bêbrondongan
jêdhète
nginum arak aloke dèn suwak-suwak
crawake

Lingsir dalu wayahe kêpara bangun
dangune
pan kêdangon dènnira sami ambêksa
gambyonge

Ki Duljaya ewa myat mring Kulawirya
atine
nguntug-untug sasore mula agêthing
polahe

Ngling ing ati lèh kang jênêng konthol bêlang
angkuhe
kaya dêmang ngêdhangkrang kulambi abang
ladake

Wong nênêka mêrusul brundhul angunthul
lakune
dadak kudu rinêngga rinêngkuh bojo
anggêpe

Ki Duljaya panas ati muring-muring
nêpsune
golèk watu sakêpêl binalangake
anglimpe

Sêr kumaplok kêbênêran ingkang kêna
bathuke
Kenthol Kulawirya kagyat kênèng balang
jumbule

Walêr jamang kêbrabat pèsèk amèncèng
ancêpe
nyai randha anjêlih nêpsu mimisuh
dilojèh

Dadya kèndêl gamêlan ronggèng asuwuk
unine
berak-berak ni randha akon nggolèki
uwonge

Gumarubyuk ing kalangan lêng-ulêngan
gêgêre
samya ngubrês kang wani-wani ambalang
tiyange

Nyai randha sru mojar marang Duljaya
ge-age
pijêr ana sira tan wêruh kang balang
maune

Ki Duljaya pi-api abriga-brigi
gugupe
sapa wonge kang ladak agawe rusak
dilèngèng

Karuhana bae dak-pêdhang dak-bêdhil
wêtênge
ni randha glis umatur mring Kulawirya
wuwuse

Punapinggih mêdal rahipun kang kenging
balange
Kulawirya mojar tan dadi ngapa-a
rasane

Ukur-ukur kewala wus datan lara
sakiye
samya tata malih lilinggihanira
wong akèh

Kawistara bathuke Ki Kulawirya
bênjute
amênyongnyong sagêgêm bêrêm abiru
abuhe

Ingaturan Ki Wirya malêbèng wisma
ginandhèng
mring ni randha wus kèring Ki Kulawirya
undure

Mêdal malih ni randha apêparentah
sakèhe
kinèn nutugkên ing sêdalu-a pisan
banjure

Ting galêmbor matur inggih bungah-bungah
manahe
gya ni randha mring wisma arsa asmara
têmbunge

Yata Ki Kulawiryèki
cucul dènnira busana
lawan ni randha tan pae
samya asalin busana
lir saban sarwa anyar
parabot sinimpênan wus
nèng pêthi giwang jêro mah

Ki Kulawirya ngling aris
manira bibi pamitan
aran wus sami kalakon
kuwatir lamun dinukan
mring anakmas kang tuwa
kang kari nèng wismanipun
pêngulu ing Pakauman

Popoyan amung sawêngi
têmahan dadi rong dina
punika sampun bêlèndhèng
pan dadya antèn-antènan
yèn karya saking driya
manira jrih ing sang bagus
Jèngrêsmi kang nèng Kauman

Randha mèsêm atur aris
inggih kang paduka pajar
de mêksih wontên tunggile
bok inggih pênêd ngaturan
mêriki ngong yun wikan
Ki Wirya ngling amêcucu
e biyang mangsa kêrsa-a

Mêndhita ambêge wingit
mundhak amuwuhi dosa
mring kula rayi sêdène
anom wus sun-anggêp tuwa
ni randha malih turnya
punika pan mêksih dalu
pênêd byar enjing kewala

Mangke kawula-aturi
pêsangon rimat ing marga
kalih-wêtas reyal mawon
lan dhuwung sapêrantinya
busana sakêrsanta
kêling bathik lurikipun
pundi kinêrsan sumangga

Nanging atur-kula mugi
lamun wus prapta ing paran
wangsula kampiran malèh
sampun tan botên jwa dora
angling Ki Kulawirya
kasaguhane abrubuk
supata dobol sa-ancak

Ni randha matur angungkih
wawi ta Kenthol sakêdhap
ngong nuwun tilaran kenthol
lami tan pulang-asmara
Ki Wirya mèsêmjola
dene wau sontên sampun
jare lawas tan mut-mutan

Pan durung longkang sawêngi
ni randha gumuyu turnya
sontên jêr sapriki dèrèng
gèdhèg mèsêm Kulawirya
ambakna tan kaopan
inggih mangke kula-jidhul
nanging ta kêrsa-manira

Nadare bibi nyangoni
mring manira rolas reyal
sungna sapêniki bae
bibi lêgane tyas-ingwang
panêdha kula arta
kang sadasa reyal wutuh
picise bolong rong reyal

Ni randha umatur inggih
nulya mundhut arta rolas
ingkang rong reyal bolonge
ngaturkên mring tamunira
arta gya tinampanan
kinèn ngundang rencangipun
Nuripin prapta ing wisma

Angling gawanên Nuripin
dhuwit rong reyal jaganya
tuku banyu nèng dalanne
Nuripin nampani arta
matur maring ni randha
bok-ajêng kawula nyuwun
pêsangon kula piyambak

Iya ywa susah Nuripin
iki mung têlung puluh wang
tan duwe cêpakan manèh
ênya Ki Nuripin gêpah
nampèni artanira
inggih nuwun nyai nuwun
Nuripin wis kinèn mêdal

Ni randha atur jêjampi
kang bênjut gya pinarêman
o o bangêt mênyonyonge
ni randha ngungun wlas marma
sawusnya pinarêman
gupuh dènnya ngajak turu
Ki Wirya nurut kewala

Lajêng ulah pulang untir
mandhak tan mawi sinopak
tanak malak ing melike
pinolah sadhengah-dhengah
andêlajahi tingkah
ting karêsês kalihipun
golag-golig karêkuhan

Kèh banènne ting kalêsik
ngling bi paran kapenak ta
kadi punaraose
umatur inggih sakeca
raose tan kantênan
ting kalêlêr nyêr sakojur
lir gatêl kinukur anggang

Anggayêr kalihe sami
tan wus kang lagya tumpukan
yata kang samya anggambyong
sangsaya ramening kathah
katêmbèn ronggèng anyar
kèh kang wongsal-wangsul mantuk
mèt duwèk tomboking tandhak

Yata ana wong sawiji
bedhange lanjar Tarijah
wus sêmayan duk sorene
dhudha kêmbang ran Janawang
sanggupe bok wulanjar
yèn wus nonton ngajak mantuk
inganti tan ana ngajak

Ingungak-ungak tan kèksi
dinuga mulih ni lanjar
nulya nusul mring ngomahe
wau ta kang anèng wisma
Jèngraga lan nilanjar
apênêd paturonipun
kang kêkobong ginêbêran

Kêkawal kasur gêng guling
bantal êncit bang ngulêsan
ni lanjar caos bobonyo
Jèngraga ngulungkên asta
kang kanan kinonyohan
astane satunggilipun
angudhar-udhar sêmêkan

Ni wulanjar analibi
rêjêngan lukar sinasab
mêg payudara pinêlot
malênthèt mênthêg ngêmanak
jinêmpol pinêlangkan
mundri tan pati mêndhukul
mêntêr kuning anyu-dênta

Kang pinidih gorèh linggih
puringisan kajuwêtan
ginarêgêd panguyêge
matur hês mangke mangke ta
asta lagi winida
punika mangke tan tutug
konyoh tan wradin sarira

Mèsêm ngandika Jèngragi
hêng sapuluh mêngkono-a
jro bêngkêrmu mêksih atos
kadya tan kambah ing tangan
asêdhêngan tur jênar
lir mundhon gadhing binubut
andêmênakakên manah

Umatur apasang liring
e mbakna angandika
botên tate kambah-kèmbèh
sajêg kawula dumilah
dèrèng nglampahi raras
lanjar pangantèn tan atut
kêlajêng pêgatan pêjah

Gumujêng Ki Jayèngragi
sasat sih bocah wêlaka
pan kinayuh lungayane
sinasmitèng pagalingan
kulinèng pakasutan
lêlêson jujur ing kasur
kasor ni lanjar kumêsar

Sarwi kinèn anêkêmi
ing dêdêlêg kang amêlag
kêngkêng dinuwatan bèngkong
cinakêp satutup mangang
api wigih ni lanjar
batine mathêm ngatêplu
mring kang nglênggarang gêng panjang

Jèngraga anglingkap nyamping
anglela kang titih antar
ni lanjar mêjên karêpe
ingêmbat-êmbat tan mêmbat
myat kang lawung samoa
narêthêg mênthêkan ayun
bangêt pengine ni lanjar

Akukuh panyêkêlnèki
tan rênggang pangêmêngira
ngênêt-nêt bongkot pucuke
tan na sangkribe ni lanjar
saking sangêt tyas dahat
katêmbèn wruh gêng apêngkuh
birawa abrêngga rowa

Dèn-ukur lan lêngênnèki
gumuyu cès ilêrira
cipta ge ya tumamane
panêkême sinungkêman
ingambung asengokan
cinêcêp mangang ingamut
-amut pucuke kewala

Ambathok thothoke ngêjring
kilong mêlêng-mêlêng kelang
lir paron parung guthok thèh
yèn ginêpuk ananggulang
wadal sêtangkêp pêcah
mara rolas rêmuk sumyur
atos wêwayang bêngkayang

Jèngraga ngling jroning galih
mulat ni lanjar rêgêpnya
wong iki gèsèh sanggupe
jare tan kambah ing lanang
dene ku polahira
têka ninisani kayun
kaya wus lanjah alanyah

Mèsêm ngandika Jèngragi
apa ya gêdhe iku ta
ni lanjar gumuyu ture
punika lan lêngên kula
mêksih agêng kètênnya
panjang cangklak dugi sikut
gumujêng Ki Jayèngraga

Ni Lanjar nulya ginoling
-akên ing kasur tinimpah
linukar kêmbên sinjange
ngalela lir lêlantakan
gêgêmuking punton mas
ingigarkên pupunipun
sêg pinapan tinamama

Sêndhêt ragi mangang kêdhik
nanging mêrga wus kalênyan
pananduk nêd pandêdêle
makênêng blêng blês anjola
suku ro garonjalan
sinêrot lêrug mênjuluk
bêbantal kawale kontal

Jugrug ngalih ujurnèki
ni lanjar apulintiran
ah èh ah èh sêsambate
adhuh pêjah gus kawula
ingkang alon kewala
ês ês sampun sêru-sêru
tan kawawa mawalana

Wlakang ngongkong dèn-ganjêli
ing bantal kunthing satunggal
anglela ngêglèh pakolèh
wus rapèh juwèh ngêcapah
ing gêgêlur lar-luran
rêm-rêm liyêr lir wong ngantuk
angantak-antak kêpenak

Manjur warastra mangungkih
kèh rekane ing pratingkah
kang kinakahan tadhah bèh
malah molahakên awak
nglawèhi sasolahnya
sinêngkut ni lanjar baut
ngêkêti ngingkêt amadal

Ngêtimang panggêgêtnya mrih
misra rasaning asmara
nuju ajuning jon-ajon
jinajah nut ajonjitan
akêjêt jakêkêtan
Jèngraga karênaning hyun
ni lanjar anjurung kêrsa

Samya ulah mrih pakolih
kalihe akajênêkan
ingampêt wêdharing raos
nêlaskên tyas parisuka
sumalin tingkah runcah
tanpa cacah angrurucah
swaranya kèh banènneka

Tan wus nêlaskên kang kapti
bedhange lanjar Janawang
kang nusul prapta ngomahe
laju maring taritikan
lampahe adingkikan
prênahe paturonipun
nêthêk gêdhèg yun anggugah

Ngrungu swara ting kalêsik
antol ambèn agêrètan
lan banènne crak-crok kak-kok
Janawang kumêpyur nyana
yèn kalêbon wong lanang
prêmpêng atine lir jêblug
panas muntap nguntar-untar

Pringutên tan wêdi mati
toh gêtih rêbut bênthètan
tan bêtah ngrungu swarane
sigra nêmpuh malbèng lawang
lawang tan kinancingan
gêradag ngêngakkên pintu
wruh kang lagya tutumpukan

Kêtanggungan nyêr-nyêr mijil
satêngahing rasa gatya
Janawang nêrajang age
nyandhak sukune Jèngraga
ginèrèt sru sinêndhal
uwal timpal kang aundhung
mêksih ngagêr tibèng jogan

Mak blêg anggronjal Jèngragi
tangi saking pangkosêban
bramantya sru pandhupake
kontal krèngkangan Janawang
kaot gêng Jayèngraga
Jênawang lajêng lumayu
tinututan tan kacandhak

Susumbar sarwi lumaris
mêtuwa yèn sira lanang
nututana padha ijèn
Jayèngraga tan saranta
binujung kang susumbar
nilap nalimpêt lumayu
Jayèngraga wangsul ing wisma

Sangêt duka muring-muring
ni wulanjar binothokan
edan taun sundêl lanjèn
tan tutur duwe lodokan
dadak agawe beka
prandene cangkême umuk
thok-ethok kênthang-kênthingan

Bok aja ngaku kumêncing
têmah agawe prêkara
awèh satru si Di-gowok
mara bedhangmu kumpulna
kon ngayoni maring wang
kêna sibat nora patut
tan tutur duwe gaglagan

Ni lanjar ambrêbês-mili
binêndon mring Jayèngraga
matur jrih inggih kasupèn
saking manah tan kantênan
Jèngraga mêksih duka
kasupèn priye jawamu
dhasar wong edan-edanan

Rinasa mèsêm jro ati
kèngêtan lagya satêngah
durung tuntas gya linorod
blêge duk dhawah jêrambah
kang gèrèt wani-angas
ginuyu sariranipun
piyambak ing kêbatinan

Sinamun duka mawêngis
mara sira bêlaka-a
pira èmbèlmu kabèhe
matur jrih kumbi mung tiga
Jèngraga ewa mojar
dèh têlu ya têlung-puluh
sarwi ni lanjar dhinupak

Sigra mentar Jayèngragi
maksih garunêngan duka
tan kèngêtan kagungane
kulambi lan lopak-lopak
kantun datan binêkta
saking sangêt tyase rêngu
lajêng kewala mring sêndhang

Ni lanjar wruh lamun kèri
kulambi lopak-lopak mas
gumuyu iki bêgjèngong
ingambil binêkta lunga
singidan mring têtangga
yata kang lagya aundhung
ni randha lan Kulawirya

Kathah tingkahing auntir
cipta ge-ageya ludhang
anutug ing sakarêpe
tinut ing sapênjalukira
miring jêngking lumumah
amungkur mêngkrêng sidhêkus
ngagir ingkungan sinunggar

Pinangku dhodhok alinggih
ngingkrang mênthang nganja-anja
anyongok linakokake
agantya tumpang-tinumpang
rêh-rinèh ing pratingkah
gêmêt ulêt tan na kantun
tèk solah sadhengah-dhengah

Singsêt ni randha ngêkêpi
sru mênêtkên ing kodhokan
dhêdhêngkul amulêt jingklok
kempol dêlamakan nampar
pupu amanggang ayam
kang lanang ambalung kungsul
ula-ula ngulêr kilan

Sikute anyikil dhingklik
tangan pèk-èpèk kukupan
mêtêkên bun-êmbunane
dhadha amidak pinasang
wêtêng lampin dinoman
bobokong nyalang binandul
warastra rara anggêntang

Samya pakolihe kalih
sarêng kat-angkating rasa
samya kêsar-kumênyare
anggêgêt untu kêrotan
ginêlak panrêgira
anggatêr kadi pêlatuk
gêdêdêr pêpagutan

Èh èh êng dèngkèng ngênggêngi
ni randha ngrajêg anjola
pyuh ing rasa byat ambêngok
adhuh biyung lah e bilah
rasane nora lumrah
ngêsês ngêrot gêgêt untu
yung yung yung yung bilah enak

Ngêdên ngêrêng-êrêng sami
tungtas dènnya puh-pinuhan
aglimpang gledhag nglênggèke
lir lintah tinêmbakonan
asayah tan bisa bah
ni randha nulya alungguh
ningali mring Kulawirya

Mèsêm-mèsêm ngajak malih
wawi Thol sakêdhap êngkas
Ki Kulawirya amèwèk
gumregah lênggah anggrêsah
nêlangsa saurira
o niki mawon wus kêmput
akêtog punjèn brêsihan

Nèh sêpuntên kula bibi
wus tan kuwat anggulawat
ni randha angglêgês ture
lah bok mawi dipun sopak
Ki Wirya bêkuh jola
hêm ah biyang ngong yèn sampun
dèn-sopaka setan kowak

Myat widadari lir mêri
wong wus bêlas babar-pisan
sing dèn-jogake napane
ni randha gumuyu suka
myat mring Ki Kulawirya
nityane kongsi anggêrus
lir wong tinagih tan ponya

Ki Kulawirya ngling aris
lah wus bibi ngong pamitan
kasêlak ing wêktu Suboh
ni randha matur sumangga
punapa kang kinêrsan
sasênêng paduka mundhut
sinjang klambi sabuk dhêsthar

Bathik lurik miwah kêling
nulya sinaos pênampan
pan sarwi alon ature
punika atur kawula
lamun parêng ing kêrsa
nyampinge kawula-suwun
jampi wulangun tinilar

Ki Kulawirya mèsêm ngling
lah inggih bibi sumangga
mung nyamping sabuk kemawon
kulambi kalawan dhêsthar
punika tan ngong-tilar
ngong rangkêp klambi têtêlu
yèn kasrêpên anèng dalan

Ni randha sumanggèng galih
Ki Wirya anulya dandan
wus samêkta pênggawane
lopak-lopake sêlaka
bênthèt ingisèn masak
dinok kanthong sruwalipun
ngling lim dalêm bibi randha

Randha Sêmbada nginggihi
matur nèh tilari kula
nuwun sih andika Kenthol
ambung sasengog kewala
Ki Kulawirya latah
ni randha nulya ingambung
sengog-sengog ping slawe prah

Gantyambung-ambungan sami
ni randha ngêmês aturnya
lah bok inggih malih Kenthol
gangsal blêsêgan kewala
wawi ta Thol sakêdhap
Ki Wirya nglênggak mêcucu
o sablêsêgananeya

Kang dèn-blêsêgên punapi
wong kari brênge kewala
kang mungkrêt wus ewuh gone
kobêre têmên angajak
pamit sigra umangkat
Ki Nuripin pamitan wus
kang kèri ngundang wong lanang

Têtêlu kinèn jibusi
brat-brêt kapat Ki Duljaya
tan winuwus sasolahe
wau ta Ki Kulawirya
laju marang ing sêndhang
cucul busana nulya dus
sawusira dus jinabad

Dandan angrasuk kulambi
samya ngambil toya kadas
lan Nuripin salat Suboh
sawusira bakda salat
Ki Kulawirya nabda
anakmas apa ya kantun
lah balènana sadhela

Adhèhèm Ki Jayèngragi
Ki Kulawirya latah
dene kuwe anèng kono
dadak ling-alingan gayam
payo padha rêmbugan
Jèngraga marani gupuh
tan pati lêgawèng manah

Kang paman wruh lèjêmnèki
ngling paran kang dadi nala
dene tan pati anggape
Jèngraga mèsêm ngandika
gêng alit kajantakan
yèn kalêrêsan têrtamtu
dados bayangan nèng marga

Kêtunggak ing alis lungit
rasukan lan lopak-lopak
kasêsa kantun kêsupèn
tinutur sêdayanira
wite têkèng pungkasan
kang paman langkung gêgêtun
kang putra mung ngagêm kotang

Mèsêm jro tyas ngandika ris
anêbut astagapirolah
tujune manira nganggo
kulambi rangkêp titiga
sarwi cucul rasukan
lah êndi kang sira pundhut
agêmên kono sumangga

Kang putra ngandika aris
jobahe paman piyambak
ingulungkên gya ingangge
sarya ngling mring santrinira
Nuripin balènana
Wirya ngling lah ya dèn-gupuh
jalukên bae ywa tanya

Nuripin sigra marani
prapta wismane ni lanjar
suwung lawang minêp bae
wangsul matur bêndaranya
yèn wulanjare minggat
kalihe samya angungun
ngling malih Ki Kulawirya

Hèh Pin lumakuwa aglis
marang Kauman sadhela
matura nakmas yèn ingong
nuwun maklum ing duduka
aturêna umangkat
ngong anti têpining ranu
ing sêndhang lir mas-kumambang

Tur sandika sigra mentar Ki Nuripin
tan adangu prapta
nèng tajug Ki Jayèngrêsmi
lagya angimami salat

Jamallodin makmum lan santrinirèki
tan adangu bakda
pêragat salaman sami
Jayèngrêsmi duk tumingal

Ki Nuripin tinimbalan praptèng ngarsi
alon aturira
kawula ingutus dening
rinta paman jêngandika

Ingêntosan nèng sêndhang amurih enjing
yèn parêng paduka
ngaturan tumuntên ugi
Jayèngrêsmi wruh ing cipta

Ngandika lon ya wus sun-rêmbug Nuripin
aris dènnira jar
mring pêngulu Jamallodin
paman manira mit mentar

Nutugakên ing sêparan angulati
marang kadang tuwa
ing lampah mêruput enjing
ki pêngulu aturira

Lamun parêng bok mangke tarèncèng kêdhik
anganti bibinta
sêdhêng sampun ngrêratêngi
Jèngrêsmi nauri sabda

Inggih sampun paman sangêt trima-mami
aywa susah-susah
rêbat rikating lumaris
yèn siyang rêkasèng marga

Ki pêngulu andhêku sumanggèng kapti
nulya sêsalaman
wus paman manira pamit
andum rahayu kewala

Matur inggih andhèrèkakên basuki
wus samya pamitan
ki pêngulu angudhuni
umangkat maca sêlawat

Pan wus kèring ing lampah lawan Nuripin
sapraptaning sêndhang
wus panggih lawan kang rayi
mring paman asêsalaman

Jayèngraga amajêng ngujung ngabêkti
kang raka anabda
kalihe liring samya jrih
rumaos galat ing tingkah

Jayèngrêsmi pangandikanira aris
lah sêwawi paman
mêruput mupung sih ratri
ngangkah byar anèng ing marga

Gya umangkat ngawirya tri lawan santri
Nuripin tan têbah
nut margi agêng lumaris
mêngilèn lêrês lampahnya

Sirat mabang nêrancang ing pajar sidik
wana têratahan
bubakan bangkan winalik
sami tinêgal ginaga

Pêdhut mabun rumput kasrampat ngêbêsi
Hyang Aruna babar
silo bêlolokên dening
katampêg ing ampak-ampak

Angêtirah lir netra rapuh pinilis
kawêngan ing ima
malang alang-alang langkung
tan sirat soroting surya

Kang maruta midid narik tampêkani
pêdhut kang mangampak
mirut rapêt ing atis-tis
ngisis pênthèr Hyang Aruna

Anêlahi sèsining ngrat trang arêsmi
wuryaning bawana
katrapan ujwalèng rawi
kadya gring mulyèngusadan

Pahyas-hyasing langêning kanang murwani
walêr andrawêla
citra cawining asari
sarênti tang mêkar wigar

Orok-orok kalurak kalak kêlucik
kêtèpèng pulutan
lawatan sikatan busit
sosotan prabu-sètmata

Puspanyidra kacubung pêlasa sênting
panjrah ruwèng kisma
kamarutan têkang sami
ruru myang ron kêtawuran

Kêtêring puspita kasiliring angin
lir mukaning kênya
rêbut myat mring kang lumaris
pêksi gêntêr mawurahan

Kadya gêdrahing aningal angrasani
mring kang andon mawan
kae ngawirya kang siku
kasayom sêlayèng kêrsa

Kang ro kae kait karênanirèki
Jèngrêsmi kêbancang
bèncèng kabuncang tan cangcing
kêcancang cacading marga

Pêksi podhang acilu kadya maoni
ywa darung kalunta
luhung wus wangsulèng ngriki
tuwas rêkasèng ing lampah

Kang pinurih ing sih tan bisa kêpanggih
mêngkana èsthanya
rarywan nèng sela Jèngrêsmi
angandika lwir sarkara

Kadipundi paman kang prayogi
punapa lajêng napa wangsula
kang paman alon wuwuse
sumangga manira nut
laju wangsul ingong umiring
priye kono anakmas
rêmbuge jinujug
Jèngraga anor ing raka
jrih umatur Jayèngrêsmi angèsêmi
mring ari Jayèngraga

Kadingarèn sêndhêt sira yayi
paran wadine kusud netyanta
tan pati dhangan rêmbuge
kang rayi lon umatur
mring raka jrih lamun akumbi
dadya matur pêsaja
wit wêkasanipun
kang raka gumujêng nabda
dening gêntèn lan paman Kulawiryèki
anggondhèl kadhèdhèlan

Kadèkna kêt-ikêt kacêp alis
lir kêt-ikêtane Widiguna
bêksa Kêlana andhèglèg
kang paman sru gumuyu
kalingane angêmu wadi
Jayèngraga alatah
namur-namur guyu
Jèngraga ngling pagujêngan
paman tan jamak dudu-dudu saiki
anjênthar anjênthara

Untung mênthung andhuyung mring nyai
lir mancing nèng kêndhil olèh jambal
dhudha dhedhe olèh cindhe
angantuk nêmu kêthuk
lir lunga mlêng dipun-sangoni
nglêmbarah anèng paran
sobrah lurung-lurung
olèh nglêlarangi randha
randha rèndhè doyan bale angêmuli
mulya kang kinêrêkan

Anggalêgês Ki Kulawiryèki
Jayèngrêsmi mèsêm myat kang paman
lir wong nêgara prabote
Ki Jayèngraga muwus
mring kang paman angguguyoni
wontên pintên sadaya
sapêngaosipun
angling layake ya ana
ing pêngaji pitungpuluh para luwih
lyan sangu rolas reyal

Jayèngraga gumuyu sarya ngling
ingkang pundi alim-dika paman
kularsa uning dhuwunge
punapa dhapuripun
kang paman gya ngulungkên kêris
gupuh tinampan sigra
tinarik kang dhuwung
dhapur parung nagasasra
pan sêrasah ganja sanga langkung titih
dhuwung kinêmarogan

Kang putra ngling gèdhèg-gèdhèg mèksi
uwe bilah eram ngong tumingal
kêris kang mêngkene kiye
tuwa tangguh awutuh
pantês kagungane bupati
dhuwungipun kewala
pantês rêgisatus
kêris dhe-gus tan kuciwa
kang raka ngling êndi ngong milu ningali
mubyar têmên srasahnya

Ingaturkên kang raka nampèni
angandika iya bênêr sira
berawa dhèmês wangune
odhol sèngoh lukipun
sarta kabênêran mêpêki
wêsi alus awaja
pamor putih ngrambut
rukmining naga tan rusak
ganja methok mêkar sabit luntar mathis
bêntêt traping patra mas

Dhasar pancèn arêga kris iki
yèn ta wus kalambunging awirya
pêngaji kèh patut bae
luwês sèdhêt asêmu
mênyang ngêndi tangguhe iki
kang paman ngling kêjaba
Supasaning Sêdayu
gih lêrês mangsa nimpanga
sinungakên gya sinarungakên aririh
Jèngraga ngliring nabda

Mudha taru têmên ya Nuripin
matur inggih paman jêngandika
kêlangkung dening aèjèt
samya sarêng gumuyu
Kulawirya ngawêd nudingi
sugih parikan anyar
moyok wong si Cêblung
calak sêmplak nora pacak
kathik mlêpês wuwuh èjèt mêngko iki
èjèt mono priye ta

Matur criyose bêbasan ngriki
èjèt mêkatên turene saras
sampeyan saras samangke
amubru sagêd bratu
angsal prabot pêpak sarwa di
kur kelangan lêgênyar
untung winalungsung
kris pêndhok timang reyalnya
mase tuwa pan rêgi sèkêt sêtail
bangkol mas wastra endah

Lêkas angsal pupulih nyugihi
gêntos niba lan putranta mangkya
kemase kang krangsèng-krangsèng
paduka ingkang unggul
mantun kêthur nyêngkèrèk ngusir
Jèngraga Kulawirya
samya sru gumuyu
wong ro anyawuri lêmah
kêpyur-kêpyur mingkar-mingkar Ki Nuripin
Jèngrêsmi mèsêm nabda

Gênti niba kêpriye Nuripin
matur sarwi gumuyu mêlapat
rinta kapidhara mangke
rêntah kagunganipun
pan kasisil marang dudungik
canthur mêndèr mangundar
-undar masang wuwu
nèng wuwungan angsal jambal
gumalêbog ri-dalêm malungsungi
têmahan anglêgêna

Ki Kulawirya latah sarya ngling
gajêg ngong tumon kang sira pajar
sing kêmala yuda kae
inggih kang lêcèn bêsus
mêsês lalêr mencok têkên cis
Ki Wirya saya latah
Jèngraga gumuyu
Nuripin rêrainira
ingidonan gêdubang prot lir sinungging
ingusapan rata bang

Samya ginujêng ngawirya katri
Jèngraga tumingal suka-suka
ywa ko-ulapi karpèknèn
umatur guyu-guyu
kados topèng kang rai abrit
Jayèngrêsmi tyas lêjar
dening rèsmu rêngu
mèsêm alon angandika
talah inggih paman ing gêsang puniki
solah dadya sasmita

sasmitaning akerat ngèmpêri
awon pênêd lêrêse punika
sungut prêdapaning têmbe
tan têbih lèjêmipun
mila ingkang sampun linêwih
wirang yèn katitika
dhusthaning Hyang Agung
sadurung wus ka-adilan
Islam kapiripun kita pan puniki
sadrah tan wontên inang

Mila kêdah kita taki-taki
anèng donya wajib mrih kal tama
kêtêmua supayane
tuwah pituwasipun
ing ngagêsang lir wiji sêmi
kathah warnining wêka
wak-awaking besuk
gabug aos praptèng kerat
miwah awon pênêde ahlinirèki
ginêdhong ing dêlahan

Kados mêkatên wirayatnèki
putrandika kangmas Sèh Mongraga
dènnya mêmulang sêsambèn
kang paman nor ing sêmu
iya talah wong wus kêdugi
sêkadare arasa
prayoga linampu
ngalap murading utama
ingkang putra Jayèngrêsmi ngandika ris
paman rumiyin pajar

Mitranipun rakanta jêng kyai
warti paduka tanah ing Liman
ing pundi mangke dhusune
kang paman lon amuwus
sruwa bae tan pati gati
jênênge tan kèlingan
mung desane emut
gajêge ing Lêmbuasta
lan ing Mêngkir rewange ngaji jêng kyai
ya duk mêksih nonoman

Ngong durung wruh ngêndi tanahnèki
kêjaba sinambi tanya-tanya
lamun katêmu desane
kang putra ngandika rum
wawi paman lajêng lumaris
ngidul ngilèn punika
mêrgine anggalur
ya payo sakêrsanira
lah wis mara sira dandana Nuripin
gawanmu gendhongana

Sigra Nuripin dandan sarya ngling
bilah dene dadi sagendhongan
lir wong arsa nopèng lènggèr
Ki Wirya ngling gumuyu
lah ya iku apa sirèki
wong wis nganggo tapuk bang
amèngèh rupamu
Ki Ripin ngêsud dubangnya
Jayèngraga angling lho aja Nuripin
bêcik raimu abang

Laju lampahe ngawirya katri
tumurun ngambah wana gêrotan
kêrakal watu padhase
kawuhan kleyang runtuh
kêpidak kumrepak ron aking
wor krisiking cêmara
kanginan kumrusuk
kadya suraking baris prang
nulya ngambah pagangan kawuryan asri
tan ana pinagêran

Têgal jêjanganan amêpêki
pala kapêndhêm kasimpar muwah
ingundhuhan mring kang duwe
angidul dhudhuk kimpul
miwah ngundhuh kara kêcipir
rare jalwèstri tuwa
bungah samya ngundhuh
ura-ura sisindhènan
ting dhêrukir kêpanasên kudhung jarik
wayah têngange surya

Anèng pinggir mêrgi kang dhudhuk wi
Ki Nuripin alon atêtanya
sanak pundi niku ênggèh
kang tinanyan sumaur
inggih dhusun ing Tajug têbih
angling malih gih talah
têgal-dika niku
tan wontên kang pinagêran
myang kokorak sêsawe goprak tan mawi
sêlamêt datan rusak

Anauri lamun dèn-pagêri
nir tan kari salênjêr-lênjêra
tan uman dening gus gontèng
mangsa pijêra thukul
yèn amawi korak sêsawi
inggih mangsa umana
ing pêksi angêbyuk
sanès lan tanah ngareyan
pan wus tanjêkipun yèn kula ingriki
kêdah tan pinagêran

Ki Kulawirya ngling hèh Nuripin
ngilènana sak-ananing têgal
sadhengah karêpmu bae
Ki Nuripin agupuh
borong talês uwi gêmbili
kara kêcipir kacang
jagung tela timun
tumbasan rêgi rong uwang
angsal pirang-pirang tumpuk dèn-undhungi
Ki Nuripin amlêngak

Dhêlêg-dhêlêg kêduwung sarya ngling
dene kèh têmên niku ki sanak
nauri pan wus rêgine
ngawirya katri ngantu
Kulawiryamojar dèn-aglis
matur ah tiyang wêgah
kathah têmên niku
mangsi kwawiya ngong-bêkta
lah sapa akon tutuku tan dudugi
ya gawanên sêdaya

Matur sintên tiyange kuwawi
wawi ta kalih sampeyan bêkta
sêtun kabêkta sêpalèh
Kulawirya gumuyu
sakêlarmu bae Nuripin
sigra wus winêratan
nèng bagor pinanggul
ambreyot ragi ngrêsula
gendhong jarit ngêndhukur amangkul kandhi
gêdhe isi borongan

Ngrêngkuk urut mrêgi pringas-pringis
ginaguyu ngling Ki Kulawirya
Nuripin wus blêg wong ètèr
kang ginuyu mêcucu
yata laju nampak wana writ
bondhot pêngalang-alang
myak gêlagah rayung
jog lèpèn wêning toyanya
pinggir kali kang kidul munggul kaèksi
guwa anjru-dêmungan

Jayèngrêsmi Jayèngraga
katri Ki Kulawiryèku
raryan ing kali samya dus
katoran dènnya lampah
wanci lingsir wêktu Luhur
samya yêm dènnira siram
rungsang kasêgêran ranu

Nuripin sèlèh gendhongan
ge-age ambyur ing ranu
silulup kajêglug watu
bathuke bênjut sakluwak
dèn-têkêm ngêsês marêngut
mênyonyong dèn-usap-usap
Ki Kulawirya amuwus

Nyêmoni wong si kêparat
dak-banggal pisan raimu
Nuripin matur malêruk
kabèh biyang ambakna duka
salang surupe angrawus
durung takon dadak duka
tiyang bathuk kula bênjut

Silulup kêtanggor sela
puniki napa kang bênjut
durung-durung dadak bêndu
Ki Kulawirya tumingal
Nuripin bathuke bênjut
Ki Wirya latah-alatah
Jayèngrêsmi gumuywandulu

Sasmitèng paman rinira
samya sukanirèng guyu
Nuripin kèpingkêl asru
Jèngrêsmi ngling yèku paran
Nuripin kang dera-guyu
matur pan inggih punika
bathuk tri tan wontên mulus

Kadya dèn-girik tinêngran
ting pênyonyong bathuk abuh
sami kêdhahar ing watu
punapa dhêmit ing paran
nêngêri tiyang lumaku
mung sêtunggil ingkang lêpat
tan kenging beya ing pintu

Jèngrêsmi gumujêng myarsa
Jèngraga Kulawiryèku
samya angapyuki banyu
Ki Nuripin gulagêpan
matur kapok biyung biyung
lumayu mêntas wuwuda
ginuyu sasolahipun

Ki Kulawirya ngling latah
hih bokonge minal-minul
mawa konthole lir waluh
kênthi tilas wadhah lênga
culêse nyuplêg angathur
kapit ing kêmpung konthol
mênthik cilik kaya susur

Binalang-balang tan kêna
Nuripin endha ambêkuh
biyang Thol leyan konthol gus
Ki Wirya ngling parat edan
madhakkên konthol si Cêmput
tan wun kang samya paguywan
nulya mêntas adus

Dandan nyamping katrinira
samya ngambil toya wulu
tan kantun lan santrinipun
nulya minggah maring guwa
guwa Pêdhali asingup
pêlataran sri andong bang
puring noja sêmbon andul

Wali-kadhêp winong nangka
patra mênggala trikancu
kelor sawo pêlêm madu
kang wetan wrêksa gêng gurda
sulur wok nambi ngêrampung
natar-sik lir sinaponan
kang guwa ngêngrêng dinulu

Ngawirya tri gya tumama
ing guwa wingit malat kung
madalêm tidhêm makuwung
wiyar jrambah tan kêsrambah
lyan kang ngulati sêdya yun
winêtaran ing ngênggyanan
mot santrinya kapra langkung

Wau kang sami tumama
laju salat wêktu Luhur
Jèngrêsmi ngimami ngayun
wus antara bakda salat
pêragat sunatira wus
laju ngidêri jro guwa
wontên pagrongan kêdulu

Ingkang mangetan wiwara
sumruwêng pêtêng alimut
wiwara malih kang kidul
asingêb mangêb limêngan
wontên malih kang kadulu
wetan wiwaraning guwa
ngêlangab kadya dêlanggung

Kêmput midêr têpung-gêlang
wiwara gêng agêngipun
ngalèr-ngilèn kêdhik ngayun
kêpara ngilèn keblatnya
wus mêngkanasamya lungguh
ngawirya tri myang santrinya
nèng pipi kilèning pintu

Jayèngrêsmi lon ngandika
guwa punika kêlangkung
rahmat raosing kalbu
kadya tan anèng ing guwa
lir pendah nèng wisma pangguh
lan rayat ayêm ing driya
kang paman nauri wuwus

Kasinggihan lèhira jar
wikan iki mawènipun
atêntrêm suka sumungku
katri samya ngalêmbana
Ki Kulawirya andulu
Nuripin sira ngagara
gêni anggodhoga kimpul

Agupuh ingkang liningan
karya dhingkêl urub-urub
ambênêm katela jagung
matêng sinaoskên ngarsa
linambaran roning sêmpu
Jèngraga Ki Kulawirya
nêdha bêbakaranipun

Jèngrêsmi tan pati kêrsa
amipil jagung kur-ukur
lagyantuk rong larik sampun
sinungkên mring santrinira
kang paman nyamik asêngkut
myang Nuripin athêkulan
Jèngraga tan pati antuk

Gêmbili kêdhik tan têlas
kang paman kêlangkung tuwuk
lajêng anggêloso turu
kuwarêgên sarta sayah
glis ngorok asênggur-sênggur
alèmèk sinjang sakêbar
bantal pêndhukuling watu

Nuripin wusnya mêmangan
ngaringkêl galinting turu
ngorok sêngguran sru
Jèngraga gumuyu miyat
bilah lir tidhur lan tambur
Ripin lan man Kulawirya
dene ta ambarung umyung

Kang raka aris ngandika
ya kaya wis bunuhipun
wong warêg rosa tuturu
kang rayi dhêku nor-raga
Jèngrêsmi malih amuwus
lah payo ninis mring jaba
gya sang ro wirangrong mêtu

