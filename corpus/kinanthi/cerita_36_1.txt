ing dalêm pakuwon rawuh
Menak Koncar wong abênthing
gênti-gênti ngusyèng pada
sêkathahe para rabi
muwah pra sêlir sêdaya
manukmèng pada mèstuti

arinta kalih sang ayu
Kusuma Kalpikaningsih
tênapi Kalpikawatya
kalih wus samya ngabêkti
winawang wangwang mring raka
inglus-êlus rayi kalih

sarya ngandika sang bagus
dhandhing têmên bocah iki
bêjane kang duwe krama
nora wangwang ari mami
mana dhapêt kauntungan
satu karkên sama baik

mana rugi mana untung
nyang dhapêt sama nyang kasih
brêmula saorang kalah
tapi blakang untung lêbih
mêski satu sama dhuwa
trak mênapa nonah yayi

Menak Koncar miyos gupuh
mring pêndhapa wong andhandhing
wus pinrak ing kursi samya
kêlawan arinta kalih
aprituwin Gathul Dêmang
wus samya dhudhuk ing kursi

wong trunalanang supênuh
aglar nèng èmpèr pêndhapi
agêpah Dyan Menak Koncar
kang rayi sinungan larih
gêgundhik kang nôngga dhasar
surya bisik asung brangti

ragi nata ayu-ayu
apêngawak lindhusari
wolu busana kinêmbar
kongas gandanya nrus minging
dyan tiga sêkawan dêmang
wus samya nginum brandhuwin -

larih mundur hèr tih maju
kopi puwan datan kari
muwah samanisanira
kêng ngladosi para sêlir
pênganggone cara nyonyah
wolu kinêmbar rêspati

dyan tiga lan Dêmang Gathul
ngunjuk wedang angrêsêpi
sinilir sindhèning tandhak
lungguhnya sinêla kursi
Radyan Buntaran Watangan
tumungkul suka ing galih

kang gêndhing rarasirarum
pênabuhe ukur jawil
pelog salendro ginêntya
angenyut-inyuti galih
gundhikira mundur mara
rèhnya wor rarasing gêndhing

wong trunalanang sêdarum
wus samya sinungan larih
wedan miwah mêmanisan
inggar gambira ing galih
ya ta dyan ari ing Tuban
nuwun lumèngsèr dyan kalih

dhatêng ing pakuwonipun
dyan arya wus anglêgani
ya ta sampun lêluwaran
wong trunalanang wus mijil
warnanên atmajèng Tuban
nèng kuwon pinadi-padi

wus panggih pisalin kampuh
binggêl botlor ali-ali
kuluk têkês lan mêkutha
tênapi gajah manguling
miwah jamang kinartipa
sasêkar mas warni-warni

cêlana tênapi sabuk
sêsondhèr lan anting-anting
sangsangan tuwin niyaka
atênapi kang rêrumbing
jêbat wida lan hèr mawar
sêkar-sêkaran mênuhi

dhahar gumêlar asantun
tênapi kang kuwih-kuwih
samya tinata nèng meja
hèr tih puwan lawan kopi
brandhuwin arak waragang
jênèwrê sinêling-sêling

wus panggih gêndhing wilêt rum
padha krêrasa angrêsmi
dyan mantri sêklangkung suka
saya golongan trêsna sih
mring raka Dyan Menak Koncar
kirang winalês ing pati

pisalin raka rinasuk
boja krama wus binukti
Dêmang Gathul acarita
ing saniskaraning nguni
rinèngrèng kêng purwa madya
wusana mring radyan kalih

ki dêmang luwês ing wuwus
pinatut kêng adu manis
tan arsa carita madya
mung utamane kêng pinrih
rukune dènnya kêkadang
ajana sêlayèng galih

yya kongsi ngluputi kayun
winoring upama ririh
ngarah-arah dongèngira
sinangkan têpa palupi
dyan kalih suka ing manah
sakarsèng raka lumiring

Dêmang Gathul malih matur
ature amêkolèhi
jarwa labuhaning rama
myang labuhaning nrêpati
myang pambêkaning satriya
sarta pambêke wong luwih

dyan kalih sarêng kayungyun
kawayang atur ngrêtèni
artinya Ki Gathul Dêmang
ubaya bahya kang uwis
tur têtêp-tinêtêpana
barang kang amrih utami

têmên-têmên amrih rukun
rakêtnya rahadyan mantri
lan rakanta Menak Koncar
dyan kalih saya mèstuti
asrah jiwa raganira
mring rakanira wong bênthing

yya pêcak sang liring santun
Kusuma Rêtna Sêkati
kinarsan tan sininungna
nadyan ingkang pati urip
kasrah mring Sang Menak Koncar
rèhning kêdanan antêp sih

pan wus sadintên sawêngi
sira atmajèng ing Tuban
ing mangke kang winiraos
Radyan Arya Menak Koncar
ya ta dalu kasukan
lan rinta kalih sang bagus
anèng pêndhapa bêbêksan

dyan arya pinrak ing kursi
ingapit garwa sêkawan
pra sêlir ing wuri andhèr
dyan kalih sampun pinarak
lawan Ki Gathul Dêmang
wong trunalanang supênuh
asri lir sêkar sêtaman

amidrê kang punang larih
myang sêsumping oncèn sêkar
tênapi gôndawidane
kang midrêkên pra biyada
jrih lulut gunging bala
anggêp darma winor tuwuh
ya ta Radyan Menak Koncar

akampuh jingga rinukmi
paningsêt mas tinêmbara
rêspati dhuwung ingoglèng
arja binggêl natas mara
kêkalung kêbo mênggah
anting-anting mas sinawur
rineka nagendrasmara

têkêsnya gajah mangoling
sumping mas sinurèng patya
cindhe wungu sêsondhère
cêlana pathola sêkar
pinrasmi ing renda mas
wong ambancèr sandhang lancur
bocah ladak kuwarisan

sira atmaja ing Tubin
kinêmbar busananira
kampuhan tanugrènine
paningsêt pita suratya
cêlana cindhe sêkar
têkêsnya baludru gêmpung
rinenda dening kêncana

arêrumbing intên bumi
sapêlik sisih sumpingnya
aglang mas nagamurtine
tanpa sondhèr dyan kalihnya
kalpika jumrut maya
pêsaja lamun dinulu
baguse tan kawoworan

lir yyang mahadewa pêkik
datansah ngêmu sungkawa
sênsaya embah baguse
radyan ingawe mring raka
Menak Koncar ngandika
yayi pun kakang kêkaul
lah ing mangke luwarana

apan sampun ujar mami
yèn pun kakang sagêt ngrêbat
dhatêng yayi mas sêkaron
pun kakang asung pawongan
juru nutu pêngadang
mring yayi mas wong abagus
kêpanggiha sami kadang

pun yayi Kalpikaningsih
kasraha yayi Buntaran
yayi Kalpikawatine
kasraha yayi Watangan
matur nuwun rahadyan
nanging ta pamintèng ulun
benjing yèn wus kêlampahan

kawula sagêt mangsuli
ing sih panduka kakang mas
tur punika têksih tangèh
datan paja yèn ngiriba
nimbangi sih panduka
ingkang rumêntah ing ulun
mèsêm Radyan Monak Koncar

owah dènira alinggih
ting darêjêt sariranya
akathah krêraos tyase
kabêlêt sukaning manah
Dyan Arya Menak Koncar
gumujêng winor sêbdarum
yayi kêng karsa punapa

mring pun kakang wong abênthing
wong aladak kuwarisan
wong rêrendan tur jêlanèt
Radyan Buntaran wotsêkar
yèn marêngi kakang mas
kakang bok Sêkati besuk
ulun saoskên mawongan

ambêbuntar anyênyèthi
miwah ing awak kawula
sapangrèh kang mas rumojong
dadosa gêntosing rama
maha sang adipatya
dyan arya mangrêpa muwus
yayi mas langkung katêdha

sênadyan pun kakang yayi
pantês kaprênah ing tuwa
tur lowung ing pakaryane
nanging yayi mas pun kakang
ing batos ngranu pada
sapangrèh ulun miturut
yayi mas sampun cumêngah

dèn kadya angrêngkuh abdi
pun kakang rinekokêna
sapangrèhing kabupatèn
miwah pratikêling praja
myang geningsun suwita
mring sang maha ratu ayu
pun kakang pasrah sarira

matur nuwun radyan kalih
pan sagêt mangsuli trêsna
sakarsa ulun rumojong
tan darbe atur têtiga
sarta dèn yêktosana
yèn gumingsira ing sanggup
ulun merang ing Sukmana

dyan arya mèsêm sarya ngling
yayi mas kang muga-muga
jinurunga ing sukmanon
kêng sarta linanggêngêna
dènira akêkadang
yayi mas kêlawan ingsun
sinêksènana ing jagat

Dêmang Gathul amiyarsi
kang sêbda radyan katiga
ki dêmang langkung lêgane
sigra majêng amêndhapan
matur sarwi lêlewa
unuwun burat arum
kang kêna ginawa pêjah

alatah dyan arya angling
iya bapa bênêr sira
suwe nora abêborèh
lah ta dhenok Angronsêkar
ingsun sungana kêmbang
sêsumping lan burat arum
lan arènira yayi mas

binêktoa yayi dèwi
Kalpikaningsih kêlawan
Kalpikawati dèn age
sang dyah sampun tinimbalan
prapta ambêkta sêkar
ing talam lan burat arum
kadya widadari kêmbar

arja sinjang cindhe wilis
kasmêkan seta pinrês mas
kinonang-konang sakêbon
asêngkang hèrnawa muncar
sang dyah datanpa sêkar
mônda-mônda burat arum
angambar sêparan-paran

akalpija siji sêsisih
hèr laut agêbyar-gêbyar
pantês lawan lêlakone
gêndrèh-gêndrèh karya rimang
biyadaning lumajang
awor lan gêndhing apatut
awèh edan karungrungan

kasuluh ing pandam lilin
mêlok-mêlok kadya wulan
wong kuning kuninge dhewe
liringnya sang dyan kumênyar
lir thathit wimbuh raras
dyan arya suka andulu
kang rayi kalih pinarak

praptèng ngarsa pinrak kursi
dyan arya rum sêbdanira
nonah maraka rahadèn
saosa sumping lan burat
patut wong duwe kadang
nadyan kêbacut tinutul
tan kêpara dohing prênah

sang dyah kalih angewani
ing liring sarwi ngandika
kakang isin têmên ingong
ngêndi ana duwe kadang
èstri kinèn bêbarang
marang ing dhêdhayoh kakung
lagi tumon mung si kakang

mèsêm radyan wong andhandhing
ngandika mring garwanira
padha katêmpuhan kabèh
angonyohana yayi mas
myang nênumpingi sêkar
payo nonah lêkas taruk
jangan susah kapan gusar

tur arènira pribadi
ngarah apa si yayi mas
rakêt têpung sanak bae
mèsêm pra garwa sêkawan
marpêki nôngga burat
dhasar ayu dèn pêpatut
tinon saya asung rimang

dyan kalih matur noragi
nuwun nuwun kakang êmas
ulun ajrih Yyang Sukmanon
ngèsêman Yyang Jagadnata
sinurak dening dewa
lênggahnya sing kursi tumrun
ngandika Dyan Menak Koncar

nyonyah êmas lêkas yayi
mara krubutên kewala
apan wus punagèningong
dyan kalih wus kinonyohwan
kinalih roro sowang
sinumpingan sêkar mungguh
oncèn sinawur toya mas

tungmungkul rahadyan kalih
noragèng mangranu pada
dyan arya suka gujênge
bapang sarya kinonyohan
dening Kalpikawatya
Kalpikaningsih pan sampun
nênumpingi sira radyan

Dêmang Gathul jêlah-jêlih
anuwun konyoh lorodan-
nira dyan arya wuwuse
lah majua paman dêmang
Ki Gathul amêndhapan
sinung burat gya inguyup
rêrai ingusap-usap

sawusnya tayungan bali
Ki Gathul mring prênahira
acucut salêlewane
Kalpikaningsih kêlawan
Kalpikawati muwah
garwa sêkawan wus wangsul
pinarak ing kursi atap

atmajèng Tuban saya jrih
mring raka Dyan Menak Koncar
tansah bukuh pilênggahe
ki dêmang asêsendheyan
ing kursi ajêjegang
kawuron êndêming apyun
ingubêk kêlawan arak

sinandhingan tandhak mrapit
sinendhenan kinêpêtan
Ki Dêmang Gathul angomplèh
suka sagunging tumingal
pênuh kang andon raras
myang sakèhe para arum
kêmanisên roning kamal

wus samya lêkas abêksa
wong trunalanang mangrangin
bêksa tamèng miwah dhadhap
ngracak samya wasis-wasis
rakit prang sudira mrih
mamonah suduk-sinuduk
datan ana kuciwa
pêdhang-pinêdhang tan osik
surakira arame lir ngadu ayam

wus angsal rambah ping tiga
trunalanang dènnya ngrangin
dyan arya nulya ngandika
hèh paman dêmang si yayi
sasukane ing galih
yèn arsa bêksa rèningsun
Dêmang Gathul wotsêkar
kawula ingkang makili
nanging sampun mawi gèsrèk sêsudukan

luput-luput dhidhal nyawa
têmah dadi tai aking
dyan arya gumya alatah
gumrê sagung kang ningali
Dêmang Gathul gya ngibing
asisih tandhak têtêlu
cucut dènira bêksa
ambung dumuk ngêmut driji
medhak-medhok kampuhira kuleweran

lêlewa banyol pangucap
anjêlih kala sinindir
anjêgrig rêrambutira
kopyahe binanting-banting
awake kirig-kirig
sarya gêbêg-gêbêgipun
sinambêran ing tandhak
ki dêmang lucune dadi
bêrik brangkang lathinya nyungir mring tawang

kêng gumya ambata rêbah
sagung ingkang aningali
sêksana rahadyan arya
amêdalakên sarimpi
busananya saryadi
èbên kang rêtna sumawur
kadya jim kamanungsan
tinon lir tan ngambah siti
gawe brôngta mangrum tingkah pasrangkara

lir dhêdhali nambêr toya
awor lan wilêting gêndhing
kêploknya ambal-ambalan
sênggakira angêdhasih
sira atmajèng Tubin
èsêmnya nora kawêtu
tansah ngliring mring raka
pangunadikaning galih
dhasar bangêt lêlancure wong Lumajang

aladak tur kasêmbadan
acucut nora nyênyêngit
sêmbrana aparikêna
sasêbdane dèn lungguhi
cacade mung sawiji
rada kêpara ing rusuh
tan bisa ngolah praja
dudu pusakaning bumi
wus bobote amukti anèng Lumajang

gya ngliring sang kusuma
Sang Rêtna Kalpikaningsih
radyan ginêgêt kang waja
kumêsar anglês kang galih
awas dènnya ningali
tan kênyanan ing pandulu
warnanên radyan arya
tan kobrê tajêm kang liring
ngiwa nêngên garwanira ingarasan

wus mundur sarimpinira
dyan arya anulya larih
lan rinta atmajèng Tuban
ki dêmang lan para abdi
surak gumêntur asri
kêng kalataka jumêgur
gêndhingira mangraras
mônda-mônda ukur jawil
mung clêmpunge kinorèk mawantya-wantya

dyan arya ngadêk ambêksa
lawan garwa Mantarsari
tinêngên jajêbêngira
sasolahe rêbut manis
kang nglagoni pra sêlir
gêndhingnya pelog pinatut
barang padha krêrasa
niyagane sami èstri
sênggak gumrah kêploke nibani raras

radyan lan garwa nyonyah mas
jêbèngira wus kinering
samya anarik curiga
ingukêlakên wilêt sih
saya minuni sari
liringing tingal abarung
ruming hèrnawa muncar
kang kondhe kêbak rêtnadi
gêbyar-gêbyar lir lintang sayuta lumrang

runtut pacaking wiraga
astanya awor lan cêngkling
kumrampyang anèng wêdana
sêsuling manjing ing liring
clêmpung nèng lambung asri
kangsin nèng tracabing suku
rêbab anèng ujyala
sêlukatnya anèng rumbing
punang dêmung manglung-manglung manjing jôngga

kêthuk kumênthung nèng tindak
kênong mring udhêt aminging
gambange ngungsi mring sinjang
panuse ngungsi mring driji
mandule gong duk muni
kukuse anèng prêmbayun
lêlagon awor tingkah
mêngênge ngêdusi manis
candonira kang gêndhing manjing wrêdaya

ngancap sarêng pêngarahnya
cumlorot lir lintang ngalih
curiganya gêbyar-gêbyar
sinrêrasah mas rêtnadi
dyan arya saya bênthing
jungkarangin awèh wuyung
lir gambar wêwangunan
yang yang ringgit munggèng kêlir
radyan arya duk ginoco punang jaja

kadya waja ginurinda
murub sumêmbur kang agni
saya dêdêl punang raras
lêlagone ngasih-asih
ebat sagung ningali
saya dangu saya baud
risang atmajèng Tuban
tansah ngêtutakên liring
èsêmira aprana panuju manah

Menak Koncar wus panduga
arinta kalih ngèsêmi
saya kinayang bêksanya
sarya mangancap lir thathit
ginoco Mantarsari
kumênyal ingkang prêmbayun
dhuwungnya bêngkung tiga
sang dyah eca dènnya ngrangin
gunging mulat kumêsar ing manahira

dinugi kêlamun tatas
majadira anrus gigir
mèsêm sang atmajèng Tuban
ki dêmang jomblong ningali
sèlèh jêbêng dyan mantri
dhuwunge sampun sinarung
mingkis sêsondèrira
koncane anrampat siti
mantar nyonyah pinondhong lajêng ingaras

binêkta mring prênahira
wus samya lênggah ing kursi
surak kang bala gumêntar
kêng kalataka munyatri
pênuh kang punang larih
sêksana dhahar makêmbul
radyan ari ing Tuban
prituwin kang para rabi
sira Dêmang Gathul wus kêmbul sameja

pra sêlir ngladèni atap
busananira saryadi
Kusuma Kalpikawatya
lan Sang Dyah Kalpikaningsih
tansah ampingan wuri-
nirèng raka sang binagus
dene wong trunalanang
wus samya sinungan bukti
syara gumrah kang gêndhing kadya ampuhan

dumugi dènnya kasukan
mênuhi wilêting sari
pupug punang kawiragan
ing dalu datan winarni
kawuwusa ing enjing
dyan arya daud sawadu
sagarwa sêlirira
tênapi rahadyan kalih
arsa sowan mring nêgari Madulêngka

kawarnaa Radyan Damarsasi
anglampahi ing kawêlasarsa
lagya kinarsan dewane
ciptanira sang bagus
tan darbe sah ing Suksmanadi
manungsa wignya apa
pinurbèng dewagung
tan lyan pinêsu ing driya
ing pawore ing tingal kahanan jati
jatine kang misiksa

kang misiksa saisining bumi
kang akarya pati lawan gêsang
Dyan Sôngka lumembaking rèh
lir sarah munggèng ranu
sinêpuhwan ing darma yogi
Buyut Musthikamaya
tumamèng pituduh
wimbuh anglampahi karsa-
nira patih pinanjingakên ing puji
puji mring sukmanôngsa

radyan sinung karya mring kya patih
kinèn mêkathik ngrumati kuda
lan kêkalih parêpate
Sêbdapalon sêklangkung
Nayaginggong dènnya kasyasih
tan patya sinung pangan
tansah dèn kêkuru
sabên dina ngajak minggad
Dyan Sêsôngka dahat dènira tan apti
narima ing juwata

sariranya tansah sru winanting
datanpa dhahar kêlawan nendra
sinêdya dadi tapane
sêmana sang binagus
saya embah cahya nêlahi
gumilang-gilang raras
manglela sumunu
rahintên dalu tan pêgat
asêmèdi suka rênaning sêkalir-
ira Yyang Sukmanôngsa

datan kesah-kesah radyan mantri
sangking gêdhogan ngêngisik kuda
gênti ingkang winiraos
kang dalêm kubon santun
putranira rêkyana patih
Kusuma Anjasmara
kang tansah namur kung
tan lyan sinambat ing brôngta
mung rahadyan ingkang kinarya pêkathik
dening sudarmanira

tanpa dhahar sang dyah tanpa guling
layung-layung kawangwang gumilang
embah nêm dina manise
sèdhête ngundhung-undhung
prak atine saya nusuli
gandêse rêbut papan
pirang-pirang pikul
malade agêgotongan
luwês mêsêsira rolas pêdhati
praptane bangun enjang

byar rahina sagunging wêwangi
samya ngungsi marang kêpatihan
ngumpul Anjasmara kabèh
lingsir wetan gumrudug
sumèh sumrah malah nampiki
kêmpyange padha magang
praptanirèng bêdhug
jêjêl anèng kêpatihan
lingsir kilèn wiragane lir gurimis
ngêmbêsi ing sarira

surup surya wong kuning sabumi
sarenira samya ingambilan
kari bagorane bae
yèn pukul sônga dalu
kilat thathit gêbyaring ngungsi
mondhok anèng ing waja
lamun têngah dalu
sêbarang kang endah-endah
kumarane ginêrus dadi sajimpit
konjuk ing Anjasmara

yèn marêngi dina Gara Kasih
widadari jim pri prêrayangan
asok takrê têdhak kabèh
arum-arume katur
udakara pitulas dhacin
anulya pinilihan
ing sang rêtnaningrum
murnine angsal satepak
gya binahat candune sagêbyas alit
kagêm mring Anjasmara

tansah kunjana papa sang dèwi
gandrung-gandrung ing sêparanira
kabyatan kawiragèng ron
ing tyas brôngta awuyung
myung Dyan Sôngka paraning galih
dalu kèmpi yèn siyang
sumandhing kadulu
sandhung jêkluk Damarwulan
marangsêbda nora lali Damarsasi
kadya wong karungrungan

nuju pinrak ing natar sang dèwi
wayah layung surya tunggang arga
ingayab para cèthine
êmban inya nèng ngayun
Anjasmara manamur wingit
nanging mêksa kawêdhar
têlênging jroning kung
ngandika mring babu inya
paran biyang wartane Dyan Damarsasi
satriya Paluhamba

awlas têmên biyang isun iki
mring si jênat jaka Paluhamba
dadi lêlakon awake
sêdene ramaningsun
nora kogêl mring kadang siwi
yya dumèh yèn wibawa
apêgêl tyas ingsun
biyang apa risi mona
ingauban kapunakane sawiji
kaya wong potang ala

datan èngêt mring kang dèn gêntèni
awibawa anèng kêpatihan
tur sangking kadange dhewe
jêng uwa purwanipun
Maundara kang gawe bêcik
iya mring kangjêng rama
prandene tan ketung
amburu panasing driya
mundhak apa wong asih dipun gêthingi
wong arja pinrih ala

alah dene si kakang kêkalih
wong mênyunyang amurang krama
dhêmên karya rusak bae
tur mundhak apa iku
dene têka kêpati-pati
milara tanpa dosa
lir wong mêndêm gadhung
tan èngêt mring kadang tuwa
tangèh lamun wong arda nêmua bêcik
anggung ulah sikara

nora etang pêmalêsing puji
manggung dadi ing pangewan-ewan
sugih satru tanpa gawe
ni êmban awotsantun
aturira mêthuki galih
lêrês andikaning dyah
ramanta pukul
paring kumêt karya panas
rêmên ngèksi-èksi sêsamaning jalmi
gêthing mring wong wibawa

lawan gêthing mring wong ulah sêmèdi
gêthing mring wong nalar wicaksana
gêthing wong bagus warnane
gêthi wong siniyan ratu
ngudi dènnya amrih kêng sisip
miwah Dyan Layangseta
Kumitir sêklangkung
tan arsa ngambah lêrêsan
tungkul dènnya amrih muktine pribadi
lumuh sinamaning lyan

datan mambêt andêling nrêpati
rusuh ing tingkah kuthuh ing karsa
sêmbada ing panastène
atur kula sang ingrum
pan sayêktos-yêktosnya gusti
ni inya atur sêmbah
inggih sang lir santun
wingi duk ulun mring pasar
aningali rakamta Dyan Damarsasi
pitêkur nèng gêdhogan

ulun mampirtakèn mring kêng abdi
anggêpipun ramanta mring radyan
gusti klangkung niayane
witning yèn paring sêkul
mung sacowèk awor tumêndhil
datansah tinindakan
mring gêdhoganipun
yèn kirang klimis kêng kuda
kirang dhêdhak sukêt ragi nguciwani
rama panduka gusar

ngumpah-umpah tur cumrêri-crêri
datan môntra darbe kapunakan
tandya sung wêdharaningong
nanging radyan tan ayun
mung prêpate ingkang nampèni
sang dyah kadya sinêndhal
ing galih mangungun
gya wontên cèthi rêrasan
lan kancane bibèkne maung ingong wrin
Radyan Damar Sêsôngka

sare anèng soring nagasari
pinêtêkan ing parêpatira
nglela gumilang cahyane
ponakawane nguwuh
mring manira gya sun ampiri
anjaluk pêpanganan
angrês sun andulu
manira nuli têtanya
Dyan Sêsôngka salamine anèng ngriki
paraning polahira

bibèkane jare tanpa guling
tanpa dhahar sing kathahing karya
sarta sangking pangênêse
sang dyah duk myarsèng wuwus
tandya minggah mring jinêm wangi
gêmpung raosing manah
wimbuh kasmarèng kung
amayang susela brôngta
minggah tumrun poyang-payingan ing galih
wus karsaning juwata

sang dyah limut wêwadining èstri
manêmpuh byat ginosongan trêsna
kabêlêt ing tyas wuyunge
nimban inya gupuh
tinimbalan wus praptèng ngarsi
sang rêtna angandika
syara rayung-rayung
biyang paran wartanira
Dyan Sêsôngka rêpate sun gumatèni
kang mijil sangking sira

ni mban inya nêmbah matur ririh
Dyan Sêsôngka tyas têguh raharja
tan gumingsir parentahe
jêng ramanta pukulun
apitambêt ngewani liring
gusti dhatêng kawula
sabên-sabên rawuh
sêmune sampun graita
ngong gumati marang parêpate kalih
sêmune tan kaduga

malah-malah asring mêmiringi
sampun ngantos kêpanjang ing tingkah
kawula dhatêng prêpate
kadya wus wêruh sêmu
marma ulun saklangkung ajrih
juwêt ngambah gêdhogan
tan arja tinêmu
mendah jêng rama panduka
miyarsoa pêsthi radyan dèn pêjahi
kawula têkèng pêjah

sang dyah mèsêm sinamur lan dêling
nyênyêngit têmên wong Paluhamba
salah cipta tanpa gawe
pêgêl rasaning kayun
biyang ingsun nora kêkêlir
ewuh apa mring sira
payo de rah lampus
biyang sun pêlaur pêjah
wurung panggih lan kakang mas Damarsasi
kang lagya kawlasarsa

ingsun biyang nora laki-laki
yèn tan angsal komasaris jendral
kang lagya dadi lêlakon
pinêsthi ing dewagung
sun labuhi papa kasyasih
mêngko sun rêrêmbugan
lan kang gawe wuyung
age mara sêsajia
mêmanisan tamuan tuwan kumisi
bicara dadèning prang

sêsaosa jêbat lan kêsturi
anotoa busananing priya
ni babu inya ature
nah anggèr nuwun-nuwun
datan wande tumêkèng pati
kinêthok mring ki patya
sang dyah sêbdanyarum
biyang sira milu apa
lara pati ingsun lakoni pribadi
wus janjine wak mara

nora bakal wong kudu bilahi
lara wirang saobahing jagad
wus pinêsthi sadurunge
pasrahna ing dewagung
êmban inya pan èsmu tangis
kagoyang wrating trêsna
mring sang rêtnaningrum
jrihira mring yayah rena
têkèng pati nglabuhi ing nalar sisip
tan wun manggih bêbaya

yèn rinasa wrate wong trêsna sih
kinêlêma ing Côndragumuga
myang êndhut blêgêdabane
papa citrakanipun
ingêndhêman tumêkèng pati
nadyan ngrojongi karsa-
nira sang lir santun
sang dyah wus ngrasuk busana
yèn sinawang lir putri Cêmpala Manik
duk mijil sing ujyala

tuhu ayu kusuma sang dèwi
Anjasmara kaot
arja sinjang cindhe jlamprang bange
asêmêkan bangun tulak pinrêsmi
niyaka hèr manik
sunarnya sumawur

ukêl rêja manjrah puspitamrik
acundhuk rêtna byor
pindha dewa andaru sarine
kancing manyura rinêngga hèr gêni
sêngkang mungkung rêsmi
sinêgara madu

asumping mas minarjèng ron sari
sangsangan sutèngson
aglang kana murti kalpikane
jumrut pêkaja mirah mênuhi
sri gônda kêsturi
jêbat andonsantun

ngambar sumyar mêrbuk wor kongas mrik
sêparan sung wirong
singa kasamprê lir tinrês tyase
jêbat mawar têmpur ruming sari
sarira sumrah mrik
kasmarjèng mamrêskung

rum kêng muluk binêkta ing angin
nrêrajang ron gogrog
lêmut jingklong sêmut bubar kabèh
gègèr ngungsi kabruntak wêwangi
lalêr mencok mati
kêsangêtên arum

dêdêg jagrê-jagrê mêmantêsi
kuninge mêncarong
mêlok-mêlok sang dyah wêdanane
tingal kocak lir intên hèr thathit
waja gumyar kengis
tejane ngênguwung

lathi gêsêng manise pinirit
akarya wirangrong
kadya gambar winangun pasmone
anêlasna dêluwang lan mangsi
turah kang rinujit
pangrêngganing kidung

Anjasmara wus mijil ing jawi
nèng natar mangrimong
amarêngi purnama mangsane
katawang sumyak bêntèring sasi
kamyat saisining
pratiwi kasuluh

lir rahina padhanging mangrawit
sênêning kêkayon
lir paningal sajroning pangimpèn
maya-maya manglela kaèksi
ngrêmêng mêsajani
mangembahi santun

sumilir-silir pamiron asri
asrine winaon
sêkar-sêkar tan migar gandane
kaungkulan de sang agêng brangti
mayang sêkar bali
kayoman ingkang rum

cêngkir dênta sêdhêng wus mêngkrami
sumuluh yèn tinon
sarêng mulat ing dyah prêmbayune
ponang cêkir merang ngungsi mring wit
mayanira kari
tur kungkulan patut

lunging gadhung purêt duk mangèksi
janggane sang sinom
sêkar pudhak sêdhêng pêmbabare
kuncup malih amung krêmyat dening
wêntise sang dèwi
kesisan wastrarum

thithit lidhah rêbut wor lan liring
wêkasan acêlom
maduning sêkar pan asrêp kabèh
dadi tapa kungkulan mêmanis
yyang purnamasasi
sêmune mawêlu

rêbut mêlok gumilang nglangêni
wêdana mêncarong
dhasar ayu-ayu sawantahe
wimbuh karêngga ing busana adi
maladi manglungit
tan kêna winuwus

Anjasmara pinrak kursi gadhing
manjang wulan awor
para cèthi mangayap ngarsandhèr
êmban inya ngapit kanan kering
nôngga talam rukmi
isinya burat rum

macak rawis ingkang inasihi
gantyaning sang sinom
pamojokan lan saput jajare
kumbala badhak lan kêpêt gadhing
gunging para cèthi
nganggya-anggya luhung

sang kusuma angandika manis
èsêmira winor
lah ta biyang payo ywa kasuwèn
amrêpêki wong bagus kasyasih
wong dhandhing jukining
wong lumrê kalurus

wong abagus sêlak mambu angin
atêmah kêmanjon
pêsthi ingsun tumêkèng layone
yèn tan panggih padha saiki
biyang ingsun mati
wurung awor têmbung

sira êmban matur wotsari
gusti sang lir sinom
lah punapa kang dèn antosake
yèn kêdangon ing pêngangkah gusti
mindhak juwarèhi
kanyina ing pasmun

mumpung sêpi ing pênatar gusti
wus sidhêm punang wong
Anjasmara ngling winor èsême
priye biyang yèn ingsun tinampik
angisin-isini
tan kêpadhan kayun

ni mbok inya sumambung wotsari
lêrês sang lir sinom
sanèsing dyah kang kadya nah anggèr
nanging panduka gusti sun tohi
datan ngambah siti
kakung nampik sang rum

Dyan Sêsôngka dhasare kasyasih
tan môntra ing batos
pintên-pintên sinampar nah anggèr
tur tan tanggêl dèn labuhi pati
pirangbara ngakir
luwar sing kasyayun

wus antawis ramanta kya patih
dhasar mrih kadudon
awon sirnane tinundhung bae
lah sumôngga pinarpêkan gusti
awlas ngong kêpati
dhatêng sang binagus

Anjasmara mèsêm tanpa angling
busana winaon
gya jumênêng sang dyah sing prênahe
ginarêbêg ing pawongan cèthi
sang dyah duk lumaris
tinon gandrung-gandrung

pantês buntar sinjange winingkis
gêndrèh-gêndrèh tinon
banting astir lha putung esthane
mêndal-mêndal madyane amêngkik
tur manasbarani
mungal ing prêmbayun

dhangah-dhangah awijang mêthinthing
gilig tur mêncarong
pênuh raras ing kawiragane
dadya pangungsèn gunging mêmanis
ing saparan minging
ngambar gandanya nrus

kadya murca kinêdhèp ingèksi
Anjasmara kaod
sang dyah dhasar mêmpêng diwasane
winangkara lir pujan rêtnadi
nadyan samya èstri
mulat brôngta wuyung

Winarnaa Radyan Damarsasi
kang lagya linakon
eca lagya lênggah nèng kayone
nagasêkar sasiliring angin
katrang sintarêsmi
mangrêsêpi kalbu

datan ana kang kaciptèng galih
mung wêkasan ing don
Sang Yyang Jagad Pratingkah ing rèhe
pinuja môntra jroning sêmèdi
pinras kyating puji
winorkên ing pandum

nging sêmangke rahadyan minantri
ing tyas sumêlang wor
maras-maras tanbuh wurcitane
hè Yyang Juwata ingkang linuwih
pituhokna dasih
têguh ing rahayu

sampun kenging rêncananing bumi
lyan karsèng sukmanon
sampun rinèh ing budya tan arjèng
hèh juwata ingkang mugi-mugi
têtêpna kêng dasih
mulyane pangèstu

ya ta rêpat kalih kang winarni
aturu manglosod
nèng sor pucang lêlèmèk widhige
samya ngadhêp badhiyang malêdhing
sarwi têngga kori
korine gumandhul

Nayaginggong ginggongira kèksi
dinulu mathongol
manthuk-manthuk mring lawang arêpe
lindurane angrantêg sawêngi
trêkadhang nglindur mring
kali gogoh yuyu

yèn wis olèh gya ginawa mulih
sêksana ginasong
wusnya matêng pinangan yuyune
niba nggêblak tandya ngorok malih
sêjatine guling
iku lagi nglindur

Sêbdapalon yèn nglindur lunga mring
pasar luru klobot
lan pucukan têbu ngiras gone
sarwi wuda yèn wus warêg mulih
iku masih guling
sêjatine nglindur

Anjasmara kuwur ciptèng kawi
gandrung-gandrung ngrimong
praptèng prênah ing pagêdhogane
êmban inya lumampah ing ngarsi
duk prapta ing kori
Ginggongnaya nglindur

ngadêk wuda amarêp maringis
sarwi krêrot-krêrot
kêcap-kêcap anggêbêg-gêbêgi
ngucap jaluk sêga punar mênir
lodhèh kêthak giling
krupuk srundèng jagung

nyai êmban anjumbul kêpati
jumbule kêsondhol
gya tinampèl ing tangan sondhole
manthuk-manthuk sarwi marbês mili
gya niba gumuling
ngorok sênggur-sênggur

para cèthi gumya ting cakikik
kang satêngah mlengos
Sêbdapalon anggrayah lindure
sarya ngrêrêm anggolèki inthil
ni êmban anjondhil
jondhile kêjaul

gya kinuwêl ingaran athinthil
inthile wus nglombroh
Sêbdapalon niba ngorok manèh
ni mbok inya sosote druwili
bêlong-bêlong bêlis
dibêbêsèt ngantu

Anjasmara lathine ginigit
mengo tan arsanon
gya lumaju sang dyah ing lampahe
wus kawawas sira radyan mantri
panuju alinggih
nèngsor nagasantun

pamulunya kasonar ing sasi
larase mêncarong
Anjasmara lir kinenyut tyase
kêtêk sumawur ampingan ing wit
lyan kêng sarpa sari
sang dyah cêngêng mangu

sariranya kumutug lir agni
tambuh solahnya wor
maras-maras nanging sênêng wonge
kêpyur-kêpyur ing galih ngrêsêpi
têbihnya wêtawis
lawan Damarsantun

tigang cêngkal malah nora luwih
ingantun kêng pawong
amung ni mban inya sêkalihe
datan têbih lan sang mindha ratih
sang dyah rosing galih
lir age agapyuk

pangyur tingkahnya sang agêng brangti
dirèktur jendral nom
têka enak inak migu bae
nora nyapa nora anglungani
nora mobah mosik
sidi parak ngarum

nora sêgu nora aningali
siku mas arinom
apa lumuh kuciwèng sêmune
ni mas matur kados dawêk nguji
wus adate gusti
rêmên lênguk-lênguk

radyan pitêkur kados datan wrin
dhatêng sang lir sinom
mangke nah anggèr ngong paranane
wong abagus pantês dèn dhèdhèli
tan grahita galih
angkuhe pitambuh

ya ta radyan mantri wus udani
pinran sang lir sinom
gandanya nrus ngambar sêparane
ngidid kongas amilêti galih
mingingnya nampêki
mangêdusi arum

lir ginoyang tyase radyan mantri
kumênyut anglês wor
mangangên-angên kewran ciptane
lunga pêjah kèndêl angêmasi
dewa kêng linuwih
paran palah ingsun

wus kapêngkok ing papan kasupid
adhuh pêjah ingong
kaniaya sang dyah mring dasihe
paran baya gèningsun ngoncati
hèh Yyang Suksmanadi
kanthinên yusyèng sun

murcita napasira wus
wor dewane kêng linuwih
cêngêng sajroning paningal
radyan kawimbuhan ing sih
hèrnawa têmpur samodra
jumbuh wantu lawan asin

padhanging jagat kinukut
wangsul ing pratônggapati
lir warna sajroning kaca
manjing mring kêng aningali
kumandhang pawor lan syara
suruping baskarèng wêngi

kawêngku ing èstonipun
bêthara surya kêng luwih
atas sang Yyang Dewa Surya
pangyasane Yyang Pramèsthi
jinurung sing karya puja
Yyang Manikmaya mèstuti

Manikmaya Sang Yyang Guru
pada pamujaning dasih
Yyang Nurcahya Yyang Nurrasa
rasaning sampun kawingking
Dewa Ruci kang gumantya
jumênêng kêlawan dasih

sihing Sukmana kêng agung
kênyatahan Dewa Ruci
musakani ing agêsang
jumênêng kêlawan urip
uripe sapa kêng karya
tan lyan Sukmana kêng luwih

lir samodra lawan alun
ombak lumembak kaèksi
ragane upama sarah
alune Yyang Dewa Ruci
kênyatahan sukmanôngsa
kang ingupama jêladri

galong gumulung ing ranu
upama urubing agni
kênyatahan Rucibrôngta
wujude cahya lawan sih
muksyane pandam kapyarsa
manjing ing kahyangan jati

tan lyan juwata kêng agung
jumênêng kalawan puji
pujine kêng sipat mulya
mulyane kêng mupangati
kêng karya sabab raharja
angarjani ing sabumi

krêrana dyan Damarsantun
nglindhung urip ing sukmadi
urip sajroning palastra
palastra sajroning urip
angungsi mring dewa brôngta
liyêp netra sawangsasi

mung prêmona tan rinacut
panêngran sajroning urip
uripe wus rasa pêjah
anetra tan aningali
karna datan amiyarsa
atutuk datanpa angling

agrana datan angambu
anapas datan lumaris
ya ôngga datan subawa
namung prêmana kang kari
sirna ingkang pônca driya
Damarwulan angêmasi

lêncêping paningal samun
tingale kêlawan budi
pangucape lancar daya
pênggandanira lawan sir
lan pangèstu kang kapyarsa
jumênêng lan Dewa Ruci

ragane kari anjêtung
ni êmban saya ngrakêti
Dyan Sôngka winawang-wangwang
winungu winanti-wanti
anggèr pukulun tamuan
kumasaris sangking syargi

tan mosik Dyan Damarsantun
sang rêtna ngandika aris
biyang inya paran baya
si êmban dènnya mrêpêki
suwe têmên nganggo apa
akaku rasaning ati

ni inya matur wotsantun
bilih Damarwulan sakit
ginoyang minggu kewala
ingoyog-oyog tan mosik
lumampah sinung usada
gêgêcêle wong akuning

mèsêm kusumaning ayu
datan saranta ing galih
kêkêtêgnya sumyar-sumyar
kabyatan ngasmara brangti
sang dyah amrêpêki tandya
gêndrèh-gêndrèh amantêsi

sarya dhaham gêtir juruh
sang dyah ngasta macak rawis
sarêng cêlak gya binalang
lêlambungira tan mosik
mangun tingkah pasrangkara
gandrung-gandrung asung brangti

angadêg sang ruming santun
cênthèng-cênthèng dènira ngling
angkuh têmên sira radyan
sêmangkehan wong ambênthing
pinaranan nora nyapa
bok aja kêpati-pati

aja dumèh yèn binagus
dèn sanak nora nglanggati
Dyan Sôngka minggu kewala
têksih pitêkur alinggih
kêjap-kêjèpnya ingêmban
sang dyah tan dêranèng galih

radyan gya rinangkul gapyuk
wêntisira dèn cablèki
lambung tansah cinêthotan
Dyan Damarwulan tan mosik
sang dyah apêgêl kang manah
wuwuse angasih-asih

kakang mas sapanên ingsun
ingsun Anjasmara prapti
mangruwat papa cintraka
amudhari ing kasyasih
sapa ingkang duwe trêsna
kakang kêjaba mung mami

sapa kang asih wong bagus
amung kadangmu pribadi
lah mara kakang lungguha
nyênyêngit têmên wong iki
tan mobah Dyan Damarwulan
nora sêgu nora osik

Anjasmara pan èsmu luh
datan tinimbangan kang sih
radyan rinangkul kêng jôngga
winêngkang kêng asta kalih
wus ginggang radyan gya dhawah
anèng ing pangkyan gumuling

sang dyah kagyat sarêng dulu
radyan napasira sêpi
kantun prêmona kewala
ginoyang-goyang mawanti
ingoyog-oyog tan lawan
gêpah sang rêtna nungkêmi

sarya andrês kang ponang luh
mangêsêb-sêb jaja wanti
kinarang ulu rahadyan
mring sang dyah ingasta kering
mlas asih sêsambat ing dyah
kakang aja sira mati

yèn sira kakang tan wungu
ingsun nusul angêmasi
tanpa gawe sun agêsang
yèn tinilar wong asigit
tandrêman nèng marcapada
katula-tula manah gring

wus nglilira wong abagus
sun bêktakkên masak rawis
myang wida ambar hèr mawar
kakang mara sun konyohi
ênya-ênya kakang sêpah
mêngko ingsun busanani

ban inya sumungkêm gupuh
ing padasarya manangis
gusti-gusti awungua
awlas arinta sang dèwi
wanuh tanggung sira radyan
amanggihi sarya lalis

sang dyah mundhut hèr mawar rum
sinuryan radyan minantri
ginuling-gulingkên radyan
katut kewala tan mosik
sêsambate Anjasmara
kakang-kakang aja mati

apan uwis basaningsun
Anjasmara nora apti
kakung liya sangking sira
lalungarang sun lakoni
kakang-kakang aja pêjah
aku nora bisa kari

lah biyang êmban dèn gupuh
undangên parêpat kalih
sun takone si kakang
yèn wis larane ing nguni
lah apa jêjampènira
ni mban mentar sarya nangis

Palonsêbda Ginggong gupuh
ginugah nora ngulisik
ambathang sarwi wêwuda
ciniwêlan nora nglilir
lalu akrêrot kewala
nyamuk-nyamuk sarya mringis

ni mban tyase sêlak gugup
gugupe binêthot aglis
kinaro ing kering kanan
bingung angatut wus tangi
ni mban kêbat milu kêbat
lamun rindhik milu rindhik

paringisan biyang-biyung
wus praptèng ngarsa sang dèwi
sang dyah ayu angandika
paman gustènira iki
apa wus larane lawas
anglelo kaya wong mati

apa kêsambêt sang bagus
paman tutura mring mami
umatur pun Ginggongnaya
ingkang sakit-sakit mami
ngantos mutah jênang lahan
Sêbdapalon tumut angling

wontên dene grêrah ulun
pan akungsul-kungsul mami
jalaranira sinêndhal
ngantos mèh cêpot sangking wit
ni mban awas lamun wuda
prêpat kalih dèn gablogi

Ginggong Sêbda gya lumayu
bêbêdan anulya bali
wus awas mring gustènira
anèng ing pangkon gumuling
datansah akapidhara
prêpat kalih samya nangis

katêmpahan sang lir santun
gusti kawula dyan mantri
dhasare dhasar apêsan
wimbuh kawrataning kardi
ing mangke panduka prapta
bêkta tênung sing Bêtawi

ngandika sang ruming santun
eman-eman pinrih pati
sinobat sinaudara
radyan inggih ajak mukti
ing mêngko têmah kantaka
paran rêmbugira sami

Ki Sêbdapalon umatur
pamanggih kawula gusti
bok inggiha jinampenan
bêsusu lan jêruk lêgi
lawan kêmiri sasomah
gêpak jêndhul padha siji

ngewani tingal sang ayu
Dyan Sôngka winungu wanti
Anjasmara gêpah mucang
sêpah cinêcêpkên aglis
sami ing lathi kaprana
sang dyah lidhahnya ginigit

kagyat Anjasmara jumbul
basakna iki wong sakit
napasira nora nana
lêlidhah têka ginigit
arsa ingsun sèlèhêna
eman yèn kêbacut mati

radyan ginusur burat rum
pan sarwi winungu wanti
wis tangia sira kakang
wêlasa mring awak mami
adoh elok pinaranan
wong anom têkyarsa lalis

ya ta Dyan Damar Sêsôngka
kagyat dènnya nukmèng pati
ginusur ring gôndawida
cinêcêpan sêpah wangi
sarya winungu wanti
tinangisan andrês kang luh
napasira lumampah
sagung plawanganing budi
sampun pêpak kang ingaran pôncadriya

Rêtna Dèwi Anjasmara
duk myarsa napas lumaris
asrêp raosing wrêdaya
dyan tansah winungu wanti
nglilira wong bênthing
kakang-kakang ingsun rawuh
wêlasa mring manira
sira kakang sun kauli
sok mulyawa muktia tilam asmara

ya ta sang mindha kunarpa
tumindak praboting urip
Si Radyan Damar Sêsôngka
kang kadya kagyat ing pati
anrus kulunging galih
duk kapidih ing prêmbayun
têmahan paripurna
Radyan Sêsôngka anglilir
kewran ing tyas datansah api kantaka

pangrêti kanin wrêdaya
hèh juwata kang linuwih
paraning awak manira
kêcakup putraning patih
dewa kêng mugi-mugi
têtêpna pangèstunipun
yya nganti kenging coba
dasihye ginebang èstri
hèh juwata kêkahna ing tyas raharja

Rêtna Dèwi Anjasmara
Dyan Sôngka winungu wanti
sarya sinuryan hèr mawar
èsmu angliyan dyan mantri
amingkêt sangking kêdhik
tan wrin nyondhol ing prêmbayun
Anjasmara anjingkat
mèsêm sarya anyablèki
iki si wong mati têka agêlathak

mara kakang mas wungua
anggantèna masak rawis
deneiki wus agêsang
têka nora arsa linggih
pêjah pupyèngsun kalih
ingsun alihan wong bagus
êndi sêpahmu kakang
sun lironi wong abênthing
sang dyah mucang sawusnya nêbda mring radyan

ênya-ênya kakang sêpah
cinêcêpkên samya lathi
amingo Dyan Damarwulan
obahnya sinangkan ririh
dhawah pangkyan klajuk mring
kakêmpung sang rêtna jumbul
ginulingakên radyan
kang jôngga sinundhang malih
ingingokkên kang mindha kunarpa kiyat

sang dyah sêksana alihan
Radyan Sêsôngka kaguling
wêdana tumibèng jaja
wonga-wonga kang marêngi
kasêmêkannya sang dèwi
kêplarot sang dyah agupuh
tinêkêm prêmbayunnya
dawêk katingal sêpalih
Anjasmara radyan sarêng kumêsarnya

kasmêkan wus winaonan
Dyan Sôngka ngunduri ririh
têksih api kapidhara
radyan lambungnya pinulir
èsmu kagyat dyan mantri
anjumbul sing pangkyan tumrun
hèh Sukmana kang mulya
têguhna ing tyas kêng sukci
hèh juwata awasa mring titah tuwan

radyan saya kuwanguran
dènira akarya sandi
kadangu datanpa wêkas
pangudasmaraning galih
bok iya sun anglilir
nglindhung ing Yyang Jutwagung
alon wungu rahadyan
sêdya lumèngsèr aririh
Anjasmara gêpah anggèndholi radyan

kakêtêgnya mawur sumyar
kumêsar raosing galih
ya ta Dyan Damar Sêsôngka
amungkur dènira linggih
tan paja mawang liring
pilênggahira tumungkul
Kusuma Anjasmara
sêbdanya mangasih-asih
paran baya ngangkuhi dhêdhayoh prapta

munduran akaniaya
sira kangmas marang mami
yya dumèh sun êla-êla
tan sotah madhani ing sih
tan wurung ingsun mati
lamun tan kêpadhan kayun
apan sinêngguh apa
sira kakang sun parani
syarga nraka sun mati awor lan sira

kakang aja sêla-sêla
ingsun kakangmu pribadi
tur môngsa kêtanggungana
sira yêkti sun labuhi
payo mukti lan mami
luwara papa kasyayun
nadyan tumêkèng pêjah
ingsun kakang anyênyèthi
Dyan Sêsôngka kumênyut ing manahira

myarsa sêbdanira sang dyah
lir tinrês raosing galih
ya ta dyan arum sêbdanya
radèn ayu culna mami
dipun aririh gusti
botêne ulun lumayu
Anjasmara ngandika
gêndhèng-gêndhèng mulêt ing sih
wong abagus môngsa ingsun uculêna

jrê sira wong ora trêsna
kakang mara awak mami
mêngko yèn sira lumajar
amêsthi ingsun ngêmasi
urip tanggung nèng bumi
angur binanjuta ingsun
ing juwata kang mulya
wirang isin sun lakoni
wusanane wong trêsna tan linanggatan

dangu Rahadyan Sêsôngka
binondhetan mring sang dèwi
ni êmban inya sêpira
bungahe rasaning ati
sêdene prêpat kalih
abungah tansah gumuyu
radyan ngantos punapa
bok inggih nimbangi ing sih
ingsun uga payu anutut kewala

wit ning kawula punika
gusti sêdhih ingkang ati
wontêna èstri kang arsa
kêpingin arabi uwing
ngêndi-êndi pawèstri
sun takokkên nora pêthuk
kalunta kongsi kawak
durung wruh rasaning rabi
pan panduka dèrèng wruh ugrêring gêsang

bôngsa urip arêpana
sêdya kang agawe bêcik
pabêcikan marcapada
iku ingkang anêksèni
puji mring bumi langit
puji mring kang karya pandum
amung lara lan nikmat
kang nelakkên sihing Dewadi
iya gêsang sinung lara lawan nikmat

datan kêna sininggahan
karsaning Yyang Juwatadi
kadya ta titahing dewa
sagung kang sinungan rêsmi
tan lyan muktining jalmi
sampak lan wong ayu nulus
gandhang tur prangwêdana
punapa ngulatan malih
durung bae kang pinikir ikiaa

Rêtna Dèwi Anjasmara
wuwuse angasih-asih
cênthèng-cênthèng nuju manah
sira kangmas Damarsasi
pêgêl rasaning ati
angkuh têmên wong binagus
bisa agawe brôngta
dèn sanak nora nglanggati
sumakehan tuwanku dirèktur jendral

kangmas tuwan kaji bêsar
payo marang wisma mami
mulanga tilawat kur'an
mêngko kakang ingsun ngaji
bok aja ngadi-adi
sijinat kumêndur wurung
sapa wruha tyas ingwang
agêmpung kabyatan brangti
jae wana kang ati poyang-payingan

yèn manuka awak ingwang
manuk bisa tata jalmi
kapencut mring sira kakang
satriya kêng mati ragi
dhandhang netrane abrit
katuwone raganingsun
parikan guringsing bang
kêng sènthèng tuwuh ing wukir
lara mara kêjarah dhêmên mring dika

yèn gununga awak ingwang
gunung sakilèn Sêmawis
nora wurung karungrungan
lamun tan kêpadhaning sih
gunung wetan Sêmanggi
sun lêlawu wong abagus
mêksa trêsna kewala
kangmas gununge wong Têgil
pragat jôngga wurung sobat lawan sira

gununge wong Pêjajaran
sungkan krama lalu mati
yèn ora lan sira kakang
gêgununge wong Wêlèri
tan pêgat dadi ati
kangmas gununge wong Kêdhu
sok dhasar kêlakona
sun rowangi adol rumbing
ujar pisan lamun ingsun linanggatan

ki êmban matur ring radyan
anggèr bok dipun labuhi
sênadyan tumêkèng pêjah
asap lan nonah rapêni
liman mêndhak ing srati
bêndha ijo wong binagus
tiksyara munggèng ing pang
jinruma wong sanêgari
luwih-luwih karsanira tuwan bêsar

dandanan wus kêlampahan
sang dyah kêpanggih dyan mantri
datan wande têkèng corah
kawula tan wurung mati
nadyan tumêkèng pati
yèn wus klampahan sang bagus
maos palêkat jindral
ulun tan mandhêg tumulih
sokur-sokur ing têmbe amanggih arja

pasthi ulun bukak pasar
angadêgakên wong kèngsi
rahadyan mèsêm mring driya
Ginggong matur ring sang dèwi
tuman saja kumisi
purak-purak mau lalu
dhipegang nonah bêsar
baik dhiikut sêkali
tarik saja bawak kantornya nonah mas

mêski bêlun timbang saja
nyang muwah sama nyang sakit
cobak sudhah tau brasa
mêski trak mau kumbali
sama dhi kêsta lagi
enak-enak campur climut
prêmain dhalêm kamar
siyang malêm makan roti
pêsthi baik punya prêrut lêkas bêsar

mèsêm Rêtna Anjasmara
ni inya gumya kêpati
ni êmban alatah-latah
Sêbdapalon angawêti
kawête dipun lirik
ini mintak sama itu
dhimakan enak-enak
enak main sama ini
laprê itu alamat trak makan-makan

ni mban sosote gumrayah
sidikêpruk-kêpruk uning
sidikêthak-kêthak jingga
anggêlathak ngajak gandhik
môngsa arsoa mami
mring wong kaya rêraimu
Sêbdapalon angucap
sabobote nyai uring
kaplak sama kapluk mapan sudhah timbang

ya ta Dyan Damar Sêsôngka
binondhèt dipun ciwêli
mring Kusuma Anjasmara
lêlambung dipun cêthoti
baunya dèn cablèki
binondhetan sangking pungkur
sang dyah wus anêmpuh byat
wuwuse angasih-asih
dhasar canggèh syararum angrèndèng manah

Dyan Sôngka ing tyas kagiwang
kalênglênganing mêmanis
kèrêm ing samodra kilang
kêbanjiran madu brangti
kawilêt ing wêwangi
goyang tinêmpuh ing arum
panyiptanira radyan
wus untunge awak mami
lara pati ing pandung nora suminggah

mobah mosiking manungsa
atas karsaning sukmadi
tumindak lawan nugraha
kêng murba solahing urip
iya yyang juwatadi
amarna ing titahipun
roro pajuning karsa
kamulyan lawan bilahi
yèn kinarsan mulya sampun sinandhingan

ing lêlakon kang raharja
sampurna kêlawan budi
yèn kinarsan ing Sukmana
bilahi wus dèn sandhingi
nalar tan ngraharjani
ing kanisthan tindak luput
dêdalan rong prakara
sumandhing tan kêna gingsir
pan kinarya istilah dadining karsa

yèn manungsa tibèng mulya
dumadakan ngraharjani
ing tindak lawan utama
amêsthi yyang juwatadi
badhe rêntahing kang sih
trêsondha wus kapêngayun
yèn dasihe winênang
kinarsan ingkang bilahi
tinrêsandhan ing rèh nalar kaluputan

ing mêngko awak manira
manggih lêlakon tan yuti
gumingsir sing karaharjan
baya karsaning Sukmadi
ingsun sinung bilahi
dumadakan ing rèh luput
kang manah sêmang-sêmang
agimir sang ruming sari
wus tan bakal tibèng cêlaka wêdakan

môngsa ingsun gingsirana
narima sinung bilahi
datan sêdya angrêsula
wus kêpapan ing piranti
tan wurung angladèni
ing karsanira sang ayu
hèh sanak badan nyawa
kabèh saisining jisim
dene gilig ing janji aja sêlaya

payo padha anarima
urip bêja lara pati
puluh-puluh sang kusuma
dadi marganing bilahi
pira bara ing wuri
yèn wus kapungkuring saur
dhêndhaning kaluputan
badan nyawa dèn agilig
sokur-sokur amanggih madu srêngkara

alon dhaham Radyan Damarsasi
syaranya rum tandya mingsrê lênggah
wiragèng ranu padane
ngajêngakên sang ingrum
Anjasmara tansah bondhèti
duk ingajêngakên sang dyah
ing galih kumêpyur
katrang ing côndra tumawang
têmpur liring lir kilat barung lan thathit
kadya datanpa jiwa

rêmpu sumyar sumawuring èsthi-
nira sang kalih tanpa jamuga
cêngêng lênglêng wur ciptane
sang dyah gya ngrangkul gapyuk
wus kêpadhan ngasmara brangti
supe purwa duksina
kabyatan ing limut
suh sirna tanpa wikara
muksyèng driya lir pêjah sajroning urip
uripnya lawan brôngta

suciptaning byat mantraning èsthi-
nira tandya yanjrahing sarkara
rumêsêp sumyar rum rèhe
rèhning tiksyara rampung
kapratisthan ruming pangèsthi
pamurtining pangrêngyan
ning sang campur madu
yang yang budya winartama
pangrubasèng dirèng udyananing sandi
drêsananing kusuma

ni mban inya suka aningali
myarsa gapyukira sang kusuma
pawor rukêting sêkaron
kadya puyuh atarung
awusana jêngrê ningali
bilêng padha sêkala
Sêbdapalon ngantuk
Ginggongnaya pacicilan
aningali solahira sang akalih
ngadêg wuluning githok

gya ngambung mring Sêbdapalon aglis
kagyat dènnya angantuk gêgubras
pipènira umbêl bae
ya ta Dyan Damarsantun
mangrarêpa syararum manis
mangenyut yusyaning dyah
sang rêtna sinambut
pinangku asta ngarasan
jênang sela dèn gung pangapuntên gusti
ing dasih kawlasarsa

rèhing abdi panduka aguling
lagya kinarsan ing Yyang Sukmana
kagyat sarêng panglilire
gugup ing manah kuwur
tanbuh-tambuh raosing galih
ing cipta kaya-kaya
mring sang ruming santun
ing mangke pun Damarwulan
pasrah jiwa anyaoskên pati urip
sumôngga ing sakarsa

datan grantês sapanjrahing angin
myang sarema kang pinara sasra
pinundhut pêjah gêsange
kinèn punapa ulun
ngendralaya manglaya bumi
tan lênggana sakarsa-
nira sang lir santun
kinèn amanjing pawaka
sêgaragni gusti pun dasih mèstuti
ketang sih jêngandika

ulun nglampahi karsaning gusti
pintên-pintên wong kawêlasarsa
pêkathik dhusun nah anggèr
sinampar ing wong agung
sampun pêcak dhumatêng sakit
nadyan tumêngkèng pêjah
yusya sih katur
tan langkung gusti kêng mulya
mung aksama panduka pinintèng dasih
kêng asih dasih papa

anoragèng aturnya dyan mantri
asta kering mangrangkul ing madya
kêng kanan nôngga astane
Anjasmara sang ingrum
pan sinunggun-sunggun mawanti
astèng dyah ingarasan
wuwusnya sumrah rum
Rêtna Dèwi Anjasmara
kêmanisên datansah anambang liring
ing tyas kadya sinêndhal

sarira mar kagunturan ing ling
lir ngakasa kalungsèning surya
kêtara layung-layunge
duk sang dyah rinarungrum
kêng kukila nusuh ing siti
saya ngèmbahi raras
gambar munggèng panggung
prêraga nêmpur sêgara
dangu wayang-winayang sawangan liring
radyan lan sang kusuma

tan ingucap dènnya supêkêt sih
prêjanjine rèh apawong sanak
sarya ing sabiyantune
sinêksèn ing budyarum
amupakat ing jisim kalih
sêbarang kang kapyarsa
miwah kêng kadulu
samya naidi sêdaya
têmên-têmên palêkatnya gantyan wangi
myang burat rum hèr mawar

sang dyah kondur dhatêng kubon sari
radyan tansah kinanthi sêmarga
rêspati adhèndhèng-dhèndhèng
kayangan anjarwiku
pan sagunung raosing galih
pusaraning baita
wus kêpadhan kayun
biyaning kêpatihan
yèn kayua kayu pinggiring pasisir
wus bêkta jampi brôngta

Sêbdapalon Ginggongnaya sami
dhèrèk ing gusti nèng kubon sêkar
lawan para cèthi awor
angglidhik tur abêsur
depe-depe ngêmorkên ati
katungkul ngambul bakang
lowung nyondhol bukung
dèn ciwêli cuwol-cuwol
yèn cinablèkcêblèke dèn iming-iming
mengo sagunging mulat

ya ta sira Radyan Damarsasi
praptèng dalêmira Anjasmara
wus ginantyan busanane
kampuh srêngkara linud
diprêrada gumyur mangrêsmi
paningsêt mas winarja
sinotyèng rêtna byur
calananya lungsir jingga
binudir mas tinut ing sungging mangrawit
akondhe kêkêlingan

kinancingan agarudha manik
asêsumping mas mangroning sêkar
rinaja mulya rêtmyawor
sun angrênyêp sumuluh
dhasar bagus Dyan Damarsasi
karêngga ing busana
cahyane sumunu
jumbuh lan Yyang Kumajaya
Anjasmara kadya wong ningaling sungging
winawang-wangwang wantya

winawas wawas manganan ngering
tansah mèsêm ningali mring radyan
kang dèrèng manis winaon
winawang sangking pungkur
tinêbihan dipun prêpêki
ingulap-ulap wantya
mèsêm sang lir santun
grêgêtên ing manah
Anjasmara rahadyan dipun puliri
cinêthot ciniwêlan

tinêbihan sing ngarsa ingèksi
sêbdaning dyah cuminthèng lir kilang
gêthing têmên ingsun radèn
wong kaya sira iku
nora kaprah ana ing bumi
pantês mukti nèng syarga
aja sira tumrun
yèn tan dina Gara Mulya
aku bae aja pisah angladèni
kang manyèthi mring sira

kangmas-kangmas payo sun konyohi
gôndawida kêsturi hèr mawar
kangmas sadulurku dhewe
wong bagus alus têrus
mung cacade ngakokkên ati
kêbangêtên kakang mas
bok si rada anu
wong bagus anu-anua
anu têmên nora pati anganoni
nglêlaga wong abrôngta

kukus gantung pulase wong sungging
yèn sun sawang warnanira kangmas
buron kali punjul dhewe
pandhe gong kothak jêpun
tinandhinga ing wong sakêthi
kêmbang ulêsing sata
tan ana kang tiru
suku jungkung solahira
pagrê wayang toya mijil sangking langit
sêkalire wèh edan

puspa biru kangmas munggèng têgil
namung dika têlênging wrêdaya
pênyu sêndhang alus dhewe
sata wana kakuncung
nadyan korak wong sanêgari
wuluh rawa kakangmas
ampungana mring sun
kang wraksa marginingtoya
kukus gunung kinapakna awak mami
ulun kêng talang pêjah

têka mèsêm rahadyan minantri
winawang-wangwang mring sang kusuma
wus samya lênggah sêkaron
lir ringgit munggèng panggung
yang yang Parta lawan Srikandhi
ngingayap pra pawongan
ban inya nèng ngayun
Sêbdapalon Ginggongnaya
saos anèng lawang parêpat kalih
andadèkakên badhiyan

êmban inya sagung para cèthi
mawang ing gusti anjomblong mulat
kumêdhèp tismak netrane
kakungira abaut
luwês manis amilangoni
wiragèng ranu pada
sasêbdanirarum
Kusumayu Anjasmara
gandês manis rumakêt amêsajani
wong ayu gawe brôngta

awiraga gandhang galak liring
gêbyar-gêbyar sonarnya kumilat
urup lan waja mêncarong
kêkuwungira têmpur
tumaleram arêbut manis
gumilar-gilar raras
wor sêngkang sumawur
pating karênyêp sumilak
ting karêthap lir lintang sayuta ngalih
wra lumrang rêbut papan

Dyan Sêsôngka ginandan burat mrik
panji andon rêsmi myang hèr mawar
linud kêsturi jêbade
ngambar gandanirarum
têmpur lawan ruming sang dèwi
arumnya gêgolongan
saparan-paran wus
kumutuk mangampak-ampak
ngidid kongas lir kayangan widadari
sajroning padalêman

nora siwah lir kasyargan ngalih
èbêg sagung kumaraning endah
asri tinon sunggatane
datan kêna winuwus
kawis-kawis rêja-rêja sri
asri srining kawuryan
kawiryawan pênuh
cêngêng lêng kalênglêngan
singa mulat kadya linêsês kang ati
atine karungrungan

pan sêklangkung dènnya mangêmong sih
risang kalih tansah sih-sinihan
aja wêlèh caritane
môngsabarong kang ngidung
pangidunge kêng nuju galih
sayogya ngawruhana
dènira satuhu
pangolahing asmararja
arjèng pragya kasmaya winayang rêsmi
rêsmya nrus kajuwatan

padya-padya winangkarèng kawi
ya ta risang mangêmorkên raras
wus minggah ing jinêmrume
mangun kasmarjèng lulud
puja brôngta amulêt ing sih
anglir Yyang Kumajaya
pamriyêmbadèngrum
naya wimbuh kawimbuhan
embah-embah srêngkara têmpur lan manis
niscayèng gônda prana

maharjèng wignya ngasmara brangti
dirèng wulangun pêngrasing dyah
rêjasèng parisêdyane
mayangkara sumawur
lir brêmara misudèng sih
wiragèng ranupada
titising pasmun
pandam liringnya winawang
siram-siram wêrdaya kilating èsthi
mahartyèng syara dibya

wus dumugi dènnya andon rêsmi
tan ingucap pangolahing raras
rinasa ing sêmu bae
ya ta sang kalihipun
lir mintuna kêlawan mimi
dahat tan kêna bênggang
sêparan rêruntung
ombak agung ing tunjung bang
golang-golong lêmpuyang kêng munggèng têgil
tansah aprêjanjean

têngah dalu Radyan Damarsasi
dènnya prapta anèng kubon sêkar
dungkap bangun rahinane
gênti ingkang winuwus
Radyan Layangseta Kumitir
nuju nèng kêpatihan
sowan ramanipun
sadalu agunêm ing prang
pratingkahe risang Dindura Dipati
myang Rônggalawe Tuban

miwah marna Prabu Urubêsmi
Seta Kumitir mundur sing ngarsa-
nira ing rama wancine
apan wus lingsir dalu
datan eca raosing galih
kèndêl anèng pêndhapa
ngantya bangun esuk
myarsa bêndhe mawurahan
têkak ngakak sambêran tuhu myang kolik
saluhuring pungkuran

Dyan Kumitir Layangseta
wadyanira pinêpak sampun prapti
kajinêman patang puluh
samya binêkta langlang
radyan midrê-midrê anèng kubon santun
sêksana Dyan Layangseta
lawan Dyan Layangkumitir

iya tan eca ing manah
gya anjêjêp dalêmira kang rayi
Anjasmara sang lir santun
sarêng prapta ing lawang
aningali wong roro padha alungguh
syaranya pating karêcap
ingulap-ulap mawanti

kumlebat anuli kesah
tinututan dhatêng rahadyan kalih
ingupados tan kêpangguh
radyan sampun grahita
dalêmira kang rayi kalêbon pandung
ya ta sêksana kinêpang
mring wong kajinêman sami

sinêsêg pangêpungira
samya sikêp tigar kêlawan biring
dènira dyan kalihipun
asikêp tamèng pêdhang
ri sêksana rahadyan mangintip gupuh
mawas rêngganging kang lawang
gya myarsa syaraning rayi

lawan syaraning satriya
imba raras kêng gumya rêbut manis
Seta dhodhok kori asru
mangyuh mring Anjasmara
Anjasmara sapa rowangira iku
kaya abaning satriya
gêguyon nèng tilamsari

kumêpyur ing manahira
Anjasmara dangu datan nauri
gya ngrangkul mring sang binagus
kang mas ika si kakang
Layangseta anguwuh-uwuh maring sun
ênya dhuwungira kang mas
dandana sing bêcik-bêcik

mèsêm Dyan Damar Sêsôngka
sarya mangras dêlingira amanis
kados pundi raden ayu
ing karsa jêngandika
pan kawula punapa kinèn anutut
punapa ta kinèn panggih
sakarsa ulun nglampahi

manguwuh malih Dyan Seta
Anjasmara dene nora nauri
sapa dhêdhayohmu iku
sang dyah malih ngandika
kang mas Damarwulan aja sira nutut
lawan aja pacakara
kakang yèn sira ngêmasi

ya ta kêng para pawongan
ting bilulung tanbuh ingkang dèn ungsi
ni êmban inya agupuh
nangis nungkêmi radyan
gusti gusti gustiku kawula lampus
ing mangke wus kuwanguran
tan sande ulun ngêmasi

Dyan Damarwulan ngandika
bibi sira mênênga aja nangis
pasraha mring juwatagung
yêkti môngsa bakala
sun labuhi yèn sira tumêkèng lampus
dèn prêcaya ing Sukmana
bibi aja nyipta pati

Anjasmara angandika
kang mas kang mas aja pisah lan mami
mêngko yèn si kakang nubruk
ingsun tamèngna ngarsa
dimèn kogêl kakang mring sira wong bagus
sênadyan tumêkèng pêjah
angur ingsun kang dhingini

mèsêm Dyan Damar Sêsôngka
Anjasmara pinangku dèn arasi
sang dyah patrêmnya ingunus
pinusthi anèng asta
Dyan Sêsôngka tumingal manêbda arum
nah anggèr paran marmanta
dene kang patrêm tinarik

sang dyah amangsuli sêbda
lamun sira kakang tumêkèng pati
ingsun anglabuhi lampus
sokur kakang yèn ora
radyan mèsêm mangaras sarya nabdarum
jimat mundrine pun kakang
sêsotyane tilamsari

biyadaning kêpatihan
ingkang asih ing dasih kawlasasih
pasrahêna ing dewagung
kêng abdi pun Sêsôngka
ingkang patrêm gusti prayogi sinarung
purba punapa manungsa
ngandêla mring Yyang Sukmadi

kêng akarya pêjah gêsang
wangsul dipun pitaya kêng punang sih
yèn parêng lan bêjanipun
sayêkti tinulungan
Anjasmara mèsêm kang patrêm sinarung
sapa ingkang tan wêruha
Sukmana kang karya pati

yèn anu kaya pandhita
sapiroa sing ati sênak-sênig
amèsêm Dyan Damarsantun
sang dyah ngras prêmbayunya
anyiwêli Anjasmara sarya muwus
bok si matak-matak japa
matak apa-apa aji

pijrê ngarasi kewala
iki si wong ora duwe kuwatir
kaku rasane tèningsun
ing kene mêlang-mêlang
jrê Sukmana murah marang titahipun
yèn mati kapriye kang mas
mèsêm dyan mangras pan nêpi

Dyan Kumitir Layangseta
dangu dènnya dhodhogi punang kori
awanti-wanti manguwuh
hèh sira Anjasmara
ala têmên sapa dhêdhayohmu iku
lah age sira mêtua
Anjasmara anauri

gumêndhèng awor lan gumya
sungkan-sungkan pan lagi ewuh mami
Dyan Seta manêbda asru
lah ewuh-ewuh apa
sang dyah mojar lagi ewuh jaluk pangku
mring kakangmas Damarwulan
Dyan Seta sêbdanya bêngis

nora talah asu desa
wani-wani marang sadulur mami
dyan mantri mangsuli wuwus
supados yèn puruna
awit sangking krêsane rinta sang ayu
drêmi ngladosi kewala
ing mangke kula nglabuhi

bramantya Dyan Layangseta
nguwuh-uwuh sarwi jêjêki kori
lah edane mènthèlipun
sabên tinari krama
para mantri punggawa para tumênggung
tinampikan ujarira
lumuh nambut ing akrami

wêkasan alaning ala
acêluthak dadak gondhol pêkathik
sang dyah gumêndhèng sumaur
sapa arêp wong kompra
para mantri tumênggung pating prêkungkung
asêbut tur mangkak-mangkak
lêkas macak kaya anjing

sênadyan si pêkathika
bagus trêrus ambênthing tur jukining
gumrining wingwing alurus
mêsês-mêsês wiraga
sêkar panjêr kuning mêncarong lir daru
tur putrane kangjêng uwa
pantês ingsun kawulani

sapa sapa sapa kakang
wong abagus kaya Dyan Damarsasi
lah priye apa wis rêmbug
sira wong loro kakang
aku laki olèh kangmas Damarsantun
yèn tan rêmbug aku minggat
rakat lan Dyan Damarsasi

Layangkumitir anêntak
Anjasmara cocote lir gumlamit
nglabuhi kêkompra dhusun
sumaur Anjasmara
sikak-sikak asu aja ajêjêgug
cocotmu sing kurang ajar
brêmantya Layangkumitir

mangatak wong kajinêman
kawan dasa andêdêl ponang kori
gya mêcah Dyan Seta gupuh
lumumpat ngikal pêdhang
aprayitna kang tamèng pinutrê asru
Dyan Sôngka amangku sang dyah
anèng ngyatoning jinêmrik

Dyan Layangseta sêksana
duk mangayat pêdhang kogêl mring rayi
sang dyah gumêndhèng amuwus
mara mara tibakna
Damarwulan yêkti sun rowangi lampus
amênggah Dyan Layangseta
sêksana Layangkumitir

ngundha tamèng ngikal pêdhang
duk mangayat Anjasmara sru angling
mara tibakna dèn gupuh
mêdhang mring Dyan Sêsôngka
pan sayêkti kang mas sun labuhi lampus
lah mara mara tibakna
grêgêtên Layangkumitir

Dyan Sôngka rangkêp lan sang dyah
gya pinêdhang jumêprèt tan nêdhasi
sang dyah jajanira murub
kinarya tamèng ngarsa
pan tinitir Kumitir pamêdhangipun
ngantya sangêt datan pasah
sang dyah ginêbrak ing tamsir

mangnangkis sang dyah ambalang
pamojokan aprana Dyan Kumitir
kumêpruk ing mukanipun
agubras dubang jingga
lathi malik bêbathuk monyong sacêpuk
Kumitir tandya lumajar
kadya wong krêramas gêtih

Dyan Layangseta sru mojar
Damarwulan aja tamèng pawèstri
payo tadhahana ingsun
Anjasmara angatak
tuman bae kangmas papagna dèn gupuh
mara mara kakang mara
gya sang dyah Dyan Sôngka ngarsi

tinadhahan pêdhang mring Dyan Layangseta
Damarwulan tan osik
Dyan Sôngka lumumpat
mêdhang sarya amilar
mawanti pêdhang tinitir
saya sru ngucap
hèh mati sira mati

Dyan Sêsôngka tan nglawani kyating sura
pinêdhangan tinitir
manangkis sing asta
radyan èsmu mangrêpa
putrê maputrê makitir
pêdhang lir kilat
gègèr kang para cèthi

ting bilulung tangisira mawurahan
sêsambat mring dyan mantri
Rêtna Anjasmara
mrêpêki mring Dyan Sôngka
kang mas malêsa dèn aglis
lah kangmas mara
gya pijrê dèn pêdhangi

Layangseta kinayang pamêdhangira
milar mêdhang manamsir
pêdhang gya tinampan
pinutung sampun patah
Dyan Seta sigra narik kris
nuduk kêtampan
tikêl wus anggêlali

Seta milar wus prapta jawining lawang
manahirasmu tintrim
wadya kajinêman
wolu kinè manrajang
Dyan Sôngka mêdal sing kori
wus tinadhahan
kinarutug ing bêdhil

punang mimis tan tumêka ing sarira
sinosog ganjur lungid
rahadyan apanggah
tansah wayang-wayangan
wong kawan dasa ngêbyuki
ngêdrèl manumbak
tan ana kang ngênèni

Anjasmara nututi mring Dyan Sêsôngka
asung talêmpak aglis
sêksana tinampan
radyan sarya mangaras
tandyèng umangsah dyan mantri
wong kajinêman
binuntar akèh mati

pêjah tatas mapicil netra macuthat
usus manguwir-uwir
singa maju pêjah
kang mundur nandhang brana
Palonsêbda Ginggong aglis
nrombol umangsah
sangking umpêtan gupit

sêdangunya nèng pawon ngrikiti iyan
sêmana amarêngi
kang bêkathok jangan
anèng kuwali panas
miwah sambêl gorèng mêksih
panas nèng ngyaja
sak wadhahnya cinangking

Palonsêbda Ginggongnaya sarêng mêncak
wong kajinêman sami
sasisaning pêjah
mukane siniratan
ing jangan bêkathok aglis
wênèh kinêpyak
ing sambêl gorèng wanti

bilulungan wênèh jungkêl myang lumajar
gègèr mawur magusis
Dyan Seta nguncalan
ing kuwali kêng sirah
kumêpruk kalung kuwali
mamrêm lumajar
Layangkumitir gêndring

tinututan mring Ginggong sigra binalang
ing sambêl gorèng aglis
gêgrênya gêgubras
sênsaya nêbas-nêbas
gègèr wongsajroning puri
kadya ampuhan
tangis pating jalrêrit

kyana patih saklangkung ing dukanira
wong kêpatihan aglis
pinêpak wus prapta
baris nèng palataran
wong dhomas asikêb biring
sawênèh tigar
towok pêdha myang tamsir

tau jitus asikêp lamêng myang kantar
iya wong talangpati
kya patih wus ngasta
waos agêm pusaka
surya sumirat kang wanci
sapirang-pirang
natar kèbêgan baris

kyana patih lumêbêt ing kubon sêkar
ingapit talangpati
kêsaru praptanya
Kumitir Layangseta
kalih samya tawan tangis
matur wotsêkar
sasaniskara titi

saya sangêt kya patih brêmantyanira
talingan lir sinêbit
mangsah gurewalan
lawan wong talangpêjah
Anjasmara kang winarni
tansah karuna
ambondhèti dyan mantri

buntar ingkang sinjang sampun binundhêlan
lan koncanya dyan mantri
Sêbdapalon lawan
ni êmban wus gandhengan
ni inya gandhèngan kalih
pun Ginggongnaya
wus samya ambêk pati

Anjasmara ngandika mring Dyan Sêsôngka
kakang mas sun labuhi
payo barêng pêjah
nigan sapêtarangan
aja sêlaya ing pati
sokur jêng rama
awlasa marang mami

kang supaya tulusa apalakrama
gêsang tumêkèng pati
anèng syarga nraka
aja pisah lan sira
mangsuli Dyan Damarsasi
sakarsaning dyah
nah anggèr sun labuhi

ri sêksana sang kalih kêkanthèn asta
sêdya mrak ing sudarmi
lan ni êmban inya
Ginggong lan Palonsêbda
Naya sarêng kyana patih
kêsaru putra
ginarbêg talangpati

lawan Seta Kumitir lumampah ngarsa
sang dyah patrêm tinarik
wus ambêk palastra
tan ana kang kacipta
liya sing rahadyan mantri
praptèng byantara-
nira sudarma patih

sang kusuma sarya amônca udrasa
rangkulan lan dyan mantri
kya patih duk myarsa
mênggah-mênggah prênaja
grêrêng-grêrêng kewran galih
dene ta sang dyah
rangkulan lan dyan mantri

Anjasmara sambatnya kadya gurantang
rama ulun ngêmasi
yèn panduka duka
dhatêng Radyan Sêsôngka
yêktine darma nglampahi
mapan kawula
ingkang adarbe karsi

rama rama lêhêng ulun pêjahana
èstri rêgêding bumi
cidra ing asmara
rêmên pêkathik desa
anistha tur kawlasasih
putraning uwa
Maundara ing nguni

jrê ing mangke sampun murca amrêtapa
mila Dyan Damarsasi
tuwan siya-siya
awon ing sirnanira
tinundhung sing Maospait
alane apa
ing mangke nyidrèng rêsmi

ngong labuhi wong roro datan sêlaya
gêsang tumêkèng pati
kawula tur asab
pêjah lawan kakang mas
sokur yèn panduka sudi
abti ngambila
mantu dhaup lan mami

puluh-puluh jrê rama kawula trêsna
mring kangmas Damarsasi
tur trahing atapa
dhasar anunggil bôngsa
ewa mêkatên dèn suprih
ing dudonira
sayêkti sun labuhi

lan sêdene wong roro lan babu inya
samya darmi nglampahi
datan darbe ala
witning lir cocak môngsa
dènnya mambêngi mring mami
ulun tan kêna
milalu miring kapti

mila-mila rama ulun dhoking ala
yya tanggung têkèng pati
yèn panduka duka
lamun tan kolu rama
amêjahi dhatêng mami
jaja kawula
ulun suduk pribadi

sinuraka ulun dene ing juwata
yèn ingran wêdi mati
mijil sing trahira
Jêng Êyang Gajahmada
cacade dadi pawèstri
pun Anjasmara
lanang angrata bumi

dhasar lumuh ing karya pênggawe nistha
tan watak amrih silip
sênadyan rêmêna
dhatêng Radyan Sêsôngka
dhasar nglabuhi kasyasih
datan kuciwa
kangmas sun kawulani

amawia têmbung dhatêng ing panduka
mendah panduka yêkti
tangèh nurutana
mindhak saya niaya
dhatêng kangmas Damarsasi
kula tur môngsa
sandea akêpanggih

mendahane kakang Kumitir lan Seta
dènira amrih pati
mring rakamta radyan
lir satru kabuyutan
ulun tur tan wurung mati
nglabuhi kangmas
mila ing mangke syawi

untapêna rama ing pêjah kawula
yèn lingsêm ngakên siwi
dhatêng Dyan Sêsôngka
ya ta rêkyana patya
myarsa sambate sang dèwi
pan èsmu waspa
jroning tyas langkung kingkin

wagugên rêkyana patih
ketang trêsnaning mring sang dyah
Anjasmara sang lir sinom
tur putra dinama-dama
ngrampungi saliring karya
pradhah budya sarèhnyarum
sagêd ngadani nêgara

ing rèh kabupatèn wêgig
kêna tinantun ing karya
sok dhasar dèn monga bae
tau nigas karya prana
bèr donya prangwêdana
nalar ing pagunêm putus
ing tindak tanduk pêsaja

tur bisa amujanggani
ruwêt rêntênging sudarma
kêna jinujug wadyane
sêdaya wong kêpatihan
kêng samya kêkurangan
mring sang dyah pangungsènipun
wignya angecani manah

mila kogêl sang apatih
wusana arum ngandika
Seta Kumitir nak ingong
ewuh têmên manah ingwang
marang si Damarwulan
yèn sun pêjahana èstu
Anjasmara bela pêjah

matur Dyan Seta Kumitir
inggih sênadyan atmaja
yèn awon yêkti pinatèn
akarya rêntênging praja
nistha kalokèng jana
nyênyampur manah rahayu
alêgêg rêkyana patya

wusana ngandika aris
kulup iya karsaningwang
yogya kinunjara bae
gampanging pamburènira
ing mêngko Anjasmara
kêlawan si Damarsantun
ing ngêsiasat kewala

êmban inya prêpat kalih
iya padha siniasad
jrê padha panunggalane
ngubungi pênggawe ala
wêdi malangi karsa
bok iya tutur maring sun
wong dhaplok datanpa karya

angrojongi nalar sisip
padha rantenên kewala
iya pirangbara têmbe
kaki ingsun olèh nalar
kang yogya dadi tilas
nanging saikine kulup
mêngkono ing karsaningwang

sang dyah aturnya kasyasih
yèn kalih Dyan Damarwulan
yêkti tan lênggana ingong
dhatênga ing lara pêjah
nglampahi ing sakarsa
kyana patih sêbdanyarum
lah ta babo putraningwang

sira lan si Damargagi
ing mêngko ingsun kunjara
dèn narima sira anggèr
witning sun iki kalintang
trênaningsun mring sira
tur cotho sakarsaningsun
sira anèng ing kunjaran

yèn sun tan trapna nini
agawe pangewan-ewan
ambubrahakên wong akèh
ngubungi nalar kluputan
ingsun kang katêmpuhwan
rêrêntênge praja besuk
kêtarik ing nalar sabar

kang amilih-milih adil
amerang-merang ing tindak
iku lêlarangan gêdhe
tinagih ing sukmanôngsa
ing rèh sadarbèng praja
yèn tan katrapa putrèngsun
ginrayangan tyas tan raharja

ya ta kusumaning adi
bêbisik mring Dyan Sêsôngka
lah ta kangmas sira priye
karsane jêng rama patya
pan sami kinunjara
tan pisah sira lan ingsun
rahadyan mangsuli sêbda

sumôngga andika gusti
katrap sajroning kunjaran
sok sampuna pisah bae
gêpah Rêtna Anjasmara
tandya matur ring rama
inggih sakarsa pukulun
kawula datan lênggana

sok sampun apisah ugi
ulun lan Radyan Sêsôngka
rêkyana patih dêlinge
iya tan sun pisah sira
aran sêpadha-padha
tur dadi panrimanipun
yèn mati tunggil kunarpa

Dyan Seta Layangkumitir
tan arsa mulat arinta
datansah malengos bae
ya ta sang rêkyana patya
garwanya tinimbalan
praptèng ngarsa wus tinutur
ing rèh saniskaranira

purwa wusana tênapi
karsanira kyana patya
kang garwa asru tangise
nungkêmi ing putra sang dyah
sêsambate mlasarsa
nanging wus narimèng pandum
sarya panyêrênging raka

sêbdanira kyana patih
mara yayi putranira
si Anjasmara dèn age
lêbokna ing pakunjaran
lawan si Damarwulan
anèng pungkuran dèn gupuh
kuncinên têka ing jaba

dene parêpat kêkalih
hni êmban lawan ni inya
padha gandhèngên ing rante
sêdene sira Ki Seta
Kumitir amilua
manjingkên kunjaran gupuh
ngrante si êmban si inya

tanapi parêpat kalih
pramesyari lumêksana
lan Seta Kumitir Radèn
wus kerit Dyah Anjasmara
lawan Radyan Sêsôngka
prêpat kalih ban inya wus
binêktèng kubon pungkuran

Anjasmara lan dyan mantri
sêmarga kêkanthèn asta
awirandhungan lampahe
rahadyan mangrimong kônca
yang yang parta sungkawa
singa mulat mijil kang luh
kathah ucaping wanita

kênoa dipun talangi
dukane rêkyana patya
sun gêlêm dèn sulihake
manjing sajroning kunjara
owêl Radyan Sêsôngka
lawan Kusumaning Ayu
Rêtna Dèwi Anjasmara

sawênèh ucaping èstri
iku si pilara apa
nèng kunjara tunggal bae
malah ta maro mrêtiga
nutug dènnya asmara
tunggil manahira sêngkud
angêntèkkên samatian

adoh elok dèn layari
samya larig-linarigan
iya amrih pêdhadhune
sun têtêdha ing juwata
kalihe muga-muga
inggala angsal pitulung
luwara sangking kunjara

ingsun kaul angladèni
nora kudu apa-apa
sok panena matang bae
sawênèh ujaring jalma
Sang Rêtna Anjasmara
mendahane anonipun
anulan Radyan Sêsôngka

ya ta sêmana dyan mantri
lan sang dyah wus kinunjara
asri tinon lêlangsène
sêsareannya apelak
sang dyah tansah rangkulan
lan rakanta sang binagus
kadya mimi lan mintuna

narima ing juwatadi
katrap dene ing siasat
labêting rèh tan krahayon
amurang tataning praja
nyidrani ing apatya
ing mangke wus praptèng pandum
sokur ring Yyang Sukmanôngsa

ni êmban inya wus sami
rinante cinancang soka
tuwin kang parêpat karo
rinante cinancang sarya
bêlênggu cinêngkalak
gêgulu samya dhinadhung
ing êduk ingkang kinarya

Si Radyan Layangkumitir
saklangkung asiya-siya
dhumatêng Ki Nayaginggong
datan pêgat jinotosan
sarya dinulang lêmah
ginêpyokan ing kêmadhuh
sarya siniram ing toya

Nayaginggong jêlah-jêlih
mêmisuh sarya karuna
sinêlanan alêlagon
Sêbdapalon tinèrèkan
angus mring Layangseta
sinambêl mêmatanipun
sarya ingidonan dubang

Ki Sêbdapalon anangis
datansah apêngkrêrêdan
sawiyah-wiyah pisuhe
ya ta risang pramèsyara
Kumitir Layangseta
wus kondur mring prênahipun
mêgatruh ingkang gumantya

gantya ingkang winarna sang maha wiku
kang pilênggah ngarcamanik
sinuji ing juwatagung
wus bôngsa dewa tan pêsthi
kèksi ing sêsamaning wong

ngraga sukma pan sampun wiku winêngku
tiningalan aningali
wignya amarna ing suwung
suwungira amimbuhi
sêbarangira sih pawor

Sang Yyang Rucibrôngta ing kênyatanipun
atuwuk datanpa bukti
kawiryan sampun kagadhuh
tan krêrana kapiyarsi
akulit tanpa kalêson

ing sadhepokira tan pêsthi kadulu
pamujude kêlawan sir
sirna kamanungsannya wus
bisikanira sang yogi
Yyang Bêthara Murti kaot

Yyang Bêthara Murti ya Sang Yyang Suwendu
iya Yyang Srêngkara Manik
Yyang Tunggul Winênang wiku
iya Yyang Kumandhagiri
ya Yyang Ciptamaya kaot

Yyang Sêkontha Yyang Ganasyara sang wiku
iya Sang Yyang Tunggulmanik
watak nawa sanga sampun
lininggihan mring sang yogi
rad paringing juwatanon

mila ingran bêthara murti sang wiku
angluhuri ing sêkalir
mila ingran Yyang Suwendu
awas karsaning sukmadi
kang durung kênyataning wong

mila Sang Yyang Srêngkaramanik jêjuluk
langgêng wus mungkur ing pati
mila pêparab sang wiku
Yyang Tunggul Winênang dening
jinurung ing Yyang Sukmanon

malih Yyang Kumandhagiri jêjuluk
dene kawrat ing dumadi
tur tan kungkulan kêng kawruh
Yyang Ciptamaya wêwangi
wus wêruh sakrêtêging wong

pramilanya juluk Sang Sêkontha Wiku
lamun ningali ing wêngi
jumbuh lan rahinanipun
tan padhang sing surya sasi
tan pêtêng katingal kêgon

apêparab Gonasyara Sang awiku
wruh caturing widadari
myang pra juwata sêbdarum
miwah jim prayangan prêri
kapyarsa ing sang kinaot

miwah Tunggulmanik ingkang ajêjuluk
awas karsa kang piningit
wruh kang samya bôngsa alus
singa kinarsan kaèksi
ing sawantahnya patêmon

langkêp lomba wahana wasonganipun
pêparabira sang yogi
tan bêkta kalaning timur
Maundara tan kawarni
ing rèh jisim wus kagêntos

pamulunya namung lan nugrahanipun
ing mangke sang maha yêkti
cinatur adarbe sunu
mêmuja kalaning nguni
pêparinging Yyang Suksmanon

alanturan Yyang Sambona Mahaguru
Yyang Kumajaya lan Ratih
ingkang pinuja binêsut
winujudkên warna kalih
Yyang Cakrakêmbang sakaron

upamane sari ingambil ingkang rum
sêkarnya Yyang asmaradi
lan ratih dene rumipun
kinarsan pinuja dadi
atmaja endah sêkaron

winadhahan ing kuncimanik tirta nrus
Yyang Kanekaputra Rêsi
Sang Yyang Manikmaya tumrun
maringakên punang kunci
sawusnya binuka alon

kalih warna priya kang satunggal bagus
Tanpa kang wêwangi
ya Yyang Kumajaya jumbuh
ingkang satunggal pawèstri
Endah lan Ratih apan wor

Tanpauni anênggih kang arum-arum
sarining Yyang Kumasari
sarining Ratih pinrêskung
ing purwa atmaja kalih
sêjagad tan antuk anon

dene Sang Yyang Kumajaya Ratih sampun
sinimpên anèng syargadi
apan kantun sêkaripun
arume sampun tumitis
anèng sang yogi ingêmong

ya Tanpauni Tanpauna sang rum
nanging ta maksih piningit
nèng sajroning kunci cupu
pambabarira anganti
ing jagat kang ponang lakon

pan ing mangke Sang Sêkôntha Maha Wiku
lagya kapêtêngan galih
rèhning nagri Majalangu
sigra Sang Yyang Nrada prapti
lan Yyang Êndra sêbdanyalon

hèh ta babo putraningsun sang awiku
prêkara ing Majapahit
atas karsane dewagung
titahing yyang prabu dèwi
lagya kinarya lêlakon

lan sêdene yoganira Damarsantun
lagya kinarsan dewadi
anglampahi ing kasyayun
ing rèh bakal mutrê bumi
mila sinung karya abot

kang supaya dadia sasêpuhipun
ing sasêdyanira kaki
lir glugan sinusur santun
kawimbuhwan amrêtapi-
nira atmanta sang anom

dhasar wijènira wus pinêsthi ratu
amarentah nungsa Jawi
mhembah kêng puja môntra nrus
pamintanta ing suksmadi
iya pawong sanak ingong

wimbuh kongas angluputi ing sêkayun
nanging atmanta pribadi
mêksih kurang papanipun
sayêkti anguciwani
awrat wong jumênêng katong

bênrê alus sira wus pinêsthi luhur
raga durung nêmbadani
akathah kuciwanipun
rèh padha rosaning kaki
alus lan wadhag tan golong

kang sawênèh nugrahan kawêngku ngalus
wênèh kapurba ing jisim
rong prakara pajonipun
dene kang kapurbèng jisim
ing nguni alusing asor

nanging wadhagira kang atapa gêntur
akèh tapaning jisim
ana tapa kurang turu
ana tapa kurang bukti
ana tapa mrih krahayon

yèn si dhasar têmên-têmên ing dewagung
aluse kapurbèng jisim
nadyan andhap sinung luhur
sangking pêmangsuding uji
sinung murah ing sukmanon

kang sawênèh wadhag kapurbèng ing alus
tur asor wujuding jisim
ing pangrèh datan rahayu
sing têmên-têmênnya luwih
alus minulyakkên kaot

sadurunge wus pinêsthi bôngsa luhur
kawêsesan punang jisim
nugrahan puning alus
sinung murah ing sukmadi
iku pawong sanak ingong

utamane babu titahing dewagung
nyawane nyawa kang luwih
tur papêsthèn bôngla luhur
jisime kang nêmbadani
tur warnanira kinaot

gêntur tapa sasolahing rèh rahayu
wimbuh sinurung ing puji
utawa puji kêng wus wruh
awas ing kahanan jati
sumbaga panglêmbanèng wong

myang panggunggung sagung titahing tumuwuh
tuwuhe angraharjani
lawan sih drêrajatipun
tumindak lan nugra jati
marma pawong sanak ingong

putra kita Ki Damarwulan sêklangkung
pinrêtapakkên nèng bumi
sabab gêgadhangan ratu
aja kawisiksèng bumi
ing nyawa jisim dèn golong

wadhag alus dèn trêrus nugrahanipun
yya krêrana dèn murahi
mulyaa lan tuhonipun
sêmbada lan kêng pamuji
iya pawong sanak ingong

Sang Sêkôntha wotsêkar umatur nuwun
Yyang Panji Nrada ngling malih
babo-babo mitraningsun
karsane Sang Yyang Pramèsthi
pan ing mêngko kita kinon

manjingakên Si Tanpauna dèn gupuh
mring atmanta Damarsasi
dene Tanpauni iku
panjingna mring prabu dèwi
ing Majalêngka kêdhaton

Sang Srêngkara wotsêkar umatur nuwun
sapakèn dasih lumiring
ya ta Yyang Manikmaya wus
mêsat lan Yyang Êndrasasi
sri natanira gumantos

ya ta Sang Tunggul Ngasmara
wus marêm ing tyas mèstuti
mêsat dhatêng Majalêngka
gantya winursitèng kawi
si Radyan Damarsasi
kinunjara lan sang ingrum
Kusuma Anjasmara
saklangkung dènnya lulut sih
anujoni ing dina Anggara Mulya

lingsir dalu wayahira
Dyan Sôngka eca ing galih
kagyat duk anon gumêbyar
cumlorot sangking wiyati
ujyala mindha sasi
praptèng jro kunjaran lungguh
gandanya amrik kongas
titising mring sapta syargi
Dyan Sêsôngka mangrêpa nêmbramèng sêbda

pukulun sintên kang prapta
amrêpêki ing kasyasih
arum dêlingnya sang prapta
ya kêkasihing dewadi
sira tanya mring mami
Sang Yyang Tanpauna ingsun
titising Kumajaya
piturun sangking syargadi
babo arsa manjing marang garbanira

umatur Dyan Damarwulan
paran gèn tuwan margani
lan ing pundi prênahira
amanggèn sajroning jisim
rèhning wus pênuh sami
kagungane yyang sukmagung
lan ing pundi kang marga
ing rèh sami darbe kardi
Tanpauna manêbda sing lesan kita

umatur Radyan Sêsôngka
sang pukulun lesan mami
rinowang sêbda mring dewa
Sukmana kang luwih adi
Yyang Tanpauna angling
sangking netra marganingsun
matur Radyan Sêsôngka
pukulun netrangong kalih
darbe karya mulat ing kahanan tunggal

Yyang Tanpauna ngandika
iya kaki sangking kuping
umatur Radyan Sêsôngka
karna ulun darbe kardi
myarsakkên syarèng bumi
tur syara sangking dewagung
Yyang Tanpauna nêbda
sangking grananira kaki
Dyan Sêsôngka umatur grona kawula

pan sampun adarbe karya
gônda kyasaning sukmadi
tur tan dadya pêlawangan
nêpsu têtalining urip
Yyang Tanpauna angling
iya kaki sangking êmbun
matur Dyan Damarwulan
êmbun kawula sayêkti
panggenane ing budi kang luwih mulya

Yyang Tanpauna ngandika
iya sangking pusrê kaki
matur Dyan Damar Sêsôngka
pusrê kawula sayêkti
wus andarbèni kardi
nênggih pakumpulanipun
sagung kang sipat samar
kang alus sajroning jisim
anèng pusrê atas sangking Yyang Wisiksa

Yyang Tanpauna ngandika
sangking jajanira kering
umatur Dyan Damarwulan
kang jaja kering sayêkti
pasênêtaning urip
kang urip lawan pangèstu
tur èstuning sukmaka
prêsasad Sang Yyang Dewadi
angêdhaton anèng soring susu kiwa

manêbda Yyang Tanpauna
yèn mêngkono Damarsasi
sira sun tunggu sing jaba
Dyan Sôngka umatur aris
dadya datanpa kardi
tuwan arsa nitis mring sun
têmah wayang-wayangan
tanpawor sarosèng urip
tanpa karya ngêmadheyan sanès raga

Yyang Tanpauna ngandika
yèn mêngkono Damarsasi
ingsun manjing guwa garba
awor lan alusmu kaki
dene margèngsun yêkti
iya sakêduganingsun
rèh ingsun sipat samar
môngsa kewuhana margi
Dyan Sêsôngka arum amangsuli sêbda

inggih Sang Yyang Tanpauna
pukulun nukmèng jro jisim
kados pundi esthanira
raga siji nyawa kalih
Tanpauna tan pangling
Yyang Sêkontha tandya rawuh
angintip ing kunjara
mèsêm sang amaha yêkti
mirsa dènnya umatur Radyan Sêsôngka

dhatêng Sang Yyang Tanpauna
ya ta Sang Srêngkara Manik
pinêsu kang puja môntra
cinipta Dyan Damargagi
sêksana anglimputi
Yyang Dewa Ruci gya rawuh
mijil sangking ing grana
kumutug raga tan kèksi
wus kagêntyan ing wujude Rucibrôngta

Dyan Sôngka sampun murcita
kalimputan dene ing sih
wrêrangka manjing curiga
curigane Dewa Ruci
Yyang Tanpauna aglis
ingatag dhatêng sang wiku
payo klayatan apa
Tanpauna dipun aglis
rlah racutên aluse Ki Damarwulan

dènnya nêbda sang pandhita
sinurung lawan sêmèdi
ginêlak sing puja môntra
Sang Yyang Tanpauna aglis
ngrasuk pawor panitis
wimbuh kawimbuhan sampun
karo-karoning tunggal
lir kilang pawor lan manis
padha alus-aluse tanpa wangênan

pawor punang cipta rasa
rasane wus dadi siji
Tanpauna Rucibrôngta
kalimput ing Yyang Sukmadi
iya yyang dewa luwih
kang mêngku saliring suwung
suwunge wus kênyatan
ing aluse Damarsasi
alusira jumênêng kêla wadhag

wadhagira Dyan Sêsôngka
sangkane jumênêng urip
uripe tanpa krêrana
krêrana Dyan Damarsasi
kang sêmbah kang pamuji
marang ing pamujènipun
liyan Dyan Damarwulan
tan beda sagunging urip
amung kari ing sih kang kasrah kewala

maha wiku tandya muksya
ya ta Radyan Damarsasi
ragane wus paripurna
aluse wus angrêsêpi
wujud kêlawan jisim
ya ta sira sang binagus
cêngêng duk kalênglêngan
rumasuk kalane kang sih
sumyar-sumyar kang cahya saya gumawang

kadya ta purnama wulan
sumyak manglela nêlahi
padhang sajroning kunjaran
kongas kang gônda mimbuhi
asor jêbat kêsturi
sarining Yyang Kumasantun
dewa mulya ing syarga
pinuja ingkang wêwangi
wus kêrasuk ing Radyan Damar Sêsôngka

ya ta Rêtna Anjasmara
sêdangonira aguling
sarêng nglilir kagyat mulat
padhang sajroning piranti
kasênênan cahyaning
rakamta Dyan Damarsantun
mêncangrong Dyan Damarwulan
sêdhênge purnamasidi
tanpa gônda arume ngèbêki papan

ngungkuli wangining sêkar
ngambar lan jêbat kêsturi
kênyatahan ruming syarga
sangking sih nugraha jati
sang dyah saya lulud sih
ing rakamta sang binagus
sang dyah tan nyipta krama
ing sama-samaning jalmi
anggêpira angabdi juwata mulya

sêdene ni êmban inya
tênapi parêpat kalih
kagyat mulat jro kunjara
nyana yèn katiban sasi
saha gônda sumrah mrik
samya anjêngrê duk dulu
wêkasan suka ing tyas
rumaos badhe angsal sih
samya sokur ing Maha Yyang Sukmanôngsa

malih ingkang kawarnaa
maha sang narendra dèwi
kang tansah èsmu sungkawa
sare anèng môndragini
lami datanpa guling
kagyat ing mangke sang ingrum
eca dènira nendra
pinêtêkan Rarasati
prabu rara amujung kampuhe jingga

andungkap bangun rahina
Rarasati tanpa guling
kagyat aningali cahya
lir wulan sangking wiyati
kongas gônda nrus minging
mangambar ngèbêki arum
cumlorot tibèng jaja-
nira sang narendra putri
Prabu Rara murub mubyar kang sarira

kantar-kantar kang ujyala
mawulat jroning jinêm mrik
sumuk ingkang dhatulaya
Rarasati anungkêmi
cêngêng ngênglêng ningali
kanikmatan ing sumrah rum
kadya datanpa jiwa
kasonar ring cahya adi
tandya wungu maha sang prabu wanodya

pêpungun carêming driya
kadriyan-driyan sumrah mrik
upama lêbu katiga
anrang kabêntèring rawi
tandya katiban riris
siram-siram sing tawang rum
rumêsêp kanikmatan
nikmating sih juwatadi
duk pawore Tanpauni lan alusnya

ketang sajroning supêna
lir samêloknya kaèksi
sukur ring Yyang Sukmanôngsa
karênan pinaworing sih
matur Dyah Rarasati
duk myarsa kang cahya murub
cumlorot sangking ngyiyat
tibèng jaja lir kabêsmi
manrus sumyak jinêm rum dadya pawaka

prabu rara angandika
sajatine ingsun ngimpi
rinasuk ing widadarya
aran Sang Dyah Tanpauni
sarining Dèwi Ratih
pinuja dening dewagung
kinèn nitis maring wang
sawuse pawor lan mami
rasa roro wus dadi karoning tunggal

yayi ing cipta manira
ingsun ya Ratih ing syargi
Tanpauni iya ingwang
Kêncanawungu ya mami
tur sinung gônda mami
kênyatahan ing syarga gung
kumaraning kayangan
Yyang Cakrakêmbang ing syargi
pustakane wus kagadhuh marang ingwang

iya ta môngsa bakala
nguni Yyang Kaneka Rêsi
ingutus Yyang Jagatnata
marna karsaning sukmadi
baya mèh mêmungkasi
lêlakoning Majalangu
cahyane wus tumiba
kêng bakal mêngku rat Jawi
duk ing ariloka wus têtanggoningwang

ping sapta sapta anjalma
yayi tan murungkên panggih
pêngajab pan ingsun tawang
kang piningit ing dewadi
sêdene sira yayi
pinêsthi dening dewagung
barêng mukti lan ingwang
anduwèni Majapahit
nora bakal anglabuhi lakoningwang

sarèhning sira tumingal
praptèngsun sarta mbêkta sih
nugraha jati Wisiksa
pan ing têmbe sira yayi
barêng lara lan mukti
Larasati matur nuwun
ing tyas marwata suta
Rêtna Dèwi Rarasati
langkung dènnya kapencut ing madu brôngta

kawarnaa enjing prabu dèwi
samya cingak sagunging tumingal
gumilang-gilang cahyane
ngambar gandanya arum
sakêdhaton ing Maospait
pênuh kèbêkan raras
sira sang lir santun
samya anyana ing manah
prabu rara katurunan nugra jati
sinung sih ing Sukmana

duk sêmana Ki Menak Giyanti
lawan Rôngga Minangsraya prapta
sampun katur ing lampahe
radyan kalih kêcakup
miwah wadya ing Maospait
kathah longe kang pêjah
wong wetan samyalut
dene têtindhihing lampah
Angkatbuta Kotbuta digdayèng jurit
bala wêndran ayutan

malah sampun ngancik ing Kêdhiri
mambêng Kalangbrèt Trêsona Ngrawa
ing Ngyajak wus nungkul kabèh
sarêngat wus kêcakup
para menak lumayu tintrim
ngumpul mring Majalêngka
kawratan ing mungsuh
dhasar ngajrihi tilasnya
kawimbuhan rinêmpak kiwul tanpa sih
kosik kambah kabrêbah

sarêng katur mring sang prabu dèwi
sakêlangkung sang dyah dukanira
mring para dipati kabèh
nanging wusananipun
gya sêmendhe mring dewa luwih
sasolah bawaning rat
kawêngku dewagung
wimbuh sang prabu wanodya
mawangdeya amaya sucipta brangti
brôngta ing têtanggonya

nguni jakanira MayaManik
Panji Putra iya Sang Yyang Nrada
duk mêksihnya Rônggalawe
nguni sampun tinutur
dènnya krama bêbantên jurit
sarah wukir kêpala
asêgara marus
ing mangke wus kêlampahan
kawimbuhan Tanpauna Tanpauni
wus tumrun Majalêngka

punang cahya pan sampun umanjing
mring sang lagya winayang ing dewa
nanging kêsamaran mangke
Tanpauna trusipun
mila sang dyah sri narapati
mawas-mawas sing tawang
nawang-nawang tutur
titising Yyang Tanpauna
duk sêmana kusuma sang prabu dèwi
kapêtênganing driya

tandya minggah ing sanggar panêpi
anênêdha ing Yyang Sukmanôngsa
ing rèh wagugên ing tyase
Yyang Kaneka gya rawuh
panêmbrama sang prabu dèwi
hong Sang Yyang Siwahboja
sing netra kadulu
nir dahna pinara sêbda
drêma-drêma suruping nata priyogi
Yyang Carik Widinagra

linging Nrada hong sirantun asih
sahasah migêna namanana
ya kêkasihing Sukmanon
babo ingsun ingutus
dene Sang Yyang Jagat Pramèsthi
apa ta karanira
kita yogyèng ulun
sira amêmuja brôngta
amintaa kamuktèn sira wus mukti
mintoa warna endah

sira nini wus punjul sabumi
sakurêbing akasa tan ana
kang mèmprê mirib dhèwèke
apa ingkang dèn suwun
ing Yyang Sukmanôngsa Dewadi
matur sang prabu rara
inggih yyang satuhu
nagri Maospait risak
yèn tan wontên sih pitulung ing Sukmadi
dasih langkung sungkawa

hong Yyang Siwahboja lawan malih
sintên ingkang mapak Menakjingga
sêklangkung surèng palugon
andêl kawula sampun
atêlasan kuciwèng jurit
lan Sang Yyang Siwahboja
pun dasih minta wruh
ing Sang Yyang Padya Bêthara
sintên titah kang dadya têtanggon mami
angling Yyang Panji Nrada

babo babo kasihing Sukmadi
kasihing Yyang Jagatnata Samba
kasihing juwata kakbèh
babo kêkasih ulun
aprêkara rusaking nagri
lagya kinarsan dewa
juwata kang luhur
iya saiki mangsanya
Yyang Sukmana anitahakên prajurit
kêkasihing juwata

iya iku kang bakal mêjahi
iya mring Si Bêthuh Menakjingga
Tanpauna panitise
sang dyah duk myarsèng wuwus
sira Sang Yyang Kaneka Rêsi
ing tyas marwata suta
sêksana umatur
inggih Yyang Padya Bêthara
Tanpauna sintên ingkang dèn titisi
tênapi wêwanginya

lan ing mangke Sang Yyang wontên pundi
titisira Sang Yyang Kumajaya
latah Yyang Nrada dêlinge
lah aja nini ratu
sira tanya ingkang wêwangi
dene ing prênahira
adoh yèn rinuruh
yaiku têtanggonira
sapa sing wong ingkang bisa amatèni
marang Si Menakjingga

iya iku Yyang Asmara yêkti
Tanpauna kinarsaning dewa
iku jodhonira anggèr
Ratih Asmara nurun
angêdhaton ing Majapait
Sang Yyang Nrêrada mêsat
ya ta sang lir santun
wus marêm raosing driya
mêne gênti ingkang kawarnaa malih
Dyan Arya Menak Koncar

lan arinta sang atmajèng Tubin
samarga-marga dènnya lêlampah
asri tinon gêgamane
sagarwa sêlir daut
dhatêng nagri ing Maospait
datan kawarnèng marga
sêmana wus rawuh
têlatah nêgari Daha
kawuwusa Buta Kotbuta patih
kang samya bêbarisan

sawetane nagri Majapahit
sakidulnya wus biluk sêdaya
wus pinacak budhatine
ana pinara têlu
kang sawênèh ingkang nêgari
ana pinara lima
myang pinara walu
ana pinara sêdasa
kyana patih baris anèng ing Kadhiri
parentahnya Sri Bêsma

tan kalilan ngrêmpak Maaspait
kinèn angênês-ênês kewala
prabu rara dêdimène
nungkul sangkaning alus
Angkatbuta Kotbuta patih
tansah sinewagara
rina wêngi nayub
kang gêndhing surak gumêntur
para menak dhaèng rôngga myang ngabèi
tansah asukan-sukan

ya ta kathah andêling ajurit
sabên aprang macak rôngga menak
kang wus katonton karyane
sêngkud krah lawan mungsuh
Singadara pun Gajah Srênggi
lan Menak Trajudhêndha
Menak Dhêndhakètu
Macanlaut Karungkala
Antulaut Wedang Sêgara tuwin
Menak Malang Sêmbawa

pun Ngrupêksa Drubêgsa tanapi
Sura Ditya lan Ditya Sêmbawa
pun Bubut Pêksi jajare
lan Menak Sandhung Gunung
Sampar Mega Mêndhung Jêladri
lan Menak Citrajatha
Menak Citrabasu
lawan Menak Gala-gala
Drêmamoha Lêmbu Giyêng Potha-pathi
Menak Dora Sêngara

Kêbo Gêdrug Kêbo Wora-wari
Kêbo Singat lan Singat Sêdasa
pun Kêndhangantru jajare
Menak Kêndhang Gumulung
Malang Krêndha myang Darubêksi
lan Mek Têpakmuka
lan Pawaka Laut
Menak Palwa Menak Blungka
lawan Menak Cikumêt kêlangkung julig
lan Babah Anggadôngsa

sêdaya gagêbêngan bupati
nora tampik singa kang digdaya
dadi menak rôngga dhaèng
ngrêracak samya têguh
têguh sura tur wani mati
cêkak para sumbungan
ing pakarya labuh
sêdaya wong Bêlambangan
samya kurang dinuga akaduk wani
wantrê-wantrê brangasan

dan kêsaru wong picalang prapti
gurewalan ngarsanirèng patya
atur uninga lampahe
Dyan Menak Koncar rawuh
têlatahnya nagri Kêdhiri
anrajang pabarisan
wadyalit kèh mawur
kang samya ngadhangi marga
kathah gubar ingkang sinêrot magusis
wênèh kêcandhak pêjah

maju pêjah mundur nandhang kanin
samya sinrang wadya ing Lumajang
Dyan Menak Koncar lampahe
arsa mring Majalangu
sarta bêkta atmajèng Tubin
sagarwa sêlirira
sêmarga masêlur
sira Buta Angkatbuta
duk miyarsa brêmantyanya tan sipi
sigra suwarèng bala

sarta têngara mangrêmpak jurit
syara gumrah lir ombak samodra
sigra daut sawadyane
para menak tumênggung
rôngga dhaèng miwah ngabèi
wadya sêkar sêtaman
sêmarga manggrêgut
kadya buta amêmôngsa
rêbut dhucung dhasare mangrobi tandhing
tan sêdya mundur ing prang

