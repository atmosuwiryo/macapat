kinanthi gênti winuwus
nagari ing Nungswarukmi
inggih ing Nungswakambangan
ingkang jumênêng narpati
Sang Prabu Bratakusuma
yèku kang wus kocap ngarsi

ing ari sajuga nuju
sang nata miyos tinangkil
nèng madyaning sitibêntar
lênggah patmasana rukmi
sinawur puspita ngambar
ingayap parêkan cèthi

dene ingkang munggwèng ngayun
yèku risang nindya mantri
Kyana Patih Dewasraya
ingkang sumambung ing wuri
Sang Arya Tambaklautan
Arya Tambaksamodrèki

pra wrahatbala supênuh
pindha robing jalanidhi
asri tinon busananya
seta bang biru lan kuning
pindha kang prabata mêkar
ya ta glising caritèki

sang nata ngandika arum
kadiparan bapa patih
ing nguni sira sun patah
angundhangi wong sanagri
miwah sajabaning praja
satalatah Nungswarukmi

andhawuhkên karsaningsun
angupaya wanodyadi
miwah ngupaya sabarang
kang sarwa anèh ing warni
bapa apa wus warata
marang sakèhing sujanmi

kyana patih nêmbah matur
dhuh gusti pêpundhèn kami
undhang paduka narendra
sampun wradin sanagari
tuwin sajawining praja
têkèng dhusun wukir-wukir

botên wontên ingkang antuk
kadi dhawuh padukaji
pun bapa sampun nyundaka
pra wadya janma lan yaksi
tan wontên kang antuk karya
sang nata ngandika malih

kadi paran wartanipun
ing nguni wadya rasêksi
tri pamancat kang ngupaya
têka lawas nora prapti
kaya paran wêkasannya
kya patih matur wotsari

dhuh gusti pêpundhèn ulun
nalika ari Wraspati
amba tampi palapuran
sing Togog Saraitèki
ngaturkên tiwasing lampah
wadya yaksa lenèng jurit

dèning Pratiwangganèku
saking praja Dwarawati
lêlana jajah wanarga
kapapag wadya rasêksi
têmah dadya pôncakara
wadya yaksa sor ing jurit

Bratakusuma Sang Prabu
miyarsa aturing patih
dahat kagyat ing wardaya
sang nata duka tan sipi
sarira yayah dahana
kumêjut kang waja gathik

nanging sinamun ing sêmu
sumèhing netya mêmanis
tan kawistara yèn duka
ya ta wau sri bupati
ingkang lagya imbal sabda
lan Dewasraya Kya Patih

ing jawi swara gumuruh
ebah wadya kang anangkil
yayah gègèr pêpuyêngan
swaraning janma gêng alit
Dewasraya sigra mêsat
sing ngarsa praptaning jawi

mantri muka gupuh-gupuh
mariksa gêdêring janmi
wontên wadya tur uninga
dhumatêng sang nindya mantri
wontên wong pambêlah sowan
kêkalih bêkta kênyadi

yun ingaturkên sang prabu
pambêlah gya dèn timbali
pinariksa mring kya patya
kerid minggah pôncaniti
sapraptaning byantarèndra
kya patih matur wotsari

dhuh gusti jawatèng ulun
pun bapa atur udani
punika pambêlah sowan
ngaturakên wanudyadi
nêtêpi undhang narendra
kang wus kabyawara wradin

sang nata miyarsa atur
ring Dewasraya Kya Patih
tuwin dahat ascaryèng tyas
duk myat mring sang kadi ratih
tuhu yèn ayu utama
nadyan pra hapsari kontit

sang nata ngandika arum
ngacarani mring sang dèwi
dhuh babo sira majua
wong ayu kang nêmbe prapti
sintên kêkasihmu nimas
ngêndi pinangkanta yayi

sang rêtna nêmbah umatur
gusti yèn dangu kang abdi
amba tiyang sudra papa
ngalaya tan darbe panti
paribasan kandhang jagad
kêmul mega payung langit

de nama amba pukulun
yèn wontên sotah mastani
Kèn Sêtingbinatur amba
sang nata ngandika malih
yayi mungguh karsaningwang
sira ingsun pundhut swami

dadya têtimbangan ingsun
jumênêng paramèswari
mengku sajroning puraya
sang rêtna matur wotsari
dhuh gusti sri naranata
ulun mung sumanggèng karsi

sakêthi tan nyana ulun
kinarsakkên dadya cèthi
andasih narendra tama
mêngku sajroning puradi
dhuh gusti rasèng tyas amba
kadyangganing janma ngimpi

sasat pêjah manggih hidhup
dene jêng paduka aji
apti ngabdèkkên mring amba
sudra papa soring warni
sèwu mangkya nugrahèng Hyang
tumurun mring amba yêkti

sang nata miyarsa atur
mêmêla mêmalat ati
puwara lon angandika
dhuhnimas pêpujan mami
nadyan rasaning tyas ingwang
sukaning tyas tanpa pami

dene praptanta wong ayu
nèng prajèngsun Nungswarukmi
tuhu karsaning jawata
paring nugraha mring mami
tarlèn suka sukur ring Hyang
sang dyah tumungkul wotsari

ngandika malih sang prabu
hèh bapa patih dèn aglis
undhangna mring wadyabala
ingsun sida palakrami
lan dèn enggal mirantia
sapalakartining kardi

angruktia tarup-tarup
jro pura lan pôncaniti
rakitên ingkang prayoga
aywa nganti nguciwani
bènjang ari Soma ngarsa
panggih ingsun lan sang dèwi

kyana patih nêmbah matur
dhatêng sandika mèstuti
dhawuh timbalan narendra
titining pangandika ji
tandya kondur ngênyapura
ginarêbêg para cèthi

sira Sang Sêtingbinatur
kinanthi dening sang aji
datansah sinawang-sawang
tumungkul sang kadi ratih
kacarita mantri muka
lèngsèr saking pôncaniti

praptèng pagêlaran laju
dhawuhkên timbalan aji
pra wadya saur kukila
têrus lajêng nambut kardi
tata-tata makajangan
gumuruh swaraning janmi

dene wong pambêlah sampun
ginanjar branarta sami
tuwin winisudha dadya
mantri pambêlah kêkalih
ngêrèhkên sagung wong malwa
kang kabawah Nungswarukmi

ari panggihnya sang prabu
agung bawahaning kardi
blabur kang boja baksana
wadya gung alit waradin
nutug samya ôndrawina
suka parisuka ngênting

rêroncène tan tinutur
cinêndhak sri narapati
atut dènya palakrama
dahat sih-sinihan kalih
yayah mimi lan mintuna
tan kêna bênggang sanyari

wuwusên sri narapati
Sang Prabu Bratakusuma
lawan jêng narèswarine
lêlangên nèng jro udyana
dèrèng kondur ngadhatyan
katungka ing sowanipun
Kyana Patih Dewasraya

praptaning ngarsa narpati
sila mabukuh wotsêkar
sang nata lon ngandikane
hèh bapa baya na karya
têka gita sowanta
payo matura dèn gupuh
kya patih matur manêmbah

dhuh gusti sri narapati
lêrês dhawuh padukendra
milamba sowan sèstune
pun bapa atur uninga
ing paduka narendra
mangkya wontên tiyang dhusun
kêkalih tukang mèt mina

karyanya turut banawi
kêkalih sami anjala
dumadakan manggih rare
jalu kalêbêt ing jala
saha kanthi busana
kadi kapraboning ratu
sangkêp binuntêl ing wastra

mangkya konjuk padukaji
nêtêpi undhang narendra
sang nata duk myarsa ture
Kya Patih Dewasaraya
dahat arsayèng driya
wusana ngandika arum
hèh bapa patih dèn enggal

iridên mring ngarsa mami
kya patih matur sandika
lèngsèr sing ngarsèng pamase
sapraptanira ing jaba
wus panggih tukang jala
sigra dèn irid malêbu
praptaning ngarsa narendra

ya ta wau rare alit
dahat dènya mêlasarsa
muhung lingak-linguk bae
sang prabu myat langkung mêlas
dangu sinawang-sawang
cahyane saya sumunu
dhasare bagus jatmika

tôndha yèn trahing wiryadi
samana karsaning nata
rare dalah kaprabone
yèku pinundhut sadaya
dene tukang mèt mina
ginanjar branarta agung
saha winisudha dadya

mantri ngêrèhkên sagunging
tiyang kang misaya ulam
sabawah Nungswarukmine
wau ta janma kalihnya
nêmbah padaning nata
suka sukur ring dewa gung
mit mantuk sampun linilan

parêng samya mêdal jawi
lawan Patih Dewasraya
sang prabu lawan garwane
tandya kondur angadhatyan
rare alit binêkta
ginarêbêg para arum
sarawuhing jro puraya

sang nata lan pramèswari
lênggah munggwing patmasana
andhèr para biyadane
manggung cèthi myang parêkan
kacrita sri narendra
dhawuh mring bok êmbanipun
ambêkta raryalit ika

kinèn ngêdusi mring bèji
bok êmban tur sêmbah mentar
sing ngarsendra bêkta rare
samana wus kalaksanan
bok êmban wangsul sigra
ngaturkên rèhing tinuduh
sang nata ngandikèng garwa

rare kinèn busanani
sang sori matur sandika
ya ta glising caritane
raryalit wus binusanan
rajakaputran endah
saya wimbuh bagusipun
kêkuwunge angujwala

ngasorkên prabaning sasi
narèswari sadangunya
tan pêgat ing pandulune
kathah karaos ing driya
mring putra kang tinilar
pramèswari tandya dangu
bêbisik mring rare ika

raryalit umatur ririh
rèh sêmu ajrih kalintang
matur Bimanyu namane
pramèswari duk miyarsa
ature rare ika
tan darana gya rinangkul
sang sori sarya karuna

sêsambatira mlasasih
dhuh lae atmajaningwang
dene jêbul têkèng kene
kadiparan marganira
katut tukang mèt mina
pan kathah sêsambatipun
sang sori dènya karuna

sang nata kagyat ing galih
narendra dhuh narèswara
lir paran nangisi rare
lan yayi kaprênah apa
pramèswari wotsêkar
umatur dhuh jêng sang prabu
satuhu rare punika

atmaja amba pribadi
ngong tilar tan wrin sabanya
mangkya praptèng ngriki dene
binêkta tukang mèt mina
sang nata duk miyarsa
wimbaning pangandika rum
wis yayi aywa rinasa

rèh wus katêmu basuki
sarta rasaning tyas ingwang
dahat sutrêsna yêktine
mring si kulup tan prabeda
lir putrèngsun priyôngga
marma yayi karsaningsun
Bimanyu sun pundhut putra

saha ingsun angkat dadi
narendra putra manawa
ingsun praptèng kamuksane
supaya bisa gumantya
jumênêng naranata
gêntèni kaprabon ingsun
nèng praja Nungswakambangan

narpèstri matur wotsari
dhuh dewaji kaluhuran
karsa paduka pamase
sang nata malih ngandika
lah yayi kaprabonnya
bêktane putranta iku
nuli simpênên ing sanggar

tunggalna pusaka mami
ingkang sun simpên nèng sanggar
sang sori sandika ture
lèngsèr saking ngarsa nata
tan dangu tindakira
sanggar pamujan wus rawuh
pramèswari kagyat mulat

myat sakèhing pusaka ji
kang wontên sanggar pamujan
dayita tan samar tyase
yèn iku pusakanira
kang garwa Sang Arjuna
ingkang musna duk ing dangu
yèku hru Ki Sarotama

saha Kyai Hru Dhadhali
tanapi Ki Pasopatya
lan katga Pulanggênine
tuwin Kyai Kalanadhah
lawan Ôntakusuma
yèku kotang agêmipun
kang Putra Dyan Gathutkaca

pramèswari sadanguning
miyat sagunging pusaka
mangkana panglocitane
dhuh babo iki sanyata
pusakane jêng pangran
kang samya musna ing dangu
nglumpuk nèng kene sadaya

sapa baya ingkang ngambil
bangêt gawoking tyas ingwang
dhuh kadiparan margane
gon ingsun bisa ngaturna
mring garwaku jêng pangran
narèswari kongsi dangu
gyannya ngudasmarèng driya

gya wangsul mring ngarsa aji
nging maksih gung gyannya gagas
lêlakyaning sarirane
têmah kawistarèng netya
lamun nahên duhkita
nata tan samar ing sêmu
puwara alon ngandika

dhuh riningsun pramèswari
sapraptanta saking sanggar
ngong sawang beda netyane
kadi angandhut sungkawa
paran karananira
matura aywa pakewuh
kang dadya witing sungkawa

bokmanawa ingsun bangkit
ambirat mring rudatinta
natarèni lon ature
dhuh sang prabu jimat amba
kang tuhu sih mring garwa
kang dadya prihatin ulun
dhuh sang prabu wuningana

nadyan amba sampun mukti
wibawa kagarwèng nata
salir kinapti kadugèn
saking sih wilasèng nata
dene witing sungkawa
sandeyaning manah ulun
yèn mêngsah kawula wikan

bilih amba wontên ngriki
tamtu laju ingupaya
tan wande ulun pinatèn
sang nata kagyat duk myarsa
mring aturing kang garwa
sri narendra ngandika rum
yayi sapa mungsuhira

matura padha saiki
ingsun kang ayun malêsna
pramèswari lon ature
ngaturkên liring lêlakyan
purwa têkèng wêkasan
sang nata miyarsa atur
mring garwa wara duhita

gya mangimur ngarih-arih
murih lipuring kang garwa
samana wus lipur tyase
kacarita enjingira
nata miyos sineba
nèng madyaning sitiluhur
lênggah nèng dhampar kancana

ingayap parêkan cèthi
samya ngampil upacara
wadya kang sumiwi andhèr
neka warna busananya
sinawang sing mandrawa
abyor lir prabata santun
dene kang kaparèng ngarsa

sira risang nindya mantri
Adipati Dewasraya
ingkang sumambung wurine
Sang Arya Tambaklautan
lawan Tambaksamodra
katri samya makidhupuh
muka lir nawang bantala

sri narendra ngandika ris
bapa dikaparèng ngarsa
kya patih majêng wotsinom
sang nata malih ngandika
hèh bapa marma ingwang
miyos siniwi ing wadu
bapa mungguh wigatinya

kya patih matur wotsari
pukulun pêpundhèn amba
punapi karsèng pamase
mugi lajêng kadhawuhna
mring abdinta pun bapa
sang nata ngandika arum
hèh bapa patih karsèngwang

rare alit duk ing wingi
kang saking janma mèt mina
yèku Bimanyu arane
samêngko sun pundhut putra
saha sun angkat dadya
pangran dipati nom iku
muga banjur dhawuhêna

mring sagung wadya gung alit
kya patih matu sandika
sakala dhinawuhake
mring sagung pra wadyatôntra
samya matur sandika
saur kukila gumuruh
ri sampunira mangkana

sang nata ngandika malih
kajabèku karsaningwang
nuli dhawuhna dèn age
mring sagung pra wadyabala
manawa kapranggulan
satriya kang namur laku
kang aran Pratiwanggana

iku cêkêlên dèn aglis
aturna mring ngarsaningwang
kya patih sandika ture
gya dhinawuhkên warata
mring sagung wadyabala
sadaya kang tampi dhawuh
lir durma saur kukila

duk samana sri narendra dèrèng jêngkar
maksih siniwèng dasih
eca imbal sabda
lawan rêkyana patya
anggusthi arjaning nagri
padha sakala
praptaning mêngsah aji

Dyan Pratiwanggana ing Saptapratala
lawan parpatira tri
Sêmar sasutanya
klunta-lunta lampahnya
mangkya têkèng Nungswarukmi
gya manjing praja
ing alun-alun prapti

Sêmar Garèng Petruk samya bêbadhudan
karya sukaning janmi
Sêmar sung ra-ura
Petruk kang jêjogedan
Nala Garèng kang nyênggaki
kèh janma prapta
ngrubung samya tut wuri

duk puniku pinariksa dening wadya
nama pinangkanèki
wusnya têtela trang
punggawa wangsul sigra
minggah maring pôncaniti
matur mring patya
purwa wusana titi

kyana patih tampi aturing punggawa
trus katur ring narpati
sang nata parentah
nulya kinèn nyêpenga
kya patih lèngsèr sing ngarsi
undhang mring wadya
kinèn mikut dên aglis

tri gumuruh swaraning pra wrahatbala
tampi agnyaning gusti
gya sarêng tumandang
arsa mikut mring mêngsah
pating blêbêr kèhing janmi
ya ta kocapa
Dyan Pratiwangganèki


7.duk andulu punggawa gumuruh prapta
alok-alok pra sami
yun mikut sriranya
radyan kagyat ing driya
kandhêg tindakira munggwing
madyèng bacira
radyan prayitnèng wèsthi


8.tanpa tata tandange pra wrahatbala
parêng mangsah ngêbyuki
sing ngarsa sing wuntat
miwah sing kering kanan
rêg grêdêg anunjang wani
Pratiwanggana
lawan parpatira tri


9.Lurah Sêmar sapranakanira mangsah
sarêng angamuk wani
singa kang tinrajang
bubar mawut sar-saran
lumayu arêbut dhingin
sing wuri prapta
parêng mangsah ngêbyuki



10.Dyan Pratiwanggana matêk kamayannya
tumanduk mring sagunging
para wrahatbala
samya ambruk ing kisma
otot bayune kadya nir
lir linolosan
tan bisa glawat sami


11.katupiksa dening arya kalihira
Tambaklautan tuwin
Sang Tambaksamodra
kadwi sarêng umangsah
prapta ngarsaning sang pêkik
Tambaklautan
nabda sarwi nudingi


12.hèh Pratiwanggana sira gege laya
yèn sira minta urip
nututa sun bônda
awit sira sanyata
bêburone ratu mami
praptanta kadya
ula marani gitik


13.Dyan Pratiwi pêdhês wêngis wuwusira
sapa aranta kalih
apa pangkatira
marpêki yun punapa
sang arya santak dera ngling
ingsun bupatya
gul-aguling ajurit


14.kêkasihku Sang Arya Tambaklautan
lan iki kônca mami
ran Tambaksamôdra
padha prawirèng yuda
Pratiwi sugal dènya ngling
sira bupatya
pracore kêthip-kêthip


15.aywa sira maju yun mikut maringwang
padha mundura sami
luwung ratunira
dèn enggal konên prapta
saiki nèng ngarsa mami
tandhing ayuda
gandhèng kunca lan mami


16.Risang Arya Tambaksamodra duk myarsa
talingan lir sinêbit
gya nubruk mring Radyan
Pratiwi awas mulat
sang arya sru tinampiling
jungkêl ing kisma
Tambaklaut nututi


17.kras anubruk mring Radèn Pratiwanggana
endha têmahan lusi
sang arya tinêpak
jajanira kalumah


wuwusên rêkyana patih
Dewasaraya
awas dènya ningali


18.yèn sang arya kadwi kasêsêr ing yuda
Dewasraya Kya Patih
têtulung ing aprang
mangsah amusthi kunta
Radyan Pratiwangganèki
sinawat kunta
endha têmah tan kêni


19.Dyan Pratiwi wêngis dènira ngandika
sapa aranta dening
mangsah ing ranangga
sêmbada dhapurira
durung kataton kang kulit
anyawat kunta
kaya dudu prajurit


20.kyana patih sugal wêngis saurira
Dewasaraya mami
pêpatih misesa
bang-bang aluming praja
hèh babo sira Pratiwi
angur nututa
payo ingsun talèni


21.lamun bôngga sira tan wun têkèng lena
Pratiwi nabda wêngis
hèh Si Dewasraya
sirarsa bônda mring wang
sasat wignya mikut angin
angur mundura
ratumu konên prapti


22.nèng ngarsèng sun kene padha ngadu yasa
singa kasor ngêmasi
Patih Dewasraya
myarsa dahat bramantya
sêbrak sigra narik kêris
radyan jinangkah
pinarjaya ngendhani


23.milar ngiwa ginoco radyan malumpat
nganan sinrampang lusi
Patih Dewasraya
waringutên ing yuda
tan kêndhat dènya nyuduki
ngêsuk mangrupak
lir banthèng tawan kanin


24.Dyan Pratiwi trangginas trampil ing yuda
kadi prêncak tinaji
Patih Dewasraya
anglut saparanira
Pratiwi weya ing jurit
ginôcô katga
jajanira kang kêni


25.dahat pasah Pratiwi dhawah

kaplêsat
Dewasraya nututi
sarosa marjaya
Radyan Pratiwi endha
kya patih krungkêp ing siti
radyan trangginas
kya patih tinampiling


26.prêg anjungkêl mangkurêb dhêpani kisma
garegah sigra tangi
mukanya dhinupak
kyana patih kalumah
gêrêng-gêrêng wus tan eling
sigra cinandhak
binuncang tibèng têbih


27.mantri muka ginosongan dening wadya
ya ta sri narapati
Sri Bratakusuma
awas dènya tumingal
yèn Dewasraya Kya Patih
kasor ing yuda
nata duka tan sipi


28.jlog tumêdhak saking palênggahanira
nyangking gandhewanèki
rawuh ing paglaran
sigra mênthang warastra
yèku pamungkasing jurit
astrapusara
lumêpas pindha thathit


29.Dyan Pratiwi kataman astrapusara
angga lir dèn talèni
wus tan bisa uwal
ambruk gumuling kisma
sri narendra marêpêki
mring mêngsahira
sang nata ngandika ris


30.hèh Pratiwi kadiparan karêpira
tutura dipun aglis
urip apa pêjah
yèn sira minta lena
sayèkti ingsun patèni
karana sira
têtêp yèn satru mami


31.nêdya arsa ngayoni mring jênêng ingwang
awit sira ing nguni
agêndhak sikara
matèni wadyaningwang
raksasa kang ingsun tuding
ngupaya kênya
kang yu endah ing warni


32.Dyan Pratiwi aturira mêlasarsa
dhuh gusti sri bupati
ulun mintaksama
nêdya angèstupada
andasih
-  -
... hèh Pratiwi kadiparan karêpira, tutura dipun aglis ...

mring paduka ji
salaminira
sang nata ngandika ris


33.hèh Pratiwi aturmu dahat sun trima
sira tan sun patèni
nging samêngko sira
arsa ingsun kunjara
lawas enggale tan mêsthi
luwarmu saka
jroning kunjara wêsi


34Dyan Pratiwi duk myarsa sabdaning nata
waspanira drês mijil
pêpuntoning driya
mupus papêsthèning Hyang
sang nata ngandika malih
prentah mring wadya
kinèn bêkta dèn aglis


35.Sang Pratiwi linêbêtna ing kunjara
sandika kang sinung ngling
gya sarêng tumandang
Radèn Pratiwanggana
sampun kinunjara wêsi
tan kawursita
gyanira kawlasasih


36.sri narendra gya prentah mring wrahatbala
kinèn nyêpênga aglis
kabèh parpatira
Radyan Pratiwanggana
pra wadya sigra madosi
mring parpat tiga
duk samana parpat tri


37.wus kasompok kinêpung dening punggawa
katri cinêpêng kêni
dhinabyang ing kathah
Petruk gung jola-jola
nanging wus tan bisa budi
praptèng paglaran
katur mring sri bupati


Sinom
1.ri sêdhêngira sri nata
dèrèng kondur ngênyapuri
andher wadya kang sumewa
ya ta wau parpat katri
sinaoskên ngarsa ji
têtiga sami tumungkul
dinangu mring sang nata
sapa aranira sami
parpat tiga samya wêca namanira


2.umatur Ki Badranaya
dhuh gusti sri narapati
manawi paduka nata
andangu dhatêng pun patik
amba pun Sêmar nami
de tiyang kalih puniku
sami 

 anak kawula
ingkang andhap alit nami
Nala Garèng kang inggil Petruk namanya


3.sang nata malih ngandika
paran karsanira sami
rèhning Si Pratiwanggana
wus kasor prang lawan mami
mangkya sun gêdhong wêsi
yèn sira samyarsa labuh
marang bandaranira
sira padha sun patèni
Lurah Sêmar duk myarsa alon turira


4.dhuh lae sri naranata
amba muhung nyuwun urip
suwita ing padukendra
kilap sutamba kêkalih
kadangua pribadi
bok manawi nêdya labuh
Garèng myarsa sru nyêntak
wong gêrang kakehan criwis
tanpa nalar mung mèt uripe priyôngga


5.nganggo lendheyan mring anak
jangji wis manut sing siji
kang loro môngsa karia
Ki Badranaya nauri
thole gonku nyalangi
manawa sira tan nungkul
sêdyarsa labuh yuda
Garèng basêngut sarya ngling
gêrang kungkang ngucap tanpa duga-duga


6.sang nata arum ngandika
hèh Garèng priye sirèki
Nala Garèng matur nêmbah
gusti amba nyuwun urip
nata ngandika malih
hèh Petruk paran karêpmu
nutut tanapi bôngga
payo tutura dèn aglis
Petruk matur amba mung sasêkecanya


7.jaragan badan sêpala
yèn nututa dèrèng mêsthi
bôngga inggih dèrèng kinar
sawêg amba pikir-pikir
nyuwun tempo rumiyin
salêbêting tigang minggu
sri narendra ngandika
nora kêna pindho kardi
yèn tan nungkul sun lunas padha sakala



8.Petruk myarsa sabdèng nata
gumêtêr sarira mrinding
têmah gugup aturira
ulun wus nungkul sayêkti
tan kêna tempo thithik
banjur kudu nyudhèt wadhuk
atiku sru dhat-dhatan
Garèng malerok sarya ngling
lah tambamu sok nganggo kakehan reka


9.suka tyasira sang nata
pangandikanira manis
hèh sira wong katri pisan
samya ingsun pundhut abdi
dene karyanta sami
dadia pamomongipun
putrèngsun rajaputra
parpat tiga nyandikani
ri wusira sang nata kondur ngadhatyan


10.pinêthuk dening garwendra
gya kanthèn asta sarimbit
ri wusira tata lênggah
sang nata lan pramèswari
tuwin sang narpasiwi
nèng madyaning puraya rum
sang nata gya wêwarta
gyanira miyos siniwi
nèng paglaran amikut Pratiwanggana


11.sang nata gyannya wêwarta
miwiti kongsi mêkasi
narèswari duk miyarsa
dahat sukaning panggalih
sukur mring batharadi
ing ari sajuga nuju
sang nata eca nendra
anèng jungut tilamsari
kacarita garwendra wara duhita


12.miyos saking pasarean
gya têdhak mring tamansari
sarawuhirèng udyana
wus panggih lan rajasiwi
tanapi parpat katri
Sêmar Nala Garèng Petruk
narèswari gya lênggah
munggwing têpining botrawi
kang kayoman dening witing nagapuspa


13.lan mangku sang narpaputra
kinudang lan dèn arasi
dene kang kaparèng ngarsa
Sêmar sapranakanèki 


ya ta jêng pramèswari
wahyaning pangandika rum
lah Kakang Sêmar sira
apa pangling lawan mami
sapa ingsun dulunên ingkang waspada


14.Lurah Sêmar lon turira
paduka jêng narèswari
Garèng sumambung anyêntak
bênêr rama nora sisip
lamun jêng natarèni
Petruk alon wuwusipun
lah Garèng lan si rama
matane padha kuwalik
wong wis gênah yèn gusti wara duhita


15.pramèswari malih nabda
e e sira padha pangling
andulu mring raganingwang
mangkya sira sun jarwani
sajatine wak mami
garwane Sang Pandhusunu
raja putri Cempala
ya ingsun Wara Srikandhi
parpat tiga duk myarsa kagyat ing driya


16.dahat ngungun jroning nala
tri pandurat tan bisa ngling
puwara Sêmar turira
dhuh lae bandara mami
begja têmên kang abdi
kapanggih gusti sang ayu
paran karananira
de paduka praptèng ngriki
kados pundi gusti mulabukanira


17.kawula nyuwun jinatyan
tuwin rakanta sang pêkik
wontên pundi dunungira
wau ta jêng narèswari
gya sajarwa saliring
lêlampahannya sadarum
gyannya ginarwèng nata
kongsi kapanggya kang siwi
Dyan Bimanyu sang sori dènya wêwarta


18.agalur kadi carita
miwiti kongsi mêkasi
nanging bab Sang Dananjaya
sang rêtna datan udani
Lurah Sêmar duk myarsi
andikaning narpawadu
tyas bingah wor lan susah
têmah guyu sarwi nangis
Nala Garèng mung mêmbêg-mêmbêg kewala



19.Petruk alon wuwusira
si rama tan idhêp ngisin
kobêr-kobêre si gêrang
wong guyu sinambi nangis
lah bok ya salah siji
disêlakke di sing prêlu
bangêt gonmu kêthaha
nganti tan nguman-umani
Nala Garèng nganti ora uman papan


20.mung mêmbêg-mêmbêg kewala
lir blumbang tan bisa mili
Sêmar ngucap he si dawa
dahwènmu kapati-pati
sapa ingkang nglarangi
wong nangis sinambi guyu
kowe prêduli apa
tangis-tangisku pribadi
nadyan guyu hya guyuningsun priyôngga


21.Petruk malerok angucap
wis Rèng nrimaa sirèki
mêngko bae yèn wis sêla
katogna ênggonmu nangis
Garèng sugal nauri
bok wis mênêng kowe ta Truk
sênêng iya rungokna
tan sênêng nyingkira nêbih
jangji datan gêpok senggol dhapurira


22.Petruk miyarsa sru ngucap
e kojur bangêt wak mami
mrinani sadulur tuwa
malah ditampani sêrik
nrima bae wak mami
puluh-puluh wis bêgjaku
ya ta jêng padniswara
wahyaning pangandika ris
Kakang Sêmar yogyane lêlakon ika


23.dèn rêmit pangrêksanira
poma sira ywa baribin
marang liyaning sujanma
kang awit manawa nganti
kwuningan sri bupati
tan prayoga têmahipun
parpat tiga turira
sami sandika mèstuti
duk puniku parpat tri samya ginanjar


24.gantya ingkang kawursita
lampahnya Dyan Pandhusiwi
lan putra 

 Dyan Gathutkaca
dahat dènya kawlasasih
tambuh ingkang kinapti
mung nêdya nglalu anglangut
klunta-lunta lampahnya
nunut juragan gegrami
mangkya têkèng praja gung Nungswakambangan


25.samana wus malbèng kitha
midêr-midêr jroning nagri
têmu gêlang ingidêran
Sang Parta lan Bimasiwi
ing sajroning lumaris
dahat samyeram ing kalbu
umyat arjaning praja
kathah wisma gêng tur pèni
sêlur anglur jalwèstri janma lumampah


26.radyan kalih lampahira
ing alun-alun wus prapti
wusnya raryan sawatara
lumakswanjog sajawining
capuri tamansari
gya raryan malih ing ngriku
ngasokkên sariranya
kacarita parpat katri
Lurah Sêmar lawan sapranakanira


27.samya momong rajaputra
nèng sajroning tamansari
kapinujon Lurah Sêmar
medal saking tamansari
Sêmar kampita ngèksi
mring janma ro thênguk-tênguk
anulya pinarpêkan
tan samar pamawangnèki
lamun iku satriya ing Madukara


28.Sêmar mara dhêrakalan
gya ngrungkêb pangkoning gusti
sarya jrit lara karuna
Sêmar sambate mlasasih
dhuh lae-lae yêkti
bandaraku wong abagus
botên nyana kapanggya
bêgja yèn maksih basuki
panjêrite Kyai Lurah Badranaya


29.kapyarsa sing jroning taman
Garèng Petruk kagyat myarsi
têtela pamirêngira
Petruk asru dènya angling
Kang Garèng payo

aglis
nututi si rama mau
mêtu saka ing taman
anèng jaba jêrit-jêrit
gênah lamun si rama kêtunjang dhokar


30.Garèng Petruk sigra-sigra
lumayu asipat kuping
prapta sajawining taman
kalih kampitèng tyas sami
umyat Dyan Pandhusiwi
nulya mara mundhuk-mundhuk
prapta ngarsa Sang Parta
ri wusira tata linggih
samangkana pra samya bagya-binagya


31.wau Radèn Pandhuputra
nulya wêwarta saliring
lêlampahaning sarira
wiwit lolos saking nagri
têkèng wasana titi
parpat tiga dupi ngrungu
samya ngungun sadaya
sigra Ki Badranayèki
ngaturakên saliring kang lêlampahan


32.gyanira sami tut wuntat
Dyan Pratiwanggana nguni
wiwit saking Madukara
kongsi praptèng Nungswarukmi
kasor madyaning jurit
nandhang papa tinarungku
ya ta Risang Arjuna
duk myarsa aturing Kyai
Badranaya sangsaya Sang Pandhuputra


33.langkung kagagas ing driya
kètang putranya kang lalis
sapandurat tan ngandika
Sêmar matur angambali
dhuh-dhuh bandara mami
aywa duhkita sang bagus
biratên gunging susah
sampun kadurus prihatin
lah punapa pakantuke tyas sungkawa


34.mêpêti marganing bêgja
awit upamine wiji
ingkang tinanêm ing kisma
mangkya wus dungkap mèh thikil
muhung kirang sakêdhik
ngêntosi turuning jawuh
mung samantên tur kula
wit dèrèng kenging kawijil
mangke dalu kemawon kula carita 




35.môngga ngangsokkên sarira
manjing dhatêng tamansari
ya ta wau Sang Arjuna
lan putra Sang Bimasiwi
samana laju manjing
marang jroning tamansantun
tan ana janma wikan
lêbêtira satriya dwi
gya mring gêdhong pondhokane Lurah Sêmar


Asmarandana
1.ri wusira tata linggih
Si Radyan Arya Arjuna
lan Putra Gathutkacane
ingadhêp Ki Badranaya
Garèng Petruk kang samya
amomong sang rajasunu
tan milu ngadhêp Sang Parta


2.wau Radèn Pandhusiwi
lan Putra Sang Gathutkaca
sing dahat sayah srirane
rèh dangu tansah lumampah
Sang Parta gya sarean
Sêmar anèng daganipun
mêpêki mring Sang Arjuna


3.wusana kalajêng guling
tuwin Radèn Gathutkaca
ugi laju tumut sare
radyan kalih wusnya nendra
Sêmar gya mêdal jaba
panggih lawan sutanipun
samya momong rajaputra


4.hyang arka wus tunggang ardi
rajaputra gya ingajak
kondur maring jro purane
sapraptaning dhatulaya
panggih lan pramèswara
parpat tiga samya wangsul
mring gêdhong pondhokanira


5.parpat tiga samya linggih
nèng daganira Sang Parta
ingkang lagya eca sare
lan Putra Sang Gathutkaca
kocap enggaling crita
wusnya wanci têngah dalu
radyan wungu gyannya nendra


6.gya lênggah Sang Pandhusiwi
lan Putra Dyan Gathutkaca
parpat tiga nèng ngarsane
ngandika Dyan Pandhuputra
hèh Kakang Badranaya


kaya paran marganipun
luware saking sangsara


7.sun nurut rèhira mangkin
môngsa borong raganingwang
Lurah Sêmar lon ature
dhuh lae-lae bandara
aywa sandeyèng driya
pasrahna mring bathara gung
kang murba masesèng titah


8.sumendhe karsèng dewadi
sapa têmên tinêmênan
tinêmu barang sêdyane
makatên pamanggih kula
nanging kanthi narima
Dyan Arjuna ngandika rum
kakang bênêr tuturira


9.Lurah Sêmar matur malih
kajawi ingkang punika
dhuh bandara saèstune
kawula atur uninga
ywa kampita ing driya
garwa paduka sang ayu
raja putri ing Cêmpala


10.Kusuma Wara Srikandhi
samangke sampun kagarwa
dening sang nata yêktine
jumênêng paramèswara
tuwin putra andika
Dyan Abimanyu pinundhut
putra dening sri narendra


11.ingangkat narendrasiwi
kula êmong sabên dina
têtêp kawula êmbane
Sang Arjuna duk miyarsa
ature Lurah Sêmar
dhêlêg-dhêlêg langkung ngungun
tri pandurat tan ngandika


12.puwara narimèng pasthi
pêpasthèning abathara
Sang Parta lon andikane
kakang paran marganira
gon ingsun bisa panggya
lawan Srikandhi garwaku
rèhning wus kagarwèng nata


13.pasthi lamun arang mijil
saking jroning purantara
Lurah Sêmar lon ature
dhuh bandara langkung gampang
nanging kêdah rêkasa
jangji paduka miturut
dhatêng pratikêl kawula


14.paduka 

 radèn samangkin
ngong dadoskên juru taman
ngrucata kasatriyane
ngong akên rèncang kawula
tumut anambut karya
awit jroning tamansantun
amba kang dados pangarsa


15.Arjuna kalane myarsi
mring ature Lurah Sêmar
ginalih kèh prayogane
wusana alon ngandika
kakang pratikêlira
ingsun mung manut miturut
ing sapangrèhira kakang


16.nêngna dalu kawarnènjing
Sang Arjuna wus kalakyan
dumadi juru tamane
lan kang Putra Dyan Guritna
angrucat kasatriyan
pindha sudra kadwinipun
yèn siyang anambut karya


17.rêrêsik ing tamansari
anyirami pêpêthetan
Garèng lan Petruk baune
ingkang ngambilakên tirta
ngangsu maring balumbang
Garèng pijêr ngajak padu
wit saking susahing driya


18.gyannya sami ngambil warih
sulaya pamikulira
wit Petruk inggil dêdêge
Nala Garèng alit andhap
marma yèn mikul toya
lamun Garèng anèng ngayun
tongira glondor mangarsa


19.dadya mèpèt lawan gigir
tong kocak toyanya wutah
Garèng têmah kêbês kabèh
mikul nèng buri tan beda
ugi kutahan toya
wit tonge glondor mring pungkur
mèpèt jaja pijêr kocak


20.Nala Garèng thili-thili
kêbês kawutahan toya
lir tikus kacêmplung kalèn
têmahan Garèng tan arsa
yèn mikul gêgotongan
dhewe-dhewe dènya ngangsu
murih ywa nganti sulaya 




21.ya ta nuju sajuga ri
sang nata lan pramèswara
tanapi rajaputrane
ginarbêg para biyada
têdhak maring udyana
sarawuhing tamansantun
gya minggah mring yasakambang


22.lênggah ing dhampar mas adi
mirsani rêngganing taman
de sagung pra biyadane
samya ngundhuhi puspita
wênèh sami lêlumban
ing blumbang ciblon ting crêblung
datan wus yèn winuwusa


23.wau ta jêng narèswari
jroning lênggah lan sang nata
wontên ing yasakambange
miyat abdi juru taman
kang lagya nambut karya
sang sori kampitèng kalbu
dene warnane mèh mimba


24.lawan kang raka ing nguni
satriya ing Madukara
dadya sang sori jro tyase
rinasa saya karasa
kèngêtan mring kang garwa
nanging sinamun ing sêmu
jrih yèn kawistarèng nata


25.wusnyantara sri bupati
gya kondur lan pramèswara
tanapi rajaputrane
ginarbêg para biyada
tanna kari sajuga
Ki Badranaya tumutur
dhèrèkkên mring jro puraya


26.dene Radèn Pandhusiwi
ingkang mindha juru taman
duk rawuhnya sri pamase
ibut dènya nambut karya
nging tansah daringakan
saking dènira ayun wruh
mring garwa putri Cêmpala


27.dadya anggung wira-wiri
sinamun nyiram pêthetan
mrih ywa kawistarèng akèh
nging mung wikan sadlerengan
awit gya têrus lenggah
mring yasakambang sang ayu
lawan jèng sri naranata


28.kawarna jêng narèswari
sapraptaning dhatulaya


maksih ngungun jro driyane
nalika myat juru taman
dadyèngêt mring kang garwa
pramila sang narpawadu
gya nimbali Lurah Sêmar


29.tan wontên cèthi sawiji
dadya lênggah piyambakan
Lurah Sêmar nèng ngarsane
pramèswari lon ngandika
hèh Kakang Badranaya
mulane sira sun cêluk
kakang sun arsa têtanya


30.matura ingkang sayêkti
nalikèng sun nèng udyana
ngong wikan juru tamane
kang lagi anambut karya
suwe sun sawang-sawang
têka rupane wong iku
mèmpêr warnane si jênat


31.dene ta ingkang sawiji
kaya kulup Gathutkaca
sapa wong ika yêktine
Lurah Sêmar duk miyarsa
alon ing aturira
dhuh gusti jêng narpawadu
jatine pun juru taman


32.inggih kang raka pribadi
satriya ing Madukara
dene ta kang sawijine
putranta Dyan Gathutkaca
gya tinutur sadaya
duk prapta nèng tamansantun
kongsi panggihe lan putra


33.ya ta wau duk miyarsi
sumêdhot tyase sang rêtna
kagagas jroning driyane
matrênyuh kaworan suka
aris andikanira
hèh Kakang Sêmar sirèku
sun utus age matura


34.mring jêng pangran mêngko bêngi
yèn wus wayah sirêp janma
ingsun arsa têka dhewe
kapanggih marang ing taman
lawan bandaranira
cinêndhak wau sang ayu
wus panggih lawan kang raka


35.samya rêrangkulan kalih
sang dyah alara karuna
pêgat-pêgat ing ature
ngaturkên sagung lêlakyan
purwa madya 

 wusana
radyan pungun-pungun jêtung
ngrasa eloking lelakyan


36.ya ta wus tata alinggih
sang rêtna matur mring priya
lamun nglumpuk pusakane
kadarbe dening sang nata
siningitan samangkya
nèng sanggar pamujanipun
tan ana ingkang uninga


37.kajaba amung sang dèwi
Sang Arjuna dupi myarsa
saklangkung kumêpyur tyase
alon wijiling wacana
dhuh nimas dipun enggal
ngong tuduhna unggyanipun
pusaka ing Madukara


38.Kusuma Wara Srikandhi
lawan Sang Parta gya bidhal
jujug mring sanggar panêpèn
ingiring Dyan Gathutkaca
miwah parêpat tiga
pusaka ingambil gupuh
myang Kyai Ôntrakusuma


39.pinaringakên tumuli
marang Radyan Gathutkaca
tinampèn rinasuk age
Sang Parta lawan sang rêtna
nulya wangsul mring taman
tan ana janma kang wêruh
gambuh ing lampah sidhêman


Gambuh
1.prapta ing tamansantun
Sang Arjuna lan garwa sang ayu
laju samya umanjing maring botrawi
arsa sare karsanipun
rèh kadwinya samya loyop


2.gyannya wungu sadalu
duk puniku sampun saput lêbu
hyang aruna siratnya sampun kaèksi
mung kirang pancorongipun
nèng cakrawala wus abyor


3.dene Dyan Bimasunu
lawan parpat tri nèng jawi pintu
kaparèng doh tyasnya samya kêtir-kêtir
ya ta gênti kang winuwus
Bratakusuma Sang Katong


4.wungu sare sang prabu
angulati kang garwa sang ayu
narèswari 
-  -
samya rêrangkulan kalih, sang dyah alara karuna, pêgat-pêgat ing ature, ...

 dèn anti dangu tan prapti
andangu pawongan manggung
aturnya samya tan tumon


5.wau ta sang aprabu
gung mangangên-angên jroning kalbu
baya mring di garwaningsun pramèswari
kadingarèn dhingin wungu
sun anti dangu tan rawoh


6.datan antara dangu
wontên cèthi prapta gupuh-gupuh
praptêng ngarsaning nata gya tawan tangis
pêgat-pêgat aturipun
dhuh gustiku jêng sang katong


7.ulun matur salugu
garwa tuwan wara duhitèku
jêbul sare wontên sajroning botrawi
juru taman rèncangipun
wau ta kangjêng sang katong


8.dupi miyarsa atur
sanalika dukane kalangkung
saranduning sarira lir mubal agni
pama tinempelan kayu
sayêkti lamun bêl kobong


9.sumawur dadya awu
waja gathik lathinya kumêdut
kêcoh marus saking sruning gêgêt lathi
tôndha sangêt dukanipun
datan darana sang katong


10.nyat jumênêng sang prabu
tandya ngrasuk kaprabon prang pupuh
sigra-sigra têdhak maring tamansari
tan antara sampun rawuh
jawining kori sang katong


11.wiwara maksih tutup
sru tinêpak sarosa malêdug
nata manjing umyat mring garwa sang sori
lawan juru tamanipun
eca sare sakaloron


12.sang nata dahat bêndu
lir tinêpak mukanya malatu
tan darana juru taman sru tinarik
sukune linarak metu
binuncang dhawah tan alon


13.Parta dupyarsa wungu
gya cinandhak 

 malih mring sang prabu
sru pinutêr nèng asta binuncang malih
dhawah linggih Pandhusunu
sarya sabdanira alon


14.mengko ta sang aprabu
dipun sabar aywa grusa-grusu
ywa ngêgungkên sira ratu sura sêkti
môndraguna sugih wadu
sumbaga jayèng palugon


15.marmane sira banjur
kumawani milara wong turu
angkararda tan nganggo pariksa titi
paran kang dadi dosaku
tuduhna ingsun ayun wroh


16.sang nata ngandika sru
hèh si gêlah lêlêthêk baludhus
sêsukêring jagad rêrêgêding bumi
mèmpêr yèn sira datan wruh
dosamu ingkang mêndhosol


17.ambiyêt pating grandhul
lir woh-wohan kang durung dèn undhuh
lah tlusurên wiwit jaja têkèng gigir
lamun tan bisa katêmu
tuhu sira têsmak bathok


18.Sang Parta alon muwus
tan rumasa dosa raganingsun
awit gonku sare lan sang pramèswari
tuhu yèn iku garwèngsun
kang murca dhasar sun ruroh


19.anèng kene katêmu
sapa wani ngukuhi puniku
mring garwèngsun Kusuma Wara Srikandhi
yèn Arjuna maksih hidhup
tangèh yèn bisa kalakon


20.sang nata saya bêndu
asru nabda panyakit bêbêthuh
baya sira lumuh tumitah nèng bumi
mangsah marpeki sang prabu
Parta tinubruk mancolot


21.ngering jinangkah luput
sri naredra sangsayarda ngêsuk
Pandhuputra tinubruk tinêpak lusi
kadwi samya wasisipun
ring tangkêpirèng prang pupoh



22.Arjuna tandangipun
cukat trampil lir prênjak dinamu
sri narendra pindha sikatan tinaji
Sang Parta kêni kapikut
binanting siti tan alon


23.dhawah kantêp gumêbrug
kalesedan dupi arsa wungu
Sang Arjuna tinêpak mukanya posing
cêg cinandhak pinggangipun
binuncang dhawah ngalosod


24.dangu dhêpani lêbu
samantara kasiliring bayu
Pandhuputra wus èngêt sawiji-wiji
gregah wungu sigra nubruk
sang nata awas tumonton


25.milar nganan marucut
Sang Arjuna warimutên ngêsuk
milar ngiri sang nata sinaut kêni
pinutêr binuncang sêbrung
dhawah jumênêng sang katong


26.Arjuna sigra nubruk
sri naredra tinarik tan keguh
Pandhuputra tandya sarosa ambithi
jajaning nata gumadul
pining kalih datan kegoh


27.Arjuna paksa mukul
pindha kapuk dhumawah ing watu
sri narendra mèsêm sarya ngusap wèni
lan nata jêjamangipun
arum ngandika sang katong


28.hèh babo Pandhusunu
payo katogna budinirèku
iya iki Bratakusuma Narpati
sumbaga jayèng prang pupuh
kasub ing jagad kinaot


29.pilih boboting pupuh
tate ngrupak jajahaning satru
luwung sira nungkula bae mring mami
payo ambungên sikilku
yèn lumuh tan wurung layon


30.katiban astaningsun
Sang Arjuna sigra narik dhuwung
Pulanggêni môngka pamungkasing jurit
sarwi nabda hèh sang prabu 


tadhahana pusakèng ngong


31.mèsem nabda sang prabu
têka nora wirang si bêludhus
gêgêdhugmu katga kaya dami aking
payo tibakna dèn gupuh
ingsun tan gumingsir tanggon


32.Sang Parta dahat bêndu
sru dèn erang-erang mring sang prabu
Parta krodha ngêtog karosanirèki
jumangkah sarosa nyuduk
Arjuna têmah kajlomprong


33.gita mingêr sang bagus
nyuduk malih kajlungup mangayun
gya tinitir nata rinajang ing kêris
datan ana tabêtipun
lir wêwayangan kemawon


34.Parta kaku tyasipun
wus rumasa kasor ing prang pupuh
Pandhuputra kapikut binanting malih
binuncang dhawah gumêbrug
dhêpani bumi sang anom


35.Guritna awas dulu
yèn kang paman kasor ing prang pupuh
dahat krodha sigra andêdêl wiyati
ing gêgana wor lan dhanu
ngêtog karosan sang nom


36.gya kêkêjêr tumurun
yayah kagapati mawang banyu
mawas mêngsah dènirarsa mamrih pati
sukanira mêthot gulu
Guritna niyup cumlorot


37.lir cancala sumiyut
dupi praptèng nginggilnya sang prabu
Gathutkaca sumrêpêt dhawah ing siti
sri narendra kagyat dulu
ngrasa tinrambul ing mungsoh


38.sang nata gita nubruk
Gathutkaca kras mêsat sumêbut
sigra niyup Guritna arsa ngêjlogi
dhawah ing kisma gumêbrug
dhinupak dèning sang katong


39.endha satêmah luput
mire nganan Gathutkaca nubruk
nata 

 milar Guritna tinêpak lusi
mingêr sing wuri sru mukul
nata tan obah saking gon


40.Gathutkaca sinikut
mukanira prêg dhawah sumaput
sru binuncang Guritna dhêpani bumi
gêrêng-gêrêng klêngêr sêpuh
Sêmar lir dhandhang ambêngok


Dhandhanggula
1.lan sutane gupuh malajêngi
mring gustine kang samya kantaka
kalara-lara tangise
samya sambat mlasayun
kacarita Sang Pandhusiwi
tuwin Dyan Gathutkaca
dwi satêngah kantu
kasilir maruta manda
lir kataman maosadi gregah tangi
Parta ngrangkul mring putra


2.lon ngandika Radèn Pandhusiwi
adhuh kulup Guritna lir paran
lakyan punika têmahe
dene kasor ing pupuh
mungsuhira luwih sinêkti
abot sangganing yuda
sajegku prang pupuh
durung tau kasor ing prang
yèn mundura kaya dudu satriyadi
ngucira ing ayuda


3.duk punika Radèn Pandhusiwi
dahat putêk pepuntoning nala
ngêningkên pôncadriyane
nênuwun mring dewa gung
kang pininta ungguling jurit
lananging adilaga
ya ta kang winuwus
sira Sri Bathara Krêsna
duk ing nguni kang oncat saking praja di
ngupaya murcanira


4.ingkang Rayi Dyah Banoncinawi
Nata Krêsna dahat mesu brata
nêng mega putih unggyane
ngatas mring bathara gung
mangkya antuk parmèng dewadi
tan samar pamawangnya
mring agal lan lêmbut
gumêlarirèng kahanan
ngendraloka janaloka 

 wus kaèksi
tyas padhang tarawangan


5.marma gupuh Prabu Arimurti
tumurun mring unggyaning Sang Parta
kang lagya mêsu driyane
jlog prapta ngarsanipun
Pandhuputra awas ningali
tan samar ing wardaya
sigra ngraup suku
tuwin Radèn Gathutkaca
kadwinira ngaturakên pati urip
sarya gung rawat waspa


6.palêsthaning pamudyarjanèki
Nata Krêsna angambali sabda
yayi paran karanane
anèng ngriki riningsun
ingsun sawang kaya prihatin
pun kakang jarwanana
ya ta Pandhusunu
myarsa sabdaning Sri Krêsna
nulya matur ing lêlakyan kang pinanggih
purwa têkèng puwara


7.lan ngaturkên kasoring ajurit
tandhing lawan Sri Bratakusuma
Sri Krêsna duk myarsa ture
mèsêm sajroning kalbu
lon ngandika dhuh ari mami
rèh sira wus kasoran
lir paran karsamu
maju apa mundur sira
Pandhuputra aturira mêlasasih
dhuh kaka sri narendra


8.yèn mundura ulun sèwu isin
bilih majêng amba tan kuwawa
parêng tan parênga mangke
kawula nyuwun tulung
mring paduka ngasorkên maring
Prabu Bratakusuma
Sri Krêsna nabda rum
ingsun manèh yèn mênanga
sira lawan Gathutkaca wus katitih
wong tuwa kuwat pira


9.kawignyanku muhung mitulungi
dhuh kakaji bilih makatêna
tiwas sakit tanpa gawe
wus tita sor ing pupuh
Pulanggêni tan migunani
môngka pamungkas amba
gêgêdhuging pupuh
Narendra Krêsna duk myarsa 


mungsuhira ambungên pasthi bilahi
tan wurung têkèng tiwas


10.Pandhuputra èmêng jroning galih
marpêki mring Sri Bratakusuma
nata awas pandulune
maring Sang Pandhusunu
sri narendra ngandika wêngis
hèh Parta yun punapa
baya minta lampus
Arjuna kagyat miyarsa
sarya nabda nadyan lara têkèng pati
ingsun môngsa mundura


11.sri narendra ngandika nudingi
lamun sira angajap antaka
kaya tan wurung dadine
Arjuna kras anubruk
sri narendra endha tan kêni
Palguna paksa ngrangsang
nganan ngiri riwut
sang nata milar sru nêpak
mukane Sang Arjuna satêngah posing
nanging paksa angrangsang


12.sri narendra prayitna anangkis
astaning Parta kêrêp katulak
tan pakantuk pamikute
dadya asring kajlungup
nanging paksa angêsuk wani
sang nata èsmu gila
grisinên ing pupuh
têmah ribêt ing ayuda
sri narendra tinubruk mring Pandhusiwi
dadya kêni dèn aras


13.sri bupati kampita ing galih
kinipatkên Arjuna malêsat
têmah uwal pêngrangkule
sang nata tyasnya gugur
têmah gêtêr sranduning dhiri
rumôngsa kajodheran
ing wêwadosipun
jroning tyas kalangkung maras
sang nata ngling hèh si lêthêk Pandhusiwi
têka rusuh ing yuda


14.Sang Arjuna gumuyu nauri
hèh sang nata apa ujarira
wong pêrang ya sakarêpe
padha arêbut unggul
singa tiwas 

 yêkti ngêmasi
Prabu Bratakusuma
gya rinukêt purun
kamigilan sru lumajar
manjing pura Pandhuputra anututi
rinangkul tan kena wal


15.Prabu Bratakusuma anjêrit
kagum-kagum têmah kabadharan
ruwat wus wangsul warnane
tuhu sang rêtnaning rum
kusumayu Batacinawi
Dèwi Wara Sumbadra
amerang kalangkung
myat Raka Sang Dananjaya
duk samana Sang Aprabu Arimurti
marpêki kang ayuda


16.angandika sarwi bêlik-bêlik
o lah layak mungsuh luwih dibya
jêbul mangkono dadine
jrit karuna sang ayu
gya nungkêmi pada raka ji
sambat-sambat mlasarsa
sang nata lingnya rum
wis Lara Irêng mênênga
ywa kadawa-dawa lêlakyan puniki
mundhak karya sungkawa


17.samangkana ri wus tata linggih
sang rêtnayu tandya ngaras pada
mring Raka Nata Krêsnane
sri narendra andangu
ingkang dadya karananèki
lolosnya saking praja
têmah madêg ratu
sang rêtna matur pasaja
purwa madya wusana nata duk myarsi
dahat ngungun ing driya


18.ing nalika ramening ajurit
kusumayu putri ing Cêmpala
nèng yasakambang anginte
mring kang samya prang pupuh
ing wusana mangkya sang dèwi
wikan badharing Nata
Bratakusumèku
kang Raka Rêtna Sumbadra
marma sang dyah gita mijil sing botrawi
lumayu sipat karna


19.praptèng ngarsaning raka sang dèwi
anjrit karuna nyungkêmi pangkyan
kathah-kathah sêsambate
dhuh kang bok jimat ulun


botên nyana panggih nèng ngriki
têka madêg narendra
têmah karya bingung
rinuruh kongsi sangsara
Rêtna Wara Sumbadra ngandika manis
wus mênênga ri ningwang


20.rèh wus samya katêmu basuki
yayi dèwi ywa kèh kang rinasa
Dyah Srikandhi lon ature
dhuh kang bok kadang ulun
bisa têmên ngandhut wêwadi
dene nganggo anggarwa
marang raganingsun
layak salamine panggya
pangantenan nora tau ana-ini
katanggor padha dika


21.Sang Arjuna lan garwa sang dèwi
sami kamitênggêngên sadaya
gung sawang-sinawang bae
Arjuna alon matur
ulun ngatas karsa kaka ji
sang nata malih nabda
yayi yogyanipun
garwanta lan putranira
dipun enggal panjingna jroning li-ali
mundhak ngribêti lampah


22.Pandhuputra sandika turnèki
ingkang garwa nulya kinèn samya
manjing maring kalpikane
tan antara wus rawuh
ing sitinggil Sri Arimurti
lênggah ing dhampar dênta
Arjuna nèng ngayun
tuwin Radèn Gathutkaca
lan parpat tri ngandika Sri Arimurti
hèh yayi dipun enggal


23.timbalana warangkaning nagri
Sang Arjuna umatur sandika
gya dhawuh marang parpate
hèh Petruk dipun gupuh
timbalana mantri muka glis
Petruk matur sandika
mêsat saking ngayun
sapraptaning pagêlaran
duk samana marêngi ari Wraspati
marma ing pasewakan


24.pêpak andhèr wadya kang anangkil
Petruk sampun panggih mantri muka
gya

dhawuhkên timbalane
ya ta enggaling tutur
mantri muka pan sampun kèrid
minggah mring sitibêntar
praptèng byantara rum
mabukuh nawang bantala
Sri Narendra Krêsna angandika manis
hèh patih wruhanira


25.marmanira sira sun timbali
hèh wruhanta mangkya ratunira
Bratakusuma Pamase
wus kasor prang lan ingsun
têmah têkèng antakanèki
kadi paran karsanta
yèn sira salabuh
mring ratumu kang wus lena
dipun enggal mêpaka sanjatèng jurit
kanthi sawadyatôntra


Kinanthi
1.ya ta risang mantri ngayun
myarsa sabdanya sang aji
gêtêr saranduning angga
otot bayune sirnanting
ngêmbêng waspa marawayan
gung ingusap asta kering


2.ketang sih trêsna mring Prabu
Bratakusuma Sang Aji
ingkang wus kapupu ing prang
wau ta rêkyana patih
panglocitaning wardaya
upamarsa labuh jurit


3.nora wurung sida lebur
karya rusaking wadya lit
sasat sulung lêbu wôngwa
puwara rêkyana patih
mupus pêpasthèning dewa
ngeman risaking wadya lit


4.marma kya patih gya maju
sumêmbah mring Sri Krêsna Ji
nityasa arawat waspa
aturira mêlasasih
dhuh gusti sri naranata
kang tuhu asih mring dasih


5.kaparênga dasihipun
ngèstupada padukaji
gêsang praptaning antaka
mangkya praja Nungswarukmi
sumôngga ing padukendra
pun patik muhung dêdasih


6.tanapi amba pukulun
nyuwun jinatyan sayêkti
sintên paduka 

 narendra
ngadhaton praja ing pundi
punapa paduka dewa
utusaning Hyang Pramèsthi


7.Narendra Krêsna nabda rum
bênêr sira durung uning
ingsun Sri Bathara Krêsna
iya Prabu Arimurti
saking praja Dwarawatya
de kang nèng ngarsèng sun iki


8.wewangi Dyan Pandhusunu
ing Madukara ngrênggani
kang sajuga putraningwang
satriya ing Pringgadani
jêjuluk Dyan Gathutkaca
kya patih dupi miyarsi


9.pangandikanya sang prabu
gupuh-gupuh sumêmbah mring
satriya Andananjaya
ri wusnya gya nêmbah maring
Prabu Anom Gathutkaca
ngandika Danardana Ji


10.hèh kya patih karsaningsun
mangkya praja Nungswarukmi
ngong pasrahkên marang sira
têtêpa jumênêng aji
marma mêngko tampanana
karajan ing Nungswarukmi


11.kya patih tur sêmbah nuwun
dhatêng sandika kapundhi
sih wilasa padukendra
pun patik muhung sadarmi
rumêksa hayuning praja
mèstuti dhawuh narpati


12.ngandika malih sang prabu
timbalana kadang mami
Adhimas Pratiwanggana
ingkang kinunjara wêsi
kya patih matur sandika
wotsari lèngsèr sing ngarsi


13.sigra-sigra lampahipun
datan kawarna ing margi
sapraptanirèng kunjaran
dhawuhkên pangandika ji
mring Radèn Pratiwanggana
ya ta glising caritèki


14.kèrid lampahnya wus rawuh
ing sitibêntar kya patih
lan Radèn Pratiwanggana
kadwinya sarêng wotsari
ri wusira tata lênggah
ngandika Sri Arimurti 




15.yayi dikaparèng ngayun
Pratiwi majêng wotsari
ri wusnya bagya-binagya
paripurna sri bupati
ngandika mêmalat prana
dhuh ariningsun Pratiwi


16.datan nyana raganingsun
manawa riningsun bangkit
ngumpulkên balung apisah
upama wong nandhang sakit
sira bisa sung usada
dahat sun tarima yayi


17.nanging ywa dadi tyasipun
gyanta lumaksanèng kardi
nglakoni papa sangsara
kongsi kinunjara wêsi
paran kang ingsun walèsna
minôngka liruning kardi


18.tan ana timbanging wujud
nadyan praja Dwarawati
sun paringkên marang sira
kaya-kaya durung mirib
ingsun bangêt kapotangan
Pratiwi matur wotsari


19.kaka prabu kadang ulun
pêpundhèn amba sayêkti
arinta botên rumasa
bilih sagêd lebdèng kardi
malah sotaning tyas amba
rumaos cabar ing kardi


20.Sri Krêsna duk myarsa atur
ring Dyan Pratiwangganèki
sang nata nulya wêwarta
saliring rèh kang pinanggih
sira Dyan Pratiwanggana
miyarsa ngungun tan sipi


21.cinêndhak gancaring tutur
Sri Padmanaba Narpati
lawan para arinira
gyannya wontên Nungswarukmi
agung suka parisuka
ri wusira pêndhak ari


22.sri narendra nulya kondur
lan Ari Dyan Pandhusiwi
tuwin Radèn Gathutkaca
tanapi parêpat katri
Badranaya sasutanya
de Dyan Pratiwangganèki


23.pan sampun linilan mantuk
mring Kahyangan Saptabumi
laksitanya 

 nata Krêsna
lan ari Sang Pandhusiwi
Guritna lan parpat tiga
pra samya napak wiyati


24.ing marga datan winuwus
mangsuli ing Nungswarukmi
Kya Patih Dewasaraya
mangkya jumêneng narpati
gêntèni kaprabonira
Sri Bratakusuma nguni


25.jejulukira Sang Prabu
Dewasaraya Sang Aji
yèku narendranya lama
kang darwa ing Nungswarukmi
nanging ing dangu kasor prang
linorot kaprabonèki


26.mring Bratakusuma Prabu
kacrita Dewasraya Ji
punika atmajèng Durga
kang kasbut Dewasarani
samana sampun ngadhatyan
wangsul jumênêng narpati


27.kocapa wau sang prabu
tampi aturing pra cèthi
yèn Prabu Bratakusuma
kang sirna madyaning jurit
sajatine ingkang tansah
dadya têlênging panggalih


28.inggih punika sang ayu
putri kadang Dwarawati
Kusuma Wara Sumbadra
dene pramèswari aji
punika jatine Sang Dyah
Kusuma Wara Srikandhi


29.langkung kagyat sang aprabu
duk myarsa aturing cèthi
katêtangi onêngira
sakala kandhuhan kingkin
puwara madêg krodhanya
nêdya angrêbut sang putri


30.gya undhang mêpak wadya gung
sakêp sakaprabon jurit
andhèrèkakên sang nata
nglurug mring Ngamarta nagri
tan winarna lampahira
lir mas tumimbuling warih


Kumambang
1.sigêg gênti ingkang kawursitèng tulis
gancaring carita
praja ing Cintakapuri
inggih nagari Ngamarta


2.kawuwusa Sri Darmaputra Narpati
ing ari 

 sajuga
sang nata miyos tinangkil
nèng madyaning sitibêntar


3.ingayap pra biyada angampil-ampil
pacarèng karajan
Nangkula Sadewa ngapit
nèng kanan kering narendra


4.dene ingkang kaparèng ngarsa sang aji
Radyan Bayuputra
para wadya kang anangkil
pêpak andhèr ing paglaran


5.lon ngandika sang nata mring Bayusiwi
dhuh riningsun Bima
lah apa wus suwe yayi
gonira nèng pasewakan


6.Wrêkodara myarsa sabdaning rakaji
alon aturira
sadurunge kakang mijil
siniwi ing sitibêntar


7.ngong wus suwe anganti nèng pôncaniti
nata rum ngandika
dahat ngong tarima yayi
dèn ta ngestokkên karyanta


8.Bayuputra alon matur mring rakaji
tarlèn bêktiningwang
katur mring sira kakaji
sang nata maluyèng sabda


9.iya dahat panarimaningsun yayi
bêkti mring wong tuwa
pudya pangastawa mami
tumêkèng sira riningwang


10.Wrêkodara umatur sèwu kapundhi
Nangkula Sadewa
tan pae samyatur bêkti
ri sampunira palêstha


11.sri narendra ngambali pangandikaris
dhuh Sena lir paran
murcane arinirèki
Si Parta sing kasatriyan


12.paran ingkang dadya karanane yayi
Bimalon turira
dhuh pambarêp kadang mami
manawa kowe têtanya


13.prakara arinta Arjuna gyannya nis
saking kasatriyan
sinikara mring kakaji
Sri Krêsna marma 

 mangkana


14.ginalih yèn murcane Sumbadra nguni
adhimu Si Parta
kinira sungkan ngulati
dadya Kaka Prabu Krêsna


15.dahat bendu marang arinta Jahnawi
wusana Sri Krêsna
nuduh bocah Saptabumi
kang aran Pratiwanggana


16.animbali Si Parta mring Dwarawati
arinta lênggana
seba marang Dwarawati
Pratiwanggana amêksa


17.kadwinira rèh samya adrêng ing kapti
têmah pôncakara
arinta Parta katitih
marmoncat sing kasatriyan


18.rowangira lan anakmu Pringgadani
kulup Gathutkaca
tuwin Si Wara Srikandhi
Si Abimanyu digawa


19.sanalika Pratiwanggana nututi
saparaning Parta
mangkono ujaring warti
wau ta sri naranata


20.duk miyarsa ature Dyan Bayusiwi
kongsi tri pandurat
datan ngandika sang aji
saking gung ginagas-gagas


21.Wrêkodara matur malih mring raka ji
pambarêp ywa maras
bab murcane sadayèki
manawa tita tan prapta


22.ngong têmpuhkên marang Sri Krêsna kakaji
lamun ora bisa
ngulati ingkang samya nis
pasthi tak jur lawan gada


23.jêr Si Jlithêng kang karya onar tan yukti
sang nata duk myarsa
ature Dyan Bayusiwi
arum pangandikanira


24.dhuh riningsun dipun sabar ing panggalih
ywa salah graita
mring Kaka Sri Arimurti
kokira amrih tan yogya


25.rasaning tyas ingsun tan mangkono yayi
kumandêl kewala
mring Kaka Danardanaji
prakara kang

samya murca


26.upama cangkriman sira lawan mami
nora bangkit batang
kajaba Krêsna kakaji
marma ywa mucung ing ya


Pucung
1.ya ta wau ingkang lagya imbal wuwus
Sri Darmakusuma
lan Ari Sang Bayusiwi
dèrèng bibar wadya kang samya sumewa


2.tan adangu praptanya Sri Krêsna Prabu
lan Sang Dananjaya
tuwin Dyan Gathutkacèki
lan parpat tri samya anjog sing awiyat


3.pan tumurun nèng madyaning alun-alun
laju laksitanya
minggah maring pôncaniti
kagegeran wadya kang samya sumewa


4.anggarubyug dhèrèkkên mring gustinipun
maring sitibêntar
rêbut ngarsa pèpèt pipit
yêl-uyêlan marma pra wadya mangkana


5.rèh wus dangu murcane Dyan Pandhusunu
lan Dyan Gathutkaca
pra wadya onêng mring gusti
saking dènya sutrêsna mring gustinira


6.duk ing dangu nalika ing murcanipun
sagung wong sapraja
manahira sêdhih kingkin
marma mangko wus luwar susahing driya


7.ya ta wau praptane Sri Krêsna Prabu
lan Sang Pandhuputra
Gathutkaca lan parpat tri
ing nalika punika Sri Darmaputra


8.jog tumurun saking palênggahanipun
gapyuk rêrangkulan
lan Raka Sri Arimurti
Wrêkodara angrangkul mring Gathutkaca


9.Pandhusunu sinungkêman arinipun
Nangkula Sadewa
abagya binagya gênti
ri wusira laju samya tata lenggah


10.ya ta wau Darmakusuma Sang Prabu
alon aturira


mring Raka Sri Arimurti
dhuh kakaji arinta sèwu tan nyana


11.yèn pukulun rawuh Cintakapurèku
dene sampun lama
kula dahat ngarsi-arsi
siyang ratri ngantos cêngklungên tyas kula


12.sang aprabu Krêsna aturira arum
dhuh yayi narendra
pun kakang samantên ugi
raosing tyas dahat onêngnya kalintang


13.rèh wus dangu tan tinjo mring yayi prabu
Sri Darmakusuma
matur malih mring Krêsna Ji
kadi pundi de paduka sêsarêngan


14.rawuhipun lan ri paduka Partèku
kang murca sing praja
arinta nyuwun jinatin
kang supadi padhang raosing tyas kula


15.Sang Aprabu Krêsna aturira arum
mring Sri Yudhisthira
miwiti kongsi mêkasi
saliring kang lelakyan katur sadaya


16.duk puniku Sri Darmaputra Sang Prabu
lan Sang Wrêkodara
tuwin ingkang rayi kadwi
sumawana sagung wadya kang sumewa


17.dupi ngrungu pangandikanya sang prabu
Sri Bathara Krêsna
samya ngungun jroning galih
ing wusana suka sukur ring jawata


18.ri wusipun dangu wontên sitiluhur
Sri Darmakusuma
ngacarani mring rakaji
ingaturan manjing jroning dhatulaya


19Mahaprabu Krêsna tan lêngganèng kalbu
nata kalihira
gya kanthèn asta umanjing
mring jro pura ginarbêg para biyada


20.Bayusunu tanapi ari trinipun
tuwin Gathutkaca
tumutur manjing jro puri
parpat tiga tan kari manjing puraya


21.tan adangu rawuh sajroning 

 kadhatun
pinapak garwendra
yèku jêng wara supadni
narendra dwi ri wusira tata lênggah


22.narpawadu gya ngaturkên bêktinipun
mring raka narendra
wusnya gya nambrama maring
Sri Bathara Krêsna lan Sang Dananjaya


23.ri wusipun purna panambramanipun
wau Sang Arjuna
gya mahyakkên garwanèki
lan kang putra kang nèng sajroning kalpika


24.Kusumayu Rêtna Wara Sumbadrèku
tanapi Sang Rêtna
Kusuma Wara Srikandhi
tuwin Putra Dyan Abimanyu parabnya


25.ya ta wau sawusira sang rêtna yu
dangu nêng-onêngan
lan raka wara supadmi
sanalika gya tata bojadrawina


Durma
1.kawursita Sang Prabu Darmakusuma
lan kang raka sang aji
Sri Bathara Krêsna
tanapi para kadang
gyannira mong sukèng galih
nutug tri dina
jroning tyas lir punagi


2.saking dènya onêng ing tyas dèrèng ical
dènya pisah wus lami
mila Prabu Krêsna
dèrèng kondur mring radya
ya ta ing ari sawiji
Sri Darmaputra
lan Raka Sri Krêsnaji


3.miyos siniwaka munggwing sitibêntar
ginarbêk para cèthi
ngampil upacara
nata kalih wus lênggah
munggwing padmasana rukmi
sinawur sêkar
gandanira mrik wangi


4.para ari samya sumiwi sadaya
Dyan Arya Bayusiwi
Radyan Pandhuputra
tuwin Dyan Gathutkaca
Nangkula Sadewa ngapit
nèng kiri kanan
ira sri narapati


5.Badranaya lawan sapranakanira
samya kaparèng

têbih
dene ing paglaran
Tambakganggêng Kya Patya
lan sagung para bupati
pra wrahatbala
kadi robing jaladri


6.sri narendra dèrèng kongsi imbal sabda
kasaru sowanèki
punggawa tampingan
minggah mring sitibêntar
kèrit mring rêkyana patih
praptèng byantara
nira sri narapati


7.kalihira mabukuh sarêng wotsari
muka konjêm mring siti
Sri Darmakusuma
arum wimbaning sabda
paran marma bocah tamping
seba ngarsèwang
tan srana ngong timbali


8.kang dinangu manêmbah alon turira
dhuh gusti jêng sang aji
mila abdi tuwan
sumêngkèng sitibêntar
pun patik atur udani
mring padukendra
wontên mêngsah gêng prapti


9.radya tuwan Ngamarta binaya mangap
mangkya wus praptèng kikis
sampun masanggrahan
langkung gêng tur santosa
abdi tuwan tiyang alit
kathah krisakan
samya rinayah wani


10.datan wontên kang uninga pinangkanya
ya ta sri narapati
dupi amiyarsa
turnya wadya tampingan
sakala sri narapati
matur mring Raka
Sang Prabu Arimurti


11.dhuh kakaji kadipundi yogyanira
mêngsah gêng ingkang prapti
Sri Naredra Krêsna
alon ing aturira
dhuh yayi sri narapati
prakawis mêngsah
sampun sandeyèng galih


12.yayi prabu kantuna mukti mibawa
wontên jroning puradi
para rayi tuwan
Wrêkodara Arjuna
Guritna sampun kuwawi
nanggulang yuda
botên kuciwèng jurit 




13.sri narendra matur malih mring Sri Krêsna
môngsa borong kakaji
pamatah paduka
mring para rayi tuwan
narendra Krêsna turnya ris
dhatêng sandika
hèh payo Bayusiwi


14.lan Arjuna Gathutkaca mahyèng jaba
kang ingagyan pra sami
umatur sandika
ing nalika punika
Sri Darmaputra Narpati
jawaban asta
lan Raka Sri Krêsnaji


15.para ari samya ngabêkti sadaya
Sri Yudhisthira Aji
kondur ngênyapura
ginarbêg pra biyada
wuwusên paseban jawi
Narendra Krêsna
lan Arya Bayusiwi


16.Sang Arjuna tanapi Sang Gathutkaca
nulya dhawuh mring patih
mêmatah punggawa
Tambakganggêng gya undhang
munya têngara tinitir
pra wadyabala
sikêp kaprabon jurit


17.gya têngara tôndha budhaling punggawa
yayah karêngèng langit
bidhal panganjurnya
gumrêdêg lampahira
maring jawining nagari
ya ta lampahnya
datan winarnèng margi


18.tan antara wus prapta kikising kitha
kandhêg lampahing baris
rèhning mêngsahira
wus katingal anggabag
ing ngriku gya samya rakit
gêlaring yuda
wadya Cintakapuri


19.ri wusira purna gêlaring ayuda
ayun-ayunan sami
gya munya têngara
tôndha têmpuhing yuda
wuwusên sang adipati
Tambaksamodra
ingkang ngêdali jurit


20.pinapagkên lawan Arya Gathutkaca
rame rok silih ukih
mèh kasor prangira
wau Tambaksamodra
Tambaklautan glis

prapti
têtulung yuda
radèn ingêbut kalih


21.datan kewran ngiwa nêngên ananggulang
krodha Dyan Bayusiwi
mungsuh gya cinandhak
kalih pisan sarosa
ingadu kumba ngêmasi
sirnèng palagan
wangsul warnane lami


22.bajôbarat Jaramara Nirumaya
makahyangan pra sami
mring Krêndhawahana
marêk Bathari Durga
ngaturkên tiwasing jurit
ya ta kocapa
Prabu Dewa Sarani


23.sarêng mulat sirnaning kalih punggawa
duka yayah sinipi
angawaki yuda
sarwa ngasta curiga
pinapag Dyan Pandhusiwi
têmpuhing yuda
suduk-sinuduk gênti


24.dangu datan ana kang kasor ing yuda
salin warastra lungit
gya panah-pinanah
samya prawiranira
Sang Prabu Dewa Sarani
lenèng pamawas
kacundhuk ing jêmparing


25.kênèng jajanira gumuling ing kisma
badhar jatining warni
atmajaning Durga
kang anèng Tunjungpura
gya mesat ngayuh wiyati
amakahyangan
ya ta wadya kang kari


26.sarêng mangsah ambelani ratunira
tan ana tolih wuri
surak mawurahan
wadya Ngamarta tadhah
rame samya rêbut pati
wau Sang Arya
Sena nêngah ing jurit


27.mundhi gada singa tinarajang bubar
mawa prabawa angin
lesus bayu bajra
gumrubug saking angga
mungsuh kadya dèn saponi
gusis sadaya
kabuncang tibèng têbih


28.larut mirut wangke-wangke samya kentas
sigra Sri Arimurti
dhawuh mring pra kadang
kondur

manjing jro pura
sandika ingkang sinung ngling
sigra têngara
tôndha bubaring jurit


29.sanalika gya bidhal panganjurira
kondur manjing nagari
gumuruh swaranya
tansah asurak-surak
datan kawarna ing margi
praptaning praja
jujug ing pôncaniti


30.duk punika Mahaprabu Darmaputra
miyos ing pôncaniti
mêthuk mring pra kadang
kang samya mêntas yuda
glising carita Sang Aji
Sri Yudhisthira
wus panggih lan raka ji


31.Nata Krêsna lan Ari Sang Wrêkodara
tanapi Pandhusiwi
tuwin Gathutkaca
ri wusnya tata lenggah
sagunging punggawa sami
nèng pagêlaran
lawan rêkyana patih


32.ri wusira wong agung kang mêntas yuda
bagya-binagya sami
lan Sri Darmaputra
nulya bojadrawina
nèng madyaning pôncaniti
nutug sadina
kongsi tumêkèng ratri


33.ing paglaran pra wadya uga mangkana
bojadrawina ngênting
ya ta kacarita
sapraptaning byar enjang
Nata Krêsna nulya pamit
kondur mring praja-
nira ing Dwarawati


34.Prabu Darmaputra lan pra arinira
jumurung mring rakaji
Sri Narendra Krêsna
wusnya andum raharja
sigra anapak wiyati
Sri Yudhisthira
kondur angênyapuri


35.palêsthaning mangapus nujwari Soma
manis tanggal kaping dwi
wulan Rêjêp warsa
Jimawal sinangkalan
Buta Catur Ngèsthi Aji
ing môngsa Sadha
tumindak gansal ari

duk andulu punggawa gumuruh prapta
alok-alok pra sami
yun mikut sriranya
radyan kagyat ing driya
kandhêg tindakira munggwing
madyèng bacira
radyan prayitnèng wèsthi

tanpa tata tandange pra wrahatbala
parêng mangsah ngêbyuki
sing ngarsa sing wuntat
miwah sing kering kanan
rêg grêdêg anunjang wani
Pratiwanggana
lawan parpatira tri

Lurah Sêmar sapranakanira mangsah
sarêng angamuk wani
singa kang tinrajang
bubar mawut sar-saran
lumayu arêbut dhingin
sing wuri prapta
parêng mangsah ngêbyuki

Dyan Pratiwanggana matêk kamayannya
tumanduk mring sagunging
para wrahatbala
samya ambruk ing kisma
otot bayune kadya nir
lir linolosan
tan bisa glawat sami

katupiksa dening arya kalihira
Tambaklautan tuwin
Sang Tambaksamodra
kadwi sarêng umangsah
prapta ngarsaning sang pêkik
Tambaklautan
nabda sarwi nudingi

hèh Pratiwanggana sira gege laya
yèn sira minta urip
nututa sun bônda
awit sira sanyata
bêburone ratu mami
praptanta kadya
ula marani gitik

Dyan Pratiwi pêdhês wêngis wuwusira
sapa aranta kalih
apa pangkatira
marpêki yun punapa
sang arya santak dera ngling
ingsun bupatya
gul-aguling ajurit

kêkasihku Sang Arya Tambaklautan
lan iki kônca mami
ran Tambaksamôdra
padha prawirèng yuda
Pratiwi sugal dènya ngling
sira bupatya
pracore kêthip-kêthip

aywa sira maju yun mikut maringwang
padha mundura sami
luwung ratunira
dèn enggal konên prapta
saiki nèng ngarsa mami
tandhing ayuda
gandhèng kunca lan mami

Risang Arya Tambaksamodra duk myarsa
talingan lir sinêbit
gya nubruk mring Radyan
Pratiwi awas mulat
sang arya sru tinampiling
jungkêl ing kisma
Tambaklaut nututi

kras anubruk mring Radèn Pratiwanggana
endha têmahan lusi
sang arya tinêpak
jajanira kalumah
wuwusên rêkyana patih
Dewasaraya
awas dènya ningali

yèn sang arya kadwi kasêsêr ing yuda
Dewasraya Kya Patih
têtulung ing aprang
mangsah amusthi kunta
Radyan Pratiwangganèki
sinawat kunta
endha têmah tan kêni

Dyan Pratiwi wêngis dènira ngandika
sapa aranta dening
mangsah ing ranangga
sêmbada dhapurira
durung kataton kang kulit
anyawat kunta
kaya dudu prajurit

kyana patih sugal wêngis saurira
Dewasaraya mami
pêpatih misesa
bang-bang aluming praja
hèh babo sira Pratiwi
angur nututa
payo ingsun talèni

lamun bôngga sira tan wun têkèng lena
Pratiwi nabda wêngis
hèh Si Dewasraya
sirarsa bônda mring wang
sasat wignya mikut angin
angur mundura
ratumu konên prapti

nèng ngarsèng sun kene padha ngadu yasa
singa kasor ngêmasi
Patih Dewasraya
myarsa dahat bramantya
sêbrak sigra narik kêris
radyan jinangkah
pinarjaya ngendhani

milar ngiwa ginoco radyan malumpat
nganan sinrampang lusi
Patih Dewasraya
waringutên ing yuda
tan kêndhat dènya nyuduki
ngêsuk mangrupak
lir banthèng tawan kanin

Dyan Pratiwi trangginas trampil ing yuda
kadi prêncak tinaji
Patih Dewasraya
anglut saparanira
Pratiwi weya ing jurit
ginôcô katga
jajanira kang kêni

dahat pasah Pratiwi dhawahkaplêsat
Dewasraya nututi
sarosa marjaya
Radyan Pratiwi endha
kya patih krungkêp ing siti
radyan trangginas
kya patih tinampiling

prêg anjungkêl mangkurêb dhêpani kisma
garegah sigra tangi
mukanya dhinupak
kyana patih kalumah
gêrêng-gêrêng wus tan eling
sigra cinandhak
binuncang tibèng têbih

mantri muka ginosongan dening wadya
ya ta sri narapati
Sri Bratakusuma
awas dènya tumingal
yèn Dewasraya Kya Patih
kasor ing yuda
nata duka tan sipi

jlog tumêdhak saking palênggahanira
nyangking gandhewanèki
rawuh ing paglaran
sigra mênthang warastra
yèku pamungkasing jurit
astrapusara
lumêpas pindha thathit

Dyan Pratiwi kataman astrapusara
angga lir dèn talèni
wus tan bisa uwal
ambruk gumuling kisma
sri narendra marêpêki
mring mêngsahira
sang nata ngandika ris

hèh Pratiwi kadiparan karêpira
tutura dipun aglis
urip apa pêjah
yèn sira minta lena
sayèkti ingsun patèni
karana sira
têtêp yèn satru mami

nêdya arsa ngayoni mring jênêng ingwang
awit sira ing nguni
agêndhak sikara
matèni wadyaningwang
raksasa kang ingsun tuding
ngupaya kênya
kang yu endah ing warni

Dyan Pratiwi aturira mêlasarsa
dhuh gusti sri bupati
ulun mintaksama
nêdya angèstupada
andasihmring paduka ji
salaminira
sang nata ngandika ris

hèh Pratiwi aturmu dahat sun trima
sira tan sun patèni
nging samêngko sira
arsa ingsun kunjara
lawas enggale tan mêsthi
luwarmu saka
jroning kunjara wêsi

Dyan Pratiwi duk myarsa sabdaning nata
waspanira drês mijil
pêpuntoning driya
mupus papêsthèning Hyang
sang nata ngandika malih
prentah mring wadya
kinèn bêkta dèn aglis

Sang Pratiwi linêbêtna ing kunjara
sandika kang sinung ngling
gya sarêng tumandang
Radèn Pratiwanggana
sampun kinunjara wêsi
tan kawursita
gyanira kawlasasih

sri narendra gya prentah mring wrahatbala
kinèn nyêpênga aglis
kabèh parpatira
Radyan Pratiwanggana
pra wadya sigra madosi
mring parpat tiga
duk samana parpat tri

wus kasompok kinêpung dening punggawa
katri cinêpêng kêni
dhinabyang ing kathah
Petruk gung jola-jola
nanging wus tan bisa budi
praptèng paglaran
katur mring sri bupati

ri sêdhêngira sri nata
dèrèng kondur ngênyapuri
andher wadya kang sumewa
ya ta wau parpat katri
sinaoskên ngarsa ji
têtiga sami tumungkul
dinangu mring sang nata
sapa aranira sami
parpat tiga samya wêca namanira

umatur Ki Badranaya
dhuh gusti sri narapati
manawi paduka nata
andangu dhatêng pun patik
amba pun Sêmar nami
de tiyang kalih puniku
sami anak kawula
ingkang andhap alit nami
Nala Garèng kang inggil Petruk namanya

sang nata malih ngandika
paran karsanira sami
rèhning Si Pratiwanggana
wus kasor prang lawan mami
mangkya sun gêdhong wêsi
yèn sira samyarsa labuh
marang bandaranira
sira padha sun patèni
Lurah Sêmar duk myarsa alon turira

dhuh lae sri naranata
amba muhung nyuwun urip
suwita ing padukendra
kilap sutamba kêkalih
kadangua pribadi
bok manawi nêdya labuh
Garèng myarsa sru nyêntak
wong gêrang kakehan criwis
tanpa nalar mung mèt uripe priyôngga

nganggo lendheyan mring anak
jangji wis manut sing siji
kang loro môngsa karia
Ki Badranaya nauri
thole gonku nyalangi
manawa sira tan nungkul
sêdyarsa labuh yuda
Garèng basêngut sarya ngling
gêrang kungkang ngucap tanpa duga-duga

sang nata arum ngandika
hèh Garèng priye sirèki
Nala Garèng matur nêmbah
gusti amba nyuwun urip
nata ngandika malih
hèh Petruk paran karêpmu
nutut tanapi bôngga
payo tutura dèn aglis
Petruk matur amba mung sasêkecanya

jaragan badan sêpala
yèn nututa dèrèng mêsthi
bôngga inggih dèrèng kinar
sawêg amba pikir-pikir
nyuwun tempo rumiyin
salêbêting tigang minggu
sri narendra ngandika
nora kêna pindho kardi
yèn tan nungkul sun lunas padha sakala

Petruk myarsa sabdèng nata
gumêtêr sarira mrinding
têmah gugup aturira
ulun wus nungkul sayêkti
tan kêna tempo thithik
banjur kudu nyudhèt wadhuk
atiku sru dhat-dhatan
Garèng malerok sarya ngling
lah tambamu sok nganggo kakehan reka

suka tyasira sang nata
pangandikanira manis
hèh sira wong katri pisan
samya ingsun pundhut abdi
dene karyanta sami
dadia pamomongipun
putrèngsun rajaputra
parpat tiga nyandikani
ri wusira sang nata kondur ngadhatyan

pinêthuk dening garwendra
gya kanthèn asta sarimbit
ri wusira tata lênggah
sang nata lan pramèswari
tuwin sang narpasiwi
nèng madyaning puraya rum
sang nata gya wêwarta
gyanira miyos siniwi
nèng paglaran amikut Pratiwanggana

sang nata gyannya wêwarta
miwiti kongsi mêkasi
narèswari duk miyarsa
dahat sukaning panggalih
sukur mring batharadi
ing ari sajuga nuju
sang nata eca nendra
anèng jungut tilamsari
kacarita garwendra wara duhita

miyos saking pasarean
gya têdhak mring tamansari
sarawuhirèng udyana
wus panggih lan rajasiwi
tanapi parpat katri
Sêmar Nala Garèng Petruk
narèswari gya lênggah
munggwing têpining botrawi
kang kayoman dening witing nagapuspa

lan mangku sang narpaputra
kinudang lan dèn arasi
dene kang kaparèng ngarsa
Sêmar sapranakanèki
ya ta jêng pramèswari
wahyaning pangandika rum
lah Kakang Sêmar sira
apa pangling lawan mami
sapa ingsun dulunên ingkang waspada

Lurah Sêmar lon turira
paduka jêng narèswari
Garèng sumambung anyêntak
bênêr rama nora sisip
lamun jêng natarèni
Petruk alon wuwusipun
lah Garèng lan si rama
matane padha kuwalik
wong wis gênah yèn gusti wara duhita

pramèswari malih nabda
e e sira padha pangling
andulu mring raganingwang
mangkya sira sun jarwani
sajatine wak mami
garwane Sang Pandhusunu
raja putri Cempala
ya ingsun Wara Srikandhi
parpat tiga duk myarsa kagyat ing driya

dahat ngungun jroning nala
tri pandurat tan bisa ngling
puwara Sêmar turira
dhuh lae bandara mami
begja têmên kang abdi
kapanggih gusti sang ayu
paran karananira
de paduka praptèng ngriki
kados pundi gusti mulabukanira

kawula nyuwun jinatyan
tuwin rakanta sang pêkik
wontên pundi dunungira
wau ta jêng narèswari
gya sajarwa saliring
lêlampahannya sadarum
gyannya ginarwèng nata
kongsi kapanggya kang siwi
Dyan Bimanyu sang sori dènya wêwarta

agalur kadi carita
miwiti kongsi mêkasi
nanging bab Sang Dananjaya
sang rêtna datan udani
Lurah Sêmar duk myarsi
andikaning narpawadu
tyas bingah wor lan susah
têmah guyu sarwi nangis
Nala Garèng mung mêmbêg-mêmbêg kewala

Petruk alon wuwusira
si rama tan idhêp ngisin
kobêr-kobêre si gêrang
wong guyu sinambi nangis
lah bok ya salah siji
disêlakke di sing prêlu
bangêt gonmu kêthaha
nganti tan nguman-umani
Nala Garèng nganti ora uman papan

mung mêmbêg-mêmbêg kewala
lir blumbang tan bisa mili
Sêmar ngucap he si dawa
dahwènmu kapati-pati
sapa ingkang nglarangi
wong nangis sinambi guyu
kowe prêduli apa
tangis-tangisku pribadi
nadyan guyu hya guyuningsun priyôngga

Petruk malerok angucap
wis Rèng nrimaa sirèki
mêngko bae yèn wis sêla
katogna ênggonmu nangis
Garèng sugal nauri
bok wis mênêng kowe ta Truk
sênêng iya rungokna
tan sênêng nyingkira nêbih
jangji datan gêpok senggol dhapurira

Petruk miyarsa sru ngucap
e kojur bangêt wak mami
mrinani sadulur tuwa
malah ditampani sêrik
nrima bae wak mami
puluh-puluh wis bêgjaku
ya ta jêng padniswara
wahyaning pangandika ris
Kakang Sêmar yogyane lêlakon ika

dèn rêmit pangrêksanira
poma sira ywa baribin
marang liyaning sujanma
kang awit manawa nganti
kwuningan sri bupati
tan prayoga têmahipun
parpat tiga turira
sami sandika mèstuti
duk puniku parpat tri samya ginanjar

gantya ingkang kawursita
lampahnya Dyan Pandhusiwi
lan putra Dyan Gathutkaca
dahat dènya kawlasasih
tambuh ingkang kinapti
mung nêdya nglalu anglangut
klunta-lunta lampahnya
nunut juragan gegrami
mangkya têkèng praja gung Nungswakambangan

samana wus malbèng kitha
midêr-midêr jroning nagri
têmu gêlang ingidêran
Sang Parta lan Bimasiwi
ing sajroning lumaris
dahat samyeram ing kalbu
umyat arjaning praja
kathah wisma gêng tur pèni
sêlur anglur jalwèstri janma lumampah

radyan kalih lampahira
ing alun-alun wus prapti
wusnya raryan sawatara
lumakswanjog sajawining
capuri tamansari
gya raryan malih ing ngriku
ngasokkên sariranya
kacarita parpat katri
Lurah Sêmar lawan sapranakanira

samya momong rajaputra
nèng sajroning tamansari
kapinujon Lurah Sêmar
medal saking tamansari
Sêmar kampita ngèksi
mring janma ro thênguk-tênguk
anulya pinarpêkan
tan samar pamawangnèki
lamun iku satriya ing Madukara

Sêmar mara dhêrakalan
gya ngrungkêb pangkoning gusti
sarya jrit lara karuna
Sêmar sambate mlasasih
dhuh lae-lae yêkti
bandaraku wong abagus
botên nyana kapanggya
bêgja yèn maksih basuki
panjêrite Kyai Lurah Badranaya

kapyarsa sing jroning taman
Garèng Petruk kagyat myarsi
têtela pamirêngira
Petruk asru dènya angling
Kang Garèng payoaglis
nututi si rama mau
mêtu saka ing taman
anèng jaba jêrit-jêrit
gênah lamun si rama kêtunjang dhokar

Garèng Petruk sigra-sigra
lumayu asipat kuping
prapta sajawining taman
kalih kampitèng tyas sami
umyat Dyan Pandhusiwi
nulya mara mundhuk-mundhuk
prapta ngarsa Sang Parta
ri wusira tata linggih
samangkana pra samya bagya-binagya

wau Radèn Pandhuputra
nulya wêwarta saliring
lêlampahaning sarira
wiwit lolos saking nagri
têkèng wasana titi
parpat tiga dupi ngrungu
samya ngungun sadaya
sigra Ki Badranayèki
ngaturakên saliring kang lêlampahan

gyanira sami tut wuntat
Dyan Pratiwanggana nguni
wiwit saking Madukara
kongsi praptèng Nungswarukmi
kasor madyaning jurit
nandhang papa tinarungku
ya ta Risang Arjuna
duk myarsa aturing Kyai
Badranaya sangsaya Sang Pandhuputra

langkung kagagas ing driya
kètang putranya kang lalis
sapandurat tan ngandika
Sêmar matur angambali
dhuh-dhuh bandara mami
aywa duhkita sang bagus
biratên gunging susah
sampun kadurus prihatin
lah punapa pakantuke tyas sungkawa

mêpêti marganing bêgja
awit upamine wiji
ingkang tinanêm ing kisma
mangkya wus dungkap mèh thikil
muhung kirang sakêdhik
ngêntosi turuning jawuh
mung samantên tur kula
wit dèrèng kenging kawijil
mangke dalu kemawon kula carita

môngga ngangsokkên sarira
manjing dhatêng tamansari
ya ta wau Sang Arjuna
lan putra Sang Bimasiwi
samana laju manjing
marang jroning tamansantun
tan ana janma wikan
lêbêtira satriya dwi
gya mring gêdhong pondhokane Lurah Sêmar

ri wusira tata linggih
Si Radyan Arya Arjuna
lan Putra Gathutkacane
ingadhêp Ki Badranaya
Garèng Petruk kang samya
amomong sang rajasunu
tan milu ngadhêp Sang Parta

wau Radèn Pandhusiwi
lan Putra Sang Gathutkaca
sing dahat sayah srirane
rèh dangu tansah lumampah
Sang Parta gya sarean
Sêmar anèng daganipun
mêpêki mring Sang Arjuna

wusana kalajêng guling
tuwin Radèn Gathutkaca
ugi laju tumut sare
radyan kalih wusnya nendra
Sêmar gya mêdal jaba
panggih lawan sutanipun
samya momong rajaputra

hyang arka wus tunggang ardi
rajaputra gya ingajak
kondur maring jro purane
sapraptaning dhatulaya
panggih lan pramèswara
parpat tiga samya wangsul
mring gêdhong pondhokanira

parpat tiga samya linggih
nèng daganira Sang Parta
ingkang lagya eca sare
lan Putra Sang Gathutkaca
kocap enggaling crita
wusnya wanci têngah dalu
radyan wungu gyannya nendra

gya lênggah Sang Pandhusiwi
lan Putra Dyan Gathutkaca
parpat tiga nèng ngarsane
ngandika Dyan Pandhuputra
hèh Kakang Badranaya
kaya paran marganipun
luware saking sangsara

sun nurut rèhira mangkin
môngsa borong raganingwang
Lurah Sêmar lon ature
dhuh lae-lae bandara
aywa sandeyèng driya
pasrahna mring bathara gung
kang murba masesèng titah

sumendhe karsèng dewadi
sapa têmên tinêmênan
tinêmu barang sêdyane
makatên pamanggih kula
nanging kanthi narima
Dyan Arjuna ngandika rum
kakang bênêr tuturira

Lurah Sêmar matur malih
kajawi ingkang punika
dhuh bandara saèstune
kawula atur uninga
ywa kampita ing driya
garwa paduka sang ayu
raja putri ing Cêmpala

Kusuma Wara Srikandhi
samangke sampun kagarwa
dening sang nata yêktine
jumênêng paramèswara
tuwin putra andika
Dyan Abimanyu pinundhut
putra dening sri narendra

ingangkat narendrasiwi
kula êmong sabên dina
têtêp kawula êmbane
Sang Arjuna duk miyarsa
ature Lurah Sêmar
dhêlêg-dhêlêg langkung ngungun
tri pandurat tan ngandika

puwara narimèng pasthi
pêpasthèning abathara
Sang Parta lon andikane
kakang paran marganira
gon ingsun bisa panggya
lawan Srikandhi garwaku
rèhning wus kagarwèng nata

pasthi lamun arang mijil
saking jroning purantara
Lurah Sêmar lon ature
dhuh bandara langkung gampang
nanging kêdah rêkasa
jangji paduka miturut
dhatêng pratikêl kawula

paduka radèn samangkin
ngong dadoskên juru taman
ngrucata kasatriyane
ngong akên rèncang kawula
tumut anambut karya
awit jroning tamansantun
amba kang dados pangarsa

Arjuna kalane myarsi
mring ature Lurah Sêmar
ginalih kèh prayogane
wusana alon ngandika
kakang pratikêlira
ingsun mung manut miturut
ing sapangrèhira kakang

nêngna dalu kawarnènjing
Sang Arjuna wus kalakyan
dumadi juru tamane
lan kang Putra Dyan Guritna
angrucat kasatriyan
pindha sudra kadwinipun
yèn siyang anambut karya

rêrêsik ing tamansari
anyirami pêpêthetan
Garèng lan Petruk baune
ingkang ngambilakên tirta
ngangsu maring balumbang
Garèng pijêr ngajak padu
wit saking susahing driya

gyannya sami ngambil warih
sulaya pamikulira
wit Petruk inggil dêdêge
Nala Garèng alit andhap
marma yèn mikul toya
lamun Garèng anèng ngayun
tongira glondor mangarsa

dadya mèpèt lawan gigir
tong kocak toyanya wutah
Garèng têmah kêbês kabèh
mikul nèng buri tan beda
ugi kutahan toya
wit tonge glondor mring pungkur
mèpèt jaja pijêr kocak

Nala Garèng thili-thili
kêbês kawutahan toya
lir tikus kacêmplung kalèn
têmahan Garèng tan arsa
yèn mikul gêgotongan
dhewe-dhewe dènya ngangsu
murih ywa nganti sulaya

ya ta nuju sajuga ri
sang nata lan pramèswara
tanapi rajaputrane
ginarbêg para biyada
têdhak maring udyana
sarawuhing tamansantun
gya minggah mring yasakambang

lênggah ing dhampar mas adi
mirsani rêngganing taman
de sagung pra biyadane
samya ngundhuhi puspita
wênèh sami lêlumban
ing blumbang ciblon ting crêblung
datan wus yèn winuwusa

wau ta jêng narèswari
jroning lênggah lan sang nata
wontên ing yasakambange
miyat abdi juru taman
kang lagya nambut karya
sang sori kampitèng kalbu
dene warnane mèh mimba

lawan kang raka ing nguni
satriya ing Madukara
dadya sang sori jro tyase
rinasa saya karasa
kèngêtan mring kang garwa
nanging sinamun ing sêmu
jrih yèn kawistarèng nata

wusnyantara sri bupati
gya kondur lan pramèswara
tanapi rajaputrane
ginarbêg para biyada
tanna kari sajuga
Ki Badranaya tumutur
dhèrèkkên mring jro puraya

dene Radèn Pandhusiwi
ingkang mindha juru taman
duk rawuhnya sri pamase
ibut dènya nambut karya
nging tansah daringakan
saking dènira ayun wruh
mring garwa putri Cêmpala

dadya anggung wira-wiri
sinamun nyiram pêthetan
mrih ywa kawistarèng akèh
nging mung wikan sadlerengan
awit gya têrus lenggah
mring yasakambang sang ayu
lawan jèng sri naranata

kawarna jêng narèswari
sapraptaning dhatulaya
maksih ngungun jro driyane
nalika myat juru taman
dadyèngêt mring kang garwa
pramila sang narpawadu
gya nimbali Lurah Sêmar

tan wontên cèthi sawiji
dadya lênggah piyambakan
Lurah Sêmar nèng ngarsane
pramèswari lon ngandika
hèh Kakang Badranaya
mulane sira sun cêluk
kakang sun arsa têtanya

matura ingkang sayêkti
nalikèng sun nèng udyana
ngong wikan juru tamane
kang lagi anambut karya
suwe sun sawang-sawang
têka rupane wong iku
mèmpêr warnane si jênat

dene ta ingkang sawiji
kaya kulup Gathutkaca
sapa wong ika yêktine
Lurah Sêmar duk miyarsa
alon ing aturira
dhuh gusti jêng narpawadu
jatine pun juru taman

inggih kang raka pribadi
satriya ing Madukara
dene ta kang sawijine
putranta Dyan Gathutkaca
gya tinutur sadaya
duk prapta nèng tamansantun
kongsi panggihe lan putra

ya ta wau duk miyarsi
sumêdhot tyase sang rêtna
kagagas jroning driyane
matrênyuh kaworan suka
aris andikanira
hèh Kakang Sêmar sirèku
sun utus age matura

mring jêng pangran mêngko bêngi
yèn wus wayah sirêp janma
ingsun arsa têka dhewe
kapanggih marang ing taman
lawan bandaranira
cinêndhak wau sang ayu
wus panggih lawan kang raka

samya rêrangkulan kalih
sang dyah alara karuna
pêgat-pêgat ing ature
ngaturkên sagung lêlakyan
purwa madya wusana
radyan pungun-pungun jêtung
ngrasa eloking lelakyan

ya ta wus tata alinggih
sang rêtna matur mring priya
lamun nglumpuk pusakane
kadarbe dening sang nata
siningitan samangkya
nèng sanggar pamujanipun
tan ana ingkang uninga

kajaba amung sang dèwi
Sang Arjuna dupi myarsa
saklangkung kumêpyur tyase
alon wijiling wacana
dhuh nimas dipun enggal
ngong tuduhna unggyanipun
pusaka ing Madukara

Kusuma Wara Srikandhi
lawan Sang Parta gya bidhal
jujug mring sanggar panêpèn
ingiring Dyan Gathutkaca
miwah parêpat tiga
pusaka ingambil gupuh
myang Kyai Ôntrakusuma

pinaringakên tumuli
marang Radyan Gathutkaca
tinampèn rinasuk age
Sang Parta lawan sang rêtna
nulya wangsul mring taman
tan ana janma kang wêruh
gambuh ing lampah sidhêman

prapta ing tamansantun
Sang Arjuna lan garwa sang ayu
laju samya umanjing maring botrawi
arsa sare karsanipun
rèh kadwinya samya loyop

gyannya wungu sadalu
duk puniku sampun saput lêbu
hyang aruna siratnya sampun kaèksi
mung kirang pancorongipun
nèng cakrawala wus abyor

dene Dyan Bimasunu
lawan parpat tri nèng jawi pintu
kaparèng doh tyasnya samya kêtir-kêtir
ya ta gênti kang winuwus
Bratakusuma Sang Katong

wungu sare sang prabu
angulati kang garwa sang ayu
narèswari dèn anti dangu tan prapti
andangu pawongan manggung
aturnya samya tan tumon

wau ta sang aprabu
gung mangangên-angên jroning kalbu
baya mring di garwaningsun pramèswari
kadingarèn dhingin wungu
sun anti dangu tan rawoh

datan antara dangu
wontên cèthi prapta gupuh-gupuh
praptêng ngarsaning nata gya tawan tangis
pêgat-pêgat aturipun
dhuh gustiku jêng sang katong

ulun matur salugu
garwa tuwan wara duhitèku
jêbul sare wontên sajroning botrawi
juru taman rèncangipun
wau ta kangjêng sang katong

dupi miyarsa atur
sanalika dukane kalangkung
saranduning sarira lir mubal agni
pama tinempelan kayu
sayêkti lamun bêl kobong

sumawur dadya awu
waja gathik lathinya kumêdut
kêcoh marus saking sruning gêgêt lathi
tôndha sangêt dukanipun
datan darana sang katong

nyat jumênêng sang prabu
tandya ngrasuk kaprabon prang pupuh
sigra-sigra têdhak maring tamansari
tan antara sampun rawuh
jawining kori sang katong

wiwara maksih tutup
sru tinêpak sarosa malêdug
nata manjing umyat mring garwa sang sori
lawan juru tamanipun
eca sare sakaloron

sang nata dahat bêndu
lir tinêpak mukanya malatu
tan darana juru taman sru tinarik
sukune linarak metu
binuncang dhawah tan alon

Parta dupyarsa wungu
gya cinandhak malih mring sang prabu
sru pinutêr nèng asta binuncang malih
dhawah linggih Pandhusunu
sarya sabdanira alon

mengko ta sang aprabu
dipun sabar aywa grusa-grusu
ywa ngêgungkên sira ratu sura sêkti
môndraguna sugih wadu
sumbaga jayèng palugon

marmane sira banjur
kumawani milara wong turu
angkararda tan nganggo pariksa titi
paran kang dadi dosaku
tuduhna ingsun ayun wroh

sang nata ngandika sru
hèh si gêlah lêlêthêk baludhus
sêsukêring jagad rêrêgêding bumi
mèmpêr yèn sira datan wruh
dosamu ingkang mêndhosol

ambiyêt pating grandhul
lir woh-wohan kang durung dèn undhuh
lah tlusurên wiwit jaja têkèng gigir
lamun tan bisa katêmu
tuhu sira têsmak bathok

Sang Parta alon muwus
tan rumasa dosa raganingsun
awit gonku sare lan sang pramèswari
tuhu yèn iku garwèngsun
kang murca dhasar sun ruroh

anèng kene katêmu
sapa wani ngukuhi puniku
mring garwèngsun Kusuma Wara Srikandhi
yèn Arjuna maksih hidhup
tangèh yèn bisa kalakon

sang nata saya bêndu
asru nabda panyakit bêbêthuh
baya sira lumuh tumitah nèng bumi
mangsah marpeki sang prabu
Parta tinubruk mancolot

ngering jinangkah luput
sri naredra sangsayarda ngêsuk
Pandhuputra tinubruk tinêpak lusi
kadwi samya wasisipun
ring tangkêpirèng prang pupoh

Arjuna tandangipun
cukat trampil lir prênjak dinamu
sri narendra pindha sikatan tinaji
Sang Parta kêni kapikut
binanting siti tan alon

dhawah kantêp gumêbrug
kalesedan dupi arsa wungu
Sang Arjuna tinêpak mukanya posing
cêg cinandhak pinggangipun
binuncang dhawah ngalosod

dangu dhêpani lêbu
samantara kasiliring bayu
Pandhuputra wus èngêt sawiji-wiji
gregah wungu sigra nubruk
sang nata awas tumonton

milar nganan marucut
Sang Arjuna warimutên ngêsuk
milar ngiri sang nata sinaut kêni
pinutêr binuncang sêbrung
dhawah jumênêng sang katong

Arjuna sigra nubruk
sri naredra tinarik tan keguh
Pandhuputra tandya sarosa ambithi
jajaning nata gumadul
pining kalih datan kegoh

Arjuna paksa mukul
pindha kapuk dhumawah ing watu
sri narendra mèsêm sarya ngusap wèni
lan nata jêjamangipun
arum ngandika sang katong

hèh babo Pandhusunu
payo katogna budinirèku
iya iki Bratakusuma Narpati
sumbaga jayèng prang pupuh
kasub ing jagad kinaot

pilih boboting pupuh
tate ngrupak jajahaning satru
luwung sira nungkula bae mring mami
payo ambungên sikilku
yèn lumuh tan wurung layon

katiban astaningsun
Sang Arjuna sigra narik dhuwung
Pulanggêni môngka pamungkasing jurit
sarwi nabda hèh sang prabu
tadhahana pusakèng ngong

mèsem nabda sang prabu
têka nora wirang si bêludhus
gêgêdhugmu katga kaya dami aking
payo tibakna dèn gupuh
ingsun tan gumingsir tanggon

Sang Parta dahat bêndu
sru dèn erang-erang mring sang prabu
Parta krodha ngêtog karosanirèki
jumangkah sarosa nyuduk
Arjuna têmah kajlomprong

gita mingêr sang bagus
nyuduk malih kajlungup mangayun
gya tinitir nata rinajang ing kêris
datan ana tabêtipun
lir wêwayangan kemawon

Parta kaku tyasipun
wus rumasa kasor ing prang pupuh
Pandhuputra kapikut binanting malih
binuncang dhawah gumêbrug
dhêpani bumi sang anom

Guritna awas dulu
yèn kang paman kasor ing prang pupuh
dahat krodha sigra andêdêl wiyati
ing gêgana wor lan dhanu
ngêtog karosan sang nom

gya kêkêjêr tumurun
yayah kagapati mawang banyu
mawas mêngsah dènirarsa mamrih pati
sukanira mêthot gulu
Guritna niyup cumlorot

lir cancala sumiyut
dupi praptèng nginggilnya sang prabu
Gathutkaca sumrêpêt dhawah ing siti
sri narendra kagyat dulu
ngrasa tinrambul ing mungsoh

sang nata gita nubruk
Gathutkaca kras mêsat sumêbut
sigra niyup Guritna arsa ngêjlogi
dhawah ing kisma gumêbrug
dhinupak dèning sang katong

endha satêmah luput
mire nganan Gathutkaca nubruk
nata milar Guritna tinêpak lusi
mingêr sing wuri sru mukul
nata tan obah saking gon

Gathutkaca sinikut
mukanira prêg dhawah sumaput
sru binuncang Guritna dhêpani bumi
gêrêng-gêrêng klêngêr sêpuh
Sêmar lir dhandhang ambêngok

lan sutane gupuh malajêngi
mring gustine kang samya kantaka
kalara-lara tangise
samya sambat mlasayun
kacarita Sang Pandhusiwi
tuwin Dyan Gathutkaca
dwi satêngah kantu
kasilir maruta manda
lir kataman maosadi gregah tangi
Parta ngrangkul mring putra

lon ngandika Radèn Pandhusiwi
adhuh kulup Guritna lir paran
lakyan punika têmahe
dene kasor ing pupuh
mungsuhira luwih sinêkti
abot sangganing yuda
sajegku prang pupuh
durung tau kasor ing prang
yèn mundura kaya dudu satriyadi
ngucira ing ayuda

duk punika Radèn Pandhusiwi
dahat putêk pepuntoning nala
ngêningkên pôncadriyane
nênuwun mring dewa gung
kang pininta ungguling jurit
lananging adilaga
ya ta kang winuwus
sira Sri Bathara Krêsna
duk ing nguni kang oncat saking praja di
ngupaya murcanira

ingkang Rayi Dyah Banoncinawi
Nata Krêsna dahat mesu brata
nêng mega putih unggyane
ngatas mring bathara gung
mangkya antuk parmèng dewadi
tan samar pamawangnya
mring agal lan lêmbut
gumêlarirèng kahanan
ngendraloka janaloka wus kaèksi
tyas padhang tarawangan

marma gupuh Prabu Arimurti
tumurun mring unggyaning Sang Parta
kang lagya mêsu driyane
jlog prapta ngarsanipun
Pandhuputra awas ningali
tan samar ing wardaya
sigra ngraup suku
tuwin Radèn Gathutkaca
kadwinira ngaturakên pati urip
sarya gung rawat waspa

palêsthaning pamudyarjanèki
Nata Krêsna angambali sabda
yayi paran karanane
anèng ngriki riningsun
ingsun sawang kaya prihatin
pun kakang jarwanana
ya ta Pandhusunu
myarsa sabdaning Sri Krêsna
nulya matur ing lêlakyan kang pinanggih
purwa têkèng puwara

lan ngaturkên kasoring ajurit
tandhing lawan Sri Bratakusuma
Sri Krêsna duk myarsa ture
mèsêm sajroning kalbu
lon ngandika dhuh ari mami
rèh sira wus kasoran
lir paran karsamu
maju apa mundur sira
Pandhuputra aturira mêlasasih
dhuh kaka sri narendra

yèn mundura ulun sèwu isin
bilih majêng amba tan kuwawa
parêng tan parênga mangke
kawula nyuwun tulung
mring paduka ngasorkên maring
Prabu Bratakusuma
Sri Krêsna nabda rum
ingsun manèh yèn mênanga
sira lawan Gathutkaca wus katitih
wong tuwa kuwat pira

kawignyanku muhung mitulungi
dhuh kakaji bilih makatêna
tiwas sakit tanpa gawe
wus tita sor ing pupuh
Pulanggêni tan migunani
môngka pamungkas amba
gêgêdhuging pupuh
Narendra Krêsna duk myarsa
mungsuhira ambungên pasthi bilahi
tan wurung têkèng tiwas

Pandhuputra èmêng jroning galih
marpêki mring Sri Bratakusuma
nata awas pandulune
maring Sang Pandhusunu
sri narendra ngandika wêngis
hèh Parta yun punapa
baya minta lampus
Arjuna kagyat miyarsa
sarya nabda nadyan lara têkèng pati
ingsun môngsa mundura

sri narendra ngandika nudingi
lamun sira angajap antaka
kaya tan wurung dadine
Arjuna kras anubruk
sri narendra endha tan kêni
Palguna paksa ngrangsang
nganan ngiri riwut
sang nata milar sru nêpak
mukane Sang Arjuna satêngah posing
nanging paksa angrangsang

sri narendra prayitna anangkis
astaning Parta kêrêp katulak
tan pakantuk pamikute
dadya asring kajlungup
nanging paksa angêsuk wani
sang nata èsmu gila
grisinên ing pupuh
têmah ribêt ing ayuda
sri narendra tinubruk mring Pandhusiwi
dadya kêni dèn aras

sri bupati kampita ing galih
kinipatkên Arjuna malêsat
têmah uwal pêngrangkule
sang nata tyasnya gugur
têmah gêtêr sranduning dhiri
rumôngsa kajodheran
ing wêwadosipun
jroning tyas kalangkung maras
sang nata ngling hèh si lêthêk Pandhusiwi
têka rusuh ing yuda

Sang Arjuna gumuyu nauri
hèh sang nata apa ujarira
wong pêrang ya sakarêpe
padha arêbut unggul
singa tiwas yêkti ngêmasi
Prabu Bratakusuma
gya rinukêt purun
kamigilan sru lumajar
manjing pura Pandhuputra anututi
rinangkul tan kena wal

Prabu Bratakusuma anjêrit
kagum-kagum têmah kabadharan
ruwat wus wangsul warnane
tuhu sang rêtnaning rum
kusumayu Batacinawi
Dèwi Wara Sumbadra
amerang kalangkung
myat Raka Sang Dananjaya
duk samana Sang Aprabu Arimurti
marpêki kang ayuda

angandika sarwi bêlik-bêlik
o lah layak mungsuh luwih dibya
jêbul mangkono dadine
jrit karuna sang ayu
gya nungkêmi pada raka ji
sambat-sambat mlasarsa
sang nata lingnya rum
wis Lara Irêng mênênga
ywa kadawa-dawa lêlakyan puniki
mundhak karya sungkawa

samangkana ri wus tata linggih
sang rêtnayu tandya ngaras pada
mring Raka Nata Krêsnane
sri narendra andangu
ingkang dadya karananèki
lolosnya saking praja
têmah madêg ratu
sang rêtna matur pasaja
purwa madya wusana nata duk myarsi
dahat ngungun ing driya

ing nalika ramening ajurit
kusumayu putri ing Cêmpala
nèng yasakambang anginte
mring kang samya prang pupuh
ing wusana mangkya sang dèwi
wikan badharing Nata
Bratakusumèku
kang Raka Rêtna Sumbadra
marma sang dyah gita mijil sing botrawi
lumayu sipat karna

praptèng ngarsaning raka sang dèwi
anjrit karuna nyungkêmi pangkyan
kathah-kathah sêsambate
dhuh kang bok jimat ulun
botên nyana panggih nèng ngriki
têka madêg narendra
têmah karya bingung
rinuruh kongsi sangsara
Rêtna Wara Sumbadra ngandika manis
wus mênênga ri ningwang

rèh wus samya katêmu basuki
yayi dèwi ywa kèh kang rinasa
Dyah Srikandhi lon ature
dhuh kang bok kadang ulun
bisa têmên ngandhut wêwadi
dene nganggo anggarwa
marang raganingsun
layak salamine panggya
pangantenan nora tau ana-ini
katanggor padha dika

Sang Arjuna lan garwa sang dèwi
sami kamitênggêngên sadaya
gung sawang-sinawang bae
Arjuna alon matur
ulun ngatas karsa kaka ji
sang nata malih nabda
yayi yogyanipun
garwanta lan putranira
dipun enggal panjingna jroning li-ali
mundhak ngribêti lampah

Pandhuputra sandika turnèki
ingkang garwa nulya kinèn samya
manjing maring kalpikane
tan antara wus rawuh
ing sitinggil Sri Arimurti
lênggah ing dhampar dênta
Arjuna nèng ngayun
tuwin Radèn Gathutkaca
lan parpat tri ngandika Sri Arimurti
hèh yayi dipun enggal

timbalana warangkaning nagri
Sang Arjuna umatur sandika
gya dhawuh marang parpate
hèh Petruk dipun gupuh
timbalana mantri muka glis
Petruk matur sandika
mêsat saking ngayun
sapraptaning pagêlaran
duk samana marêngi ari Wraspati
marma ing pasewakan

pêpak andhèr wadya kang anangkil
Petruk sampun panggih mantri muka
gyadhawuhkên timbalane
ya ta enggaling tutur
mantri muka pan sampun kèrid
minggah mring sitibêntar
praptèng byantara rum
mabukuh nawang bantala
Sri Narendra Krêsna angandika manis
hèh patih wruhanira

marmanira sira sun timbali
hèh wruhanta mangkya ratunira
Bratakusuma Pamase
wus kasor prang lan ingsun
têmah têkèng antakanèki
kadi paran karsanta
yèn sira salabuh
mring ratumu kang wus lena
dipun enggal mêpaka sanjatèng jurit
kanthi sawadyatôntra

ya ta risang mantri ngayun
myarsa sabdanya sang aji
gêtêr saranduning angga
otot bayune sirnanting
ngêmbêng waspa marawayan
gung ingusap asta kering

ketang sih trêsna mring Prabu
Bratakusuma Sang Aji
ingkang wus kapupu ing prang
wau ta rêkyana patih
panglocitaning wardaya
upamarsa labuh jurit

nora wurung sida lebur
karya rusaking wadya lit
sasat sulung lêbu wôngwa
puwara rêkyana patih
mupus pêpasthèning dewa
ngeman risaking wadya lit

marma kya patih gya maju
sumêmbah mring Sri Krêsna Ji
nityasa arawat waspa
aturira mêlasasih
dhuh gusti sri naranata
kang tuhu asih mring dasih

kaparênga dasihipun
ngèstupada padukaji
gêsang praptaning antaka
mangkya praja Nungswarukmi
sumôngga ing padukendra
pun patik muhung dêdasih

tanapi amba pukulun
nyuwun jinatyan sayêkti
sintên paduka narendra
ngadhaton praja ing pundi
punapa paduka dewa
utusaning Hyang Pramèsthi

Narendra Krêsna nabda rum
bênêr sira durung uning
ingsun Sri Bathara Krêsna
iya Prabu Arimurti
saking praja Dwarawatya
de kang nèng ngarsèng sun iki

wewangi Dyan Pandhusunu
ing Madukara ngrênggani
kang sajuga putraningwang
satriya ing Pringgadani
jêjuluk Dyan Gathutkaca
kya patih dupi miyarsi

pangandikanya sang prabu
gupuh-gupuh sumêmbah mring
satriya Andananjaya
ri wusnya gya nêmbah maring
Prabu Anom Gathutkaca
ngandika Danardana Ji

hèh kya patih karsaningsun
mangkya praja Nungswarukmi
ngong pasrahkên marang sira
têtêpa jumênêng aji
marma mêngko tampanana
karajan ing Nungswarukmi

kya patih tur sêmbah nuwun
dhatêng sandika kapundhi
sih wilasa padukendra
pun patik muhung sadarmi
rumêksa hayuning praja
mèstuti dhawuh narpati

ngandika malih sang prabu
timbalana kadang mami
Adhimas Pratiwanggana
ingkang kinunjara wêsi
kya patih matur sandika
wotsari lèngsèr sing ngarsi

sigra-sigra lampahipun
datan kawarna ing margi
sapraptanirèng kunjaran
dhawuhkên pangandika ji
mring Radèn Pratiwanggana
ya ta glising caritèki

kèrid lampahnya wus rawuh
ing sitibêntar kya patih
lan Radèn Pratiwanggana
kadwinya sarêng wotsari
ri wusira tata lênggah
ngandika Sri Arimurti

yayi dikaparèng ngayun
Pratiwi majêng wotsari
ri wusnya bagya-binagya
paripurna sri bupati
ngandika mêmalat prana
dhuh ariningsun Pratiwi

datan nyana raganingsun
manawa riningsun bangkit
ngumpulkên balung apisah
upama wong nandhang sakit
sira bisa sung usada
dahat sun tarima yayi

nanging ywa dadi tyasipun
gyanta lumaksanèng kardi
nglakoni papa sangsara
kongsi kinunjara wêsi
paran kang ingsun walèsna
minôngka liruning kardi

tan ana timbanging wujud
nadyan praja Dwarawati
sun paringkên marang sira
kaya-kaya durung mirib
ingsun bangêt kapotangan
Pratiwi matur wotsari

kaka prabu kadang ulun
pêpundhèn amba sayêkti
arinta botên rumasa
bilih sagêd lebdèng kardi
malah sotaning tyas amba
rumaos cabar ing kardi

Sri Krêsna duk myarsa atur
ring Dyan Pratiwangganèki
sang nata nulya wêwarta
saliring rèh kang pinanggih
sira Dyan Pratiwanggana
miyarsa ngungun tan sipi

cinêndhak gancaring tutur
Sri Padmanaba Narpati
lawan para arinira
gyannya wontên Nungswarukmi
agung suka parisuka
ri wusira pêndhak ari

sri narendra nulya kondur
lan Ari Dyan Pandhusiwi
tuwin Radèn Gathutkaca
tanapi parêpat katri
Badranaya sasutanya
de Dyan Pratiwangganèki

pan sampun linilan mantuk
mring Kahyangan Saptabumi
laksitanya nata Krêsna
lan ari Sang Pandhusiwi
Guritna lan parpat tiga
pra samya napak wiyati

ing marga datan winuwus
mangsuli ing Nungswarukmi
Kya Patih Dewasaraya
mangkya jumêneng narpati
gêntèni kaprabonira
Sri Bratakusuma nguni

jejulukira Sang Prabu
Dewasaraya Sang Aji
yèku narendranya lama
kang darwa ing Nungswarukmi
nanging ing dangu kasor prang
linorot kaprabonèki

mring Bratakusuma Prabu
kacrita Dewasraya Ji
punika atmajèng Durga
kang kasbut Dewasarani
samana sampun ngadhatyan
wangsul jumênêng narpati

kocapa wau sang prabu
tampi aturing pra cèthi
yèn Prabu Bratakusuma
kang sirna madyaning jurit
sajatine ingkang tansah
dadya têlênging panggalih

inggih punika sang ayu
putri kadang Dwarawati
Kusuma Wara Sumbadra
dene pramèswari aji
punika jatine Sang Dyah
Kusuma Wara Srikandhi

langkung kagyat sang aprabu
duk myarsa aturing cèthi
katêtangi onêngira
sakala kandhuhan kingkin
puwara madêg krodhanya
nêdya angrêbut sang putri

gya undhang mêpak wadya gung
sakêp sakaprabon jurit
andhèrèkakên sang nata
nglurug mring Ngamarta nagri
tan winarna lampahira
lir mas tumimbuling warih

sigêg gênti ingkang kawursitèng tulis
gancaring carita
praja ing Cintakapuri
inggih nagari Ngamarta

kawuwusa Sri Darmaputra Narpati
ing ari sajuga
sang nata miyos tinangkil
nèng madyaning sitibêntar

ingayap pra biyada angampil-ampil
pacarèng karajan
Nangkula Sadewa ngapit
nèng kanan kering narendra

dene ingkang kaparèng ngarsa sang aji
Radyan Bayuputra
para wadya kang anangkil
pêpak andhèr ing paglaran

lon ngandika sang nata mring Bayusiwi
dhuh riningsun Bima
lah apa wus suwe yayi
gonira nèng pasewakan

Wrêkodara myarsa sabdaning rakaji
alon aturira
sadurunge kakang mijil
siniwi ing sitibêntar

ngong wus suwe anganti nèng pôncaniti
nata rum ngandika
dahat ngong tarima yayi
dèn ta ngestokkên karyanta

Bayuputra alon matur mring rakaji
tarlèn bêktiningwang
katur mring sira kakaji
sang nata maluyèng sabda

iya dahat panarimaningsun yayi
bêkti mring wong tuwa
pudya pangastawa mami
tumêkèng sira riningwang

Wrêkodara umatur sèwu kapundhi
Nangkula Sadewa
tan pae samyatur bêkti
ri sampunira palêstha

sri narendra ngambali pangandikaris
dhuh Sena lir paran
murcane arinirèki
Si Parta sing kasatriyan

paran ingkang dadya karanane yayi
Bimalon turira
dhuh pambarêp kadang mami
manawa kowe têtanya

prakara arinta Arjuna gyannya nis
saking kasatriyan
sinikara mring kakaji
Sri Krêsna marma mangkana

ginalih yèn murcane Sumbadra nguni
adhimu Si Parta
kinira sungkan ngulati
dadya Kaka Prabu Krêsna

dahat bendu marang arinta Jahnawi
wusana Sri Krêsna
nuduh bocah Saptabumi
kang aran Pratiwanggana

animbali Si Parta mring Dwarawati
arinta lênggana
seba marang Dwarawati
Pratiwanggana amêksa

kadwinira rèh samya adrêng ing kapti
têmah pôncakara
arinta Parta katitih
marmoncat sing kasatriyan

rowangira lan anakmu Pringgadani
kulup Gathutkaca
tuwin Si Wara Srikandhi
Si Abimanyu digawa

sanalika Pratiwanggana nututi
saparaning Parta
mangkono ujaring warti
wau ta sri naranata

duk miyarsa ature Dyan Bayusiwi
kongsi tri pandurat
datan ngandika sang aji
saking gung ginagas-gagas

Wrêkodara matur malih mring raka ji
pambarêp ywa maras
bab murcane sadayèki
manawa tita tan prapta

ngong têmpuhkên marang Sri Krêsna kakaji
lamun ora bisa
ngulati ingkang samya nis
pasthi tak jur lawan gada

jêr Si Jlithêng kang karya onar tan yukti
sang nata duk myarsa
ature Dyan Bayusiwi
arum pangandikanira

dhuh riningsun dipun sabar ing panggalih
ywa salah graita
mring Kaka Sri Arimurti
kokira amrih tan yogya

rasaning tyas ingsun tan mangkono yayi
kumandêl kewala
mring Kaka Danardanaji
prakara kangsamya murca

upama cangkriman sira lawan mami
nora bangkit batang
kajaba Krêsna kakaji
marma ywa mucung ing ya

ya ta wau ingkang lagya imbal wuwus
Sri Darmakusuma
lan Ari Sang Bayusiwi
dèrèng bibar wadya kang samya sumewa

tan adangu praptanya Sri Krêsna Prabu
lan Sang Dananjaya
tuwin Dyan Gathutkacèki
lan parpat tri samya anjog sing awiyat

pan tumurun nèng madyaning alun-alun
laju laksitanya
minggah maring pôncaniti
kagegeran wadya kang samya sumewa

anggarubyug dhèrèkkên mring gustinipun
maring sitibêntar
rêbut ngarsa pèpèt pipit
yêl-uyêlan marma pra wadya mangkana

rèh wus dangu murcane Dyan Pandhusunu
lan Dyan Gathutkaca
pra wadya onêng mring gusti
saking dènya sutrêsna mring gustinira

duk ing dangu nalika ing murcanipun
sagung wong sapraja
manahira sêdhih kingkin
marma mangko wus luwar susahing driya

ya ta wau praptane Sri Krêsna Prabu
lan Sang Pandhuputra
Gathutkaca lan parpat tri
ing nalika punika Sri Darmaputra

jog tumurun saking palênggahanipun
gapyuk rêrangkulan
lan Raka Sri Arimurti
Wrêkodara angrangkul mring Gathutkaca

Pandhusunu sinungkêman arinipun
Nangkula Sadewa
abagya binagya gênti
ri wusira laju samya tata lenggah

ya ta wau Darmakusuma Sang Prabu
alon aturira
mring Raka Sri Arimurti
dhuh kakaji arinta sèwu tan nyana

yèn pukulun rawuh Cintakapurèku
dene sampun lama
kula dahat ngarsi-arsi
siyang ratri ngantos cêngklungên tyas kula

sang aprabu Krêsna aturira arum
dhuh yayi narendra
pun kakang samantên ugi
raosing tyas dahat onêngnya kalintang

rèh wus dangu tan tinjo mring yayi prabu
Sri Darmakusuma
matur malih mring Krêsna Ji
kadi pundi de paduka sêsarêngan

rawuhipun lan ri paduka Partèku
kang murca sing praja
arinta nyuwun jinatin
kang supadi padhang raosing tyas kula

Sang Aprabu Krêsna aturira arum
mring Sri Yudhisthira
miwiti kongsi mêkasi
saliring kang lelakyan katur sadaya

duk puniku Sri Darmaputra Sang Prabu
lan Sang Wrêkodara
tuwin ingkang rayi kadwi
sumawana sagung wadya kang sumewa

dupi ngrungu pangandikanya sang prabu
Sri Bathara Krêsna
samya ngungun jroning galih
ing wusana suka sukur ring jawata

ri wusipun dangu wontên sitiluhur
Sri Darmakusuma
ngacarani mring rakaji
ingaturan manjing jroning dhatulaya

Mahaprabu Krêsna tan lêngganèng kalbu
nata kalihira
gya kanthèn asta umanjing
mring jro pura ginarbêg para biyada

Bayusunu tanapi ari trinipun
tuwin Gathutkaca
tumutur manjing jro puri
parpat tiga tan kari manjing puraya

tan adangu rawuh sajroning kadhatun
pinapak garwendra
yèku jêng wara supadni
narendra dwi ri wusira tata lênggah

narpawadu gya ngaturkên bêktinipun
mring raka narendra
wusnya gya nambrama maring
Sri Bathara Krêsna lan Sang Dananjaya

ri wusipun purna panambramanipun
wau Sang Arjuna
gya mahyakkên garwanèki
lan kang putra kang nèng sajroning kalpika

Kusumayu Rêtna Wara Sumbadrèku
tanapi Sang Rêtna
Kusuma Wara Srikandhi
tuwin Putra Dyan Abimanyu parabnya

ya ta wau sawusira sang rêtna yu
dangu nêng-onêngan
lan raka wara supadmi
sanalika gya tata bojadrawina

kawursita Sang Prabu Darmakusuma
lan kang raka sang aji
Sri Bathara Krêsna
tanapi para kadang
gyannira mong sukèng galih
nutug tri dina
jroning tyas lir punagi

saking dènya onêng ing tyas dèrèng ical
dènya pisah wus lami
mila Prabu Krêsna
dèrèng kondur mring radya
ya ta ing ari sawiji
Sri Darmaputra
lan Raka Sri Krêsnaji

miyos siniwaka munggwing sitibêntar
ginarbêk para cèthi
ngampil upacara
nata kalih wus lênggah
munggwing padmasana rukmi
sinawur sêkar
gandanira mrik wangi

para ari samya sumiwi sadaya
Dyan Arya Bayusiwi
Radyan Pandhuputra
tuwin Dyan Gathutkaca
Nangkula Sadewa ngapit
nèng kiri kanan
ira sri narapati

Badranaya lawan sapranakanira
samya kaparèngtêbih
dene ing paglaran
Tambakganggêng Kya Patya
lan sagung para bupati
pra wrahatbala
kadi robing jaladri

sri narendra dèrèng kongsi imbal sabda
kasaru sowanèki
punggawa tampingan
minggah mring sitibêntar
kèrit mring rêkyana patih
praptèng byantara
nira sri narapati

kalihira mabukuh sarêng wotsari
muka konjêm mring siti
Sri Darmakusuma
arum wimbaning sabda
paran marma bocah tamping
seba ngarsèwang
tan srana ngong timbali

kang dinangu manêmbah alon turira
dhuh gusti jêng sang aji
mila abdi tuwan
sumêngkèng sitibêntar
pun patik atur udani
mring padukendra
wontên mêngsah gêng prapti

radya tuwan Ngamarta binaya mangap
mangkya wus praptèng kikis
sampun masanggrahan
langkung gêng tur santosa
abdi tuwan tiyang alit
kathah krisakan
samya rinayah wani

datan wontên kang uninga pinangkanya
ya ta sri narapati
dupi amiyarsa
turnya wadya tampingan
sakala sri narapati
matur mring Raka
Sang Prabu Arimurti

dhuh kakaji kadipundi yogyanira
mêngsah gêng ingkang prapti
Sri Naredra Krêsna
alon ing aturira
dhuh yayi sri narapati
prakawis mêngsah
sampun sandeyèng galih

yayi prabu kantuna mukti mibawa
wontên jroning puradi
para rayi tuwan
Wrêkodara Arjuna
Guritna sampun kuwawi
nanggulang yuda
botên kuciwèng jurit

sri narendra matur malih mring Sri Krêsna
môngsa borong kakaji
pamatah paduka
mring para rayi tuwan
narendra Krêsna turnya ris
dhatêng sandika
hèh payo Bayusiwi

lan Arjuna Gathutkaca mahyèng jaba
kang ingagyan pra sami
umatur sandika
ing nalika punika
Sri Darmaputra Narpati
jawaban asta
lan Raka Sri Krêsnaji

para ari samya ngabêkti sadaya
Sri Yudhisthira Aji
kondur ngênyapura
ginarbêg pra biyada
wuwusên paseban jawi
Narendra Krêsna
lan Arya Bayusiwi

Sang Arjuna tanapi Sang Gathutkaca
nulya dhawuh mring patih
mêmatah punggawa
Tambakganggêng gya undhang
munya têngara tinitir
pra wadyabala
sikêp kaprabon jurit

gya têngara tôndha budhaling punggawa
yayah karêngèng langit
bidhal panganjurnya
gumrêdêg lampahira
maring jawining nagari
ya ta lampahnya
datan winarnèng margi

tan antara wus prapta kikising kitha
kandhêg lampahing baris
rèhning mêngsahira
wus katingal anggabag
ing ngriku gya samya rakit
gêlaring yuda
wadya Cintakapuri

ri wusira purna gêlaring ayuda
ayun-ayunan sami
gya munya têngara
tôndha têmpuhing yuda
wuwusên sang adipati
Tambaksamodra
ingkang ngêdali jurit

pinapagkên lawan Arya Gathutkaca
rame rok silih ukih
mèh kasor prangira
wau Tambaksamodra
Tambaklautan glisprapti
têtulung yuda
radèn ingêbut kalih

datan kewran ngiwa nêngên ananggulang
krodha Dyan Bayusiwi
mungsuh gya cinandhak
kalih pisan sarosa
ingadu kumba ngêmasi
sirnèng palagan
wangsul warnane lami

bajôbarat Jaramara Nirumaya
makahyangan pra sami
mring Krêndhawahana
marêk Bathari Durga
ngaturkên tiwasing jurit
ya ta kocapa
Prabu Dewa Sarani

sarêng mulat sirnaning kalih punggawa
duka yayah sinipi
angawaki yuda
sarwa ngasta curiga
pinapag Dyan Pandhusiwi
têmpuhing yuda
suduk-sinuduk gênti

dangu datan ana kang kasor ing yuda
salin warastra lungit
gya panah-pinanah
samya prawiranira
Sang Prabu Dewa Sarani
lenèng pamawas
kacundhuk ing jêmparing

kênèng jajanira gumuling ing kisma
badhar jatining warni
atmajaning Durga
kang anèng Tunjungpura
gya mesat ngayuh wiyati
amakahyangan
ya ta wadya kang kari

sarêng mangsah ambelani ratunira
tan ana tolih wuri
surak mawurahan
wadya Ngamarta tadhah
rame samya rêbut pati
wau Sang Arya
Sena nêngah ing jurit

mundhi gada singa tinarajang bubar
mawa prabawa angin
lesus bayu bajra
gumrubug saking angga
mungsuh kadya dèn saponi
gusis sadaya
kabuncang tibèng têbih

larut mirut wangke-wangke samya kentas
sigra Sri Arimurti
dhawuh mring pra kadang
kondurmanjing jro pura
sandika ingkang sinung ngling
sigra têngara
tôndha bubaring jurit

sanalika gya bidhal panganjurira
kondur manjing nagari
gumuruh swaranya
tansah asurak-surak
datan kawarna ing margi
praptaning praja
jujug ing pôncaniti

duk punika Mahaprabu Darmaputra
miyos ing pôncaniti
mêthuk mring pra kadang
kang samya mêntas yuda
glising carita Sang Aji
Sri Yudhisthira
wus panggih lan raka ji

Nata Krêsna lan Ari Sang Wrêkodara
tanapi Pandhusiwi
tuwin Gathutkaca
ri wusnya tata lenggah
sagunging punggawa sami
nèng pagêlaran
lawan rêkyana patih

ri wusira wong agung kang mêntas yuda
bagya-binagya sami
lan Sri Darmaputra
nulya bojadrawina
nèng madyaning pôncaniti
nutug sadina
kongsi tumêkèng ratri

ing paglaran pra wadya uga mangkana
bojadrawina ngênting
ya ta kacarita
sapraptaning byar enjang
Nata Krêsna nulya pamit
kondur mring praja-
nira ing Dwarawati

Prabu Darmaputra lan pra arinira
jumurung mring rakaji
Sri Narendra Krêsna
wusnya andum raharja
sigra anapak wiyati
Sri Yudhisthira
kondur angênyapuri

palêsthaning mangapus nujwari Soma
manis tanggal kaping dwi
wulan Rêjêp warsa
Jimawal sinangkalan
Buta Catur Ngèsthi Aji
ing môngsa Sadha
tumindak gansal ari

