ya ta wau lampahipun 
Mongraga praptèng pêsisir
ardi Bungas pagêbyugan
pawukiran alit-alit
raryan anèng ardi Bungas
pagêbyuganing jêladri

ardi Putri wastanipun
watu karang parang curi
bintaro lawan kucila
tan ana liane kang wit
lambunging ardi gumrajag
umili nêmpur ing kali

kali Kelor tan patyagung
alit anjog ing jêladri
sami grajagan singarga
nut lêmpitan suku ardi
kêpagol pangoling sela
gumarujug jog jêladri

sandhaping grojogan ranu
wiwara gua awingit
kagêbyug alun sêgara
dadya gua tan kaèksi
lamun yèn alun nuju rat
katon guane singinggil

Ki Baulapa umatur
punika wontên gua writ
tan kenging kambah ing janma
winastan gua Songpati
saking èwêding kang mêrga
kapêpêtan ngandhap nginggil

ngandhap alun samodra gung 
inginggil grojogan kali
punika ingkang sênêtan
ki agêng ing Bêngkung nênggih
tan wontên tiang kang bisa
mêriki maring Songpati

pan amung Ki Agêng Bêngkung
Sèh Mongraga ngandika ris
ki agêng kang sira pajar
ingêndi sêsananèki
apa wong amara tapa
pira wayahe kang janmi

kang liningan lon umatur
Ki Agêng Bêngkung puniki
inggih sujanma mêrtapa
anèng ardi Imagiri
sêjatinipun punika
kangjêng sultan ing Mêtawis

Jêng Sinuhun Sultan Agung
puruitèng Imagiri
yèn wus dènya siniwaka
kukuwu nèng Imagiri
asênêt nèng kasamunan
wana ing Bêngkung Magiri

anama Ki Agêng Bêngkung 
tanpa kanthi dènya nêpi
anungge nêkung priangga
tan ana ingkang udani
kadhang tiang pêdhusunan
kang uning sêtunggil kalih

tan wruh yèn puniku ratu
Sultan Agung ing Mêtawis
tan mantra-mantra narendra
pêngagêm tuwin kang warni
lir saluguning pêndhita
kêpara sêpuh akaki

sanès dede kaotipun
lawan yèn mios tinangkil
bagus tan kêna ing tua
taruna cahya nêlahi
jêng sultan ing Ngèksiganda
kêlangklung sêkti awingit

Sèh Mongraga ris amuwus
abdine kangjêng sang aji
paran tan ana uninga
mring ahline sri bupati
Baulapa aturira
inggih tan wontên udani

wontên sêtunggil ranipun 
Tumênggung Wiragunèki
kang asring-asring umarak
mring Kyagêng Bêngkung Magiri
yèn dhangan karyaning nata
lajêng mring Bêngkung pribadi

tanpa rewang praptanipun
marêk marang sang palinggih
pan winulang rèhing praja
patrap ngaulèng nêrpati
ki agêng langkung sihira
sring binêkta mring Songpati

tuwin marang lianipun
pêtilasan sêdayèki
pêsisir wukir wanarga
sakèh kang wêrit awingit
Ki Tumênggung Wiraguna
kikinthil datan mangêrti

marang ki agêng ing Bêngkung
puniku yèn narapati
Sèh Mongraga lon ngandika
saking wingitirèng aji
ratu agung waliullah
anggêlar kêramat haib

pan iku ana satuhu 
paribasaning pralabi
sêrati tan wruh dipangga
kêmasan tan wruh ing rukmi
kang kadya Ki Wiraguna
tan wruh ing ratu dèn kinthil

mêngkana malih amuwus
payo masuk ing Songpati
ing di mêrgane mring gua
gua kasaban ing warih
mangke kêlamun alun rat
kêdah rikat lampahnèki

nanging ta mênawinipun
gua punika aisi
angling nadyan mêngkonoa
narah marang sang linêwih
manira angalap bêrkah
witne sukur wah utami

sigra masuk Sèh Mongluhung
lan santrinira tan kari
wus prapta sajroning gua
sumingêb katampêg warih
alun ngêsuk ing jro gua
rakiting gua writ wingit

pan sela itêm sauyun 
apêtêng dalêm nglimputi
tan pati wiar godhagnya
antara dangu sêkêdhik
ngrêrêmêng sêmada padhang
wontên kori kang kaèksi

ting pêlongo samya pintu
kanan keri miwah nginggil
patuting kori akathah
kang benjo bundêr pêsagi
têlundhag undhak-undhakan
sêkilan wiaring kori

lus-lusan apatut-patut
dinuga tan sêdhêng janmi
lan wontên sêtunggil lawang
anèng sor marêp mênginggil
patute kadya kêluwat
ngêluwêng angraras ati

Sèh Mongraga nèng gua Songpati
jênêk tyasiranon
lir tan nyipta umijil sing gène
linging dria layak jêng sang aji
jênêk nèng Songpati
pêtilasanipun

angandika mring santrinirèki 
lah cobanên kono
lêbonana lawang gua kabèh
paran cèthèk lawan jêronèki
Wrêgajati aglis
Gorajati masuk

nora sêdhêng awak dèn ring-iring
ganti-ganti wong ro
pinêksa-pêksa tan sêdhêng kabèh
winêratan kori kanan keri
myang kang ngisor dening
sangêt sêsakipun

Sèh Mongraga sigra anglêboni
kori kang mêngisor
apan sêdhêng kewala anggane
pan kêpara logro wus lêstari
glis wus tan kaèksi
amblês ing asamun

santrinira katri anututi
tan ana sêdhêng wong
saya mingkup lawang pêngrasane
Baulapa lawan Wrêgajati
miwah Gorajati
dadya samya tunggu

Sèh Mongraga dènira umanjing 
jro gua mêngisor
tri ari tan ana wêkasane
ngampad nètèr nunjêm maring bumi
nut pangol sela lit
kang samya mêndhukul

wusnya tigang dalu tigang ratri
Mongraga anèng jro
wontên pangol sela lus agêdhe
kandhêg raryan nèngriku alinggih
angaringkên kapti
têpakur pitêkur

asru pêtêngira anglamputi
angganya tan katon
pampêt ilang sirna wêranane
datan ana lilabing pangiksi
sira Sèh Mongragi
ngikis raosing hyun

mathêt kaênêngannya tan mosik
syuh tyasira mansoh
nir tan ana labêt saciptane
camplêng komplang angganya ngêlithik
wus datanpa kardi
kantu ingalimut

tigang subuh layaping awingit 
ngêningkên pêndulon
ing antara sajroning panane
ana sabda tanpa swara dêling
walia ywa lari
dudu jalaripun

narendra gung Ngêksiganda pêsthi
karya jalar ing don
nir tang ingrèhira wus bêrêsèh
pan sêsangat sangêting mèmèti
ngangrêm ing Songpati
mèh panêtêsipun

Sèh Mongraga dènira tarêki
tanajulira lon
wus mêngkana nisirèng amêne
angalêsêd dènira alinggih
micarèng jro galih
ki apa tan uwus

mêksih amblêng kang luwêng Songpati
anunjêm maring sor
sapa ingkang bisa ngandhasake
baya namung Jêng Sultan Mêtawis
ingkang wus linêwih
wasis ing rèh samun

pan mêngkana Ki Sèh Amongragi 
dènira nèng kono
dadya nêm ari rêke lawase
tyasira wus tuntas ing pangiksi
gya wangsul mênginggil
nut watu mêndhukul

pêmanjatira dadya tri ratri
mijile saking jro
prapta panggya kêlawan santrine
Baulapa lawan Wrêgajati
Gorajati sami
sukanirèng kalbu

Baulapa aturira aris
amba gung kêwatos
kantos sangang dintên ing lamine
gèn paduka sênêt nèng jro bumi
mangke sampun mijil
langkung sukur-sukur

ambakipun amba tiang ngriki
yêktinipun tan wroh
ing Songpati pan dèrèng marang ke
sawêg lawan paduka puniki
lamun nguni-uni
ing pawartosipun

Sèh Mongraga angandika aris 
pan iku luwih jro
lakon têlung dina mudhun bae
durung kandhas mêksih anglèng bumi
sun rêrêb tri ratri
gya manira wangsul

manjat têlung dina prapta iki
wong têlu anjomblong
myarsa Sèh Mongraga andikane
angling malih lah wus payo mijil
sing gua Songpati
kang liningan gupuh

pan umiring ing Sèh Amongragi
wus mêdal saking jro
ngantya rading alun samodrane
glis lumaris napak parangcuri
nèng parang pêsisir
sang anom nèngayun

ya ta Ki Sèh Amongraga
ingadhêp santrinya katri
nèng sandhaping wit kucila
mêmênthèr sumuking rawi
andikanira aris
ingêndi malih kang samun
guardi pêtilasan
kang liningan matur aris
inggih kathah kewala kang tilas-tilas

lajêngipun sapêngetan 
kang samya wêrit awingit
mapan akathah punika
guardi ing wana Giring
tan wontên kang nglangkungi
kadi kang paduka jujug
Manganti ing Maladan
pun Cêlor lawan Songpati
mung punika gua kang gawat kaliwat

ya ta malih angandika
èh Baulapa sirèki
wus sun trima lakunira
tuduh tumutur ing kami
mulih andum basuki
sun arsa laju lêlaku
marang ing Kanigara
Baulapa matur aris
pun kaula kêdah andhêdhèrèk lampah

tan nêdya mantuk mring wisma
kaula adrêng tut wuri
Sèh Mongraga lon ngandika
lah ya wus sukur sirèki
anut wong kawlasasih
lan sira sun lih aranmu
Damarjati prayoga
matur nuwun kang sinung sih
dan umangkat mring Cêlor pondhokanira

kyai guru Jamal Jamil 
nèng Cêlor ingkang winarni
sêlawe dina dènira
tinilar ing Sèh Mongragi
saya wêwah kang santri
akarya têtarub agung
ambanjêng langkung wiar
kang ara-ara aradin
ing lêlêngkèh ardi Cêlor kaèbêkan

têratag tarub bêlarak
angêndhêng singgrêng tulyasri
wiarira winêtara
têlung pêmbandhil pêsagi
santrinya jalu èstri
apan wolulikur atus
têngah wisma gonjongan
pan joglo agêng winêlit
kang minangka masjid lamun Jumuahan

kêlangkung mukti wibawa 
kyai guru Jamal Jamil
sinêmbah ing santri kathah
kêndhurinya sabên ari
ratri ujrat kêndhuri
alêlagon sru gumuruh
emprak agêgabusan
pangeram-eram angênting
sêdaya wong desa-desa kêgawokan

byar enjing sami bubuka
ramya dènya mênggak dikir
kalêngêr pating sulayah
saujare tumpang tindhih
jalu kêlawan èstri
wor-winor carub matimbun
kang katon jroning pana
tan ana wênèh kaèksi
mung Sèh Amongraga nèng dhampar ingayap

kinêbutan keri kanan
andum nuduhkên swargadi
ngapura donya ngakerat
mring kang samya buka dikir
satangine anangis
kêpengin kêlangkung ngungun
nuli munggah ing swarga
swarga gadhanganirèki
amêsthèkên uripe luput duraka

yèn sore samya jaranan 
wêlulang myang tampah tampir
kayu miwah wilah papah
solèd irus enthong ilir
kang samya dèn tunggangi
bêng-ubêngan jroning tarub
sirigan cocongklangan
obah dhadha malangkêrik
lênggut-lênggut angêlanggak langak-langak

liêr-liêr netranira
ambêcu tan ana angling
tingale salan pêngrasa
lir wong anglilir angipi
pêngrasane nunggangi
jaran sumbrani umabur
ngayêngi ngawang-awang
andulu sawarga adi
pêtamanan samya ngunguwung sarwendah

kitri-kitri amangkawa
pêrdapa ambalêrêngi
samya rinamês ing jaran
sêmbrani kang mêmangani
santri bungah kêpati
pêngrasane lir satuhu
yèn wus tutug mangawang
samya niup mudhun sami
dheang-dheang udhune anglêr kêpenak

lamun jog praptèng bantala 
byar pêndêlênganya salin
mulih pêndêlêngan sangan saban
turangga mulih lir nguni
samya lungguh mangarsi
asila kapang atêpung
nèngarsane gurunya
Jamal Jamil kang siniwi
tan winuwus ya ta wau ingkang prapta

Ki Agêng Sèh Amongraga
lawan santrinira katri
Ki Wrêgajati kêlawan
Gorajati Damarjati
Wrêgajati wèh uning
lamun Sèh Mongraga rawuh
gupuh kang dhinawuhan
amêthuk kang lagya prapti
para lurah santri samya tumut mapag

wus tundhuk andhodhok nêmbah 
uluk salam Sèh Mongragi
sinauran santri kathah
gumuruh samya nauri
Damarjati duk mèksi
mring santri kathah angungun
wêwah jrih sungkêmira
sêdyandhêm kèrêm anggusti
santri kabèh dhodhok mire ngeri nganan

Sèh Mongraga gya tumama
nèng tarub agung miranti
nèng wisma joglo gonjongan
linangse ing sinjang putih
sêdaya apupuji
wulangun myat gustinipun
cahyane kilah-kilah
sumilak wênês awingit
ingkang sabên katon anèng pasuhulan

mêngkana Sèh Amongraga
ngandika mring Jamal Jamil
saiki apa wus dhangan
santrimu kang don birai
wuwuh pira kang prapti
wong padesan nurut gunung
kang liningan turira
inggih pangèstu sang yogi
kalih èwu wolung atus kathahira

akarya tarub punika 
ngling malih mring Jamal Jamil
lan desa ing Kanigara
paran kêna dèn ênggoni
lêgane kang duwèni
bêbêkêl Kanigarèku
desane saupama
dadia ênggoning santri
Jamil Jamal umatur samya anêmbah

jêng tuan adhawuh sabda
asung panggenaning santri
ing Kanigara kinêrsan
kaula sampun anitik
inggih langkung prayogi
pan punika bêkêlipun
wasta Wanamênggala
akathah krandhahirèki
ragi kapuara urut pawukiran

kang dombani pêparentah
karya têtarub puniki
Sèh Mongraga angandika
kon maju kêparèngarsi
Ki Jamal sigra nuding
mara majua umatur
sigra ingkang liningan
majêng tumungkul ngabêkti
Sèh Mongraga ngandika lir gula drawa

ingong tanya marang ing sirèki 
Wanamênggala pomahanira
ing Kanigara bêcike
para santri sêdarum
dimèn kumpul asalu pranti
nèng desa Kanigara
supaya mundhak gung
arjaning kêrajan desa
nêmbah Wanamênggala umatur sari
inggih dhatêng sumangga

tan sumêlang ing kêrsa sang yogi
lamun têksih pun Wanamênggala
kados tan cua kêrsangrèh
Sèh Mongraga amuwus
ia bangêt tarima mami
utama sêtyanira
sumarah karsèngsun
lan sira sun wèhi aran
ajênênga ya sira Si Tuhujati
kang sinung sih anêmbah

angandika malih mring Ki Jamil 
lurah santri kabèh dhawuhana
kon nêgor kayu kang gêdhe
sun karya mêsjid agung
dadya pêndhak ing dina iki
dêgna ing Kanigara
lah wis ta dèn gupuh
Jamil Jamal gya parentah
marang para lurah-lurah sêdayèki
samya matur sêndika

sigra lèngsèr sêkathahing santri
maring wana anêgori wrêksa
samêkta sagêgamane
rit bapang pêthèl wadung
pasah tatah samya miranti
santri lanang sêdaya
anêgori kayu
agêng-agêng rinêbahan
kumêpros lir gadêbog kewala sami
êmpuk datan rêkasa

miwah pênggawane tan ngawrati 
ampang lir nyangking kapuk sêkranjang
samya gumun sêdayane
adoh lan majadipun
adat atos awrat ingambil
mangka mangke mêngkana
tan rêkasèng bau
wêwatêse ingukuran
tinêtêsan lêlanjèn cathokan dhamis
rapêt tan ana rênggang

sirah gada bêbênthung kinancing
dudur pêngêncêng usuk pêngarak
dêlurung adon takire
blandar pêngiwanipun
samidhangan kang sunduk kili
dhanyang lambang pênanggap
goco saka guru
myang rawa cèlèng talundhag
jênêng pangimaman mimbarnya pinipil
inêb gêbyog ngêplukan

kêlowongan bêdhug gya winangkis
sêrambi myang gandhokira kanan
miwah pasrambèn parèstrèn
ramut sêdayanipun
wus rinagang tan ana kari
rinayap santri kathah
têlung dina rampung
laju kinèn ngadêgêna
anèng dhusun Kanigara wus rinakit
ancêre inganjêran

nulya binodhol rancangan masjid 
andêlidir sêlur sêsêmutan
kewala laju adêge
sami sêdintên sampun
srambi ngayun lan kanan keri
pagêr gêbyog korinya
rampung sêdaya wus
pinayu sêdintên dadya
bêlumbangnya ingilenan toya kali
langkung asri dêgira

pêlataran ngarsaning surambi
rêngrêng tinaruban ing bêlarak
sapêmbalang pênglajure
para santri andulu
langkung eram sakèhing janmi
tan mantra mêntas dadya
tana labêtipun
kadya wus lami taunan
kyai guru nulya Cêlor tur uning
ingiring santri kathah

prapta ngarsanira Sèh Mongragi 
nêmbah umatur sampun kaula
paduka duta wiose
akarya masjid agung
dadosipun ing pêndhak ratri
punika sampun dadya
pitung dintên rampung
tan wontên ingkang kuciwa
saking sabda tuan kêlangkung rêspati
Sèh Mongraga ngandika

ya wus sukur alkamdulillahi
pêngrayape santrimu sêdaya
wus sun tarima sakèhe
sesuk Jumungahipun
anganyari masjid kang dadi
dene panggonan ingwang
lir sabên katèngsun
ia anèng pêngimaman
lêlangsenên kadya mimbar ywa kaèksi
Jamil Jamal tur sêmbah

inggih sampun prayogi miranti
ya ta ing wanci akiring asar
Sèh Amongraga kêrsane
pindhah mring masjid agung
dan umangkat Sèh Amongragi
ingiring santri kathah
sêlawatan umyung
lêlagon landhung lon-lonan
ngayad-ayud rampak tan ana sarênti
gumêr arum swaranya

singirira pan kalimah kalih 
ingurung-urung ing keri kanan
santri pangarsa lampahe
wus praptèng masjid agung
Sèh Mongraga lagya lumaris
ingiring para lurah
keri kanan pungkur
kadya pêngantèn inarak
Sèh Mongraga ing mêrga pan sampun prapti
masjid gung Kanigara

tumamèng pangimaman Mongragi
tinangkuban langse tundha tiga
rinangkêp gubah langsene
santri samya umasuk
mêksih samya lêlagon singir
lungguh têpung akapang
myang sêrambi pênuh
dêlah ing tarub mêlatar
nulya suwuk kang samya sêlawat singir
gya kinèn jêjaranan

ting caremplo anyengklak turanggi 
jaran wêlulang myang ilir tampah
wilah papah irus solèd
bugêl kayu lan munthu
pan sêdhengah dipun tunggangi
jalu èstri lan bocah
nunggang kêlud sapu
pra samya jaran-jaranan
tan karuhan lurah santri jalu èstri
kadya êmprit anêba

bêng-ubêngan gumrêdêg swara tri
nulya mêdal kambu abubulan
ngetan mring Cêlor parane
kumêrab gumarubyug
kèh embane nongklang anirig
mêndhapan ajojogan
adhean kang mamprung
angêtepang nongklang wêdhar
kèh solahe santri berag ambêsusi
solah murwèng turangga

obah dhadha srêg anumpang kèli 
amêthèngkrèng miring taricigan
kaluyuran angêlètèr
anyunguk lêngud-lêngud
wiragane anèng turanggi
andhangak langak-langak
wênèh manthuk-manthuk
ayab-yaban ting kêreyab
para santri praptèng Cêlor lêngkèh ardi
têtarub ngara-ara

dêr-idêran sêkathahing santri
samya ambêcu tan ana ngucap
netrane mêringin kabèh
namung kêsruging suku
gumarêdêg kadya rug ardi
anglarug bêng-ubêngan
jroning tarub agung
atata tan salang-tunjang
rêke sami kewala pêngrasanèki
leledhang maring tawang

mêratani kang markata ngrêmik 
kadya kitri munggèng pêtamanan
ngêndhêng ngunguwung pagêre
gumilap abra murub
ana kumalêndhêng lir lungsir
manjêthi raras pita
awilis bang wungu
jalada ujwala maya
maya-maya andrawela angawêngi
tumeja majang wulan

kèh kaèksi saisining langit
ambalêrêng obar-abir endah
nêmbe myat mega rumêmbe
sêdaya pan kadyèku
sami salin pêngrasanèki
pan kokonanging mata
kang dadi pêndulu
neka-nekaning paningal
katon taman-taman adining pangiksi
kaya ia-iaa

wanci tunggang gunung sang hyang rawi
samya aniup saking gêgana
liêr anglêr pangrasane
kêmput sêdaya mantuk
saking Cêlor marang ing masjid
praptèng natar taruban
ajêjêl supênuh
mudhun saking patunggangan
ting cêkekal byar mulih sawèntèhnèki
pêndêlêngira saban

jaran mulih lir ajale nguni 
para santri wus tata angayap
nèng mêsjid srambi tarube
nulya sami akukus
olah-olah akarya bukti
wus matêng amêmangan
miwah kyai guru
akathah punjunganira
saking dhusun-dhusun ingkang têbih-têbih
rampadan jodhang regang

kèh kang atur-atur pan anggili
balêbah sêkul ulam panganan
ki guru langkung muktine
pra santri mamah-mumuh
anggalêmbus warêg kêndhuri
malênthi manthag-manthag
kèh balêndhing nyêmpluk
wêtênge pra santri kathah
ambêdhèdhèh kêmpung lêmpènge anjêmbling
labête krêp mêmangan

wanci bakda ngisa akirnèki 
ya ta kyai guru Jamil Jamal
ngumpulkên para santrine
kêrsa dikir maulud
sêlawatan ojrat ripangi
rahab malêm Jumungah
anèng masjid agung
ki guru mundhut tarêbang
sêlawe prah lan kêndhang pipitu tuwin
angklungira sêwidak

pinilihan lurah santri-santri
kang samya bisa narêbang ngêndhang
wus samya miranti kabèh
trêbang kêndhang myang angklung
sampun sami samêktèngarsi
ki Guru Jamil Jamal
alon dènya muwus
sarwi anyêntak tarêbang
lah wis payo padhojrat lagon ripangi
pra santri tur sêndika

kyai guru ambawani dikir
ngêlik sajak Karang kabuyutan 
kalimah loro bawane
lagone sêkar gadhung
swara kalih sora agilig
kadi swara sêtunggal
saking mor abarung
ulone rada mêjana
lêmpêng asru ngêlik angêbêki masjid
la illaha illalah

nulya kabèh santri naurani
sru gumuruh lir pangriking kala
gêdhor sakane sinèndhèn
barung têrbang patlikur
kêndhang pitu angguguk nitir
gumêr angklung sêwidak
wor swara gumuntur
ngêmandhang ngêbêki tawang
ajêguran lir bendrong grahana sasi
arame gogobyogan

tanpa rungyan sru swaraning santri
wor lan gêbyuring alun samodra
dènya talu sêdinane
santri rahab kêlangkung
cipta datan kêsêl jrit-anjrit
mêngkana wus antara
dangu nulya suwuk
aso samya sêsambenan
nginang udud wênèh santri ngêbayani
ngrukti wedang panganan

wedang têmu pan kinaduk lêgi 
cèrèt lan cangkir namung rong dhulang
sêdhulang mring guru dhewe
miwah pangananipun
kalih wadhah isi mêpêki
maring guru sêwadhah
kang sêwadhahipun
mring santri sêdayanira
cèrèt wedang panganan ki guru angling
payo ing kono padha

ngoyag-oyag janggut ngêlus gusi
santri sêdaya èwêd saurnya
wedang panganan sêpele
tan ana kang umatur
angling aris Ki Jamal Jamil
dhulang mara midêra
ladènana gupuh
santri kabèh kang wêrata
aja kongsi dadi gawening pra santri
ubêngêna priangga

sigra dhulang cèrèt lawan cangkir 
angayêngi sakèhing santrinya
cèrèt angêcuri dhewe
yèn kêsuwèn tan nginum
irungira dipun êcuri
ing wedang gêragapan
gya ngombe calêguk
miwah dhulang pêpanganan
midêr dhewe santri ganti anjuputi
sasênênge priangga

wedang panganan lari pribadi
mêksih wutuh tan kalong pinangan
ijèh bae ijèh bae
santri warêg sêdarum
datan ana kurang nyênyamik
samya gawok sêdaya
mring kawignyanipun
kyai guru Jamil Jamal
tuhu lamun kêwasa èdi sayêkti
ngluwihi guru kathah

ya ta kyai guru Jamal Jamil
yèn wis aso payo padha lêkas
pra santri sêndika ture
adan lêkas bawa sru
wong sêlawe bawa asingir
bismillahi amina
lillahi amanu
tinampanan santri kathah
bismillahi hi amana bismillahi
amana mana lillah

sarta kêndhang trêbang angklung ngênthir 
samya angantêb pênabuhira
lir bêdhah brah tarêbange
pong ping pêk dhêng dhung brang brung
plak plak plak blang kêtongting tong gring
thung plêk thung plêk dhêng dhung brang
plak plak klir klur thir thur
krak clung krak clung blang prung prung brang
grug ngug grug ngug pyak byang pyak byang dhang thung thung gring
pêp pêp bah dhung brang dhung brang

rame gumuruh gumêdêr atri
tan etang rak sru sinuak-suak
jalwèstri rare sêdene
tan ana santri minggu
samya suka bingah kêpati
samyemprak gêgabusan
myang sumbu-sinumbu
agèsrèk udêr-udêran
sasênênge pêpênthungan linggis wêsi
kang ajur kang wêntala

kêkancuhan nora pilih tandhing 
èstri mungsuh rare miwah lanang
mungsuh lawan èstri rare
ana sêbabagipun
padha tua lan padha cili
wadon samya wadonan
samyemprak gêgabus
patèn-pinatèn tan beda
ingkang rênyêk ajur mumur rontang-ranting
gêtihe dêladagan

ingkang gosong binakar ing gêni
pating jalêmpah bathang kang emprak
tua nom pikun myang rare
ana kewala tatu
gêrêng-gêrêng sambat ngririntih
glangsaran kêlosodan
nangis kawlasayun
wong nonton gawok tumingal
pratingkahing santri angidab-idabi
kyèh jêngêr myang karuna

salang gumun tan ana mangêrti 
ana dhêlêg-dhêlêg gêtun mulat
norana cumuwit kabèh
mêngkana kyai guru
nuduh santrinira pawèstri
kinèn angidêrana
kabèh ingkang lampus
sarwi anggawa tarêbang
kyai guru nabuh angklung anèng wuri
nyênggaki kang aojrat

sarta santri èstri wus winangsit
pratingkahe soroge kapiat
ojrat linagon sêmbene
iruping pangrasa wus
wus kêtampan mring santri èstri
mêngkana singirira
ulung sambêr ulung
yamole yahu maola
si ulung mati ngêlayung mole rokin
pidayakun mêngkana

swara kênya mêthit anjêlêrit
gêtas rênyah êngêse wilêtan
ambêlèr ati rasane
anganyut manis arum
angrês raras amuntir ati
lir pulung kapipitan
kang miarsa linglung
kumêsar manah dhêgdhêgan
ngondhok-ondhok kang singir kadya nangisi
mring kang samya kêbranan

sêmbada lan kang kadya nangisi 
wong ro saplak ulone tan gonjang
nyamlêng lan pêparikane
na tangis nglayung-nglayung
ing tangise wong wêdi mati
anangis ngaruara
wêdi lara lampus
gêdhongana kuncènana
yèn wus pêsthi ya hu Allah ya illahi
mangsa wurunga pêjah

aja sira turu-turu lali
bangun bêdhug têlu atangia
mujia ing Pangerane
sucèkêna badanmu
lah dusana banyu rabani
jasmani bilasana
gêragatullahu
banyu saraban tahuran
sukma jati eling sêjatining urip
mulya jati wasesa

sampurna mulya têmahan jati 
jati têmahan mulya sampurna
wong dunya balia manèh
mring dunya kamulyanmu
tolihên kêkasihirèki
hêm hêm hêm lah tangia
ayu ayu ayu
mêngkana pangojratira
èstri roro kapat guru Jamal Jamil
sawusnya têpung gêlang

ingkang samya pêjah miwah kanin
sampun sami mulya sêdayanya
purna lan wingi unine
samya emprak abikut
têrbang magênturan sru muni
kêndhang siblon tataban
bêbanggèn kang angklung
kang emprak akiprah-kiprah
wênèh ting cêlolo nyêluthu authi
anjongkit jingkat-jingkat

suka-suka sakèh kang ningali
wong desa-desa katêmbèn mulat
durung wruh sajêg umure
kabèh tan nêdya mantuk
cipta rêmên masuk birai
urut wong pêgunungan
jalwèstri kumêrud
tan ana rade sêdina
saya wêwah mawêwah kèh masuk santri
mring krajan Kanigara

wus antara dènira ripangi 
lingsir dalu wanci bêdhug tiga
agupruk nêsêg lagone
ngêndhêlong nulya suwuk
langkung ngatêk babakanèki
santri aso sêdaya
mêntas lagon dangu
samya ngaring-aring napas
lurah santri ana ingkang ngêbayani
mêdalakên ambêngan

rolas ambêng mêjana gêngnèki
lan ambêng panganan rolas dhulang
kinêpung ing santri akèh
rongèwu wolung atus
kyai guru ingkang dongani
amine bal-ambalan
ramyambata rubuh
sawusira dinonganan
kyai guru Jamal Jamil ngling anuding
wis bagenên kewala

yèn kêmbula angêpung kêndhuri 
sêsak tanganmu nora kacakan
bêcik ngur baginên bae
agampang nora ewuh
tur wêrata padha ngijèni
anyêtampah-nyêtampah
sapangananipun
sigra para lurah-lurah
nuding ngambil kêndhuri aganti-ganti
ambêng tan têlas-têlas

wus wêrata sêdayaning santri
cukup myang rare samya nyêtampah
camplêng datan kurang luwèh
kabèh wong padha gumun
kasêktène ki guru kalih
ya ta nulya bubaran
arip sami turu
kang nonton mulih soangan
sêdyanira mulih ngambil bêras pari
bumbu myar arta sinjang

sêdya wangsul umasuk birai 
samya kêpengin gampang sinêdya
dadya sêbarang ciptane
ing dalu tan cinatur
byar enjang gya bubuka sami
angguyêr kêpalanya
niba ting gêdêbug
lapake anênggak napas
anggêlasah asungsun timbun matindhih
lir babadaning pisang

wor-winor lan jalu miwah èstri
sêdhengahnea kang kêtindhihan
kang kawudan bêcik bae
tan ana ukumipun
wus tatane wong dul birai
singa mênang sualnya
silasilahipun
santri kang kasor èlmunya
asrah jiwa raga myang bojonirèki
katur sumanggèng kêrsa

yèn ta ana karêpe ki santri
amêngarah èstri sengahnea
tan ana walêr sangkêre
kenging kewala wor hyun
wus mêngkono tabiatnèki
anggêr luhur kawruhnya
kang kasor sumungku
angguru ngakên panutan
tan rumasa malang sakêrsanirèki
badan datan sêwala

antara wus dangu dènya mati 
kongsi gumatêl-gatêl kang surya
lingsir wetan pênglilire
tangi pati badêngus
dhêlêg-dhêlêg barêbês mili
kêsotan ngunjal napas
aso ngangsur-angsur
myat swargane saya cêdhak
samya cipta ge-age manjing ing swargi
mila tan etang gombal

nadyan ngrabèt anèng dunya ngriki
wus bungah myat badhe minggah swarga
ia besuk ing kanane
ing sandhang nora ngingus
mila sami pating sêluwir
kêmul bêbêd nêrima
amoh-amoh cukup
sawusnya samya bubuka
para santri samya adus maring kali
kali Kelor kèbêkan

ting kêcêbur ciblon sarwi dikir 
gela-gelo lêlagon abungah
wor suh tan ana sisigèn
saking kranallahipun
nadyan siwo-siniwo kenging
pan kosok-kinosokan
èstri lawan jalu
guguyon bèbèk-bèbèkan
asêsamur siratan banyu pra santri
jron banyu gêgarapan

egal-egol gobag-gabig dikir
rada tilase wong mêmênculan
brêkat wor lanang wadone
dhasar datan sinêrtu
kulinanya jalu lan èstri
tan ana winangênan
nir tan ana kukum
mila ing pratingkah lumrah
kang mêngkono mêngkene tan dèn wangêni
tatane wong dul-dulan

wusnya tutug dènya dus pra santri 
samya mêntas ngambil toya kadas
ana ingkang banjur bae
tan nganggo toya wulu
dènya mangkat salat mring masjid
norana ragan-ragan
mêmeretan bêsus
kêmul bêbêd bae dadya
santri kalih èwu wolung atus luwih
sandhangnya ting kêrompal

nora nana kang marênèng siji
saking suka rênaning pênrima
tur saking nora gablêge
rupane sêbut-sêbut
kêrêp mangan tan dadi daging
kuat-kuate nyandhang
ukur bae wutuh
kèh ngangge tambal-tinambal
sêprandene atine kaya wong sugih
abungah suka rêna

ya ta sêkathahe santri-santri
kang mring masjid salat jumuahan 
sêpênuh jaba jêrone
awit kang salat wulu
namung lajêng kewala dikir
gumêrmêng tanpa rungwan
tan antara bêdhug
dêrandhang wus samya pêpak
sinalahan bêdhug cêp tan ana muni
gya Jamal mangasiral

amêthènthèng ngalangakên êcis
praptèng akir dènya mangasiral
donga lingindil Islame
aminira gumuruh
kyai guru Jamil ngajoni
munggah kutbah ing mimbar
ingadanan sampun
apan kutbah walisana
swara agêng êmpuk gumrêmêng rum manis
dangu dènira kutbah

wusnya akir lajêng donganèki
rame amine ambata rêbah
sawusnya tamat dongane
ki guru Jamil gupuh
kamat sigra sakèhing santri
ngadêg pêrlu jumuah
muballahe asru
jêng linuhung Sèh Mongraga
angimami nulya angangkat usali
parêlal jumuatan

rakaatin imaman lillahi 
tangala Allahu Akbar nulya
muballah asru takbire
sêdaya ngangkat pêrlu
jawi lêbêt wus sami takbir
kang nora bisa samya
enggok-enggok lumbu
tumut rubuh-rubuh gêdhang
nora nganggo êmèl sapraboting takbir
milu awak kewala

ngadêg rukuk sujud miwah linggih
tiru-tiniru kiwa têngênya
tan bisa sarêng solahe
barkate wong lailu
kang dèn aji namung birai
ngucap dikir kalimah
salat dèrèng surup
anut ingarêp kewala
kang tan pêgat dikir andrêmimil ririh
badane asêmbahyang

Sèh Mongraga dènira ngimami 
sawusing patekah suratira
ina anjalna awale
watini akiripun
adêgira dipun kunuti
tahyat anulya salam
bakda salatipun
arahab puji dikirnya
wus pêragad lajêng sêsalaman sami
angadêg bêng-ubêngan

Amongraga tan bisa ngoncati
astanira anggathung kewala
rinêbut salam wong akèh
jalu èstri ngêrubut
sawusira salaman sami
kang bisa nulya sunat
bakdiatanipun
sampunira bar jumuah
gya kêndhurinira apêm winêradin
akèn ing santri kathah

ngênêm tangkêp wong sawijinèki 
têmpelanganing godhong akêkah
apêm mabur mara dhewe
wêrata sêdaya wus
jalu èstri myang rare alit
tan susah andum bêrkat
prapta dhewe sampun
bubar mring panggonanira
wancinira rare ngucul para santri
samya berag-beragan

kyai guru kêrsa mring jêladri
kumêbul santri ngiring sêdaya
jalwèstri marang gurune
kambu mring samodra gung
pan kumêrab lampahing santri
antara saonjotan
saking pondhokipun
praptèng têpining samodra
kêrsanira kyai guru Jamal Jamil
ngêrumbah amèt mina

alon muwus ki guru mring santri
kabèh lah payo padha ngêrumbah
mèt mina mênawa olèh
ki guru karya prau
janur kuning kang dèn tunggangi
nuding santri sêdaya
kinèn amêrau
ngêrumbah maring samodra
sigra samya mêrau kèh warnanèki
kang mrau godhong dhadhap

sawênèh kang mrau godhong wringin 
miwah wilah papah tatal ron tal
godhong nangka lan godhong prèh
kang mrau sêpah têbu
godhong suruh miwah cêlumpring
santri sêdayanira
wus samya anyêmplung
kang mêrau wulu êlar
wus manêngah kang samya ngêrumbah mancing
jêkak-jêkèk nyêkekal

samya bungah-bungah olèh mancing
angêlangut nèng têngah lautan
nutug sêparan-parane
silêm dharatanipun
kang katingal toya lan langit
katêmbèn pratingkahnya
wruh têngahing laut
ngênting suka bingahira
wruh sakèhing iwak sêgara sêkalir
gêng alit warna-warna

gêng sêgajah saomah sakonthing 
aliwêran myang sêgunung anak
gawok mulat pêngrasane
tan mamang lir satuhu
sêjatine anèng gigisik
mangkag-mangkug wus kadya
amêlahi prau
awake tan lunga-lunga
lungguh bae moyag-moyog egol gigir
netrane rêm-rêm ayam

kang mêngkono pratingkahing santri
pan gunane guru Jamil Jamal
ngarup sakèh pêngrasane
kang dèn irup tan surup
ing cinthunge Ki Jamal Jamil
susulap èlmu karang
mrih mangunahipun
kèdhêp sêpadhaning janma
ingkang andon cipta pêngrasane minggir
saking têngah sêgara

angsale ulam dènira mancing 
wus pinangan nèng têngah laut
têlung dina pêngrasane
warêg tan mangan sêkul
amung ulam sabên binukti
warêg iwak samodra
ing pêngrasanipun
wus samya praptèng pinggiran
samya mêntas nut alun anèng gigisik
byar pêndêlêngan saban

kyai guru parentah mring santri
malah samya kinèn jêjaranan
kadya saban pratingkahe
myang nunggang ambèn lêsung
gêdhèg galar pêngaron kêndhil
miwah anunggang lincak
myang lawang pyakipun
ambodhol umah sêtunggal
umahe wong gawe uyah ing pêsisir
rinêncak tinunggangan

pan kumêrab sêkathahing santri
gumarêdêg kang jaran-jaranan
samya mabur pêngrasane
ngungkuli samodra gung
angayêngi ing awiati
myat ngawiyat sêgara
sêparan anglangut
wruh wiare ing samodra
myang jêmbaring langit pêngrasanirèki
wruh surya manjing mêdal

mayêng-mayêng langlang marang langit 
nusup alas sasêlaning lintang
taman-taman adi aèng
anunggang ambèn lêsung
pêngrasane jêmpana joli
êmpyak katon wimana
myang puspaka murub
miwah pêraboting jaran
abra murub dêlah jarane sêmbrani
gumilap kadya kilat

kabèh mêncorong ambalêrêngi
tur ta iku angrêrèwèng êmpyak
ambèn lincak lawan gêdhèg
lumpang alu myang lêsung
ian lawang lan patangaring
kang samya dèn dhêdhabyang
wong roro têtêlu
miwah wong nêm wong sêsanga
anggêgèwèng sêdaya ginawa mulih
mring dhusun Kanigara

ting kareap gumrêdêg lumaris 
samya ambucu tan ana ngucap
lir wong anglindur sajake
lumaku ting kêluyur
cangkêm mingkêm netra maringin
wus wruh adat wayahnya
dènira tumurun
sabên tungganging ancala
pêngrasane mudhun saking awiati
cumlorot lêr kêpenak

para santri wus prapta ing masjid
sarêng dènira mudhun tunggangan
byang mulih dêlêngan wèntèh
kang lêsung mulih lêsung
kabèh mulih ajale nguni
sawusira mêngkana
pan samya angukus
lah-olah kang sêga jangan
wusnya matêng mêmangan pra santri-santri
wong kathah ting kucapah

bakda ngisa wayahe kang wêngi
Sèh Mongraga mijil sing krobongan
kyagêng anglela lênggahe
pangandikanira rum
marang kyai guru kêkalih
mêngko padha singiran
pêpakna santrimu
kang rahab dènira ojrat
manira yun wruh solahing santri-santri
kang padha tarêbangan

guru Jamal Jamil matur aris 
nuwun sêndika sumanggèng kêrsa
sigra anuduh santrine
ngumpul nèng masjid agung
ing surambi têtarub jawi
santri akèh akapang
têlung gon alungguh
kinèn angumpul sêdaya
nèng sajroning masjid wus tata miranti
têpung salurah-lurah

pandam sèwu amyang amêrapit
sabên kang saka sêtunggal-tunggal
dian sèwu sêdayane
ki guru Jamil muwus
rada sompok gonmu alinggih
pagêr gêbyog ingarsa
bêladhahên gupuh
tawingêna keri kanan
sigra para santri ambêladhah aglis
rampung sami sêkala

pan wus ombèr kang sami alinggih 
masjid têpung ing srambi akapang
ki guru pangandikane
mundhuta têrbang satus
lawan kêndhang sèkêt dèn aglis
lan malih amundhuta
angklung têlung atus
kang liningan para lurah
gupuh nuding mring santri sigra lumaris
tan dangu praptèngarsa

katur kang têrbang mring guru kalih
wus pininta santri kang narêbang
sèkêt santri èstri bae
sèkêt kang santri jalu
lawan sèkêt ingkang ngêndhangi
kang angklung kathahira
santri têlung atus
nulya lêkas sêlawatan
bismillahi hi amana bismillahi
amana manalillah

sinauran gêr swaraning santri 
tri gumuruh gumlêgêr lir gêrah
kadya rug parbata lèngsèr
barung tarêbang satus
kêndhang sèkêt angklung sru angrik
kumruwuk tanpa rungwan
gumrah pong bur pong bur
plak blang plak blang brung brang brung brang
thung plêk thung plêk klur klur thir thur dhêng dhung dhung bring
pyak pyak byang pyung byang pyung byang

wong padesan akèh samya prapti
lakon sonjotan kalih onjotan
samya ngrungu gumuruhe
ingkang lakon sêbêdhug
kang sêdina angêlonloni
prapta lajêng anyabat
awis wangsul mantuk
mêngkana dènira ojrat
santri têlung èwu patang atus nênggih
kang nonton langkung kathah

lêkas rambah-rambah dèn empraki
maju satus-satus kang angemprak
rarywalit jalu èstrine
karyeraming pêndulu
gêgabusan têb-têban sami
samya bakar-binakar
kang suduk-sinuduk
kang gonyèh myang kang wêntala
datan ana labête angganirèki
kang ajur rênyêk pêjah

kang tinêngkêr-têngkêr gêmbungnèki 
gêtih nêmbur-nêmbur dêladagan
ingkang kinêthok êndhase
ususe ngadhul-adhul
kuleweran anggigilani
kêpruk-kinêpruk samya
nyunyur tan kapupu
kinumpulkên bangkenira
ingkang mênang mundur rèrèn samya linggih
ki guru sigra ngatag

kinèn numpuk kayu lawan wêlit
sigra rinukti sami sêkala
sinulêd ing obor age
ingobong bangkenipun
gêni mulad-mulad andadi
sundhul molo gêninya
urube gumrubug
wong nonton kêwatir mulat
nyana lamun lajêng kobar kang surambi
saking gênging dahana

kyai guru nuduh santri èstri 
sêkawan kang bêcik swaranira
lilima santri lanange
kang papat nabuh angklung
santri ingkang siji ngêndhangi
kang kinon sigra mara
angubêngi latu
nulya samya kinêthokan
gulunira tugêl bêd dhas tibèng siti
asindhèn gêlundhungan

rahnya lurah-lurah anyêmburi
sirah gêlenteran lir kekean
samya ngubêngi gênine
asingir nganyut-anyut
runtut barung datan sarênti
sirah sindhèn tan ewah
gêmbunge lumaku
kang narêbang mêksih nêrbang
miwah ingkang ngêndhang ngangklung mêksih ngênthir
midêr gêmbung kewala

gêmbung narêbang kipyah ngêpipir 
abêbanggèn sêlaning irama
kêndhang anduduk gêdhuge
angklung imbal kumlunthur
gêtih mêksih dêrawas mili
dhadha gigir ngadidang
jarit kêbês marus
sumêngêrên kang tumingal
ulatira pucat tan ana cumuwit
mêngkarag kamigilan

nêmbe tumon angebat-ebati
gêmbung mêksih lumaku kêpenak
êndhas gêlundhungan sindhèn
ngubêngi gêni murub
ngalik-alik swara rum manis
lir sambating lêlara
nangisi kang lampus
wong nonton samya ngrês mulat
ting salênggruk wênèh anjrit lir kêpatin
kèh kang kêrasa wêlas

sêmbada lawan swaraning singir
kadya suling barung rinêbaban
abêning gumrining ènthèng
wilête nganyut-anyut
nadyan sami santri kèh nangis
singirira mêngkana
ana gêni murub
urube gêni nêraka
kang anglêbur dosane kang buka dikir
ngilangakên duraka

talêcêr jati urubing gêni 
rênuk jati kukusing pawaka
karêngês jati arênge
kayu badan Suksma gung
jati mulya langgênging urip
urip tan kêna rusak
ayu ayu ayu
mulya têmahan sampurna
byah cêndhala tiba lir mani kang kari
Suksma langgêng wisesa

wusnya singir santri kang ngubêngi
gêmbung sirah ambyur ing dahana
mrêkotok krunyus banène
têndhasnya sami jêblug
kang ningali jêlih ih ih ih
Allah bismillah setan
prie kuwe iku
mêngko dadine kayapa
wusnya nêbut klakêp tan ana cumuwit
andongong kêgawokan

sami sidhakêp gumun ningali 
dahana murub pan dèrèng kêndhat
gumrubug kêlangkung mèntèr
ya ta ingkang tinunu
bangke santri kang sami mati
mêtu saking dahana
urip ting jarêdhul
dèn lokakên ingakathah
uwe-uwe bilah padha urip maning
surak asumyak-sumyak

myang têrbang kêndhang angklung sru muni
gêgobyogan duduk magênturan
lir grah gumuruh gora rèh
tanpa rungwan sangking syuh
wor aloke kang nonton sami
suka abungah-bungah
myat pratingkahipun
sêdaya micarèng nala
nora jamak ki guru sêkti aèdi
akarya pangebatan

kang angemprak angubêngi gêni
wus antara dènya bêng-ubêngan
nulya sami kinèn mêne
gêni gêng mêksih murub
kang narêbang sampun winangsit
cinadhuk ing tarêbang
gêni urubipun
angandhang jroning tarêbang
têrbang papat mêlong-mêlong padhang kèksi
gya mati anèng têrbang

nulya sami linggih ngaring-aring 
anyamikan wedang lan panganan
cangkir piring mara dhewe
santrine têlung èwu
kawêratan cèrèt sawiji
wedang tan têlas-têlas
myang pangananipun
kyai guru Jamil Jamal
buwang blarak lan kulit sêmangka dadi
macan kêlawan ula

sima kêrah gêdrah wolung rakit
lawan ula lanang nêm kêmbaran
mulêt sabêtan pêthite
santri myang kang andulu
samya bubar lumayu ajrih
sima krah sami sima
gêjag grut-ginarut
sukuning wingking wak-wukan
rame gêbêg-ginêbêg sru anggro ngêrik
mangkrak akêkêrêhan

ula lanang sadêbog gêngnèki 
kêkruwêlan pulêt lêt-ulêtan
kang nonton angêdoh bae
samya gila andulu
ing tongtonan ngidab-idabi
sardula mangikikan
krura naut-naut
kang sima minangsèng sarpa
sru gra gêro ting galêmbor dèn sauti
sima inguntal sarpa

mangsa sima lag-lêg angijèni
samya malênthi wadhuking ula
mêksih kurang mèlèd-mèlèd
siwo sabêtan buntut
mulêt saka guru ing masjid
masjid oyag-ayigan
lir kalindhon eyung
ula ulêt têtarikan
kang narêbang myang santri kèh samya minggir
amèpèd magêr tarap

dangu-dangu kang samya ningali 
têntrêm manahe abungah-bungah
anonton ula lêlakèn
mêngkana kyai guru
Jamal Jamil nulya akardi
nguncalakên bêlungkang
dadi kongkang agung
sarpa tumon ing canthuka
nganta-anta lir anglih amanggih bukti
sarpa naut canthuka

kodhok mangap andhêlak pan wani
apan caplok-cinaplok aramya
ula cinaplok êndhase
êlêg-êlêg ingulu
wus kauntal ula binukti
amêkongkong mêthethah
mêksih dèrèng tuwuk
ula kang sawiji ngancab
naut tinadhahan ing kongkang krah sami
ramya acêcakotan

ula naut cangkêm dèn ingkêmi 
marang kodhok sarpa wus kauntal
kang nonton asru aloke
samya suka andulu
kang narêbang cêp datan muni
pan pijêr latah-latah
myat sawêr atarung
lan bangkong kalah ulanya
nulya sarpa gênti mara ingkang kari
angrubut ing canthuka

bangkong panggah prayitna tan wigih
kodhok ika andheprok amapan
sarpa asru pênaute
tinadhahan ing tutuk
dhasing ula nêt dèn ingkêmi
ulane pêlintiran
ngaruwêl mulêt sru
dèn ulu-ulu ulanya
sarpa gênti mara têlas dèn untali
kabèh ula nêmbêlas

sabên rambah nguntal ula siji
wadhuking kodhok saya gêng mêlar
ambêdhadhag mènthèg-mènthèg
sêkala anjênggunuk
apan sundhul pêngêrêt srambi
ngêbêki lampit kasah
kang samya andulu
kongkang gênge têlung lawang
nulya wau kyai guru Jamal Jamil
ambuang gagang sêdhah

dadi cacing kalung gêng sawiji 
sigra bangkong kang cacing minangsa
cacing cangkême anjêbèr
kêlangkung wiaripun
kongkang naut cangkêming cacing
kodhoke lêg dèn untal
mring cacing wus kolu
cacing mulur pêngkêrêdan
kang ningali sukêr gila kirig-kirig
iluning cacing mêdal

amis asêngir ambuning cacing
kang myat umor wênèh mutah-mutah
agila gigu atine
ki guru sigra nuduh
rare alit anguntal cacing
kang rare sigra mangan
cacing gya dèn ulu
asuwe pangêlêdira
dangu-dangu kolu lêgêndêr kang cacing
dêlêngane aenak

kêcap-kêcap takèn cacing malih 
kang ningali nyêbut kamigilan
apupuji ing gunane
gurunira kang luhung
sigra rare kinèn asisi
gya sisi asêmpretan
mêtu cèlèng brubul
lan asu sêpirang-pirang
sru jujugu samya ambuburu gênjik
cèlèng tarung srênggala

kabungahan rare dènya sisi
mêtu kalong lawa walang kapa
ambêrubul sing irunge
sisi brol mêtu manuk
ting salêbur awarni-warni
brol mêtu sato kewan
gêng alit gumrubyug
pêpak saisining wana
abuburon kang kêrah ana kang aring
lir anèng pêlegungan

kyai guru ngling mring santri-santri 
yèn ana kang arsa angambila
nyêkêl kidang lan kancile
bêlèhên gonên lawuh
lamun sira padha kêpengin
nulya santri kèh sigra
gupuh ambuburu
wong nonton milu angrêbat
marang kidang mênjangan sasênêngnèki
cag-cêg sêtunggal-tunggal

jalu èstri miwah rare alit
kabungahên ngambil sato wana
tutug lir ngambil ingone
ingkang mikir dèn ingu
wênèh banjur dèn pêragati
ulam lajêng binakar
anèng ing gènipun
kang binumbon kang kinalak
apan samya kewala lajêng binukti
aloke enak-enak

wus wêrata sêkathahing santri 
lir binagi ingkang sato kewan
rêbut sênêng pêmilihe
kang milih ênèm sêpuh
kewan têlas samya dèn ambil
kantun kang karam-karam
tan ana rinêbut
mêngkana ki guru Jamal
rare ingkang sisi wau kinèn malih
nyêkêli sato kewan

kinèn ambacuki sêdayèki
rare gya cinêkêlan kêlewang
sigra pinêcokan kabèh
buron wadidangipun
sapi sima ajag myang gênjik
wus rêbah anggulasah
tapis sêdaya wus
gêtihira niprat-niprat
sinêmbêlèh kabèh tan ana kang kari
kinèn lajêng amangan

sato kewan kang dèn sêmbêlèhi
lajêng pinurak pan kinêletan
dèn alir-alir daginge
rare wus dadèn latu
daging kinêlopok ing gêni
pinangan athemolan
cèlèng miwah asu
macan kuwuk rase luwak
datan kongsi matêng dènya bakar daging
mêntah-mêntah pinangan

têlas daginging sato binukti 
nulya balunge kinêmah-kêmah
ngrasa kurang mêksih ngêlèh
kabèh gawok andulu
samya nêbut ngaruh-aruhi
bilah setan tan jamak
bocah apa iku
doyan mangan cèlèng macan
miwah asu luwak garangan lan cacing
iku anake sapa

kaya buta nora nampik daging
têkan polo-polone dèn gaglag
ngrêmus kan balung-balunge
dudu bocah bayèku
kêranjingan budi sêrani
rarene gêlegesan
cangkêm kopah marus
kang tumingal kamigilan
ya ta wau ing wanci wus bangun enjing
nulya kinèn bubaran

samya kukud sêkathahing santri 
miwah kang nonton sami bibaran
nanging datan ana mulèh
tanggung wanci wus esuk
padha mire amor lan santri
kang duwe pêsanakan
Kanigara ngriku
akèh mondhok maring desa
sami bêkta dènya bêrkat kêbo sapi
wêdhus kidang mênjangan

ana kang cipta ginawa mulih
nyoba ngingu patang puluh dina
kênane lawan orane
yèn malah-malèhipun
pan mêngkana sakèhing janmi
para santri sêdaya
kêsêl samya turu
tan cinatur solahira
dènya nendra byar enjing samya atangi
lajêng atrap bubuka

tutup netra dêluang sênyari 
miwah sinjang pêthak kang kinarya
janur kuning myang kropake
wus omah gayêripun
nênggak napas gya blag-blêg mati
niba pating jalêmpah
timpah-tinimpah wus
ting kêringkêl yêl-uyêlan
janma kathah kang durung masuk birai
myat tingkahe abuka

samya gumun andongong kêpengin
masuk ojrat wor-winor kewala
tan ana siku kukume
kang timpah dhadha pupu
kalukaran sinjang jalwèstri
datan amunasika
saking sru tan emut
aundhung bêcik kewala
ya ta wau kang samya bubuka dikir
wus dangu antaranya

nulya tangi ting bêdhêgul sami
lêgog-lêgog nangis salênggrukan
swarga lir kêna rinanggèh
saya cêlak dinulu
datan wênèh lir sabênèki
sawusira mêngkana
wau kyai guru
lungguh nèng srambi tinarap
para santri ki guru kêrsanirèki
tansah karya tongtonan

nuduh rare alit kinèn mancing 
anèng kêndhi jêkak-jêkèk angsal
dêlêg wadêr lawan lele
miwah palung kêlalung
santri ubyug samya ningali
jêjêl supênuh ingkang
samya andudulu
rare mancing angsal mina
cêkekalan ting gêdêbug kêna pancing
anèng kêndhi kewala

kinèn ngambil sêkathahing santri
pan kumrubut rinêbat ing kathah
gantya-gantya pêngambile
cukup santri rong èwu
amèt mina kang kêna pancing
ulam kali rêrawa
iwak samodra gung
ulam wadonan lanangan
pan sêbantal rong bantal kêna ing pancing
ingambil santri kathah

kinêlopok pan lajêng binukti 
kinarya lawuh dènira mangan
miwah kang ginadho bae
warêg tan mawi sêkul
samya suka sakèhing santri
kang rare mancing angsal
baya gêng salêsung
pancinge walêsan sada
kênur bobat baya kewala kang kêni
gêng-agêng ting bêrangkang

santri kang sukup bubar lumaris
samya ajrih aningali baya
galak arsa naut bae
nulya krah samya tarung
bat-bêt udrêg sabêtan pêthit
ting galêthuk cakotan
pan wasuh-winasuh
agêdra samya kêrêkan
anêrajang santri lumayu angisis
katunjang baya kêrah

ingêlokên gumuruh pra santri 
baya wolung rakit ingkang kêrah
wurahan sarta kêploke
otêr lir wukir guntur
tan karuhan kang dèn iloni
rupa lan gênge padha
gêng sabêdhug-bêdhug
mêngkana ki guru Jamal
anguncali sêpah lan têgêsan linting
dadi têkèk lan cêcak

cêp mênêng kang gumêdêr ningali
têkèk lan cêcak anèng kalangan
kêprie mêngko dadine
kang têkèk munya asru
sarwi maju buntut kumitir
wani kêlawan baya
kang baya sinaut
mangap luwih cangkêm baya
têkèk sigra nyaplok dhasing baya kalih
inguntal lêg kauntal

baya wolung rakit dèn untali
lag-lêg têlas kang baya nêmbêlas
têkèk nyêmplu gêng wêtênge
baya pating pênjêlut
nèng wêtênging têkèk kêtawis
têkèke manthag-manthag
wadhuke anjêmbluk
têkèk gênge sagêdhogan
sru munya gêng thog-othog têkèk ngajrihi
sor suraking akathah

alok gumuyu sakèhing santri 
samya sêlang gumun gawok samya
bilah têkèk apa kuwe
dene gêdhe kêlangkung
asor baya lèhe mêdèni
nulya cêcak cak-cêkan
dhrêdhêt bungkak purun
buntute gêtêr angacar
têkèk pasang gumlêdhêg thok-othok muni
cêcak angêcêk munya

cêcak sigra nandêr naut pêthit
buntuting têkèk cinakot cêcak
gêrunjalan sru kak-êngkèk
ingulu saking buntut
gudabigan aniba tangi
sinurak santri kathah
swara sru gumuruh
lagya sêtugêl kauntal
têkèk egak-enggok nora bisa budi
lêgêndêr wus kauntal

sanalika cêcak gêng nglangkungi 
sangsayeram sakèh kang tumingal
cêcak abungkak unine
rare kang mancing wau
cêcakira dipun sabêti
ing walêsan pancingnya
sêlat-sêlèt asru
cêcake sigra lumajar
abyak-byakan nunjang pagêr miwah kitri
rusak kêtrajang cêcak

age lumayu ambyur ing kali
asru jumêgur ing swaranira
samya lok e kae si nèh
banene sru gumêbyur
kongsi krungu ambalêbêgi
kêdhung kiraku asat
kêbajong kang ambyur
santri kèh angungun samya
ngalêm marang guru kang èdi asêkti
wong kèh kêpengin nyabat

tan cinatur solahirèng santri 
gantya ingkang wau kawuwusa
ing Wanamarta kandhane
para kyai sêdhusun
amarêngi dina sawiji
sawuse bar jumungah
Ki Bayi tan kondur
miwah ingkang para tua
nèng sêrambi ngiras angêpung kêndhuri
mijilakên ambêngan

sawusira ajat dèn dongani 
binagi pra wong-wong
apêm rolas ambêng myang wuduke
golong punar tumpêng wuduknèki
sêdaya wêradin
santri èstri jalu

sawusira dènyandum kêndhuri
wêradin sakèh wong
Kyai Bayi alon andikane
mring putra ro miwah para ari
kêprie saiki
Ki Sèh Amongluhung

apa ana kabare sêmangkin
ngêndi gone manggon
apa ambanjur paran ta mulèh
lan ênggone bae ana ngêndi
kêprie sirèki
ing duga-dugamu

lamun ana kabare kang santri
asring kang lungandon
miwah wong kang dagang lunga ètèr
salah sawiji kang olih warti-
nira Sèh Mongragi
anèng di gyanipun

putra kalih samya matur aris 
mring rama mabukoh
kaula tan pikantuk kabare
saking sabar namung kaulapti
pan manusul anis
marang kang nglêlangut

sadhang kêrsa paduka anuding
mring amba ngupados
dhangan kewala kaula mangke
Kyai Bayi angandika aris
durung karêp mami
kang kaya aturmu

angling marang ingkang para ari
prie kowe kono
sêdhengahe kang olèh wartane
mêngetane lan mêngulonèki
kang rayi turnya ris
pan dèrèng pikantuk

jaba Si Wirya prie sirèki
adate sok sumbon
Kulawirya kagyat lon ature
ragi sêpên sapunikanèki
datan angsal warti
ing kabar kang têmtu

inggih wontên sruwang-sruwêng kêdhik
tan pantês ginatos
warti pêpêkênan gesah-gèsèh
wontên warti têksih nèng Kêdhiri
wontên mring Mêtawis
maring Kawis mantuk

botên têlêng mêthênthêng kang warti 
tiang anyalêmong
dadya datan sagêd ngraosake
mila atur kula mring jêng kyai
botên angsal warti
Ki Bayi amuwus

pira lawase dalasan mangkin
nakmu kang lungandon
ingkang rayi samya matur kabèh
sampun patbêlas wulan puniki
pêndhak Madilakir
Ruah langkungipun

angling malih rasaning tyas mami
lir tinilar layon
kajêg nora kêrsa bali mulèh
nanging dahat wulangun sun iki
kacuan ing ati
kadung mongmong mantu

Kyai Bayi sangsaya wèh wingit
tyasira kêraos
marang indang putra sêkalihe
kang para tua miwah putra ri
samya tyas makingkin
rêp tan ana muwus

Kyai Bayi angandika aris 
kaya prie kono
wong kapêdhotan trêsna rasane
tan pakolih turu lawan bukti
matur sêdayinggih
mila-mila sèstu

Kyai Bayi ngling manira ngipi
pan untuku rigol
mung têtêlu jêbul nênêm kèhe
siji ngarêp kang roro pêngapit
runtuh gênti-gênti
dadi nêm sun dulu

Kyai Bayi têtanya para ri
têrbukanên kono
Ki Suarja mupus prie kuwe
untu têlu kang rêntah sayêkti
têka nênêm kèksi
elok têmên iku

Kyai Bayi ngling bênêr kadyèki
salang gumun ingong
sêdayane samya ngraosake
Kulawirya mring raka turnya ris
wêwadhaganèki
pan awon puniku

Kyai Bayi sangêt ngungunèki
Sêbagi nêbda lon
mring Jumêna Jêmpina roange
myang Lawatan Malangbong ngling ririh
para sêpuh sami
apan ting kêranthuk

Kyai Bayi muwus kadipundi 
nèh jarwan kang mêlok
yèn awona dospundi wêrdine
pintên banggi panggih pênêdnèki
dhengah nêrbukani
ipèn kula niku

Kyai Bayi angudi dera ngling
Ki Sêbagi alon
inggih sami kula raosake
gih supêna paduka kiai
lêrês aturnèki
Kulawirya wau

Kyai Bayi ngling kadipunêndi
têrbukaning raos
matur inggih têpung satuhane
miwah kala awit kesahnèki
ing petanganèki
sarwawon ingetung

Kyai Bayi muwus duk punapi
kesahe Sang Among
matur èngêt kula Tumpak Pone
panca suda lêbu katyup angin
galungan lodrèki
uwas nuju jagur

Kyai Bayi sojar prèhpun malih 
matur sangsayawon
tanggal ping sêlawe nangas gêdhe
yèn tumrapa dêrbèk icalnèki
amlêng malah têksih
wontên tunggilipun

Kyai Bayi tyasira rudatin
Ki Wirya lingnya lon
inggih lêrês punapa pêthèke
kados nêtês tan inang samênir
kaula yêktosi
wotên èmpêripun

Kyai Bayi ngling layak kadyèki
pêthèke amencok
binayanton pra kadang lêrêse
Ki Sêbagi mathêm èsêmnèki
mathèthèr saryangling
yèn kula nênangguh

mangsa nuli lêpate sakêdhik
tên-botêne goroh
ting gulethak kewala tatale
sièn mula wus kula petangi
sangêt awonèki
kala mudhêngipun

eceranipun pênêd sakêdhik 
kabêkta ing awon
kala mudhêngnya sangêt awone
utawi awon eceranèki
puniku amêsthi
kang wus adatipun

botên ngêmohkên kala sawiji
pan pêjah sayêktos
wangsul-wangsul tiang kula pêthèk
botên wontên kang ninang sêtunggil
yèn bab lakirabi
sangêt angkêripun

sapatuon awon pênêdnèki
nêmahi sayêktos
tan kenging pinaibên têmtune
kang sami purna lan Ki Sêbagi
sami anginggihi
tètès pêthèkipun

Kulawirya nambung wuwus aris
kula tan maido
sampun lêrês pun uwa pêthèke
namung kêdhik ngong tan pati nêmpil
nisani ing têkdir
pan ragi têkabur

lamun pasamuan dèn agêmi 
mendahipun uwong
datan etang dugi prayogine
angkêr pênêd pasatuanèki
puniku muwuhi
ing têkaburipun

baya botên susah nambut kardi
sênadyan anjoto
lamun sampun pênêd pêsthi sugèh
mandah tiang tan ana kang miskin
Ki Sêbagi angling
sênênganing kawruh

inggih tiang bêbalang upami
trêkadhang kumêplok
Ki Kulawirya gumuyu linge
lah mêkatên gih uwa Sêbagi
pênêd sabuk bandhil
balang paminipun

grê ginuyu sangmya alinggih
kang umuk kêpagol
Ki Lawatan amathèt guyune
arêrasan lan Malangbong ririh
niku kang Sêbagi
kojahe kêjêglug

kandha lagi olèh angin thithik 
tali guci pêdhot
mak jêgagig tan bisa mêthèngthèng
yèn ta aja kêtanggor ki ragil
iba dènyambêkis
ngrawus masra-masru

sarêng gumuyunira wong kalih
Lawatan Malangbong
Ki Nuripin milu sru guyune
pan kêpingkêl kêkêl anêloni
kangsi mrêbês mili
êntute dhêrudhut

pan mêngarti ing catur Ki Ripin
cêlak dènya lunggoh
nèng burine Ki Lawatan gone
jajar lawan lurah-lurah santri
guguyu Nuripin
le kêpêntut-pêntut

Ki Sebagi kagyat aningali
sarwi atêtakon
iku sapa kang gumuyu kowe
abêbanggèn muni ngarêp buri
matur pun Nuripin
kang kêkêl gumuyu

ambakna wong gumuyu si padhil
nora angon tinon
cêblung sêngkan kumaruk guyune
tan riringa kaya kyai-kyai
Kulawirya angling
dhasar wong kêtutuh

èh Nuripin sira sun takoni 
paran lèh pêwartos
ingkang têlêng myang sruang-sruange
bêndaranira Sèh Amongragi
saiki anèng di
Nuripin umatur

datan angsal pêwarti sêkêdhik
tan wontên carios
sangêt sêpênipun sêlamine
Kulawirya nyêntak mring Nuripin
bênêre sirèki
prihatina patut

kawitane Ki Sèh Amongragi
wit saking sirèko
kang jinunjug praptane mêrene
sira kang dadi jalaran ngirid
sira lèh sih kyai
kinarya bêbêndhul

pêtinggine wong desa pêmburi
nêkêm sakèh dhukoh
sun takoni tan olèh wartane
pirabara sira atut wuri
tan mikir prihatin
dêlah kabar gabug

yèn mêngkono sun dhêndha sirèki 
êntêbên cikal ngong
krambil gadhing buri roro kae
lihên marang ngarsa kang kêpering
bing kulon kang bêcik
ngapit-apit tajug

Kyai Bayi mèsêm ngandika ris
kêrambilmu karo
krambil kêrak mengkak-mengkok wite
mênggik norana wani mènèki
yèn pokah kêwatir
uwite krambilmu

nora ewuh maningan ingêlih
glugu mengkang-mengkong
kêdhuwurên ewuh pêngêtêbe
tuas kangelan tan wurung mati
wis aja Nuripin
sakake baturmu

ya ta Jayèngrêsmi Jayèngragi
minggu tan miraos
kèngêtan mring raka satilare
anglêlana tan dunung dènya nis
kêraos ing galih
samya kumêmbêng luh

micarèng tyas ya talah kang sami 
padha cacêlathon
dene kadya rare sêdayane
nora nana mupangatirèki
têmah amuwuhi
susahe tyas ingsun

yèn anaa kakang Amongragi
baya tan mêngkono
tan sêwiah-wiah caturane
pan mêngkana rêntênge tyasnèki
Ki Bayi ningali
putra kalihipun

datan kêna ngartika ing galih
Ki Bayi lingnya lon
ya wus padha dodongaa bae
pirabara ana sihing Widi
kang lunganis prapti
bisa luar ing kung

ya ta wanci wêktu ngasar manjing
marêbot anaboh
ing bêdhuge nulya santri akèh
samya wulu salat ngasar sami
sira Kyai Bayi
angimami wêktu

wusnya bakda wau Kyai Bayi 
salaman kumroyok
laju kewala tan mawi linggèh
pan ingiring putra lan para ri
wangsul anèng kori
lajêng samya mantuk

Kyai Bayipanurta wus prapti
pêlataran menggok
ngetan marang wismane putrane
Tambangraras ingkang gung prihatin
sarira kru aking
najin mangan turu

tan anggape sêbarang pakêrti
sêdayane lumoh
lia saking ibadah sungkême
bakda salat kewala angaji
kur'an siang latri
ngaoskên mring kakung

datan mèngèng ciptane mring laki
pamujyèng Hyang Manon
muga sinung palal sêkajate
rahayuning dunya praptèng akir
angganya sadêmi
dadya bantênipun

wus pratignya manthêng jroning galih
tan gêlah ing batos
tan lyan cipta namung pênusule
lan anganti pote kaldonyèki
kinarya kêndhuri
sêdhêng titanipun

sêlaminya tinilar ing laki 
kajate sinêntor
tan ngopèni lêlahan pênggawe
miwah wuwus winatêsan angling
linge nêmbah muji
lan kur'an kang agung

miwah lamun tinakèn sudarmi
puniku miraos
mung tri pangkat kapiji wuwuse
lamun nuding mring cèthi Cênthini
sinasmitan wus ning
Cênthini wruh sêmu

angruktèni sêbarang karyèki
tan sêlayèng pakon
rumat ing kêndhuri salêbone
myang liane tan kongsi tinuding
rampung de Cênthini
kewala sêdarum

Tambangraras barang kang inapti
ramèbu rumojong
tan pinalang sêkadar-kadare
ingkang putra tulus dènya mupid
nèng jromah tan mijil
gêdhong kilèn nêngguh

ingkang ibu nèng jêrambah linggih 
nindaya tan adoh
angruktèni kêndhuri badhene
tilawatan samyèstri ing ratri
ni Malarsih drêmi
tumandang karyèku

saking parentahira Cênthini
kang surup ing pakon
ni Malarsih Daya Sumbalinge
samya ngrukti ambêngan kêndhuri
ramèbu bên ratri
tugur anèngriku

sêlaminya putra nandhang brangti
tan kondur mêngulon
têkadhangan kewala kêrsane
saking datan kêna sah lan siwi
ya ta Kyai Bayi
ingkang lagya kondur

ingiring santri Luci Nuripin
myang bêkêling dhukoh
praptèng wisma lênggah lan garwane
angandika sutanta nèngêndi
gupuh ni Malarsih
nimbali kang sunu

sira inguwuh ramanirèki
Tambangraras gupoh
mijil sarwi atilar rukuhe
rasukan lungsêd sêmbagi kuning
sinjangira putih
sêmêkan gadhung byur

praptèngarsaning rama sêmu jrih 
tumungkul sang sinom
Kyai Bayi myat marang putrane
sakêlangkung dènya wlas ningali
kang rama ngling aris
dhuh ni kèn sutèngsun

kari sêcakup angganirèki
kongsi kokot bolot
lir thukul tinanduran kacange
labêt nora kobêr kambon warih
lia toyastuti
de rusak anggamu

aywa bangêt-bangêt amêmati
ing raga tan ilok
ya wus tama tarakira ni kèn
nanging aywa sira sah rêrêsik
pawèstri pan wajib
kulinèng rum-arum

parêk malaekatira asih
mring wong nganggo-anggo
yèn tan rêsik doh malaekate
pan anarik ngabêr-abêr puji
wong nyêrtu wêwangi
tan tama tinêmu

ingkang ibu nambung bobolèhi 
ywa pugal ing pakon
turutên kewala pituture
ramanira mulang rèh prayogi
aywa sira wani
nikêl ing atuduh

sasat nikêlakên maring èlmi
wangkotira dhenok
mokal kalêmpita sira anggèr
ngong tan maoni tarakmu brangti
raganira kongsi
aluluh sun dulu

keswanira tan kajuming suri
mèh gimbal lir susoh
sarwi ginêrayangan putrane
sangêt gonggongira angêlithik
mung wêdananèki
sênêne sumunu

Tambangraras kumêmbêng luh mijil
sarwi matur alon
inggih amba tadhah dudukane
sakêlangkung gèn kaula apti
ambuburat minging
angêlalar bau

tuwin angêjum rema ing suri 
gêgêlung kang methok
nanging ragi wontên ngawarile
sariramba cinging mring wêwangi
lamun mambêt amrik
raosipun ngêlu

nuwun ugungan kewala makin
lagya dèrèng bongbong
kang ramèsmu mèsêm pangungune
wit duk mêksih alit
pan kongsi saiki
ya talah sirèku

lan apa kang padha sira rukti
Malarsih turnya lon
inggih badhe angrukti ambênge
parentahe pun cèthi Cênthini
kataman samyèstri
apan mangke dalu

Kyai Bayipanurta nganthuki
kamdulillah ingong
pilihana kang wus kêna bae
pagêdhede lurah-lurah santri
sêntana kang ngaji
kataman aplalu

manirèki apa ya kêbincil
milu cacah wadon
kono prie Cênthini ngong kie
apan inggih tumut cacah èstri
yèn mêngkono mami
dadi mêncir satu

anulya ing wanci wêktu mahrib 
nèng dalêm kemawon
Kyai Bayi kang dadya imame
nèng jêrambah kang makmum parèstri
sabakdaning magrib
lajêng ngisanipun

praptèng salam bakda ngisa nuli
pupujian alon
tan sarênti arêmpêg sajake
swara èstri rênyuh rum amanis
lir suling nyudari
asri nganyut-anyut

wusnya pupujian nulya dikir
alon alêlagon
samya rahab sawuse tri tasbèh
lajêng donga rajug Kyai Bayi
pragad puji dikir
salaman kumrubut

aluaran sunat bakda dikir
Ki Bayi lingnya lon
payo kawit padha têpung linggèh
ingkang kari krêpèn anêpungi
tan adangu prapti
pawèstri kumêbul

prapta masuk ing wisma alinggih 
saurute kang wong
Kyai Bayi kang anèng lor dhewe
kanan ingkang garwa ni Malarsih
nindaya anuli
ni pêngulu catur

gya pra ipe Sumbaling anuli
saurute kang wong
keringipun putranira ni kèn
Tambangraras nulya rayi kalih
Turida anuli
Rarasati lungguh

ni Cênthini gya saurutnèki
kubêng têpung lunggoh
Kyai Bayi mundhut musakape
bantal rekal wus mubêng wêradin
Ki Bayi miwiti
takabalallahu

minkum mina wa minkum ya karim
gumêrah swarèng wong
surat ngama Ki Bayi tamate
Malarsih surat wanajingati
tamat nindayèki
ngabasa gya puput

ni pêngulu tua suratnèki 
ida samsu rêko
ni pêngulu tênggok ing surate
idasamaun patarat nuli
pêngulu têngah glis
nênggih suratipun

welul munta pipin tamatnèki
ni pêngulu ênom
surat idasamaun sakate
ni Swarja wasamai bu ruji
ni Wiradhusthèki
samai tariku

ni Panukma pan surat sabikis
ni Panamar gupoh
surat hal'ataka sêtamate
ni wuragil Kulawirya nuli
pan surat walpajri
kang nèm surat lauk

lajêng mring rabining lurah santri
surat kang ingaos
wasamsi waluka anulyage
wangsul malih ingarsa wit kering
Tambangraras aris
nênggih suratipun

pan walèli idayagsa nuli
Turida angaos
surat waluka anulya ni kèn
Rarasati surat kang ingaji
alam nasrah nuli
cèthi Cênthini wus

kang ingaos pan surat watini 
ni Sêbagi ngaos
surat ikrak gya ni Jumênane
surat ina anjalna nulya glis
gumanti kang ngaji
ing saurutipun

ni Lawatan surat lamyakunil
gya nyai Malangbong
surat idajul nulya tinampèn
mring santri surat walngadiati
laju dèn tampèni
pan alkaringatu

nulya surat alhakumut nênggih
gya tinampan gupoh
ingkang surat walngasri nulyage
nulya surat waelul likuli
surat lamtara glis
li-illa puniku

nulya surat araetaladi
surat kang gumantos
ina aktaena nulya malèh
kulya ayu surat lajêngnèki
ida jaa nênggih
nulya surat kulhu

barungan lan wong akèh kaping tri 
arahab pra wadon
nulya kang surat palak binase
lajêng patekah wêkasanèki
lajêng darus ratib
swarèstri ramyarum

samya apil sêdaya ing ratib
tan ana kang bodho
wusnya ratib pan laju dikire
alêlagon asri anyundari
angèrèng rum manis
rêmpêg rarasipun

wusnya nutug dènya samya dikir
sêlawat linagon
turun-turun rampung sêlawate
bakda sêlawat salaman sami
marang Kyai Bayi-
panurta arubut

ulur barêng mara gênti-gênti
samya laku bokong
wus wêradin dènya tur salame
wangsul atata dènira linggih
Ki Bayi ngling aris
mring kang sêpuh-sêpuh

sapa bênêre ingkang dongani
Malarsih turnya lon
prayogi paduka utamine
iku ora aja dumèh mami
prayoga samyèstri
kang andonga iku

bêcik ni pêngulu nom dongani 
acêtha lèh ulon
wis Cênthini ikralna ajate
gya Cênthini alon angijabi
lah punika nyai
kajate sang ayu

apan ngrasulakên kurmat nabi
mustapa kinaot
lan mumule marang luluhure
saking jalêr tuwin saking èstri
lawan lujêngnèki
Ki Sèh Amongluhung

miwah lujênge sêbrayatnèki
kabèh lanang wadon
ni pêngulu nom gya ngabulake
punika kang sami anaidi
kajate utami
mugyantuk pitulung

sêdayanya umatur naidi
ramya swaraning wong
wus mêngkana ni pêngulu age
atêngawut lan patekah ririh
gya santak dongani
wit bakarallahu

santri gumuruh barungan amin 
sru ambata ruboh
rahab samya nasibi gêgêntèn
wusnya nutug dènya andongani
Ki Bayi ngling aris
tatanên ambêngmu

mara kono etungên mirani
uruting tuanom
nulya samya ngangsêg pêngêpunge
wus prayoga bagining kêndhuri
Luci lan Nuripin
angladèni bikut

nulya samya sarêng awêwanting
wijik turoh wisoh
lah wis payo bismillah sêdhênge
matur inggih dan lêkas abukti
sakèhe santrèstri
kaecan pikantuk

wus antara nutug dènya bukti
aluaran wisoh
nulya samya binagi ambênge
wus wêrata dènyandum kêndhuri
miwah ka nèng jawi
winarisan sampun

sigra pra santri-santri pawèstri
samya pamit bodhol
kinalilan nulya mundur kabèh
wus bubaran kang samya angaji
loyop sayah kadi
prêdapaning gadhung

tan cinatur solahira 
kang samya mapan ing ratri
ratrine malih winarna
ya ta wau Jayèngrêsmi
wit wingitnya duk wingi
bakdaning Jumuahipun
pangungunira dahat
mring raka Sèh Amongragi
kêrsanira kêncêng kêdah angupaya

wanci wusing bakda ngisa
kondur saking masjid alit
prapta ing wisma alênggah
lawan kang garwa sinaji
dhêdharan sri mawarni
patehanya tansèngayun
sira ni kèn Turida
myat ing raka èsmu wingit
alon matur mring raka sarwi ngrêrêpa

punapa ingkang dados tyas
de tan pati kêrsa angling
tuwin tan kulina nadhah
pan wus kalih ari makin
mênawi andukani
mring amba tadhah bêbêndu
kang raka rum lingira
kang ora-ora derangling
lagya nora arsa wêcana kewala

manirarsa asêsanjan 
mring arimu Jayèngragi
ana rêmbuge maringwang
durung pêsaja mring mami
êmbuh kang dadi pikir
mulane sun arsa têmu
marang Ki Jayèngraga
mung lopak-lopaku cilik
kêdhawungan suasa glis isènana

kang kêbak ngisèni kinang
Turida gupuh angrukti
mèsêm sarwi aturira
dingarèn nganyar-anyari
mrono bae tan têbih
dadak sangu masak pênuh
sabêne datan kêrsa
mundhut gantèn kèn ngêbêki
sêtun kêrsa sêkênyèh kewala mentar

wus katur kang pêmasakan
tinampan lajêng kinêmpit
alon dènira lumampah
mring wismane Jayèngragi
kang rayi lagya linggih
nèng wisma lan garwanipun
sinaji dhêdhaharan
patehan sangkêp nèngarsi
Jayèngraga arsa soan mring kang raka

wus dadya rêmbug duk siang 
nanging tyas make sêkêdhik
lagyarsa siwo asmara
mring kang garwa Rarasati
Jayèngraga ngling aris
sun arsa sêsanjan dalu
ngulon marang kakang mas
lopak-lopaku mas cilik
isènana masak kang singsêt sêdhela

kang garwa mèsêm turira
mring raka amagut liring
bok benjing enjing kewala
kaula wus burat wangi
Jèngraga gumuywangling
sarwi narik astanipun
niung lungayanira
kêbangêtên sira yayi
wong ge-age jare besuk bèn kewala

kang garwa sarwi ingaras
linugyèngakên ing wêntis
ingadhêp pra sêlirira
nulya ingkang raka prapti
amêngakakên kori
Jayèngraga kagyat gugup
kang garwa arengkodan
ngling ah mau mula suthik
mêksa bae ambakna wong tan kaopan

Jayèngraga latah-latah 
bilah gêlis têmên ngalih
kang raka gumujêng nabda
kobêr têmên sira iki
sore èntèh adhingding
sêlire samya gumuyu
Rarasati anêntak
mring sêlir kang guguyoni
si diêblong dadak guguyu maringwang

kang raka alon ngandika
mring rayi Ki Jayèngragi
payo sêsanjan sêdhela
mring paman Kulawiryèki
kang rayi wus atampi
mring raka dadining rêmbug
gya mundhut pêmasakan
sinaosan mring kang rayi
dan umangkat Jayèngrêsmi Jayèngraga

mring wismane Kulawirya
tan adangu nulya prapti
Kulawirya wus samêkta
cadhang kêrsane putrèki
praptane putra kalih
kang paman mingsêr alungguh
wus tata dènya lênggah
Jayèngrêsmi matur aris
prayogine wanci punapa umangkat

Kulawirya wuwusira 
sakêrsamu ngong umiring
sênadyan saiki ia
mangsa rubeda ing ati
kang putra matur aris
inggih paman pênêdipun
ing mangke bêdhug tiga
kewala subuh ing mêrgi
kêbyarana nèng wana Cangkring ingrika

ia sêdhêng byare rina
tan kawruhan wong ingriki
Jayèngraga nambung sabda
punika lamun kapyarsi
dinangu mring jêng kyai
inggih kadospundinipun
sintên ingkang pratela
kang paman aris nauri
ia bibinira bae kang winarah

mringêndi ta kang sêmbada
pêndhak dina bae mulih
kêjaba awat tirakat
lah inggih sampun prayogi
sêdalu tan aguling
ing wanci wus bêdhug têlu
kang samyarsa tirakat
rabine samya winêling
dyan umangkat ing wanci panguwuh sata

laju ngidul lampahira 
mudhun raryan asubuh anèng kali
wus bakda dènira wêktu
Jayèngraga turira
paminipun paman pun Nuripin tumut
yèn parêng bok ingampiran
sakêdhap ngajak Nuripin

kamêrgan dèn wuh kewala
Kulawirya nauri ia bêcik
abênêr kêrsanirèku
mungguh ing wong lulungan
dadi sarat pêrigêle nèng dêlanggung
bêcike katêlu ala
kapat ala salah siji

Ki Jayèngrêsmi turira
inggih lêrês paman gèn ngiratani
wontên kang ngawoni laku
wontên ngragakên lampah
inggih wawi paman ingampiran gupuh
tan dangu lampahe prapta
sigra Ki Kulawiryèki

anguwuh saking ing mêrga 
èh Nuripin apa wis sira tangi
di gage mrenea cêblung
kang èstri aturira
inggih sawêg kêtanggêlan salat subuh
Kulawirya ngling enggalna
Nuripin myarsa nulya glis

tan kongsi puji-pujian
gupuh-gupuh lumayu langkung ajrih
wus prapta mêndhak nèngayun
Kulawirya nglingira
payo banjur andhèrèka bêndaramu
aku mêrene sêdhela
matur sêndika Nuripin

nulya laju lampahira
Kulawirya Jèngrêsmi Jayèngragi
kapat Nuripin tut pungkur
praptèng wana trataban
wana Cangkring bondhot rêgêd ing gêrumbul
swaraning pêksi sikatan
cuiun lawan srigunting

jêgigèring sata wana
mawurahan langkung asri kapyarsi
wanci pajar akir subuh
mèh raina sêmu bang
hyang aruna lir rapuhing tingal bangun
kêwayon nèng pagulingan
ngatirah mêntas kapilis

sumirat kang ima mabang 
lir tumêngginira dyah duk maèksi
ujwalèng surya maruput
mranani kang bawana
lwah-lwah pangol kasilakan ing suryesuk
rujit marêmit ing kisma
cawèn citraning rontèksi

katri katrangan dipèngrat
tejaning prêdapa mêmungu mirir
sakêtêr katyup tang bayu
kadya kênyaring langwan
inaesan oya gwêng kang ing pang katub
ing angin ron tua wiwal
ngaliang marurwèng siti

mimba layoning puspita
kang tan kasingsêtan ing keswa midih
sari sah sêsanèng gêlung
ninang anèng pungkuran
kang kêrantan kirabing pangukêlipun
tiyunging pang kapawanan
lir pandhêngklanging sêrimpi

tan wus langêning mahawan 
Jayèngrêsmi raryan soring kusambi
tambining oyod alungguh
samya mucang katrinya
Ki Nuripin ririh gêrunêngan muwus
Ki Kulawirya lingira
paran ko wuwus Nuripin

Ki Nuripin lon turira
inggih talah tan nyana lamun têbih
tawas tan kangsi sêsangu
ardana miwah karag
pan lumajêng kewala kalih kêkêmul
sêdhah salêmbar tan gawa
dêlah kacu tan kêpikir

jare kur mrono kewala
uningaa yèn kêrsa lampah têbih
kêdhik-kêdhik mikir sangu
nabda Ki Kulawirya
sira iku jawane nyêrêg maringsun
lah ia wis aja susah
tan sêsangu anèng mêrgi

tan kurang rijêki Allah
sukêt akèh uwuh akèh kang kèksi
sêdhengah panganên tuwuk
kali mili gumladhag
nora nana bedane anggêre tuwuk
Nuripin agêrundêlan
êh nyanaku dèn paringi

enak apa wuh godhongan 
banyu kali dèn tawakakên mami
Ki Kulawirya gumuyu
Jayèngrêsmi wuwusnya
lah suwawi paman mangkat mumpung esuk
anulya samya umangkat
kang paman kang dadya kanthi

ya ta wau lampahipun
Jayèngrêsmi Jayèngragi
katiga Ki Kulawirya
kapate santri Nuripin
angambah wana gênêngan
rarywan wêktu anèng mêrgi

sawusira bakda luhur
laju kewala lumaris
kadhang dhusun kang kamêrgan
kêrsa mundhut wohing tiris
dawêgan dening katoran
Nuripin ingkang juroni

barang kêrsa nèng mêrga gung
kewala namung Nuripin
tutumbas kang tan tinumbas
lêstari lampahira ris
arêrêp kêdalon mêrga
nèng dhusun Kêplêng sawêngi

Ki Nuripin amitêmbung 
pênginêpan mring pêtinggi
aran Ki Suradigdaya
umbuling para pêtinggi
Nuripin sojar gêgênah
kadang siwine jêng kyai

tirakatan kêrsanipun
ki pêtinggi wus mangêrti
pinajar yèn putranira
sêtunggil sêdhèrèknèki
ki guru ing Wanamarta
nanging dèrèng wruh ing warni

Nuripin jawab klasa lus
gya sinungan ing pêtinggi
wus tinampan sigra mentar
nulya ingaturkên aglis
wus ginêlar anèng langgar
langgare alit bak wêlit

kur longkang sêdhêng wong têlu
tan ana padasanèki
Nuripin mundhut lantingan
têtêlu olèh wus prapti
pan sarwi agêrundêlan
jênênge bae ngêbêki

kêtara têmên yèn kupur
tan doyan kalimah kalih
tajuge cilik tan pakra
kêbak tutumpukan wêlit
kêtungkul ngothok sêretan
katri gumujêng miarsi

anulya gantya awulu 
Nuripin ingkang nuruhi
wusnya gya minggah ing lagar
dènira asalat mahrib
wong papat adhêdhêsêkan
rêbut wêtuning ngabêkti

mahrib lajêng ngisanipun
wus pêragat bakda witir
Nuripin sigra sung wikan
mring Suradigdaya aglis
ambèn gêng wus ginêlaran
kêlasa kang sarwa rêsik

ki pêtinggi sigra mêthuk
ing latar akèn ngaturi
Jayèngrêsmi Jayèngraga
katri samya malbèng panti
pêndhapa binale watang
sampuning ngacaran linggih

Ki Suradigdaya gupuh
trapsila atur pêmbagi
winangsul rahabing krama
wus tata dènira linggih
nulya ki pêtinggi gêpah
nudingi kang nglêladèni

mijilkên sugatanipun 
sêkul rampadan mawarni
sangkêp sakèh lêlawuhan
sampun ingacaran bukti
punika kang sumapala
supaya lêjar kêlantih

sumangga paduka turuh
Jayèngrêsmi ngandika ris
lah paman Suradigdaya
suawi wasisan bukti
kang liningan sru lênggana
nulya samya alêlanting

dènira bukti pikantuk
nutug dènya nadhah sami
awijik nulya luaran
linorod marang Nuripin
thêkul sêmbari sidua
wêtênge malang gambuhi

Ki Nuripin pikantuk
nêmên dènya nadhah amathêngkuk
anyarêmpêng dèn êpêng tan nolih-nolih
lêmpènge lêmpêng lir limpung
adhokoh kokoh acekoh

dhasar rada kêlantur
sayah sêdina dènya lêlaku
nêmu suguh sarwenak ulam mêpêki
kongsi bêthêm bithu-bithu
pêmuluke jujung bokong

sêkul sêpanjang munjung 
têlas tan ana koredanipun
Kulawirya gumuyu angling nudingi
lah ati-atinên bagus
wêtêngmu mênawa jêbol

Ki Nuripin asêgu
gya wus dènya mangan nulya wisuh
mènthèk-mènthèk kadya bagor dèn isèni
mudal kêringête kumyus
kandhêg nèng lêmpèng ngêcêmbong

Kulawirya saya sru
suka gumuyu mring santrinipun
èh Nuripin kie wayah apa makin
matur mêksih sontênipun
mangsi bingunga ing panon

Kulawirya amuwus
mênèk ko arani bêdhug têlu
kang miarsa samya guguyu Nuripin
ajêgèg tumungkul wêdhung
ambêkane kêmpas-kêmpos

ajange wus ingundur 
ki pêtinggi myat ing tamunipun
tan riringa sajake samya mriayi
nulya malbèng wismanipun
pêparentah mring kang wadon

kinèn bagèkên têmu
saha lan pawohan ingkang mungguh
sêgah nyênyamikan kang sarya di-adi
ingkang ngladosi mangayun
kewala sêdaya wadon

dènya parentah sampun
nulya mêdal malih mring gyanipun
tan adangu wus angrukti nulya mijil
angirid nak putunipun
ni pêtinggi bêkta gembol

sumaos anèng ngayun
mundur gantya kang ngladèni laju
kanêm rare tanggungan ragi têrampil
dhasar cêcawangan alus
akuning wêdana suloh

balerah netranipun
alis mêthit angganthêng angimpun
lathi mathis idêpnya raras tumêgi
athi-athine angudhup
ing turi ruruh pasêmon

jêbên kêmbên sih pinjung 
kadhang cotha sabukwala patut
rare desa kogung sêkadarirèki
sêtunggil wulanjar bêsus
amêsês mulat dhêdhayoh

dènya ngladèni kisruh
piring kang dèn ajokên gumluthuk
apan apijêr salah wèngwèng anglirik
gêgrimingan tanganipun
bênakên kêmbên kang kêndho

wusnya angrukti mundur
nèng wurine ni pêtinggi lungguh
alon matur mring tamu atur pêmbagi
kang sinêmbraman lingnya rum
gih bibi sangêt trimèngong

kang paman jawil pupu
mring Jayèngraga bibisik muwus
iku bêlo pêthèke cêcalon dadi
pada wêdana katêmu
lagi sêmamar wus katon

Jayèngraga anjumbul
bisik-bisik anauri wuwus
sarwi gumuyu inggih paman mèh thithik
kula wicantênkên niku
kasêlak paman miraos

inggih sayêktosipun 
pancèn pilalan kanggo wong agung
alise ngadêg tajêm anyundêp ati
pantêse rare kaugung
si kuncung agawe lamong

wayahipun kuciwane misih tanggung
kirang rong taun kas
liringe sagêd nglawani
dèn gêgêlak kaya kêna kinambilan

naur wuwus malah tan kongsi rong taun
sêtaun kewala
ya uwis kêna dèn êmping
wong ngrêrapih ngur kêpara durung mangsa

ingalulut akèh wilêting pakewuh
miruga marwasa
rêkasaning sari kincip
kawêdhêngên kodhêng pangudining kêrsa

ngoyog pupu Jayèngraga sru gumuyu 
winor bibisikan
ah paman dadak dèn angling
têmah gawe prêkara anggugah kala

alon muwus Kulawirya bêdhèk iku
bandhamu bêngkayang
dèn ngati-ati mênawi
mênèk nyêmbur ambeani dus jinabat

wong ro barung gumuyu samya dinulu
Jayèngrêsmi mulat
mring kang paman lan kang rayi
Jayèngraga sêmu jrih liniring raka

samya minggu datan gugujêngan wuwus
ni pêtinggi turnya
punika anggèr binukti
awon kèndêl sawontêne sumapala

kawlas ayun sêdintên lumampah rapuh
katri wuwusira
gih sêlot-sêlote bibi
tiang sampun nèngriki mangsa ringaa

sawusipun sami mucang katrinipun 
saking pêmasakan
mêncorong suasa rukmi
ki pêtinggi tumingal wêwah jrihira

kang mêrtamu samya sêsambèn amundhut
nyamikan sêgêran
ni pêtinggi ngatag aglis
mring anake kae piringmu jokna

gupuh maju nêsêgakên piringipun
Jèngraga ngandika
niku anak dika bibi
pintên kabèh tunggale niku bok rara

alon matur datan wontên tunggilipun
ingkang sami gêsang
nêm sêdaya sami mati
namung gêsang sêtunggil èstri dêdaman

sangêt cubluk mêlulu kêcambah watu
ambêsur ugungan
dene kang agêng puniki
apan kêpenakan kaula wulanjar

malihipun punika kaprênah putu
mangke dados randha
ingkang titiga puniki
awon-awon dados ampile pun paman

pan gumuyu Jèngraga alon amuwus 
man Suradigdaya
kuat wayuh kapat padmi
ki pêtinggi matur nun bêrkah sampean

malih muwus putranta sintên ranipun
matur kang liningan
kakèkipun kang marabi
pun Watiah nging karan Endhuk kewala

ênggèh patut putranta aran Si Endhuk
man Suradigdaya
kula milu ngêmpèk siwi
lamun benjing ing têmbe akir mah-imah

lamun kêsdu paman nèh pêrlokên têmu
marang Wanamarta
yèn kula sagêd mèwèhi
ki pêtinggi jalwèstri matur sumangga

nulya mundur parèstri saking ingayun
samya malbèng wisma
Jayèngraga anglud liring
ni wulanjar angècèr ulat sêdhetan

lakunipun kèwês barêngi bok Endhuk
Jèngraga rêngu tyas
di blêgo ngaling-alingi
edan taun pêngrasane kinêsmaran

Jayèngrêsmi wus andugi 
kalêthêke Jayèngraga
asabil sajroning tyase
ya talah Ki Jayèngraga
dene tan nêbut pisan
bocah durung bisa idu
dèn pikir kaya matia

yèn kongsia têlung ratri
nèng kene agawe beka
kaya mêngkono akale
sinamun-samun dhêdharan
datan kêtarèng nitya
wêsana ngandika arum
lah paman Suradigdaya

padesan ing Kêmplêng niki
bobote desa wêwanan
anglangkungi ing gêdhene
kuciwa kurang agama
pintênbara ngadêga
mungguh ing Jumuahipun
namung ta ênggèn kewala

kang pênêd jêmbar sêkêdhik
sêmbada nora ngibadah
kêlamun bêcik langgare
mênawi kandhêg kampiran
mring santri wah utama
pêtinggi matur gumuyu
alêrês kang pangandika

duka dalêm ingkang mawi 
tiang ingriki punika
ancog-ancogên manahe
kêlangkung gèn kula prentah
wêwarah kèn ngibadah
kêdah dèn pilalu gêcul
tan wontên rêmên sambahyang

namung nêmên asêsabin
tan kobêr atugar wana
mila tan wontên kaume
kaume berah kewala
lêbe angiras lurah
yèn mêntas garu mêluku
nuntên sêretan gambangan

kang paman lan Jayèngragi
sarêng guyune alatah
asuka nambung wuwuse
dadi mêkatên man Sura
sanak ngriki karêmnya
gambangan sêretan guyub
pundi tukange kang gambang

pênêd nèh undang mêriki 
won nganggur kèn kalênengan
sukur yèn wontên gêndhote
ginawa tamba lèk-lèkan
saniagane pisan
Suradigdaya gumuyu
pan inggih wontên kewala

sigra nuding rencangnèki
undangên Si Citraguna
kae bêcik pênggambange
karo banjura mring Gêbang
timbalana Si Gêndra
badhude Si Nayagêcul
Bêndhuljaya sêpanjaknya

sigra mentar kang tinuding
Ki Kulawirya ngandika
punapa pênêd tlèdhèke
dene jênênge Si Gêndra
punapa sababira
matur gih sawawratipun
dene sring pyambak tinanggap

pêngraose kang ngrêmêni
wangkit lampahan sêdina
tan wontên kados pyambake
milane nama pun Gêndra
sring dadas parêbatan
rare kang nèm-nèm puniku
dados gêndra ing kalangan

dêlah tiang sêpuh inggih 
kaki-kaki kêkêrêngan
apêthès patèn-pinatèn
inggih rêbatan pun Gêndra
mèh sabên agegeran
tan wontên kang ngetang patut
kabuntut dhatêng pun Gêndra

samya sru guyunirèki
Jèngrêsmi mèsêm ngandika
si paman bisa anggotèk
Ki Kulawirya Jèngraga
gumuyu nambung sabda
man Sura bisa wèh guyu
pundhuh lan man Kulawirya

Ki Kulawirya nganthuki
kêduga têmên manira
kang Suradigdaya kuwe
bubudèn mangsa gèsèha
kêtara kênyamira
wong pêsaja gathak-gathuk
anglêgakakên ing manah

ki pêtinggi ambêdhidhig
ginunggung winoran ompak
tan riringa rumakête
tan dangu kang kinèn ngundang
ronggèng anulya prapta
wus katur pêtinggi gupuh
nguwuh mêrenea Gêndra

Dra majua ngalor thithik 
lah ya ing kono kang padhang
aja sok nèng ngundhuk bae
doyan têmên undhuk dian
marahi bocah lanang
mêngko suwe-suwe rusuh
sok marahi dadi gêndra

Kulawirya Jayèngragi
saya gumuyu alatah
dhasar man pêtinggi kuwe
atutuk lamun micara
bisa gawe bêbasan
nora bosêni yèn muwus
Ki Wirya ngling dhasar ia

ki pêtinggi matur aris
lah punika warnanira
pun Dèwi Tragnyana ngèdhèng
Ki Kulawirya anjola
e e kuwe jawanya
rupane kang dadya riwuk
ya ta yèn anduduk manah

Kulawirya krêp alihan dènya lungguh
punapaa kang pêtinggi
mawi ngêlèh namanipun
umatur mila puniki
ran Dèwi Tragnyana katon

tiang ingkang sami kerud mring bok ayu 
sasat katêluh ing dhêmit
awis ingkang sagêd mantuk
yèn botên sampun bêrindhil
dèn undang-undanga ngepon

Jayèngraga angling lah paman dèn gupuh
niaga kèn lêkas muni
sêdhengah gêndhinganipun
coba ronggèng kèn nyindhèni
Ki Kulawirya ngling alon

kang pêtinggi mara bêdhèk bisa nabuh
matur inggih kêdhik-kêdhik
Ki Jayèngraga gumuyu
punapa kang dèn bisani
inggih ngrêbab awon-awon

Kulawirya ngling lah apa ta ujarku
lah dawêg kang nèh rêbabi
Ki Suradigdaya gupuh
rêbab pinatut nêmnèki
lan gambang klèng klèng klong klong klong

Jayèngraga angling lah sêwawi talu 
nang-onang kewala bêcik
wusnya pathêt nulya talu
nga nga ngi ngi nga nga ngi ngi
cêkèngèng cêkèngèng ngèngngong

Kulawirya Jèngraga samya guguyu
mring pacake ki pêtinggi
ibut badane sêkojur
wilêde sahambêsusi
tututping tangan sêjojor

pangrêbabe sarwi bêgènggèng abêsus
sikute ngêmbyak nut gêndhing
yèn ngêlik gulu tumungkul
yèn mring agêng gulu tangi
awake mèlu gak-enggok

kang anggambang ngorèk walikan abêsus
klang klèng klang klèng rikthur rikthir
kêkêndhangane angguguk
kêmpyang ngaplak ambagèni
kokosekan rara ciblon

nulya ronggèng ngêlik mêthit manis arum
gêtas rênyah muluh rujit
kalih rongèh dènya lungguh
Kulawirya Jayèngragi
tyasira samya katujon

wusnya nutug dènira gêndhingan talu 
nulya suwuk gêndhingnèki
Ki Kulawirya amuwus
ia tan kaya pawèstri
lan wong lanang bêcik wadon

kari amblês ngêsing swara wilêtipun
Jèngraga nauri aris
gih-gihane paman niku
katun sampun agenèki
anyamlêng uloning wadon

dènya samya arêrasan langkung pundhuh
katiga lan ki pêtinggi
Jayèngrêsmi dul kadulu
mring kang paman lan kang rayi
tyas sigug kêlangkung rikoh

tan kêdugi ngunadika jroning kalbu
dhasar wong tan pati pikir
si paman ngubungi kayun
lali lamun anênêpi
ngupaya kang lunga andon

Jayèngrêsmi alon dènira amuwus
manira paman pêtinggi
arsa singêd maring tajug
sun ragi puyêng sêkêdhik
yayi tutugna anjagong

lawan paman Kulawirya pênêd kantun 
kula mring tajug pribadi
kang liningan samyandhêku
ing kêrsa sampun andugi
ki pêtinggi gupoh-gupoh

ngling mring rabi kèn saos gêlaran alus
kang kinèn gupuh naosi
Jayèngrêsmi lon amuwus
ngriku kewala Nuripin
tata kêlasa pêturon

gya cinandhak mring Nuripin klasanipun
wus ginêlar anèng masjid
Jèngrêsmi tumamèng tajug
Nuripin kinèn mêtêki
sinaji dhêdharan nèng gon

ya ta ingkang nèng pêndhapa kang cêcêngkung
Jayèngraga angling aris
kyaine tan pati rêmbug
Kulawirya anauri
layake ia mêngkono

ki pêtinggi matur kados botênipun
maklum mring kang sami linggih
Ki Wirya angling gumuyu
dhasar pintêr kang pêtinggi
anjru dêmung ing wiraos

Ki Jayèngraga ngandika 
sêwawi paman gya tanggung
sami sêsêmbèn won nganggur
Kulawirya nambung sabda
ingon-ingone puniku
senggane bok pinupuran
dangdan pêsajan kang mungguh

Si Gêndra krêpèn drawela
Suradigdaya gumuyu
lah age sira bok ayu
malbuwèng wisma sêdhela
ngayu-ayua warnamu
dèn kongsi dubilah setan
pèn padha mêjên andulu

ronggèng nulya manjing wisma
wong nonton arêbut dhucung
samya masuk pêndhapa gung
ngrungu gêndhènge Si Gêndra
jalwèstri tan ana kantun
sêsêk jêjêl yêl-uyêlan
sabab tan nyana yèn nyêngkung

Jayèngraga lon lingira 
dawêg paman malih talu
matur nanging rêbabipun
tan pati sagêd nganggea
kêlayan gamêlanipun
kirang nglêgakakên manah
Ki Kulawirya amuwus

punapa malih kinarya
tan wontên salianipun
puniku kewala sampun
kêjawi wakane gadhah
Suradigdaya umatur
awon-awon inggih gadhah
Jayèngraga sru gumuyu

sarwi muwus dene paman
puniku gadhah gangsa gung
suawi nèh kèn amundhut
Ki Suradigdaya sigra
kèngkèn mring wong baturipun
kang kinèn sigra mring wisma
amêndhêt gamêlanipun

nulya tinatèng pêndhapa
rêbabe ponthang abagus
ki pêtinggi nyandhak gupuh
laju pinatut nêmira
lan gambang sampun pikantuk
ki pêtinggi wuwusira
glis padha wongana gupuh

Si Citraguna majua 
panjake milua nabuh
ki pêtinggi tan sumurup
yèn tamune sarwa bisa
ing gêndhing barang tinabuh
gya pathêtan cara desa
nulya ronggèng praptèngayun

Ki Kulawirya duk mulat
mring ronggèng Si Gêndra bêsus
e e bilah nyata ayu
jowal-jawil mring Jèngraga
sarya ngling yo padha nabuh
ngrêbaba kang apik mana
karpèn eram kang andulu

kang putra mèsêm ngandika
inggih mangke kula nabuh
lan paman prayoginipun
tanya mring Suradigdaya
paman kang gambang puniku
rikat kêciwa carukan
matur sêdhèrèk Mêdiun

rumiyin lurah niaga
tan pati kangsalan kayun
nèngriki krasan dudunung
Jèngraga amundhut rêbab
coba ngong milu anabuh
angrêbab mênawi bisa
pêtinggi ngaturkên gupuh

rêbabe nulya tinampan 
sinênggrèng ngèk nêm wus patut
Jèngraga mèsêm amuwus
lambanên bae anggambang
Citraguna sêndika wus
gya sêsêndhon pathêt sanga
kosok lamba lus amuput

jariji nyêngkunthêng raras
lir kalajêngking angêntup
ngêmbat kawat ngêntul-êntul
gêtêre miwil angagag
tumèmpèl tutupanipun
pacêke nyêtra miruda
kang ningali samya wuyung

mring dhayoh kang bisa ngrêbab
ni pêtinggi dènyandulu
kêlawan nak putunipun
nèng lawang wisma winêngan
bok lanjar mêsês abêsus
tingkahe amrih kêtara
krêp idu krêp mêlbu mêtu

kedanan mring Jayèngraga
angrêbab bêsus abagus
ni lanjar kèh polahipun
kedanan nora kêlawan
Jèngraga ewa andulu
kang dadya paraning tingal
mring bok rarandhuk kayungyun

mêksih jêbên kêtanggungan 
ni rara wayah rumucuh
suluh mukanya sumunu
lir sudama miak ima
ingkang sêsêndhon wus nutug
Suradigdaya malêngak
ningali mring tamunipun

niaga jomblong sêdaya
mring kang ngrêbab wilêtipun
sor pra niaga sêdarum
ki pêtinggi suka-suka
kasmaran marang sang bagus
matur sumangga gêndhingan
kaula ngaos ngêsipun

Ki Jayèngraga lingira
lah paman sêwawi ngriku
prayogi sami nênabuh
pun paman ingkang angêndhang
Ki Kulawirya amuwus
ya mara coba ngong ngêndhang
Ki Jayèngraga agupuh

anyênggrèng rêbab gya buka 
Gambirsawit gêndhingipun
tinampan kêndhang gongipun
sêrancak munya araras
kinèn ririh kang anabuh
cinara ing Wanamarta
nulya aririh kang nabuh

sêdhêngan iramanira
ririh sru kêpara landhung
rêmpêg ricike ambyantu
sêjanturing pêwayangan
ki pêtinggi sakêlangkung
dènira asuka-suka
mring tamu sangêt angugung

Jèngraga ngliring mring Gêndra
ki pêtinggi wruh ing sêmu
ngling wus mara ta dèn gupuh
sarya ngêjèpi Jèngraga
gya gêndhèng ngêlik mrit arum
swarane kanthi sumbaga
dhêsthi pèlèt cinthung dhuyung

ulate atitilapan
Ki Kulawirya kêsangkut
ing mêmanising pêndulu
keruti sumbaga gêndam
dènira ngêndhang agathung
busuk tyasira sêkala
sakênong tanganya kêju

jêbèbèh nganggur tan ngêndhang 
akodhêng iramanipun
Jèngraga mèsêm andulu
ki pêtinggi latah-latah
Kulawirya dhat anjumbul
saryangling mara ngadêga
pêtinggi gupuh anuduh

lah wus bok Gêndra ngibinga
kang liningan dan agambyung
ngarigêg jêjêran alus
Gambirsawite aniba
nêsêk sêdhêng ambiantu
ronggèng ngêlètèr kalangan
sirig tingtingan ngêdhuyuk

sarya wèh ulat sêdhetan
longah-langèh nampèl pupu
ngujiwat ngècèr pêndulu
wong nonton kenging ngèsêman
pating galêmbor akukuk
samya bêkik sumyak-sumyak
kacinthung atine bingung

yèn gambyong ronggèng Si Gêndra
anangèkakên bêbêndhul
anoncong kadi tinangkur
bêngkayang padha sêdhela
kabèh padha kudu ngrangkul
grêgêtên anganta-anta
sawênèh ana kang bêsur

gramèh wong wadon dhêsêkan 
cêk guwêk anyuwol susu
ngengokên janggut angambung
sru jêlih biang dilabrag
dikroyok nguwong angambung
wonge glis dènya umpêtan
brêkate wong akèh rusuh

turut gêdhèg yêl-uyêlan
carub wor èstri lan jalu
cêlêr-cinêlêr cêlimut
ana sêlendhange ilang
jariting bocah rinawuk
pêndhok myang kêris dèn wilah
gègèr sêdhela gya tungtum

mêngkana kang têledhekan
gêndhingira nulya suwuk
Kulawirya gung gumuyu
muwus mring Suradigdaya
kèn minggah ngambèn puniku
bok Gêndra ngong yun waspada
Suradigdaya agupuh

angatag minggah bok Gêndra 
kang liningan sigra lungguh
kadhêkês asila panggung
Ki Kulawirya aberag
supe prênataning laku
ragi katêmbèn tanggapan
krajane dhewe tan laku

bisik-bisik mring Jèngraga
senggane têlèdhèk iku
binêdhog sêdhela yèn wus
Jèngraga ngling kenging uga
kaula tan pati kudu
namung kang dadi tyas kula
niku kang rare rumucuh

kadya sun pêksa-pêksaa
Si Endhuk kang mêksih tanggung
dospundi mrih kengingipun
cêdhaka turu kewala
marêm tyas kula tan riwut
Ki Kulawirya anabda
ya iku rada pêkewuh

wa mono mêngko yèn ana
jalaraning rêmbug patut
Jèngraga lêga tyasipun
gya Ki Kulawirya mojar
kang pêtinggi sengganipun
prayogi kakang ambêksa
amrih rakêting apangguh

Suradigdaya abengkrak 
inggih sumangga ing kayun
nging wontên kuciwanipun
prayogi mawi lodhongan
Ki Kulawirya gumuyu
lodhongan prèhipun kakang
matur yèn ngriki anginum

arak brêm tampo wêragang
owêl gêndhing gêndhèngipun
angibing sarwi anginum
Jayèngraga Kulawirya
anjurung sêkayunipun
samya gumujêng lah paman
punapa gêndhinganipun

matur ki pêtinggi latah
kêjawi pun Pêtungwulung
Kulawirya sru gumuyu
lah inggih niku prayoga
sêwawi anak mas talu
Jayèngraga nyandhak rêbab
sigra buka Pêtungwulung

tinampan kêndhang gongira
rucik barung omyang arum
Ki Suradigdaya gupuh
mundhut sondhèr plangi abang
wus mêndhêt arak nèng buyung
ngundang sanak-sanakira
kon nyêlak dènira lungguh

wus kapang nèngisorira 
samya rak-arakan nginum
glis rame brabah gumuruh
ngombe ciu cia-cia
glênggang-glênggêng cara banyu
Jayèngraga Kulawirya
giris myat kang sami nginum

ki pêtinggi wuwusira
mêngko yèn manira bêksa
kang rame padha kêploka
samya sumaur agiak
têlèdhèk wus ngadêg tandhak
Kulawirya wuwusira
lah kakang Suradigdaya
wawi sêdhênge mêlandang

kang liningan sigra tandhak
balêdhèh wêtêng balêndhang
kêkêrisane singkuran
ikêt du mancung dheblengan
kacu bathik talêkêman
sabendha sêlaka lusan
ngêlèwèr sumampir pundhak
brêngose pinidih ranggah

capang godhèg pêlawangan 
simbar dhadha ambêlabar
marang wêtêng wudêlira
sêmbada pawakanira
balênthot lêngên kucingan
mathêkêl otot byuk kial
têpak pundhake gandhikan
ambêdhadhag dhadha jêmbar

sêmbada lan bêksanira
kêthuwêl gluwêr ebatnya
andhasar tangan mèk-mèkan
lir gogo iwak jron toya
angêntrog awak jot-jotan
anyangkrung nyunguk incêngan
ulêt lir manuk lolohan
pacak gulune êlêdan

pinondhong têlèdhèkira
sinurak wong kasêntanan
kêploke abêbendrongan
wor gumyaking janma kathah
gumêrah sru mawurahan
samya gumuyu gêr-gêran
têlèdhèk anèng pondhongan
sarya gambyung ngayang-ayang

têlèdhèk ngêlik araras 
gumrining anggêtas rênyah
lir suling ngêlong tutupan
aliu-liu liêpan
sêmbada parikanira
cêcak gombèl macan galar
ambêlarat dhasar mlèrèt
pêtinggine wong ing Kêplêng

buta marta dwijawara
dênawa panglêbur jagad
dadi ati kaulane
kalane nora dhewekan
puspa laya ing gêlungan
pari majêr anggêlagah
layonana-layonana
Si Gêndra anèng kalangan

kang nonton samya gumêrah
kêplokira nora tata
saking sangêt bungahira
mêngkana ingkang ambêksa
ingudhunkên têlèdhèknya
akathah ing rekanira
ronggèng nandêr anêracag
ing pupu gya pinagolan

cêthik lambung cinakêpan 
tan kêndhat pêngibingira
anutug dènira suka
mudhun ngêlepat kleteran
wus dangu antaranira
ki pêtinggi tombokira
patang wang ginêgêm tangan
sinuwêlkên jron kêmbênya

kumrincing ngêsokên arta
tangan nguyêg payudara
grêgêtên pêmidihira
asangêt panggêlintirnya
mumundri kaya pêcaha
ni Gêndra abêntayangan
sarya anyablèki tangan
pan sarya ngêsês sêsambat

ah biang tan kira-kira
kantèk apêdhès rasanya
ambakna wong tan sêmanak
gêr ginuyu ingakathah
Jèngraga gumujêng suka
Kulawirya latah-latah
gya suwuk gêndhinganira
ronggèng niaga ararywan

Gêndra mêksih puringisan 
Kulawirya mèsêm nabda
genea iku bok Gêndra
dene dêlênge ngrêsula
kono ing ambèn lungguha
ni Gêndra alon turira
dèn pênèt sru anu kula
pêdhès lir pêdhot-pêdhota

Suradigdaya alatah
tak pindho manèh mêngko ga
ni Gêndra malêruk ngucap
êh elah ora-oraa
Ki Wirya gumuyu suka
sarya ngling marang ni Gêndra
anu mono iku apa
Gêndra mèsêm angujiwat

Kulawirya lir kêpinjal
mêndêm mring gêndaming Gêndra
tyasira sangêt kêrkuhan
dènyarsa nêmpuh bok Gêndra
amrih singluning pêningal
pêkewuh panggenanira
ing wanci mèh bêdhug tiga
Jèngraga alon ngandika

lah paman sami bubaran 
asangêt panrima kula
kusung-kusunge pun paman
kularsa lêson kewala
dinugèkakên priangga
sanak-sanak kang samyarsa
won nganggur lêlangên jogan
ki pêtinggi aturira

sumangga sakêrsaneka
nulya kèn saos gêlaran
kajang sirah sêmbagi bang
sumaos anèng pungkuran
Jayèngraga gya sarean
Ki Kulawirya anulya
bisik mring Suradigdaya
puniku mungguh manira

putrandika Jayèngraga
sampun kongsi kêtanggêlan
gènipun rumakêt kakang
aprayogi kinurmatan
ngaturan lêson jro wisma
supaya pikantuk nendra
puniku watêkanipun
yèn wontên kang dadya manah

kêlangkung bère pêradah 
ngêmpuni tan kêtanggêlan
sami-sami putranira
Jêng Kyai Bayipanurta
kaugung alit milanya
puniku yèn anèngrika
asor putraning dipatya
sakêrsa tan purun malang

lamun parêng tyase kakang
putrandika nimbok rara
kèn ngadhêp ngarsa kewala
mangsi ngangkaha punapa
parapon tulus gènira
angakên milu susuta
dadya pun kakang kêtingal
pasrahe manah lêgawa

kula purih têmbenipun
tulusipun pawong mitra
yèn lujêng langkung utama
ki pêtinggi langkung suka
gumuyu angling pêsaja
o inggih dhatêng sumangga
kêlangkung dening prayoga
datan rumaos sumêlang

dèn bêdhèla brak kaula 
botên anggrantês sêtuma
kêrsa nampar tiang nistha
amundhut ing anak kula
nulya Ki Suradigdaya
malbèng wisma lon lingira
mring rabi wus tinuturan
kang wadon datan lênggana

gya rinukti panggenanya
wus samêkta nulya mêdal
matur mring Ki Kulawirya
sampun miranti ing wisma
nulya winungu kang putra
ngaturan layap jro wisma
nauri ngriki kewala
Suradigdaya turira

prayogi nèng jroning wisma
nulya wungu Jayèngraga
tumama mring pêsarean
ni pêtinggi wuwusira
sutane kinèn amarak
nèngarsane Jayèngraga
ingatêrkên nulya prapta
angling wus sira karia

ladènana ramanira 
yèn mumundhut aturana
aja wêdi-wêdi sira
iku ramanira dhawak
nulya tinilar sutanya
ni pêtinggi mring pêndhapa
nèng ambèn cilik ngarêpan
ya ta Ki Suradigdaya

undhang mring nak putunira
kinèn bêksa têledhekan
nutug samya suka-suka
wau kang anèng ing wisma
Jayèngraga sêsarean
tumingal marang bok rara
kêlangkung sukaning dria
tyasira awirangrongan

