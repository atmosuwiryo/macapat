byatita mangke winuwus
kusuma Srêngganawati
putri ing Bojanagara
tuhwendah datanpa siring
wadana sawang kirana
sêdhênge purnamasidi

èsêmira kadi madu
kuninge ambêngle keris
wônda rurus apidêksa
tingale manis alindri
pan janmane Dèwi Sêtya
putri ing Malawapati

mangkana sang rêtnaning rum
tumêdhak mring taman sari
amung pawongan sadasa
kang umiring Radèn Dèwi
tan adoh êmban Jalamprang
pra babu inya nèng wuri

parêkan cèthi ing ngayun
nômpa bun kancana adi
lulur lawan gônda wida
patêlêsan datan kari
sapraptanira ing taman
kagyat sang amalih warni

mulat ing sang murtiningrum
kadaut rasaning ati
luh mijil atalêthokan
yèn angucapa sang pêksi
iki wong ayu utama
kêmbar lawan garwa mami

bayèstu kang seda tunu
nitis mring Bojanagari
punapane ingkang siwah
mung anom tuwa sathithik
pamintaningsun kang muga
tulusa ingsun angabdi

mring sang dyah dewaning ayu
muga pinarêngna ugi
kawula darbe bêndara
kusumèng Bojanagari
sang rêtna samana lagya
non rawan jumênêng sarwi

anèng sor capaka wungu
dèn ayap ing para cèthi
sira kang amalih warna
amicara jroning ati
sun prihe wikan maringwang
sigra sang cakarwa putih

sêkar capaka cinucuk
tinibakakên tumuli
ing ngarsanira sang rêtna
saksana pinèt kang sari
biyang aku olèh kêmbang
tiba anèng ngarsa mami

ingsun anggone cêcundhuk
ya ta kang amalih warni
anucuk malih sapasang
tinibakakên tumuli
ing pangkonira sang rêtna
sang dyah angandika aris

tanna angin ora jawuh
kêmbang tiba ting talêthik
kadingarèn ana apa
sarya tumênga dènnyangling
wajanta kengis gumêbyar
tan kèksi sang malih warni

lapak kalingan ing taru
ya ta sang maliwis putih
amicara jroning nala
nyata yèn ayu linêwih
kusumèng Bojanagara
bêgjane kang duwe rabi

èsême apait madu
liringe asawang thathit
baya mau duk tumênga
durung uninga ing kami
mêngko ingsun prihe duka
rêtnaning Bojanagari

sigra kang arupa manuk
anocor sêkar pinilih
kang akèh karangrangira
tinibakakên tumuli
ing jajanira sang rêtna
wonga-wongane matitis

sang ayu kagyat anjumbul
tan wruh ruruning kang sari
karangrang lumrang ing jaja
kêmbên binuwang ing siti
samanaakitrang-kitrang
gêlung lukar tan katolih

pijêr angrêmêd pambayun
biyang tulungana mami
lêbur payudaraningwang
bintule rongpuluh sisih
dikêrah dening karangrang
baya setan cicir bêlis

nibani karangrang mringsun
baya ta bêlis ing ngêndi
sidi sambêring gêgêlap
sidi pênthung alu lêmbing
sidi labrag ngalu papat
sidi tanjir molar-malir

amicara jroning kalbu
sira sang maliwis putih
iki wong ayu sambada
mung sêsote andarwili
nanging agawe wigêna
bêgjane kang darbe gusti

parêkan sami andulu
marang kang amalih warni
sami alok suraweyan
yèn ana maliwis putih
sang ayu sigra tumênga
prastawa dènnya umaksi

marang sang cakarwa pingul
wangwang sang amalih warni
matêk guna pangasihan
asmaratôntra lan dhasthi
sumbaga pun pulunggana
kakênan laksmining puri

bramatyanira wus larud
sirna karkate kang galih
tan ana ingkang kacipta
muhung sang maliwis putih
sapandurat tan ngandika
arda kataman ing wingit

puwara ngandika arum
biyang si maliwis putih
ingkang nibani karangrang
lah wisayanên dèn kêni
yèn ora kênaa biyang
mliwis putih ngong ngêmasi

inya Jalangprang umatur
kalangun suwawi gusti
kawula ngundang sakêdhap
abdi dalêm saragêni
darapon sinanjataa
sang putri ngandika runtik

angur silih rêraimu
lêbura kêna ing bêdhil
ana parêkan sajuga
ingagnyan mènèk tumuli
andikêp maliwis pêthak
rumagang ajrih ing gusti

pambayun kadi pinarut
kalorod tiba ing siti
sang ayu manggung tumênga
ya ta sang maliwis putih
mibêr tumamèng sagaran
asru ngandika sang putri

lah mara padha dèn gupuh
burunên maliwis putih
anèng rawan langènana
kêpungên têngahing warih
hèh poma-poma dèn kêna
aywana wêdi ing warih

padha sun tugêl gulumu
luputa maliwis putih
sadaya ambyur ing toya
amburu maliwis putih
malah padha gulagêpan
kang ora bisa ngêlangi

maliwis polahe tutut
yèn tinubruk angoncati
tansah mèsêm ing wardaya
sira sang amalih warni
tumingal ing para inya
gulagêpan anèng warih

sawênèh ana amuwus
bayèki maliwis êjin
gawe kangelaning kathah
polahe mêmanas ati
sawênèh pawongan mojar
ing mêngko kalamun kêni

sun cêkêl banjur sun bêkuk
gulune dimèn ngêmasi
pinêndhêm anèng bêloran
lamun dinangu ing gusti
sun matur ilang ing taman
mojar sang maliwis putih

nora layak ingsun rungu
pangocape para nyai
punapa dosa manira
nora utang nora nyilih
binuru mara nyandhaka
kagyat sagung para nyai

sawênèh mêntas amuwus
lagi mêngko sun ningali
maliwis bisa angucap
tur anèh ulêse putih
pantêse wong tapa salah
anitis dadi maliwis

angucap ing driyanipun
sira sang maliwis putih
nora mandi dhasthiningwang
tandhanira de sang putri
tan milu tumamèng tirta
cihnane yèn ora asih

angur ta muliha ingsun
dyan mabur maliwis putih
muluk napak jumantara
sumusuk mring Wanasari
pra nyai kari anggana
pangucape sêmu tangis

mendah dukane sang ayu
maliwis putih tan kêni
rewange sawiji mojar
ujêr karia suwiwi
paran ênggone anyandhak
manusa marang maliwis

yakti kari bisa mabur
ya ta kusumaning puri
putri ing Bojanagara
mulat ing maliwis putih
muluk marang ing gêgana
anjêngêr datanpa angling

Nyai Jalamprang umatur
watawis kawula gusti
maliwis pêthak punika
dede kukila sayakti
sagêd ngucap kadi janma
pandugi kawula gusti

gandarwo setan lêlêmbut
awarni maliwis putih
sang ayu tan angandika
sumaput ing tyas makingkin
amung sang maliwis seta
pratistha tungtunging galih

sakala sang dyah amuwun
kondurirarda wiyadi
arsa umarêk ing rama
mirong kasêmêkan sarwi
samarga ngusapi waspa
samana sri narapati

nuju pinarak supênuh
kang para manis sumiwi
Mahraja Darmawisesa
lagya ngling lan pramèswari
kasaru praptaning putra
mular nungkêmi padaji

kagyat ing driya sang prabu
gupuh angayuh ing siwi
agugup dènira tanya
adhuh putraningsun nini
wong ayu wartaa paran
daruna wijiling tangis

mêmundhuta sêsotya kang adi
babo sutaningong
muwah rajakaputrèn kang aèng
myang busana ingkang sarwa pèni
aranana gusti
mênênga wong ayu

sang dyah sangkin arda ing panangis
pêgêl tyas sang katong
èsmu duka wijiling sabdane
hèh Jalamprang marmane ni putri
lara-lara nangis
apa kang jinaluk

kang dinangu matur awotsari
putri jêng sang katong
tan mêmundhut raja kaputrène
marma mular sang kadi apsari
muwuni maliwis
pêthak kadi kapuk

anèng taman asaba pinanggih
koningan sang sinom
kadi dede pêksi sajatine
pun maliwis sagêd basèng janmi
tutut mêrak ati
tinubruk umabur

sru gumujêng sang sri narapati
andikaniralon
lah mênênga putriningsun ênggèr
lagi tumon kaya sira iki
wus gêdhe birai
anangisi manuk

mêngko ingsun utusan ngulati
mênênga mas ingong
sri narendra malih andikane
hèh Sèbêtan undangên si patih
Jêksanagaraglis
mentar kang tinuduh

tan adangu kya patih wus kerid
ing caraka katong
prapta ing srimanganti lampahe
nindya mantri dyan tumamèng puri
praptèng byantaraji
mêndhak awotsantun

ingawe anakêt ing ngarsaji
ki patih mara lon
praptèng ngarsa manêmbah alinggèh
bukuh muka konjêm ing pratiwi
langkung dènirajrih
ngandika sang prabu

marma sira kakang sun timbali
marang ngarsaningong
ingsun duta mentara dèn age
angupayaa maliwis putih
bisa basèng janmi
poma dèn katêmu

sira kakang aywa mulih-mulih
dèn acekoh regoh
lamun ora katêmu manuke
mau saba anèng taman sari
ni putri mênangi
cinêkêl umabur

wèh bramintaning tyas nini putri
anggujêg maringong
malah dadi sru ing pamulare
poma sira mentara tumuli
ki patih wotsari
sandika turipun

sigra mijil sang anindyamantri
sapraptaning wiyos
samangkana pangunandikane
sun watara ya atmaja mami
kang asaba maring
jroning taman santun

wangwang mantuk ing wisma wus prapti
ki patih alunggoh
rabinira mara lon ature
punapantuk ulun nungsung warti
dingarèn kiyai
ngandikan malêbu

wontên paran salêbêting puri
kakung lingnya alon
sumarmèngsun ingandikan dene
dinutèng sri ngruruh mliwis putih
bisa basèng janmi
sang putri kang mundhut

malah dadi tangise sang putri
ni patih miraos
mila sang dyah wikan ing warnane
mring cakarwa bisa basèng janmi
kapanggih ing pundi
ki patih amuwus

sang dyah siram anèng taman sari
ing wayah sadhawoh
kang cakarwa pinanggyèng tamane
cinêkêl ing pra inya tan kêni
umibêr tumuli
sang dyah kari muwun

ingsun duga kadi nora sisip
yèn atmajaningong
ingkang saba marang udyanane
ngulatana kongsi têkèng pati
môngsantuka mliwis
kang bisa amuwus

mung putranta anèh tanpa siring
môngsana aroro
warna pelag lan anyugihake
nyai patih waspanira mijil
anggarjitèng ati
tan wun sutaningsun

pinundhut ing sang sri narapati
paran polah ingong
kyai patih alon andikane
dumèh paran nyai sira nangis
pupusên ing ati
karsaning dewa gung

nadyan patinira lawan mami
pinundhut ing katong
yakti sami sinumanggakake
ratu iku silih ing dewadi
ila-ila prapti
wong lêngganèng ratu

lah karia babo aja nangis
lunga dhewe ingong
amarani atmajanta mêne
kyana patih saksana lumaris
marang Wanasari
kunêng kang winuwus

Jaka Gêdhug lan sang malih warni
alinggih karoron
Jaka Gêdhug alon ing ature
andika wingi kangmas mring pundi
adangu tan prapti
mèh anangis ulun

ri sang malih warna anauri
alêledhang ingong
marang taman kapranggul kang darbe
sang rêtnarsa siram maring bèji
tuhwayu linêwih
putrane sang prabu

bênêr tuturira tanna sisip
warnane sang sinom
raga krana asêdhêng dêdêge
nora larang yèn tohana pati
cacade sawiji
asugih pêpisuh

ingsun wingi dèn bêburu yayi
dening para sinom
binutuhkên ing pra èstri kabèh
malêbu ing tirta dèn langèni
mèh kabutuh mami
mibêr banjur mantuk

Jaka Gêdhug gêgêtun ing ati
awacana alon
adhuh kakang dene katujune
datan kêna marase kang ati
yèn dèn pirantèni
bok kêna ing pulut

kaya paran polah ingsun kari
eca gunêm raos
kasaru ing kya patih praptane
anèng latar sigra malayoni
mring sang malih warni
agupuh sinambut

dhuh sutèngsun mas maliwis putih
woding driyaningong
sang amalih warnalon wuwuse
wontên paran andika umijil
baya dèn runtiki
ing gusti sang prabu

mantri muka alon anauri
marmane ngong miyos
tan dinukan manira yaktine
dinuta ing sang sri narapati
ngupaya maliwis
ingkang warna pingul

sarta bisa ngucap basèng janmi
putrane sang katong
ingkang mundhut arda wulangune
purwanira ing nguni udani
awit kang maliwis
sabèng taman santun

tinubruk ing kèh mabur tan kêni
timbalan sang katong
tan kalilan ingsun mulèh-mulèh
lamun ora katêmu maliwis
kang sabèng wêdari
lah paran karsamu

muhung sira sun wawrat ing budi
bangkit apa ingong
dadi patih saking sira ênggèr
ingsun darma kewala nglampahi
mêngko manggih kardi
kang luwih pakewuh

lamun sira tan bisa ngulari
pundhutaning katong
lah ta payo minggat saking kene
môngsa wuna manira pinatin
dening sri bupati
yèn ora katêmu

maliwis kang bisa basèng janmi
pasthi sun kinêthok
ri sang malih warna nglês driyane
non sudarmanira asmu tangis
dadya wacanaris
dèn rèrèh ing kayun

yogyanira pinikir rumiyin
aywage ambolos
de kang saba ing taman sarine
inggih kula kapranggul sang putri
sasolahiranting
tinutur lir madu

sang mancala warna matur aris
tan lèn kula ingkang karya dosa
lah aturna prayogane
suka lila wak ingsun
pinêjahan dening narpati
Ki Gêdhug asru mojar
paran polah ingsun
kakang pisah lan andika
nêdha minggat saking tanah Bojanagri
nindya mantri karuna

tan winarna solahing prihatin
kyana patih wus maluyèng praja
umawa cakarwa pinge
ing ênu tan winuwus
praptèng wismanira kapanggih
kalawan rabinira
lara-lara muwun
rinangkul sang malih warna
adhuh muhung sira tungtunging pangaksi
lir yogèngsun priyôngga

kaya paran solah ingsun gusti
yèn èstua pisah lawan sira
sang malih warna dêlinge
nyai sampun amuwun
wus karsaning bathara lêwih
kinarya lêlampahan
mêne raganingsun
kèndêl dènira karuna
atmajane pinangku sang malih warni
tansah kinuswa-kuswa

mantri muka wisata anangis
lan rabine enggal lampahira
kandhêg ing sri mangantine
sigra awêling atur
tinimbalan manjing jro puri
praptèng byantara nata
alênggah mabukuh
sri naranata ngandika
kakang patih kaya-kaya antuk kardi
dene ta enggal prapta

kyana patih matur awotsari
abdi dalêm anuwun dêduka
sing dahat kalimutane
pêpundhutan pukulun
ingkang pêksi maliwis putih
kawula sampun gadhah
wus lamyamba ingu
kalamun kangge sumôngga
bilih botên kawula angruruh malih
ngandika sri narendra

yakti kanggo yèn maliwis putih
ingkang bisa ngucap basèng janma
ki patih alon ature
inggih sagêd rumuhun
kala wontên ing wisma patik
nuwun duka narendra
wontên jro kadhatun
kinarsakakên ing nata
wontênipun ing ngarsa paduka aji
manawi jrih micara

angandika aris sri bupati
hèh Sèbêtan sira timbalana
si kakang patih rabine
lan maliwise gupuh
kang dinuta wisata mijil
ni patih nulya prapta
ngarsane sang prabu
sarwi angêmban cakarwa
sri narendra kacaryan dènnya umaksi
marang sang malih warna

de wulune seta amrak ati
netranira mancur lir mutyara
sri natarda wismayane
sarya mèsêm amuwus
lah bagea maliwis putih
matur sang sinêmbrama
dewaji anuwun
kalangkung kalingga murda
sih paduka kacancang ing jambul mami
kang dhawuh pun cakarwa

sri narendra kakênan miyarsi
pangucaping cakarwa lir janma
wangwang malih andikane
sirèku ingsun pundhut
ngong dunungkên sajroning puri
lah paran aturira
dene karsaningsun
aywa sira taha-taha
nèng jro pura cakarwa umatur aris
dewaji tur kawula

sampun kirang pangaksama aji
pun maliwis dahat mudha dama
tan wrin dugi prayogine
kawula pêksi dhusun
dèrèng wikan ing tatakrami
mèsêm sang sri narendra
angandika arum
maliwis ingsun atanya
lah ing ngêndi nagaranira ing nguni
dene bisa wacana

sang cakarwa matur ngasih-asih
dhuh dewaji kawula punika
nguni amêng-amêngane
putra paduka prabu
sri narendra ing Mlawapati
Mahraja Anglingdarma
nimitaning ulun
wontên ing Bojanagara
angulari gusti kawula sang aji
anis atilar praja

sri narendra angandika malih
pa karane Raja Anglingdarma
anis atilar prajane
dene ratu dibyanung
wijayèng prang kuncara sakti
abala para raja
sang maliwis matur
pukulun putra paduka
Sri Nglingdarma marma nis tilar nagari
wit kapugutan trêsna

garwanira seda lêbu agni
putra tuwan kalangkung sungkawa
tan tahan nandhang wirage
dadya anis ing dalu
sampun lami ulun ulati
ngalaya njajah desa
myang praja tan pangguh
marma kasasar kawula
anèng praja paduka ing Bojanagri
byatning trêsna ngawula

Raja Darma wisesa ngling malih
layak lamun nak prabu asiha
marang pêksi cakarwane
sasolahe wèh yungyun
ingsun lagi kapanggyèng wingking
kalangkung trêsnaningwang
ngandika sang prabu
mring patih sira muliha
dèn pracaya cakarwa anèng jro puri
sang liningan manêmbah

wangwang mijil sang anindya mantri
saking pura lawan rabinira
samarga adrês waspane
angandika sang prabu
hèh Sèbêtan timbalanaglis
sutèngsun nimas rara
kang kinèn agupuh
manêmbah asigra-sigra
kawarnaa sang putri tan kêna lilih
brangtanirèng cakarwa

wus alami tajin dhahar guling
mung maliwis kang tansah kadriya
kapirangu sasolahe
sira sang dewaningrum
lagya lênggah ing maderukmi
ingayap de pawongan
andhèr anèng ngayun
tan adoh pra êmban inya
lagi eca imbal wacana sang putri
kasaru duta prapta

Kèn Sèbêtan manêmbah turnyaris
ingandikan gusti jêng paduka
de ramanta sang pamase
agêpah kusumayu
mentar arsa marêk ing aji
ingiring de pra kênya
upacara ngayun
saestha Dèwi Supraba
arsa marêk ing ngarsèng Hyang Surapati
praptane byantarendra

rêtnaning dyah mêndhak awotsari
anungkêmi padanirèng rama
sang dyah kinuswa êmbune
dhuh nini putraningsun
marma sira ingsun timbali
manirarsa pêpoyan
yèn samêne manuk
ingkang sira jaluk prapta
si maliwis putih ulêse mrak ati
tur bisa basèng janma

sira têngêrana kang maliwis
apa iku kang sabèng udyana
sang dyah waswan paningale
kamantyan sukèng kalbu
alon matur ing sri bupati
inggih-inggih punika
kang kawula buru
ya ta sigra pinaranan
dening sira Sang Rêtna Ambarawati
jiniwit pupunira

sarya mojar sang kadi apsari
dene sira ludhês kudu kêna
cangèngès katêmwèng kene
kalane ingsun buru
mibêr muluk marang wiyati
tan atolih maringwang
marase tyas ingsun
manawa banjur mring alas
lah sun têmu kuwuk sira nèng jro puri
sun bêkuk gulunira

sru gumujêng sang sri narapati
angandika mring cakarwa seta
sira ingsun paringake
maring atmajaningsun
nini putri Ambarawati
matur sang malih warna
dewaji anuwun
kawula atadhah duka
datan sagêd ngabdi ing priyagung èstri
sang nata angandika

ya pagene sira sang maliwis
nora arsa maring putraningwang
ingkang liningan ature
nimita nuwun bêndu
watêkipun priyagung èstri
kiranging pangaksama
asugih pêpisuh
kamuktène tan pintêna
botên wande kawula minggat sing puri
têmah dados dêduka

mèsêm nabda kusumaning puri
ngadi-adi têmên si cakarwa
karuwan apa yèn sugèh
pêpisuh awakingsun
nuli sira nênacad dhihin
matur sang malih warna
lawan malihipun
ulun jrih dhatêng pun inya
kalanira nèng taman sami angincih
dhatêng badan kawula

sang dyah ayu angandika sarwi
ngêlus-êlus sang amalih warna
sira kêkasih ngong dhewe
aywa kakehan padu
têmah pêgêl rasaning ati
sakawasa manira
sira ingsun ugung
aywa sira minggat-minggat
lamun sira lunga ngong kari anangis
tan ana kanthiningwang

saksana binakta kôndur
mring kaputrèn sang maliwis
pinondhong dening sang rêtna
para pawongan umiring
sadaya suka ing driya
umiyat gusti sang putri

tan adangu lampahipun
ing kaputrèn sampun prapti
sakamantyan kinasihan
sira sang maliwis putih
dening sang rêtnaning pura
tansah sinandhing alinggih

tan pêgat ingêlus-êlus
sira sang maliwis putih
binonyo ing gôndawida
wulune kongsi akuning
linisahan jêjêbadan
kasturi amrih awangi

cakarwa tansah pinangku
dènira sang raja putri
sinungan amikamikan
woh-wohan kang manis-manis
datatitanên wus lama
sang maliwis nèng jro puri

kawarna sang dewaning rum
pinarak sajroning panti
wus surup Sang Hyang Aruna
parêkan samya sumiwi
sadaya suka tumingal
dhatêng sang maliwis putih

sapolahira acucud
bok inya micarèng ati
baya ta wong tapa salah
anitis dadi maliwis
mojar sang amalih warna
marang sagung para èstri

nyai nêdha ala nganggur
cêcangkriman lawan mami
sumaur inya Jalamprang
apa tohira maliwis
dene apêksa prawira
têmbêlèk amungsuh janmi

apa tohira maringsun
yèn kalah ingsun bubuti
lah badhenên sang cakarwa
wite dhakah wohe dhikih
wit adhikih wohe dhakah
mara badhenên tumuli

lamun sisip pambadhemu
êlarmu ingsun bubuti
mojar sang amalih warna
sarya mèsêm jroning ati
dèn aririh nyai inya
ambubuti êlar mami

cangkriman andika wau
wit adhakah wohe dhikih
nyai pambatang manira
puniku tan lèn waringin
uwite agêng kaliwat
uwohe acilik-cilik

ingkang dhikih uwitipun
wohe dhakah iku nyai
manira batang sêmôngka
dene witipun acilik
agêdhe-gêdhe wohira
punika pambadhe mami

Ni Jalamprang tan amuwus
angrasa wirang ing ati
yèn angucapa ing nala
aywa awêdi jêng gusti
sun bêkuk gulunemodar
si maliwis manas ati

Nyai Jalamprang amuwus
hèh sakèhe para nyai
payo padha cangkrimana
kinarubut si maliwis
lamun kalah binubutan
wulune dèn kongsi ênting

Ni Jalamprang asru muwus
mara badhenên maliwis
ana tangis kawlasarsa
anèng pangkon angrêrintih
sêsambate tan karuwan
dudu tangis lare cilik

mênêng dènnya nangis turu
kapati tan obah osik
lah mara sira badhea
mèsêm ing tyas sang maliwis
bok inya puniku rêbab
sangsaya merang ni nyai

cakarwa malih amuwus
lah andika badhe nyai
ana tangis minta lara
lamun dalu angrêrintih
yèn wis prapta laranira
tumuli mari anangis

lan malih cangkrimaningsun
ana boja saking mèdi
sinawang srananing pangan
lah dawêg andika cupi
tumungkul inya Jalamprang
ya ta sang maliwis putih

anèng ngarsane sang ayu
suka sarwi asêsirig
ambadhodhok wulunira
ngerang-erang dènirangling
dhuh barondhol êlaringwang
kari guna dèn bubuti

sanadyan manuka ingsun
dudu manuk saba rawi
lan dudu manuk urakan
yèn kalaha awak mami
ngadu sêmu lan wanita
tanpa gawe anèng puri

mèsêm ngandika sang ayu
bênêr si maliwis putih
lah ta mara-mara biyang
sira badhea tumuli
tur sêmbah kang sinung ujar
alah inggih mangke gusti

inya Jalamprang amuwus
kang anangis angrêrintih
garèng pambadhe manira
ana pangan saking mèdi
rase pambadhe manira
lah kalah sira maliwis

sang malih warna amuwus
adhuh putung gulu mami
binêkuk marang bok inya
angandika sang lir Ratih
biyang inya kari guna
lagi tumon sira iki

manusa kalah lan manuk
lah cakarwa sun pribadi
ambadhe cangkrimanira
kabadhe tohmu punapi
matur sang maliwis seta
mung badan kawula gusti

lamun kabadhea èstu
kawula dadosa abdi
paduka ingkang darbea
ing badan kawula gusti
sang lir apsari ngandika
ana pangan saking mèdi

kêmlandhingan pambatangsun
sawange saka ing mèdi
kinjêng kajaring ing sawang
iku kang minôngka bukti
ana tangis minta lara
pambatangong pitik cilik

lamun durung darbe wulu
sabên dalu kiyak-kiyik
yèn uwis êlare pêpak
mari dènnya kiyak-kiyik
matur sang maliwis pêthak
inggih lêrês kusumadi

sang dyah angandika arum
sun tanya maliwis putih
ngêndi asalmu ing kuna
kang tinanya matur aris
saking nagari Malawa
amêng-amêngan narpati

ing Mlawapati sang prabu
ajêjuluk Anglingdarmi
alami tilar nagara
punika ulun ulati
wus wani datan kapêdhak
nguni sang sri narapati

sihipun kalangkung-langkung
dhumatêng kawula gusti
lamun kawula anendra
para garwa kang ngêmuli
yèn siyang tinunggil dhahar
kalamun miyos tinangkil

ing mantri punggawa agung
lunggwèng padmasana gadhing
tumut alênggah kawula
marma tur kawula mangkin
mring paduka kusumèng dyah
yèn kuwawi animbangi

angugung kadya sang prabu
kawula tulus angabdi
lamun datan kalampahan
amit pun maliwis putih
ngulari gusti sang nata
kang anis saking nagari

nadyan maliwisa ulun
botên doyan wadêr pari
sang dyah ngling durung karuan
bisa lan ora nimbangi
nuli pamit arsa mentar
bok aywa angadi-adi

apa ingkang sira jaluk
yakti ingsun minangkani
ananging ywa sira cidra
angawula maring mami
umatur sang malih warna
inggih sandika mas gusti

ngandika malih sang ayu
gustimu sri narapati
apa bisa amêmaca
lan apa bisa anggêndhing
umatur maliwis pêthak
rakanta sri narapati

ing saliring sastra putus
wignya ukaraning gêndhing
kidung kakawin pralambang
swararum manis agilig
rikala sri naranata
amaca kathah wong brangti

mèsêm ngandika sang ayu
pantês têmên si maliwis
yèn ngalêm ing gustinira
matane kongsi mundêlik
gumujêng cakarwa seta
ngandika malih sang putri

gustinira sang aprabu
layang apa dèn dhêmêni
umatur ingkang tinanyan
sêrat Ramayana gusti
rikala Sang Ragotama
pangantyan lan Sinta Dèwi

Putri Mantilidirja nung
Prabu Janaka kang siwi
têmbangipun madurêtna
pinirsa anggarit ati
yèn nyêkar gôndakusuma
kathah èstri mêmanasi

pawongan kathah kayungyun
sangêt anahên wiyadi
wênèh wontên ngrangkul saka
gumujêng rahadèn dèwi
maliwis ngura-uraa
tirunên gustimu aji

inggih sandika turipun
sira sang maliwis putih
sigra lêkas ngura-ura
rêrêpi sêkar pamijil
swara rum lir guladrawa
mangkana dènnya ngrêrêpi

dhuh gustiku Sri Malawapati
Nglingdarma kinaot
listyèng warna tanpa sêsiringe
sudibyanung ngrèh para narpati
mêne kinuncangi
jawata anglangut

tilar praja lèn kawiryan lêwih
sangsara linakon
rumurah ing wônda tan wrin ing rèh
labêt arda braminta lumindhih
tanpanon ing bumi
sing kataman giyuh

kawulanta pun cakarwa putih
samêne rumuroh
ing paduka kaluntèng larise
kongsi prapta ing Bôjanagari
tanpa antuk warti
baya nganyut tuwuh

yèn èstua gusti nglalu pati
kawula nglud layon
taman bangkit kantun pribadine
muhung ketang sih paduka aji
dene tan wêwarti
lamun arsa nglangut

dasihira dahat kawlas asih
tanpa antuk tuduh
ing sasana paduka marmane
wagugên ing driya tan udani
rèhing kang siniwi
wastuning dinunung

ya ta kusumaning ayu
trênyuh ing driya miyarsi
pangrêpinirang cakarwa
swanitanira drês mijil
ketang raja Anglingdarma
tinutur anom apêkik

kacatur sampun alama
sira sang maliwis putih
wontên ing Bojanagara
langkung sihira sang putri
marang maliwis putih
supe dhatêng rama ibu
sêngsêm mring kalangênan
tan kêna sah siyang ratri
lamun sare maliwis pratisthèng dagan

yèn dhahar tinunggil ajang
ngandika sang lir apsari
maliwis ingsun atanya
apa karane ing nguni
gustimu sri bupati
mentar tilar prajanipun
Mahraja Anglingdarma
matur sang maliwis putih
milanipun gusti atilar nagara

margi kapêgatan trêsna
tinilar ing pramèswari
seda alêbu tumangan
wasta Dèwi Sêtyawati
sangêt liwung sang aji
sing endahipun kang lampus
punjul ing para garwa
ngandika sang ruming sari
buh akale ratu atilar nagara

kalêbu narendra nistha
akarya susahing dasih
tinilar ing garwanira
jamake arabi malih
kurang apa narpati
maliwis putih umatur
dhomas kwèhning pra kênya
para pêpingitan sêlir
tur sadaya sami putri ayu endah

nanging tan wontên kaetang
sumaksa nis tilar nagri
mênggah watawis kawula
ing nguni wontêna mirib
kadi paduka gusti
yakti tan kongsi anglangut
atilar purantara
ngandika sang kadi Ratih
êmbuh-êmbuh cakarwasira wicara

dene têka anglêngkara
dadia usadèng brangti
kaya paran warnanira
garwa kang alêbu gêni
matur maliwis putih
lir Krêsna kalawan Wisnu
gusti Kèn Dèwi Sêtya
lan paduka tunggal warni
angandika kusumèng Bojanagara

lawan gustimu sang nata
apa warnane asigit
apa anom apa tuwa
matur sang cakarwa putih
langkung dening apêkik
yuswane salawe taun
ling sang dyah kaot sapta
warsa lawan ngumur mami
ingsun mêne wus ana wolulas warsa

umatur cakarwa seta
nadyan kathaha para ji
kang kasongan ing akasa
kang kasôngga ing pratiwi
môngsa wontêna mirib
gusti kawula sang prabu
Mahraja Anglingdarma
dibyanung prawirèng wèsthi
wirotama mardawambêg santa budya

tur asakti môndraguna
pilih tandhing ing ajurit
angrèh para raja-raja
ambêg sudarma tur adil
paramarta ing dasih
kêtarta saliring kawruh
myang wasis ing srênggara
lalita datanpa tandhing
trahing tapa dhasar rêmbêsing kusuma

benjang yèn paduka krama
amiliha kakung gusti
kang kalêbêt ing saloka
kawan prakawis puniki
dhihin satriya kadi
rêtna kaping kalihipun
ingkang kadi kukila
punika yogya pinilih
kaping tiga satria kadi curiga

jangkêpe kaping sakawan
satriya ingkang pinilih
gusti kang kadi wanita
ngandika sang lir apsari
artènana maliwis
siji-sijine liripun
matur kang ingujaran
têgêse kukila pêksi
pêksi siyung ingkang kinarya upama

apelag sagêd micara
punika liripun malih
satriya kadi wanita
kang luwês alus ing budi
liring curiga gusti
ingkang sae dhapuripun
kang manggèn tangguhira
satriya kadi rêtnadi
ingkang wêning ing driya ambêk pratita

gumujêng Rêtna Srênggana
myarsa aturing maliwis
dene ta kaya jêjanggan
wasise amradikani
cakarwa matur malih
gusti kawula Sang Prabu
Anglingdarma kang musna
punika ingkang nêtêpi
sacêthane saloka kawan prakara

narpa lalita jatmika
luwês ing tênaga manis
tanduking wicara marta
lêpas ing graita lantip
suramanggalèng jurit
tur asae wandanipun
trahing andana tirta
bapa raja ibu sori
eyang binagawan paman sinangarya

winonging para jawata
kêkasihing batharadi
sumarma para wanodya
samyasih kapati- pati
angandika sang putri
layak silih sira gunggung
ujêr bêndaranira
marma kêrêp dèn rasani
buh akale ratu atilar nagara

 matur malih sang cakarwa
dhuh gusti kusumèng puri
benjang yèn paduka krama
ywa arsa wong andhap alit
watak sok ambasiwit
lan sampun karsa wong punuk
watake butarêpan
sogol sugal lamun angling
budi kasap wus katôndha anèng pundhak

gumujêng kusuma rara
ginèndèng maliwis putih
dhuh ludhês payo anendra
sirèku kêkasih mami
aywadoh sira kêmit
ing dagan nulya sang ayu
minggah mring pasarean
ngandika sang kadi Ratih
nguni gustinira sang natèng Malawa

yèn dalu apa karyanya
umatur maliwis putih
angura basa rudita
ngandika malih sang putri
lah ta mara maliwis
sira anêmbanga kidung
tirunên gustinira
dimène sun aglis guling
tur sandika cakarwa angura gita

swararum lir guladrawa
kasmaran ing tyas sang putri
marlupa datanpa jiwa
myarsa swaraning maliwis
tan raga-raga pêksi
pasaja luwês ing têmbung
lalu acêcarita
lêlampahan mayat miring
amlasasih mêmalad asmarèng driya

Sang Putri Bojanagara
aniba ing tilamsari
tanbuh sotaning wardaya
yèn angucapa sang dèwi
mendah sri narapati
wignyane marang kêkidung
kakawin baya limpad
kêkasihe bae iki
acarita têka bisa ngalap jiwa

wangwang dyah kapati nendra
dening arip wus alami
tan antuk dhahar myang nendra
labêt kandhuhan wiyadi
wantuning dahat arip
supe kawiranganipun
klungsur kang kasêmêkan
pambayun kèksi sapalih
mênthêk-mênthêk asawang wila kancana

sang malih warna umiyat
kadi pêjah tanpa kanin
panglocitaning wardaya
paran polah ingsun iki
yèn awèta ningali
mundhak amêmanas kalbu
angur sun sasabana
dimène ngong aglis guling
ri saksana cinocor kang kasêmêkan

sangkin gumrêgêt ing driya
mulat ingkang mênis-mênis
ginigit panunggulira
kagyat awungu sang dèwi
ngandika hèh maliwis
aywa sira ganggu-ganggu
ingsun lagi anendra
karipan aja nocori
sang maliwis pêthak alon aturira

dhuh gusti botên anêdya
kawula wau salisik
tan wruh nucuk kasêmêkan
botên katêmaha yakti
ulun punika pêksi
minta aksama pukulun
manawi botên angsal
kawula anuwun pamit
angulari Gusti Raja Anglingdarma

Rêtna Srênggana ngandika
gawok- gawoke kang ati
ithik-ithik apamitan
bok aywa angadi-adi
ing sakawasa mami
maliwis sira sun ugung
lawan sun êla-êla
duk apa ingsun runtiki
alah uwis balia malih mring dagan

lah iya ingsun apura
maliwis kêkasih mami
sun samêngko arsa nendra
aywa sira nocor malih
mêngkarag awak mami
aywa sira ganggu-ganggu
balik ta andhêkêma
ing dagan ingsun prayogi
ngrêrêpia gita atêmbang pamêdal

dènnya nendra dyah naga kapuntir
arêspati tinon
asta kiwa ngrêksa sêsinome
têngên ngrêksa pambayun kêkalih
rakite aguling
prayoga tiniru

ngura gita sang maliwis putih
atêmbang pamiyos
sang dyah ayu sakeca asare
dèn uyu-uyu ing kidung kawi
wor sabda maladsih
sang maliwis baud

rêtnaningrum kapati aguling
sinjange kalongsor
wêntis kengis lir thathit gêbyare
kadi mayang mêkar sugôndamrik
sang awarna pêksi
mênggah-mênggah ngadhuh

sapa silih bisa aningali
maring kang mancorong
angur uga ingsun sasabane
sang maliwis agya nucuk tapih
arsa dèn sasabi
wêntise sang ayu

kagyat wungu anggagapi tapih
saryangling sang sinom
hèh maliwis apa ta marmane
ganggu-ganggu anocori tapih
saya mêjanani
solahe sun ugung

kaya wuru gênje si maliwis
lingnya kang binêndon
nuwun duka gusti gêgêbale
tan kajarag ulun tadhah runtik
atur pati urip
kawula ngrêmpêlu

kèksi solah duk anèng rêrawi
lêlangèn nênocor
ganggêng lumut kalawan tarate
kadrawasan wantune angimpi
têmah nocor tapih
anuwun bêbêndu

yèn tan antuk aksama kulamit
angruruh sang katong
Anglingdarma mring pundi parane
mèsêm nabda ri sang raja putri
pêgêle kang ati
ithik-ithik mutung

nora kêna dèn aruh-aruhi
nulyarêp ambolos
mung gustine kinaryojat bae
kang wis murud atilar nagari
lamun sira arip
bok iyaa turu

sang cakarwa seta matur aris
dhuh gusti sang sinom
ulun mandyarip tan angsal sare
margi saking sru angraos atis
mèsêm sang sudèwi
amicarèng kalbu

iya ingsun dhewe ingkang lali
mring kêkasih ingong
sang dyah têdhak nyêndhal kêkampuhe
bathik sawat jalêngut sumampir
gandane mrik wangi
kinêmulkên sampun

lah ta uwis turua maliwis
sun kêmuli dodot
aywa sira guramah-guramèh
ngagèt -gèti unggwan ingsun guling
ujarira arip
wis turua mujung

kinêmulan kampuh sang maliwis
tan agop cinocor
amung kalih panginang suwene
kampuh sawat ajur ting saluwir
asru dèn cakari
ngandika sang ayu

ujarira arip de tan guling
maliwis turnyalon
kampuh punapa punika anggèr
dening gatêlipun anglangkungi
sang dyah ngandikaris
apik kumalungkung

mendahane kang aduwe dhihin
apike sang katong
ngon-ingone de kaya mangkene
apikira kanthi ngadi-adi
matur sang maliwis
paran bangkit turu

kampuhipun gatêl angrumabi
lingira sang sinom
lah matura ta maliwis putèh
kampuh apa kang sira karêpi
yakti sun turuti
kang liningan matur

lamun antuk pamintaning dasih
tan yun kêmul dodot
sasabana kasêmêkan bae
ingkang dhasar jêjinggatinêpi
sang dyah ngandikaris
marenea gupuh

mliwis putih sira sun kêmuli
kasêmêkan ingong
iya sira kêkasihku dhewe
sang dyah menggal kasêmêkan ngambil
kang jingga sumampir
cakarwa umatur

aksamanta kawula tan apti
ngandika sang sinom
jarit apa sira karêpake
ujarira kang jingga tinêpi
anyar mêntas dadi
durung kanggo iku

pêpantêse nora anggudhigi
dene durung kanggo
ri sang malih warna pangucape
sinjang tigas watake ngrumabi
ngadate rumiyin
yèn kawula kêmul

tan lyan kêkêmbêning prawan sunthi
ingkang maksih kanggo
nadyan ciyut karaos angête
lumrèng wônda anêrus ing ati
ulun nuwun runtik
dahat kamipurun

angandika risang mindhasari
ya kêkasih ingong
marenea ingsun kêmulane
sira iku luwih ngadi-adi
sang amalih warni
anakêt sumrunthul

sarya matur wuwus ngasih-asih
dhuh murtining sinom
nuwun duka gusti gêgêbale
sok anglindur rongèh anyakari
ngandika sang dèwi
ya kêkasih ingsun

anglindura manira alimi
nging aywa nênocor
lah turua sandhingong ing kene
sun kêmuli ing kêkêmbên mami
beda apa jarit
kêmbên lawan kampuh

alon matur sang cakarwa putih
kalangkung aseos
kampuh lawan kasêmêkan anggèr
nadyan ciyut ulun kalosodi
angêt trus ing ati
kang kagêm dewarum

nadyan samia kakêmbên gusti
yèn kawula anggo
dhewe yakti asangêt atise
yèn satugêl sewang lawan gusti
angêt maradini
ngling kusumaning rum

si maliwis sangkin ngadi-adi
kêkêmbên sun anggo
kang jinaluk apa ta bedane
bok iyaa singa ingkang jarit
sang amalih warni
saksana atuhu

nanging suptanira api-api
muhung sang lir sinom
kang kacipta anèng jro nalane
unandikanira sang maliwis
sarea tumuli
sang dewaning arum

sang dyah ayu anèng kulon guling
cakarwa setawor
anèng wetan gêguling prênahe
langkung yitna sang kadi apsari
marna ngati-ati
dene sok anglindur

rêtna dèwi angandika aris
maliwis ing mêngko
aywa nunggang guling anèng kene
ingsun jêngkangake sira yakti
api-api nglilir
sang maliwis matur

inggih môngsa kajaraga gusti
sampun watak ingong
lamun tilêm anglindur luwange
yakti minta aksamaning gusti
kawula ing nguni
sapisan anglindur

nèng Malawa ginugah ngong dening
ingkang para sinom
garwanira Sri Anglingdarmane
agring tigang warsa mèh ngêmasi
sang sri narapati
dukane kalangkung

duk samana kusumaning puri
wus guling kapatos
lir kataman sira ing sirêpe
gêlung lukar gandanira amrik
sang amalih warni
tyasira swuh rêmpu

mulat rêngat-rêngating lêlathi
kang waja sumorot
amantêsi ewah pêpilise
waktra sawang Hyang Warawirasmi
kang warna maliwis
amicarèng kalbu

iki si wong ayu mêrak ati
kuninge mancorong
amantêsi lawan lêlewane
baya iki panuksmaning Ratih
bisa awèh kingkin
angrêrujit kalbu

sayut driya sang mancala warni
swuh tyasira kepon
tan darana sah saking ênggène
anungkêmi sasêla-sêlaning
pambayun kêkalih
gêguling kapungkur

kasêmêkan pinancal malêsit
wangwang nocor sinom
sêlaning pambayun pandhêkême
liningling-lingling manguswa wèni
ciptanirèng galih
lir amanggih madu

sang dyah ayu dènira aguling
datan èngêt ing purwadaksina
cinocor-cocor lathine
wradin badan sakojur
sinarusur dèn osak-asik
sêngkang panata brôngta
malah kongsi runtuh
cakarwa anocor grana
sang rêtnayu kagyat wungu wangwang linggih
kamantyan dukanira

sumung-sumung angandika wêngis
baya sira anginum waragang
sakama-kama polahe
mêndêm gênje lan gadhung
baya sira kaworan baring
apa maliwis wiwal
têka angrêrangkut
tinggal patêmbayèng ngarsa
ya pagene sira ngliwati gêguling
anggêpok wandaningwang

dumèh apa anocori kuping
pêdhês lir dèn antup ing kalabang
edan taun sira kuwe
pagene nocor irung
ambêkanmu malêbwèng kuping
aranmu dudu janma
polahmu ambêsur
calunthangan ora prênah
têka wani anggêpok sarira mami
korêngkuh apanira

nambut patrêm saksana tinarik
ingayatkên maring sang cakarwa
sarya sru pangandikane
dhuh sun sudhèt wadhukmu
lah mêtua sira dèn aglis
aywa sandhing lan ingwang
ing jogan ênggonmu
sang malih warna tumêdhak
maring jogan akêkipu asalisik
wuwuse mêlas- arsa

gustiningsun baya maring ngêndi
Anglingdarma raja ing Malawa
binaktaa kawulane
iki pinanggihipun
laraning wong asalin gusti
ngawula ing wanodya
kêrênge kalangkung
nora darbe pangaksama
mèh bae sun mati sinundêp ing kêris
patrêm braja sutiksna

lara têmên rasane kang ati
tinêmune wong salin bêndara
kaya mangkene dadine
ing nguni raganingsun
nora nêdya ngawulèng putri
ana ing Wanasêkar
eca adhêdhukuh
sang natèng Bôjanagara
kaniaya ingsun pinundhut mring puri
wêkasan piniroga

gêgêbale dahat kawlas-asih
babo gusti raja Anglingdarma
baya mring ngêndi parane
andikane rumuhun
dahat asih mring pun maliwis
ing mangke kalampahan
tinilar anglangut
yèn paduka sampun lina
binaktaa gusti pun maliwis putih
dewa banjutên ingwang

kusumayu sru angrês ing galih
amiyarsa wuwusing cakarwa
sinarungakên patrême
ri saksana tumurun
amarani ing sang maliwis
rinapwèng basamarta
saryèngêlus- êlus
alon pangandikanira
hèh cakarwa ywa sira sambat ing gusti
angrês ati manira

dahat gawok-gawoke kang ati
ithik-ithik asambat bêndara
kang anis tanbuh parane
baya wis ajur mumur
gustinira sri narapati
Mahraja Anglingdarma
kang lunga anglangut
pasthine wus basah lungkrah
sun dukani gêguyon nuli apurik
kadar sira wis apa

sang cakarwa wuwuse mlas-asih
marma ulun mêdal maring jogan
saking agnya padukanggèr
wontêna setan ganggu
patrêm tiksna yakti mêjahi
lamun sampun palastra
punapa pinadu
larane wong angawula
manggih sisip sakêdhik tan dèn maklumi
malar sru rinuntikan

benjang-enjang kalilana amit
sakathahing kalêpatan amba
dèn aksamaa nah anggèr
kularsa kesah nglangut
nusul gusti sri narapati
Nglingdarma ing Malawa
pêjah gêsang tumut
sang putri maras ing driya
ngandikalon sarwi ngrangkul sang maliwis
aku môngsa awèha

iya ingsun ora maning-maning
andukani mring sira cakarwa
aywa lunga-lunga bae
wis kapok têmên ingsun
nora mindho ngong angruntiki
lamun sira tilara
paran polah ingsun
agawe rasaning driya
sun têtêdha pinrêpa ing suka sugih
sinaraba ing bagya

wus binakta sang maliwis putih
minggah manjing jroning pakasutan
sang dyah malih andikane
mara turuèng kasur
ingsun apit-apit ing guling
lan sun ukupi kêmbang
ingkang bantal sungsun
matur sang cakarwa seta
luwangipun duk anèng Malawapati
yèn kawula anendra

sri narendra tan wani anangi
lamun kawula sampun anendra
yèn dèrèng praptèng wangêne
datan tangi sataun
yèn kaparêng agêlis tangi
sapanginang kewala
garegah awungu
lamun kawula ginugah
kagèt lajêng agring malah arsa mati
sangêt apês kawula

duk kawula anèng Mlawapati
lamun lêkas nendra kinêbutan
dening pra garwa-garwane
sang putri ngandikarum
ingsun dhewe kang angêbuti
nanging pamintaningwang
aywa sok amutung
kukus gunung kinapakna
kêndhal jêram kadêrêng-dêrêng wak mami
kudu asih ing sira

sang cakarwa api-api guling
Hyang Aruna kongsi wus tumambang
sang putri kewran ing tyase
dènira arsa mungu
miwah sampun kandhahan brangti
marang Sri Anglingdarma
kasmaran ing kalbu
saking pawarta kewala
dadya muhung Buminatèng Mlawapati
kang tumunjêm ing nala

sang rêtnayu amicarèng galih
kaya paran don ingsun anggugah
ki maliwis lagi sare
sun oyog yèn anjumbul
yakti têmah apurik malih
arsa sun kêlonana
ngadate ambêsur
arsa sun gèndèng kewala
bok karangkat runtuh atine ngêmasi
ingsun ingkang kelangan

lir kandhuhan wiyadi sang dèwi
tansah nglingling sang cakarwa seta
wangwang aris wacanane
cakarwa yèn sun dulu
wadanane mancur nêlahi
mendah natèng Malawa
baya ta binagus
maliwis sira tangia
wus raina sêsaosanira prapti
agung sira pangana

sang cakarwa datan angulisik
eca dènnya api-api nendra
sang dyah tinon sasolahe
awungua dèn gupuh
sira ki mas maliwis putih
ingsun arsa asiram
maring taman santun
ginugah nora ngandika
mendahane sang prabu ing Mlawapati
nalikane anendra

maliwise kewala ngluwihi
lembonira ginugah tan obah
sang rêtna pêgêl driyane
mengo wangwang alungguh
sôngga uwang micarèng ati
sambat natèng Malawa
dene ta anglangut
Si Jênat age praptaa
maring wismaningsun maliwise putih
ginugaha priyôngga

nora bisa têmên awak mami
dhuh sang prabu ing Malawapatya
amomong mring kêkasihe
angkuhe lir tumênggung
nora kêna kagèt sathithik
upama kalakona
kagèt banjur mutung
apa kang ingsun têmpuhna
tanbuh polahira Kèn Srêngganawati
lir sata matarangan

sing liwung ing tyas sabda kawijil
sambat-sambat Prabu Anglingdarma
dadya sang cakarwa pinge
pinindha sang aprabu
sang dyah ayu ngandika aris
pukulun awungua
mantri punggawa gung
wus andhèr nèng purwasana
umiyosa siniwakèng para mantri
cakarwa êntyarsèng tyas

dyan jumênêng wau sang sudèwi
api-api makundhah ing tilam
cakarwa dahat krêdyate
dhuh anggèr marmanipun
dhawah kenging punapa gusti
sang dyah aris ngandika
sumingêb panonku
sumumpêl rasaning driya
yun maoni sêsinjang ingsun anuli
kasarimpêd ing wastra

sukur lamun botên kêdhah-kêdhih
kadyaparan upama pêpêsa
kang buja mendah dukane
sang nata pasthi ulun
pinêjahan dening sang aji
tiwas ambaurêksa
sang dyah ngandikarum
sun arsa siram mring taman
sira ingsun gawa arsa ngong jamasi
aran kêkasih ingwang

ingsun dhewe ingkang ngujamasi
alon matur sang cakarwa seta
datan lênggana abdine
nanging paminta ulun
sampun wontên wong kang udani
yèn ngujamasi amba
anèng don kang brukut
sang dyah anggarjitèng nala
dyan binopong maliwis binêkta mijil
saking jro pasarean

angandika maring para nyai
ingsun biyang arsa maring taman
asiram saosa age
lôndha kalawan lulur
patêlêsan miwah pisalin
tinômpa ing pawongan
umentar sang ayu
ginarêbêg ing parêkan
sang maliwis seta ibêre tan inggil
angungkuli sang rêtna

tan antara dangu sampun prapti
jroning taman ri sang malih warna
tumutur tan doh sanane
lan kusumaning ayu
wau ri sang rêtnaning puri
darbe botrawi wiyar
binata linuhung
kinubêng ing pagêr bata
dwaranira kupu tarung ciri panji
kanthi rêtna kumuda

yèn minêb kadi angrangkul
kalamun mênga kang kori
isthane lir sêsamayan
kusuma Srêngganawati
praptèng jawining gapura
wus mengo sang dyah umanjing

maliwis putih tumutur
tan kêna sah lan sang putri
kori wus minêb sang rêtna
saking jro aglis angunci
pawongan samya nèng jaba
tan ana tumut sawiji

ana ngalor ana ngidul
wênèh padha ngalap sari
ana ingkang apêpetan
dhêdhakon wênèh cêngguring
warnanên kusuma rara
kang siram anèng botrawi

nabdarum wijiling wuwus
lah mara maliwis putih
ingsun kujamasi sira
umatur sang malih warni
dhuh anggèr inggih sandika
yèn gusti asih ing abdi

jêjambul paduka dudut
sampun taha-taha gusti
sang ayu sigra anyandhak
jambule maliwis putih
kinramasan sinurenan
roning tal kang mawi tulis

munggwing gêgêlung kadaut
sirna warnaning maliwis
apurna jati manusa
sang dyah anjêngêr tan angling
ciptane tan anupêna
mulat satriya apêkik

lir Kamajaya anurun
pamulu jatmika wingit
sang ayu micarèng nala
iki satriya ing ngêndi
anèng kene tanpa sangkan
alinggih ing ngarsa mami

kalawan kêkasih ingsun
si cakarwa anèng ngêndi
ilange tanpa karana
tanbuh solahe sang putri
arsa atêtanya merang
rumaos lamun pawèstri

sang nata wikan ing sêmu
yèn sang dyah merang ing galih
aris dènira ngandika
dhuh gusti sang lir apsari
suwawi kujamasana
baya ta andika pangling

adarbe dasih maringsun
kawula maliwis putih
apurna jati manusa
marga saking kusumadi
punapa sun walêsêna
dhumatêng laksmining puri

padhêma ping sapta durung
timbang wêwalês ing dasih
maksih ugi kasambutan
atur kawula maskwari
salami ulun agêsang
tulusa kawula ngabdi

sang ayu datanpa muwus
graitanira ing ati
apa têmêna si jênat
dadine maliwis putih
dene têka anglêngkara
maliwis arupa janmi

wasana nabda sang ayu
têmbe mriksa lagi uning
maliwis dadi manusa
sira pajara sayakti
apa êjin parayangan
apa dewa suranadi

lamun manusa satuhu
ing wingking pundi nagari
ing ngajêng pundi sinêdya
sintên kang pinudyèng krami
sang inujaran lingira
ulun wong Malawapati

tan wontên sinêdyèng kayun
kang sudyarsa amastani
Maharaja Anglingdarma
ing nguni jumênêng aji
ing mangke kawêlas-arsa
malah awarni maliwis

margi kawula tinênung
dening putrining rasaksi
ing mangke kawula mulya
margi saking kusumadi
sang dyah amicarèng nala
tan linyok rasaning ati

duk maksih arupa manuk
pangrenahe nglêliwati
cilik nanging sugih akal
pangarahe miyatani
sang dyah sangsaya kagagas
brangtanira sampun lami

trêyuh ing tyas myarsa wuwus
sira Sang Anglingdarmaji
sariranira marlupa
kusuma Srêngganawati
wanodya sêdhêng diwasa
sinandhing satriya pêkik

kamanisên ing pandulu
karoban ing sabda manis
amêmalad ing kung rimang
tumêmbe pratisthèng galih
sakamantyan suka ing tyas
umatur saha wotsari

lamun sambada ing kayun
kula matur ing ramaji
kadi karênan ing nala
tangèh yèn mandea runtik
kapanggih lawan andika
sawastu arsanèng galih

Raja Nglingdarma amuwus
dhuh mas mirah awak mami
tan kêna kulinèng praja
sinangsaya ing dewadi
sung inguni sinupatan
dening Uma lawan Ratih

winalêran wolung taun
tan kêna ngambah nagari
yèn sira trêsna maringwang
kang sarta pêthuk ing kapti
siyang ngong warni cakarwa
yèn dalu sun rupa janmi

sang rêtna mindêl tumungkul
èmêng karoban ing kingkin
sri nata datan darana
sinambut sang kadi sari
rinungrum kinuswa-kuswa
kinidungan purwakanthi

dhuh gusti nayakaningrum
wong ayu rêspati manis
mrak atibisa tênaga
tênagane milangoni
kang ati sampun kajarah
kajarah ing ulat liring

liringira pait madu
madune sakèhing sari
sari ingkang warna-warna
sataman sampun asêpi
sêpine samya ngalêmpak
wus koyup ing sira gusti

mirah kawulatur lampus
sumôngga ing rèh sang dèwi
gusti swanèngsun ngawula
kawulane tadhah runtik
rêrujitên raganingwang
sang ayu ngêdohi liring

ingaras atangkis gêlung
layon mawur gandanyamrik
sinambi ta ngayang-ayang
swanitanira drês mijil
sariranira marlupa
mari anggarut anjiwit

ngêsah sambat rama ibu
sang nata sangkin angrêmih
lir brêmara nguswa sêkar
marwasèng sari akincip
mamrih rêmbêsing sarkara
sinawung sabda maladsih

dhuh anggèr sang murtiningrum
dasihe ngalaya bumi
midêr anjajah nagara
iya sira sun ulati
titise Kèn Dèwi Sêtya
sêsotyèng Malawapati

ingaras-aras sang ayu
munggwing têtirahing bèji
ginunturan ing srênggara
muwah ing gita pangrêmih
ri sampunira sêsotya
asalin wastra sang dèwi

dhuh gusti wangsulna gupuh
roning tal kang mawa tulis
dêdimène raganingwang
wangsul arupa maliwis
sang ayu umatur nêmbah
bok sampun amalih warni

bosên myat maliwis jambul
wus lalita dadi janmi
suwawi marêk ing rama
kalamun duka ramaji
kawula atalang jiwa
lingnya Sang Anglingdarmaji

yèn arupa janma ingsun
nora awèt andêdasih
marang andika kusuma
yèn ingsun rupa maliwis
awèt atêngga andika
tutug ing pangabdi mami

lah mara yayi dèn gupuh
wangsulna ing gêlung malih
roning tal kang mawa citra
ugêrên lan rema mami
Srêngganawati saksana
nyandhak ron tal awotsari

kawula nuwun sang prabu
luputna ing tulah sarik
kang tênung sampun pinasang
sakala warna maliwis
sang putri gawok ing nala
dhuh gustiningsun kiyai

sanadyan rupaa manuk
apantês dadi narpati
pantês sinewa ing wadya
cahyane mancur awêning
nanging medane sajuga
manggung ngarah-arah pipi

Rêtna Srênggana umatur
ing raka saha wotsari
kawula minta aksama
sisip kawula kèh kêdhik
sang malih warna lingira
mirah aywa pindho kardi

lah suwawi sami mantuk
aywa kasuwèn nèng bèji
sang ayu sigra angêmban
maliwis winawa mijil
cèthi parêkan atarap
saos nèng pipining kori

inya Jalamprang umatur
dhuh gusti sêkaring puri
kawula ingkang angêmban
kêkasih dalêm maliwis
sang putri aris ngandika
nora wèh manawa purik

awit cêpak nêpsunipun
duk mau mêntas abudi
biyang payudaraningwang
dèn sabêti ing suwiwi
alêsu sariraningwang
sêkar pamijil gumanti

biyanginya payo padha mulih
mangkat para sinom
rêtnaning dyah aris ing lampahe
mliwis seta ingêmban pribadi
parêkan bêbisik
lawan rowangipun

bibekane karane punapi
gusti sang lir sinom
sru kasêngsêm mring maliwis putèh
malah supe marêk ing narpati
amung sang maliwis
syang ratri pinangku

tan adangu ing kaputrèn prapti
sang ayu wus lunggoh
angandika hèh biyang dèn age
yasakambang pajangên tumuli
ingsun mêngko bêngi
arsa guling ngriku

anênêdha mring dewa linêwih
muga raganingong
akramaa narendra ing têmbe
ingkang anom listyalus ing budi
inya awotsari
mojar awor guyu

gustiningsun sêdhênge birai
ayune kinaot
sampun dawêg mawi akramanggèr
mèsêm nabda kalêngkaning puri
sun arsa sêmèdi
aywana tumutur

miwah sagung parêkan lan cèthi
aywa milu mring ngong
karia ing dalêm gêdhe kabèh
ingsun sare ing kambang pribadi
inya para bibi
sandika turipun

yasakambang kinarawisthadi
pinajang sri tinon
Hyang Aruna mèh surup wayahe
wus manitih udayaning wukir
sasôngka gumanti
padhange sumunu

wus samakta pasarean adi
ngandika sang sinom
hèh cakarwa muhung sira dhewe
ingkang milu mring kambang akêmit
sang amalih warni
sandika turipun

wus tumêdhak Kèn Srêngganawati
maliwis binopong
para inya samyandhèrèkake
praptèng kambang sadaya wis bali
dwara dyan kinunci
mung dewaning ayu

karoron lan sang amalih warni
sang dyah ngandikalon
jêlèh bosên sun miyat jambule
sang cakarwa alon anauri
punika jêng gusti
jambul tunggu umur

sang dyah mèsêm umatur ngabêkti
aksamanên ingong
kumawani anyandhak jambule
tênung pinèt tandya salin warni
wus amulya janmi
lir asmara nurun

kagyat ing tyas nayakaning manis
manatmatèng katong
cêngêng mulat ing wil kasaktène
sang nata ngling baya tan arjoni
tumingal ing dasih
sêmune lir ngungun

kadi ewa umulat ing dasih
matur sang lir sinom
sarwi nyiwêl kang raka wêntise
ywa paduka kajêron ing tampi
gawok aningali
kasaktèning diyu

lan duryasanirèng ditya èstri
sutaning wil katong
amunjuli manusa saktine
sri narendra angandika aris
uwus pakartining
ditya lumakwèng dur

janma bangkit lêwih saking iki
nanging tan anganggo
mamrih syarda ing sama-samane
sang dyah mèsêm sarya nyêndhal liring
kakung angrakêti
sarya ngaras gêlung

sang dyah canggèh amêmanas ati
winawèng paturon
dhasar kênya sêdhêng biraine
gêgitêle tan pae gurimis
manggih priya pêkik
lirkupu atarung

ginunturan ing srênggara manis
sang ayu kalêson
tan kuwawanggulawat anggane
sinarèkkên ing kêkasur sari
sang dyah kongah-kangih
sru maras ing kalbu

tan winarna langêning maladsih
nèng tilam karoron
sri narendra lan Kèn Srêngganane
wus katulan sotaning abrangti
sang rêtna anuli
pinangku ing kakung

sinrênggara kusumaning puri
kinuswa tan agop
sare anèng pangkoning kakunge
sri narendra angura rêrêpi
asêkar pamijil
winor ing pangrungrum

sangkin lulut sang mindha apsari
kang mêntas kaluron
sinrênggara eca dènnya sare
anèng pangkon tumulya ingêlih
kalihan aguling
munggwing jinêm arum

praptèng enjing wau kang aguling
awungu karoron
mring patirtan asalin wastrane
wusnya turuh sigra sang narpati
anambut sang dèwi
wangsul ing gènipun

tan winarna solahe sang dèwi
kalawan sang katong
lamun siyang rupa mliwis putèh
ratri kala malih warna janmi
sang dyah dahat asih
tumêkèng sakayun

êmbanira tan ana udani
solahe sang sinom
awit dening kamantyan sandine
kongsi nyidham wus antuk sêsasi
sagung para bibi
tan ana kang wêruh

wênèh para nyai abêbisik
ing panduluningong
bibèkane sang rêtna ing mangke
sarirane kêndho cahya nglêntrih
lawan awis mijil
apa baya rapuh

samangkana ing alami-lami
kang anggung kalangon
kadêrêsan ing madu pamane
mèsi pandhoga kang pandhan sari
sangkin angantrani
rusak ling lêlangun

cahya wênês ijo asmu putih
mêkar ingkang wangkong
mênga sêsupiting darijine
jaja mungal madya mari wangking
wônda kêndho tuwin
pambayun agêmuh

ênêngêna kang lagya samyasih
gantya winiraos
Raja Darmawisesa kalane
pinarak ing natar lan garini
soring nagasari
siniwèng pra arum

manggung miwah katanggung sumiwi
ngandika sang katong
yayi sori paranta wadine
putrinira lawas tan kaèksi
dingarèni putri
tan marak maringsun

kongkonana mariksa tumuli
sandiyèng tyas ingong
bokmanawa kambah ing rogane
ni Sèbêtan saksana tinuding
mring kaputrèn prapti
tan panggih sang ayu

anèng kambang tan arsa manggihi
alêlingse angloh
bok Sèbêtan wangsul age-age
nêmbah matur ing narpa garini
sang dyah tan manggihi
ing caraka prabu

yayi sori sira dhewe bêcik
mênyanga têtinjo
bokmanawa lara sayaktine
lumaksana ri sang pramèswari
pra cèthi umiring
ing kaputrèn rawuh

sigra mêthuk sira sang sudèwi
mring ibu wotsinom
pramèswari aris andikane
apa sira gêrahake nini
dene amanglingi
warnamu sun dulu

anglêlêntrih wadanèsmu putih
mêkar ingkang wangkong
paranbaya ni putri rogane
padha mênga supiting dariji
sang dyah awotsari
kawula tan rapuh

lami ulun angirang-irangi
badan sangêt abot
pramèswari anggraitèng tyase
lir wong nyidham manira tingali
warnane ni putri
sampêlah tyas ingsun

de ni putri durung mawa krami
adhuh putraningong
mara ta lah ingsun garayange
dyah lênggana ri sang pramèswari
amêksa ing siwi
netya masmu rêngu

tan darana anyandhak ing siwi
mindra ni sang sinom
dyan cinandhak lambung lêlêngise
pramèswari anjola saryangling
adhuh nini putri
tan linyok ujarku

mau mula wus anyalawadi
katura ing katong
mendahane silih dêdukane
sang dyah merang palarasan nangis
sêsambat dewadi
banjutên ragèngsun

pramèswari mojar ngarih-arih
nini putriningong
aywa mular mung wartaa bae
sapa rowangira nèng jinêm mrik
apa ta wong mantri
pratiwa tumênggung

muwah apa lurahing kapilih
apa satriyanom
payo sira awalèha bae
sang dyah sangkin sru dènira nangis
tan arsa nauri
patanyaning ibu

kongsi dangu dènnya ngarih-arih
sang ayu ngalosod
pramèswari apêgêl driyane
wêlas dhatêng tanaya nglud nangis
tan bangkit ningali
palarasan mundur

praptèng ngarsa nata anungkêmi pada
lara-lara anangis
dhuh dewa narendra
paduka katiwasan
pêpêthetan pandhan sari
mèsi pandhoga
kang sinêngkêr ing puri

krêdyat ing tyas sang nata tan angandika
krodha mawinga wêngis
kadya anuwêka
janma kang tanpa dosa
dhêdhêp sagung para manis
ajrih umiyat
dukanira sang aji

gêrêng-gêrêng lir sardulantuk bayangan
sambitanirang putri
inya lan parêkan
sadaya tinimbalan
andhèr ing ngarsa narpati
asru ngandika
hèh sakèhing pawèstri

lamun sira arsa urip umatura
maringsun kang sayakti
payo aranana
kang saba jroning pura
sadaya matur wotsari
anuwun duka
suka dhumatêng pati

datan wontên priya kang saba ing pura
kawula tan andugi
solahe sang rêtna
bilih jin parayangan
kanthinipun nèng jinêm mrik
putra paduka
rêmên muja sêmèdi

bilih dewa ing suralaya tumêdhak
wor lulut lan sang putri
lamun manusaa
yakti wontên uninga
èmêng tyasira sang aji
sun patènana
pamomonge ni putri

tiwas mati durung karuwan yèn ala
sun pupus awak mami
kang tiwas cacaya
mring rumêksaning putra
dyan ngagnya nimbali Patih
Jêksanagara
praptèng byantara aji

makidhupuh ngandika sri naranata
hèh patih jroning puri
sinaba ing dhustha
sakti nyidra asmara
undhangna ing para mantri
myang wadya-wadya
sapa kang nyêkêl maling

ingsun ganjar ing Bojanagri sasigar
rabia putri adi
sarta jumênênga
prabu anom wismaa
loring pasar nindya mantri
matur sandika
manêmbah sigra mijil

praptèng pagêlaran warta mring punggawa
karsane sri bupati
sru gumun sadaya
maring saktining dhustha
wus dadya sayêmbaraji
dhawuh ing kathah
misuwur wong sanagri

sru gambira sakèhing para pratiwa
sadaya sanggup wani
wus samya sawega
sabusananing yuda
wadya kapêtêngan kêrig
sami agahan
angrasa antuk kardi

ngandêlakên sura kadigdayanira
kajinêman angrakit
ana sikêp pêdhang
tamèng miwah talêmpak
towok panah lawan lêmbing
kang rada lancang
babrêngose pinidih

wus samanta dupi suruping raditya
prajurit para mantri
myang wong kajinêman
miranti jroning pura
sagung punggawa nèng jawi
sawadyanira
samya angati-ati

kawarnaa ingkang tansah pêpasihan
Nglingdarma lan sang putri
matur sang lir rêtna
pukulun paran karsa
ing mangke sajroning puri
gung binarisan
ing wadya lan pra mantri

timbalane ramendra kinèn nyêpênga
maling kang sabèng puri
Raja Anglingdarma
mèsèm aris ngandika
dhuh gusti aywa kuwatir
têka sarea
sun têmonane yayi

kajinêman ingkang sanggup nyêkêl ingwang
tanapi para mantri
sang ayu tan suka
bilih kaparèng tiwas
amêksa sri narapati
sawijilira
sarwi amatak aji

lêlimunan lan sêsirêp pulunggana
kang arsa nyêkêl maling
sagung kajinêman
myang para mantri aglar
ing siti sami aguling
tan mawi tata
mèsêm kang lampah sandi

nambut lading kajinêman cinukuran
babrêngose nyasisih
myang jêjenggotira
katgane sinêndhalan
sadaya samyanggundhili
ingkang satêngah
bêbathuke tinulis

kunir apu lawan angus cinorengan
ana kang dèn sisigi
wênèh cinukuran
rambutira sadaya
sawênèh amung sasisih
kang pinarasan
alisira barêsih

para mantri wastranira binuwangan
tan ana kang ngulisik
mrih kawirangannya
sampun tatas raina
sadaya kagyat atangi
kari saruwal
pêdhang kêris siranting

sami alok-ingalokkên padha rowang
wênèh suka ningali
marang rowangira
gundhule pêpulasan
kajinêman samya giris
dene kang ngendra-
jala kalangkung sakti

kawan dasa kajinêman kathahira
siji tan nyangklang kêris
wus samya rêmbagan
kalawan kancanira
payo matur mring ki patih
nyata kawasa
maling kang sabèng puri

kajinêman wus mijil saking jro pura
aglar ngarsaning patih
atur pêjah gêsang
kya patih angandika
kabèh kajinêman anjing
datanpa karya
tandange angajrihi

tênagane yèn rina lir saradula
babrêngos watês kuping
mêmêdèni bocah
polahe lir barongan
yèn ginanjar ing sang aji
sanggup maludag
babrêngose pinuntir

kajinêman sadaya konjêm ing kisma
tanna bisa kumêcip
ki patih sawega
dening dhustha kawasa
ing sabên ratri pra mantri
tugur ing pura
ing jawi pra prajurit

sapta ari sapta ratri tinuguran
ing jawi dèn ambêngi
akathah kacurnan
kang sami kasamaran
padha rowange pribadi
miwah kang pêjah
sinidhêp maling sakti

èmêng ing tyas Kya Patih Jêksanagara
myarsa aturing mantri
gya tumamèng pura
praptaning byantarendra
manêmbah anindya mantri
atur têtêkan
tiwase ingkang abdi

sakalangkung saktine kang duratmaka
tan mawi tilas maling
sang nata ngandika
gawoke atiningwang
dene sandi mamrih sari
angrusak kênya
baya satriya ngêndi

gawe solah akarya lingsêming praja
digung dir yèn asakti
hèh patih lungaa
sira angupayaa
sraya kang anyêkêl maling
ganjaraningwang
nagara lawan putri

ingsun patih wus pracaya marang sira
poma dèn olèh kardi
asuku adhadha
aywa muliha patya
yèn sira tan labdèng kardi
sirambanjura
munggah srêngganing wukir

wong atapa ajar-ajar lan jêjanggan
atanapi wêwasi
gocara manawa
sanggup anyêkêl dhustha
iridên ing ngarsa mami
matur sandika
nêmbah kya patih mijil

saking pura andarung lampahirenggal
praptèng wisma asalin
busana lungsêdan
Patih Jêksanagara
abusana sarwa langking
anamur kula
tan amawa wong siji

sah ing ratri sing praja Bojanagara
nglintangi tepis iring
lêpas lampahira
narajang wanawasa
sumêngka ing gêgêr iring
tumrahing jurang
rèjèng parang tumawing

murang marga lampahe mantri wisesa
datan mundur ing wèsthi
sumêngkèng ngaldaka
tanna etang durgama
anasak ing wana giri
tanah ing Boja-
nagara wus kawingking

nêngêna kang lumaksana
kawuwusa radyèng Malawapati
saanisira sang prabu
saking ing prajanira
dahat orêm ing praja lan dhusun-dhusun
pragnya sagunging punggawa
kawulawarga gêng alit

rusak nagri ing Malawa
duk samana Kya Patih Bathikmadrim
ginubêl ing punggawa gung
pra santana satriya
ulubalang prajurit para tumênggung
pênuh sumiwa ing ngarsa
turira pra samya nunggil

ing mangke kadya punapa
salamine sang nata nandhang wingit
larang pangan kang tinandur
tan ana ingkang mêdal
larang sandhang susah manahing wadya gung
suwawi andika marak
matur ing gusti sang aji

manawi wontên kinarsan
putri adi sabrang myang tanah Jawi
kawula tinuduh purun
suka praptèng antaka
yèn awèta tan sinewa sang aprabu
ing Malawapati rusak
kang wadya sami prihatin

ing mangke sampun alama
kadi sampun nir andriya ing padmi
Bathikmadrim tan amuwus
pangartikèng wardaya
angrojongi ature kang punggawa gung
dyan minggah ing pêpanggungan
arsa marêk ing narpati

lan Radèn Andayaningrat
praptèng panggung sang nata tan kapanggih
wus alami tilasipun
anisirang narendra
sigra têdhak kya patih saking ing panggung
sapraptanira ing ngandhap
anjêtung asêmu tangis

angucap nutuh sarira
tiwas têmên don ingsun dadi patih
ambaurêksa sang prabu
murca datan uninga
para mantri sadaya sami amuwun
dhuh gusti sri naranata
tega atilar nagari

sakèhing para santana
samya mular sêsambat lir pawèstri
wênèh manahe garuwung
anjêngêr tanpa ngucap
Arya Wijanarka asru dènnya muwun
tuwin Dyan Andayaningrat
Arya Mangunjaya nangis

sakathahe para garwa
wus winartan mring Patih Bathikmadrim
ing pura tangis gumuruh
sambat-sambat narendra
akèh solahing wong kang pating bilulung
sêlir miwah para garwa
sadaya sangêt rudatin

bunêk ing tyas sira patya
amiyarsa tangis jro kênya puri
asru dènira amuwus
kabèh padha kèndêla
tingalana mêngko panêngêraningsun
wangwang Patih Madrim mêdal
panggih lan sagung bupati

hèh kabèh wong ing Malawa
êtal iki sun gawe pasang giri
yèn ngong kawasa anjabud
nata maksih waluya
lamun êtal ngong bêdhol nora kadaut
yakti sang nata wus laya
sigra ingangkat tumuli

kabêdhol ingkang wrêksa tal
samya surak sakwèhning para mantri
ingumbulakên mandhuwur
silêm datan katingal
tibanira nèng madyaning alun-alun
watara sapuluh asta
ingkang tumanceb ing siti

Apatih Madrim lingira
iki malih sun karya pasang giri
lamun êtal iki lampus
benjang sapungkuringwang
nora rawuh sang nata kalawan ingsun
kalamun ika agêsang
pasthi prapta andon manis

Patih Madrim sigra animbali
Dayaningrat lawan Wijanarka
myang Mangunjaya wus dene
Mantri Wisesa muwus
marma katri ingsun timbali
manira arsa mentar
ngulari sang prabu
dèn bêcik angrêksa praja
lawan ingsun titip si rumaja gandhi
poma wruhên nèng karya

lawan malih dèn angati-ati
kèh pawèsthinira jroning praja
angrèh mantri punggawane
ing karsa dèn aguyub
lamun ana mungsuh nêkani
muwêra jroning kutha
poma aywa mêtu
manawa kaparèng tiwas
wus kaprahe wong anom kurang dêdugi
sura tunèng wêweka

satriya tri samya manganjali
tan lênggana lumaksanèng karsa
patih salin busanane
amusthi sarwa wulung
sampun surup kulandaragni
ginantyan ing sasôngka
kya patih lumaku
kawingking nagri Malawa
tan winarna solahira kang lumaris
praptèng samadya côndra

siyang ratri dènira lumaris
tumrah ing jurang sumêngkèng arga
kalunta-lunta lampahe
darpa bramintèng kalbu
duk ararywan anèng sasoring
wrêksa mandira sarya
angantuk tan dangu
rumungu swara mangkana
Bathikmadrim kalamun sirarsa panggih
kalawan gustinira

cundhuka lan dutèng Bojanagri
nindyamantri ran Jêksanagara
sanggupana saujare
iku marganing besuk
sira panggih kalawan gusti
sira ngidul ngulôna
pasthi yèn katêmu
atas pamiyarsanira
wungu sigra anutugakên lumaris
sinêru lampahira

gancanging carita wus kapanggih
Bathikmadrim lan Jêksanagara
papag-papagan lakune
Jêksanagarandulu
wong sajuga lagya lumaris
apidêksa taruna
ngangge sarwa wulung
atêkên panjalin tingal
Patih Jêksanagara micarèng ati
wong ngêndi iki baya

warnanira pêkik nom rêspati
nging panganggo sairib pandhita
bok iya ingsun sapane
alon dènira muwus
lah mandhêga ingkang lumaris
manirarsa têtanya
ing pundi kapungkur
lan ing pundi kang sinêdya
Bathikmadrim anglocita baya iki
wahanane ing swara

ingkang arsa kapanggih lan mami
mantrimuka ing Bojanagara
kôntra saking pasêmone
lamun priyayi agung
sigra kèndêl ingkang lumaris
lênggah ayun-ayunan
Patih Madrim muwus
ki patih manira tanya
sumarmane andika anèng wanadri
lumampah tanpa rowang

baya uga dinutèng narpati
minta sraya ing pundi sinêdya
Patih Jêksanagarane
amicara ing kalbu
nyata awas anak wêwasi
dene ta iku wikan
marang lakuningsun
ki patih nauri sabda
kasinggihan sabda andika puniki
manira atêtanya

anak bagus wismane ing pundi
lawan sintên kang pinudyèng krama
sang tinanyan lon saure
wisma kula ing gunung
Rasamala wastaning wukir
Bathikmadrim raningwang
wêwasi ing gunung
tumurun arsa uninga
tataning wong nagara sira apatih
Jêksanagara mojar

sukur sèwu ki anak wêwasi
aywa tanggung laku pakênira
bagya yèn antuk karyane
ywan jêngandika sanggup
ingsun minta sraya ki wasi
mikut maling aguna
anèng jro purarum
dhustha digung kinawasa
datan mawa babahan sakwèhning mantri
pinilih kapêtêngan

atugur ing pura dèn wudani
Buminata ing Bojanagara
dahat merang sumarmane
manira minta tulung
tan angucap Ki Bathikmadrim
angartikèng wardaya
apa warnanipun
kang dadi maling aguna
sun cacake kaprawirane si maling
sakti kang sabèng pura

yèn sun asor sukur praptèng pati
lamun datan kapanggih sang nata
pudararis wacanane
inggih manirasanggup
mikut dura atmaka sakti
atandhing kadigdayan
kanindhitan purun
Ki Patih Jêksanagara
suka ing tyas sigra rinangkul Ki Madrim
dhuh nyawa sutaningwang

ganjarane pasthi rabi putri
pinaringan nagara sasigar
sinung juluk prabu anèm
nêdha sami lumaku
maring praja Bojanagari
tar wiyang kang sinraya
dyan sami lumaku
datan kawarna ing marga
menggal praptanira wus manjing nagari
nahan gantya winarna

natèng Bojanagara tinangkil
pêpak sagung satriya punggawa
para mantri prawirandhèr
ngandika sang aprabu
marang Purwanagara Patih
paran mungguhing warta
Jêksanagarèku
rèhning sun duta aminta
sraya ingkang yogya angêntasi kardi
dene uwis alawas

Patih Purwanagara wotsari
abdi dalêm kesah tanpa rowang
datan kantênan puruge
ya ta ingkang winuwus
Patih Jêksanagara ngirid
Bathikmadrim anulya
pangurakan rawuh
usrêg wong Bojanagara
apocapan yèn kang dinuta wus prapti
Patih Jêksanagara

ngirid wasi taruna apêkik
katuring sri sigra ingandikan
praptèng ngarsa tur sêmbahe
sasolahira katur
sukèng driya nata umaksi
ing citrane kang sraya
angandika arum
pandhita saparanira
atur sêmbah kawula pun Bathikmadrim
wong papa tanpa sana

Bathikmadrim riwusnya tinari
tanna mawi taha ingwardaya
sumanggup kapara lubèr
amasthi ingkang pandung
kapikut ing kawula benjing
nadyan silih sagêda
majêmur lan lesus
kawula môngsa kilapa
lêhêng aywa sinêbut-sêbut wêwasi
luputa nyêkêl dhustha

sampun lami brata tanpa kardi
yèn tan bangkit ngrênggêp duratmaka
eman bêbrêngose lèmèt
tiwasa ing pangutus
Bathikmadrim lare ambênthing
tate kawula nyepak
kêkumbaning diyu
pamintamba kabibarna
kanang baris pun dhustha kalangkung sakti
sagêd awor ing kathah

datan kesah-kesah saking puri
lamun pêthuk ing karsa narendra
ulun cêpêng siyang bae
pamasthi amba sampun
kagêm anèng ngasta pun maling
êntyarsa sri narendra
amiyarsa atur-
ira Bathikmadrim panggah
aris nabda maring sang anindyamantri
baris padha bubarna

tur sandika ingkang sinungan ling
anguwarkên mring sagung punggawa
ambubarakên barise
ngandika sang aprabu
lah ta paran karsanta Madrim
baris wus padha bubar
kang sinabdan matur
dewaji panuwun amba
sakathahing sato khewan jroning puri
winêdalna sadaya

pinêpêka ing ngarsa narpati
bokmanawi pandung guna nuksma
ing khewan myang pitik iwèn
angandika sang prabu
payo patih wêtokna aglis
sakèhing sato khewan
kang anèng kadhatun
agnyendra dyan linaksanan
pitik iwèn sadaya binaktamijil
aglar ing ngarsa nata

angandika sang sri narapati
Bathikmadrim mara prastawakna
si dhustha cêkêlên age
ingsun agyarsa wêruh
ing warnane si maling sakti
Bathikmadrim manêmbah
alon aturipun
dewaji pandung aguna
datan wontên manawi ningid jro puri
puniku kaundurna

angandika Sang Prabu Darmawisesa
apa dayamu malih
Madrim aturira
yèn sambada ing karsa
kawula saos mring puri
kang duratmaka
bilih awor ing sari

sumawana singidan anèng pêthetan
ngandika sri bupati
sun lilani sira
mêngko bêngi saosa
ing jro pura lan si patih
karo milua
anggawaa wong bêcik

kang liningan katri sandika turira
kondur sri narapati
manjing dalêm pura
bubar sagung kang seba
surup Hyang Pratônggapati
sampun samakta
kyana patih kêkalih

sampun mangkat sagung kang para nayaka
miwah Ki Bathikmadrim
sang sri naranata
dangu angarsa-arsa
mring Bathikmadrim lan patih
ngandikan enggal
praptèng byantara aji

tri manêmbah sang nata aris ngandika
hèh paran Bathikmadrim
apa na ing pura
maling kang kinawasa
matur nêmbah èstu gusti
pura narendra
kalêbêtan ing maling

ing samangke taksih wontên jroning pura
angandika sang aji
apa tandhanira
Bathikmadrim turira
gandanipun kang katawis
nata ngandika
mara cêkêlên nuli

lah gawanên patih sagunging nayaka
Bathikmadrim nganjali
gusti yèn sambada
punang dura atmaka
kawula cêpêng pribadi
sagung nayaka
sami kandhêga ngriki

nging sadaya sampun wontên ingkang nendra
ngandika sri bupati
Madrim sakarsanta
age sira cêkêla
manêmbah mentar Ki Madrim
angagêm jungkat
gônda dèn parêpêki

tan karuwan ngiwa nêngên ingkang gônda
kongsi sayah Ki Madrim
dènnya nurut gônda
gya matak ajinira
wasiyat saking sang yogi
gônda kang ura
wus gêlêng dadi siji

tinut wuri tumama ing patamanan
unggwanira sang putri
Bathikmadrim kewran
sigra mundur lon-lonan
arsa matur ing narpati
wus byar raina
mijil kulandaragni

Bathikmadrim prapta ing byantara nata
atanya sri hèh Madrim
apa labdèng karya
êndi kang duratmaka
kang dinangu matur aris
atadhah duka
kang duratmaka sakti

pratistha ring mandakini jro paprêman-
nira putri narpati
kèndêl sri narendra
dangu tan angandika
Purwanagara anuli
matur manêmbah
lêrês aturing abdi

lamun dèrèng antuk wêwênang paduka
yakti ajrih pun Madrim
sang nata ngandika
apa sakarêpira
sun turuti Bathikmadrim
matur manêmbah
yèn sambada sang aji

putra nata wontêna ngarsa paduka
sakalangênan cèthi
sami kabêktaa
mring ngarsa padukendra
marma makatên pun maling
guna kawasa
bangkit amindha warni

nadyan silih tumutura nèng ngarsendra
kadi tan wontên uning
myang kalamun nuksma
aworing kalangênan
kadi datan wontên kang wrin
muhung kawula
datan kilap sayakti

sawarnine kalangênanira sang dyah
yèn kawula sênêngi
sang rêtna tan suka
paduka kang mêksaa
punika dununging maling
nata ngandika
hèh Sèbêtan dèn aglis

timbalana nini putri mring ngarsèngwang
lan pacara ywa kari
sakèh kalangênan
dhawuhana anggawa
wisata ingkang tinuding
ya ta kawarna
sira sang ruming sari

lagya lênggah kalawan cakarwa seta
sang dyah umatur aris
kangmas malih warna
kawula tur uninga
ing mangke kangjêng ramaji
aminta sraya
kalangkung dening sakti

sagah wasi saking ardi Rasamala
bèr ati ananggupi
anyêpêng paduka
kawula sangêt maras
dawêg kesah saking ngriki
mèsêm angucap
sira sang malih warni

dhuh mas mirah kang sawang rêtna pakaja
aywa maras ing galih
sanadyan wuwuha
wasi ajar sanambang
srayane ramaniraji
môngsa idhêpa
maring manira gusti

mêngko mirah lamun sira tinimbalan
aywa sandeyèng ati
marêk ing ramendra
ingsun sira gawaa
arsa wruh ingsun kang warni
srayaning nata
kangarsa rabi putri

tan antara prapta dutaning narendra
umatur awotsari
dhuh sang kadi rêtna
paduka ingandikan
ing ramanta sri bupati
saupacara
paduka sampun kari

atanapi ingkang warni kalangênan
kabêktaa samangkin
sang dyah tan lênggana
dyan mentar sang cakarwa
ingêmban de abdi cèthi
datan atêbah
lawan sang nahên kingkin

prapta ing ngarsa narpati
sri nata lagya pinarak
Bathikmadrim nèng ngarsane
jajar lan mantri wisesa
kalih ngapit sang nata
sarawuhira sang ayu
saksana nungkêmi pada

sri nata ngandika wêngis
aywa manêmbah maringwang
sira wong culika dene
sun tari krama tan arsa
mêngko asimpên dhustha
dêlap-dêlapmu tumuwuh
sae myat sunaring arka

jênêng manira tan apti
angaku anak mring sira
sang rêtna alon ature
sumônggèng karsa narendra
tiyang dur kinaryapa
lêng pinuguta kang tuwuh
gêsang nyênyampuri pura

kawula wong sundêlanji
dados kalesaning praja
ngandika malih sang katong
gawok-gawoke kang manah
kalamun winarahan
nuli anjaluk linampus
sang dyah ayu èsmu merang

alingan wit nagasari
sang nata malih ngandika
yèn sira mati têmahe
nagri ing Bojanagara
sapa ingkang darbea
Bathikmadrim duk andulu
citranira sang kusuma

amicara jroning ati
lamun wruha gustiningwang
marang wanodya mangkene
yakti mari nandhang brôngta
baya tunggal panuksma
lawan ingkang seda tunu
Dèwi Sêtya ing Malawa

asru ngandika sang aji
hèh mara Madrim dèn enggal
cêkêlên duratmakane
sang ingujaran tur sêmbah
nuwun ajrih kawula
anyêpênga kanang pandung
tan kenging bênggang sacêngkang

lawan putri padukaji
sakamantyan kinasihan
sang malih warna duk anon
mring Madrim osik ing driya
baya karsaning dewa
Si Madrim pangling maringsun
arsa ngayoni bêndara

bayarsa arabi putri
dèn ririh mondhong wanodya
Ki Bathikmadrim ature
kawula têdha sang rêtna
pêksi maliwis seta
inggih punika kang pandung
kawasa warni cakarwa

angandika sang suputri
dhuh lae tan awèh ingwang
maliwis manira dhewe
ingaran maling aguna
dastun angayawara
angkuhmu angundhung-undhung
anjaluk kêkasihingwang

Bathikmadrim awotsari
dewaji kadya punapa
putra paduka tan awèh
èstu yèn asimpên dhustha
sang nata angandika
apa nganti ingsun pundhut
dèn age sira ulungna

sigra sang mancalawarni
bêbisik mring Dyah Srênggana
manira aturna anggèr
sun angalih anèng sêkar
anuksmèng tunjung pita
kalangênanira iku
sang rêtna matur ing rama

sumôngga maliwis putih
ulun kadêrêng punapa
wus tinampan ing sang katong
cakarwa anulya pêjah
Bathikmadrim turira
sampun angalih kang pandung
anuksma ing tunjung pita

kawula suwun kang sari
tunjung pasênêtan dhustha
sang dyah asugal wuwuse
si Madrim nyata yèn langar
angucap suleweran
kêmbang dèn arani pandung
andaluya nora tata

sang nuksmèng sêkar bêbisik
dhuh gusti sira aturna
ingsun ing mangke angalèh
aywa maras atinira
têka sira asungna
sun anuksmèng kancing gêlung
sang dyah ayu angandika

lah ênya cêkêlên aglis
sarya sru nguncalkên sêkar
wus alum sirna sênêne
Ki Bathikmadrim anjola
sru dya wacananira
mèh kagêm ing asta ulun
gusti pun dura atmaka

ing mangke sampun angalih
gusti kang pandung aguna
anuksmèng kancing gêlunge
sang rêtna kawula têdha
sang dyah sugal lingira
si Madrim nyata kapaung
andaladag nora prênah

dudu paringe ramaji
sira jaluk nora suka
Ki Madrim sênggrang saure
nadyan suka tan sukaa
gusti kawula têdha
sang nata ngandika asru
age sira wènèhêna

sang malih warna bêbisik
yayi dèn enggal ulungna
manira nuli angalèh
anuksma ing sêngkangira
sigra sang lir kusuma
angrucat kancinging gêlung
katur ring rama tinampan

surêm cahyaning kang kancing
Bathikmadrim atur sêmbah
sampun kesah ngalih ênggèn
anèng sêngkangingsang rêtna
sri nata angandika
nini wènèhna dèn gupuh
sêngkangira mring ki wasya

iku panuksmaning maling
sang dyah kaku ing tyasira
mindêl kumêmbêng waspane
bêbisik kang nuksmèng sêngkang
yayi enggal aturna
pinundhut ramanta prabu
sun angalih nèng kalpika

kang munggwing suweda manis
sang nata aris ngandika
kacandhaka ngastaningong
sun juwing sawalang-walang
apa ta baya dewa
dene manjing ajèr-ajur
mawèh sangsayaning driya

wus katur ing sri bupati
sêngkang murta cahyanira
saksana pinaringake
mring Bathikmadrim tur sêmbah
pukulun nuwun duka
sampun ngalih punang pandung
anuksma wontên ing sêsra

kawula pinta jêng gusti
sêsupe sotya ludira
kang munggwing driji manise
punika ênggèning dhustha
suka botên sukaa
kalpika kawula suwun
enggal mugi pinaringna

arsamba bêsmi wit dening
punika unggwaning dhustha
sang ayu sru andikane
dudu paringe ramendra
olèh ngong amêmanggya
dèn tukua kalih èwu
manira môngsa awèha

lêhêng êndhasira Madrim
dèn tunua ing dahana
dimène iku malêdhos
sang dya alara karuna
sêsambat mêlasarsa
lêng tumêkaa ing lampus
aywa andêdawa wirang

si Madrim angaku sakti
kang ora-ora dèn ôngka
adoh uga watarane
kalpika ingaran dhustha
sang nata angartika
sun rasa bênêr sutèngsun
asru dènira ngandika

hèh ta kaya ngapa Madrim
pasthi tugêl gulunira
yèn ora nana malinge
Bathikmadrim atur sêmbah
inggih sumonggèng karsa
pun pandung sampun kabutuh
kantun sapisan kewala

paduka pundhut tumuli
singsim agême putranta
sang nata ris andikane
hèh nini sira ulungna
muritira dèn enggal
apa nganti ingsun pundhut
mungkur sang ayu kèmêngan

ingkang nuksma ing kalpika
abêbisik ingsun aturna yayi
sarwi bantingên ing watu
kumlasa pinggir tirta
prastawakna mêngko sapratingkah ingsun
ngadu sakti kaninditan
kalawan si Bathikmadrim

sang ayu sigra amêcat
murit ingkang munggwing suweda manis
asru binanting ing watu
nèng têpining balumbang
sarwi mular abêngis wijiling wuwus
kang sira arani dhustha
lah ênya cêkêlên Madrim

kalpika kalêbwèng tirta
têmah wiyung saksana Bathikmadrim
dadya dara putih mabur
canthuka cinucukan
nora kêna sadarpa prawiranipun
lir anucuk wêwayangan
canthuka anulya dadi

alap-alap kanang dara
dyan umêsat sinambêr tibèng siti
sigra malih dadya tikus
jinada arsa ngêrah
alap-alap tinubruk luput umabur
dadi kucing côndramawa
tikus tinubruk ing kucing

lumayu tikus jinada
karepotan dadya tripuru putih
kucingtinubruk lumayu
binuru karepotan
natèng Bojanagara gawok andulu
tandange kang bôndayuda
dene ta anindya sakti

Anglingdarma ingkang dadya
kucing sampun malih pragalba putih
tripuru tinubruk asru
aniba kapisanan
Bathikmadrim agya ngreka warnanipun
mancala singa pragalba
tinubruk indha ngoncati

suraking mantri gumêrah
èstu merang raja Nglingdarma nuli
sêmèdi nyipta pêpêdhut
gègèr sajroning pura
panarkane pagrowong pating bilulung
Ki Bathikmadrim kasoran
asêmèdi nyipta angin

mêsês ingkang bayu bajra
swaranira kumrusuk angajrihi
anêmpuh ingkang pêpêdhut
wus sirna têmah padhang
Anglingdarma kalindhih merang kalangkung
mumbul napak jumantara
anangku maladi êning

anutupi kang babahan
nawa sanga ya ta ingkang winarni
rabine Parta ing dangu
ran Dèwi Drêsanala
kang kahyangan ing Suranadi wus wêruh
kalamun sri naranata
Malawa kandhah ing jurit

arsa têtulung ing yuda
ciptanira yèn matia samangkin
ratu ing Malawa puput
turune lakiningwang
nora nana kang anêdhakake ratu
ing nuswa Jawa saksana
dahana gêng andhatêngi

atbuta ngungkuli pura
apuyêngan gègère para mantri
wong dalêm nangis gumuruh
anarka truh dahana
sri narendra gugup tanbuh solahipun
Ki Bathikmadrim winarna
yun sumusul mring wiyati

kalangan dening anala
dahat tiksna manahira kumitir
cipta tan kawawa mungsuh
dhustha dibya kawasa
biyas pandriyanira datan wun lampus
sumusul ajrih ing panas
tanbuh rèhira Ki Madrim

Maharaja Anglingdarma
sumbar-sumbar anèng sajroning agni
lah payo nusula gupuh
iya sun Endrajala
kinawasa datanpa tandhing pinunjul
trahing sri nata sudibya
winong ing jawata lêwih

anglêlana adikara
anusula mring wiyat Bathikmadrim
sira ngayoni maringsun
lah mara ta tutugna
dèn aririh sirarsa mondhong dyah ayu
kusumèng Bojanagara
yèn maksih ingsun kinanthi

atas pamiyarsanipun
Kyana Patih Bathikmadrim
datan samar ing wardaya
yèn kang sumbar nèng wiyati
Maharaja Anglingdarma
ratu ing Malawapati

angartika jroning kalbu
nadyan pisaha nêm warsi
manira môngsa samara
ing swarane gusti mami
kalangkung asrêp ing driya
angrasa kalamun urip

Bathikmadrim asru muwus
tumêngèng wiyat anangis
manêmbah marang ambara
dewa susuhunan mami
Maharaja Anglingdarma
kawula ruruh toh pati

tumurun ing jurang trêjung
sumêngkèng angganing wukir
manusup ing wanawasa
paduka ulun ulati
milang koryanjajah desa
tan etang ing lara pati

datan kapanggih sang prabu
mangkya nèng Bojanagari
kawulane kasamaran
dahat tan wikan ing gusti
sru kaswasih ing salama
tinilar dening jêng gusti

kawula anuwun bêndu
ngaturakên pati urip
sumônggèng karsa narendra
dene dasih kumawani
atandhing prang adu yasa
kalawan paduka aji

suka pêjahana ulun
tuwêkên ing katga lungid
Maharaja Anglingdarma
myarsa sêsambating Madrim
kalangkung wêlas ing driya
nir krodhanira narpati

dahana kang murub wau
saksana sirna umulih
mring kahyangan Suraloka
sang nata tumêdhak nuli
jumênêng soring wratsôngka
Bathikmadrim aningali

nulya malayoni gupuh
praptèng ngarsa anungkêmi
udrasa kadi wanodya
kawula datan angipi
kalamun paduka nata
ingkang mindha maling sakti

cipta kawula pukulun
upami jaya ing jurit
putri ing Bojanagara
katura ing padukaji
dadosa panglipur brôngta
angandika sri bupati

mring Madrim sarwi angrangkul
mênênga aywa anangis
kang Madrim sira matura
purwanta anis sing nagri
apa ana parangmuka
ngrabasèng Malawapati

tur sêmbah ingkang dinangu
milamba nusul ing gusti
rêmbaging para nayaka
saking tiwase kang abdi
tinanggênah têngga praja
mangkya pinarag ing agring

akathah têtiyang lampus
wêwêlak sru andhatêngi
sakit enjing sontên pêjah
sakit sontên pêjah enjing
pasabinan kathah bêra
kathah dhusun kang asêpi

angrês ing driya sang prabu
myarsa ature kya patih
mangkana andikanira
rusak wong Malawapati
sun antuk dukaning dewa
umatur sang Patih Madrim

sampun ginalih rumuhun
risake praja narpati
gusti kapanggihèng wuntat
ing mangke paduka aji
sayogyanira tundhuka
lan natêng Bojanagari

sang putri paduka pundhut
manawi bôngga sang aji
kawula kang talang pêjah
nanggulang ngrurah nagari
sang nata mèsêm ngandika
kang Madrim manira isin

apêpanggih lan sang prabu
lamun ora dèn timbali
dene sun ingkang culika
mangrurah pêthetan adi
kang sinêngkêr ing jro pura
dadi usadaning kingkin

sumarmane mari wuyung
mring gustinira kang lalis
wus nora karasa-rasa
ing driyaningsun angalih
mring dyah ing Bojanagara
ingkang dumunung ing ati

Patih Madrim alon matur
yèn makatên sri bupati
kawula kang umatura
ing sri natèng Bojanagri
sang nata mèsêm lingira
sakarsanta kakang Madrim

manêmbah kang sinung wuwus
êntyarsèng tyas Bathikmadrim
sigra-sigra undurira
praptèng byantaraniraji
ing Bojanagri tinanya
apa dayanira Madrim

êndi warnane kang pandung
umatur Ki Bathikmadrim
kawula anuwun duka
lumaksana ing karyaji
ing mangke atur uninga
ing gusti sri narapati

yèn sèstunipun kang pandung
putra paduka dewaji
Sri Nglingdarma ing Malawa
ingkang kawula ulari
anjajah wana myang praja
mangke kapanggih ing ngriki

saking katambêtan ulun
tan wikan kalamun gusti
kang dadya pandung aguna
amindha maliwis putih
rèhning dahat kasamaran
kumasura tandhing jurit

sapandurat tan amuwus
nata ing Bojanagari
gawog mawor sukèng driya
myarsa aturira Madrim
puwara aris ngandika
ing samêngko ana ngêndi

Ki Bathikmadrim umatur
jumênêng soring wratsari
ngandika sri naranata
Jêksanagara Apatih
karo si Purwanagara
aturana putra mami

myang sagung nayakaningsun
milua marang si patih
manêmbah sarêng umentar
wus praptèng ngarsa narpati
sadaya lir anupêna
sapandurat datan angling

cêngêng dènira andulu
ing citranira sang aji
yèn angucapa mangkana
apa parayangan êjin
apa ta Hyang Kamajaya
linggar saking Suranadi

layak asiha sang ayu
saèstu pêkik linêwih
emut kalamun dinuta
ki patih matur wotsari
pukulun lampah kawula
ingutus ramanta aji

ngaturi paduka prabu
dhumatêng jro kênya puri
ramanta sri naradipa
yun-yunên arsa kapanggih
dangu umèring palunggwan
Sri Anglingdarma nabdaris

sandika wangwang lumaku
kerid ing patih kêkalih
ginarêbêg ing punggawa
Raja Darmawisesa glis
têdhak saking padmasana
cundhuk aris ngacarani

dyan kinanthi astanipun
noraga sang tarunadi
sampun atata pinarak
munggwing amparan rinukmi
pramèswari nata prapta
anganthi sang raja putri

kakênan tyasirang prabu
mulat ing citra linêwih
amindha Sang Hyang Asmara
pangandikanira aris
dhuh anggèr prapta paduka
ing praja Bojanagari

yayah katiban andaru
tanapi prabata rukmi
karoban samodra kilang
èsthine pun bapa gusti
saksat katurunan dewa
tanbuh sukane tyas mami

sang sinambrama umatur
noraga têmbung mlasasih
kalangkung kalingga murda
angandika sri bupati
kawula minta aksama
dene dahat kumawani

ngruhuni karsa pukulun
ngling natèng Bojanagari
sampun anggèr wancak driya
suka rêna wong sanagri
pun bapa mandya arsana
ni putri kangge anyèthi

Sri Anglingdarma anuhun
ing sih sigra sang suputri
linênggahakên ajajar
lan natèng Malawapati
lir Ratih lan Komajaya
suka sagung kang ningali

kang ibu suka andulu
atanapi sri bupati
arsèng tyas marwata suta
myat mantu pêkik linêwih
dadya ris wijiling sabda
kawula tanya sayakti

punapa prawitanipun
paduka tilar nagari
lan mawi warni cakarwa
kang tinanya anauri
sinangsaya ing jawata
kawula tilar nagari

kasasar mring dhôngka diyu
tinênung dening putri wil
sumarma kawula dadya
kang pêksi maliwis putih
tinutur sasolahira
purwa puwaraning laris

kawismaya sang aprabu
ing Bojanagri nabdaris
lamun sambada ing karsa
paduka madêga aji
wontên ing Bojanagara
pun bapa arsa gumingsir

tapa nèng srêngganing gunung
sêdhêng angulah sêmadi
sinambi anandur gaga
apan sampun tuwuk mukti
wus sêdhênge amagawan
sang pinrih mojar atangkis

inggih kalangkung anuhun
kalingga murda ingkang sih
kacancang pucuking rema
lênggana jumênêng aji
dèrèng kalilan ing dewa
kawula jumênêng aji

winangênan wolung taun
tan kêni madeg narpati
ingupatan dening Uma
kalawan Ni Dèwi Ratih
marma ing mangke kawula
ing paduka nuwun pamit

arsa nutugakên laku
kirang sapta warsa dening
putra paduka awawrat
kantuna wontên ing ngriki
Sang Prabu Darmawisesa
sangêt dènnya anggendholi

Raja Nglingdarma tan keguh
lumèngsèr saking ngarsaji
mundur akêkanthèn asta
lan garwa sang kadi sari
ênting sukaning wardaya
sang nata lan pramèswari

wulangun mulat ing mantu
dupyarsa tinilar anis
sami sungkawa ing driya
yayah angluda lumaris
pramèswari tanpa solah
adrês waspanira mijil

