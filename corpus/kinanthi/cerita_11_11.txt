yèn minêb kadi angrangkul
kalamun mênga kang kori
isthane lir sêsamayan
kusuma Srêngganawati
praptèng jawining gapura
wus mengo sang dyah umanjing

maliwis putih tumutur
tan kêna sah lan sang putri
kori wus minêb sang rêtna
saking jro aglis angunci
pawongan samya nèng jaba
tan ana tumut sawiji

ana ngalor ana ngidul
wênèh padha ngalap sari
ana ingkang apêpetan
dhêdhakon wênèh cêngguring
warnanên kusuma rara
kang siram anèng botrawi

nabdarum wijiling wuwus
lah mara maliwis putih
ingsun kujamasi sira
umatur sang malih warni
dhuh anggèr inggih sandika
yèn gusti asih ing abdi

jêjambul paduka dudut
sampun taha-taha gusti
sang ayu sigra anyandhak
jambule maliwis putih
kinramasan sinurenan
roning tal kang mawi tulis

munggwing gêgêlung kadaut
sirna warnaning maliwis
apurna jati manusa
sang dyah anjêngêr tan angling
ciptane tan anupêna
mulat satriya apêkik

lir Kamajaya anurun
pamulu jatmika wingit
sang ayu micarèng nala
iki satriya ing ngêndi
anèng kene tanpa sangkan
alinggih ing ngarsa mami

kalawan kêkasih ingsun
si cakarwa anèng ngêndi
ilange tanpa karana
tanbuh solahe sang putri
arsa atêtanya merang
rumaos lamun pawèstri

sang nata wikan ing sêmu
yèn sang dyah merang ing galih
aris dènira ngandika
dhuh gusti sang lir apsari
suwawi kujamasana
baya ta andika pangling

adarbe dasih maringsun
kawula maliwis putih
apurna jati manusa
marga saking kusumadi
punapa sun walêsêna
dhumatêng laksmining puri

padhêma ping sapta durung
timbang wêwalês ing dasih
maksih ugi kasambutan
atur kawula maskwari
salami ulun agêsang
tulusa kawula ngabdi

sang ayu datanpa muwus
graitanira ing ati
apa têmêna si jênat
dadine maliwis putih
dene têka anglêngkara
maliwis arupa janmi

wasana nabda sang ayu
têmbe mriksa lagi uning
maliwis dadi manusa
sira pajara sayakti
apa êjin parayangan
apa dewa suranadi

lamun manusa satuhu
ing wingking pundi nagari
ing ngajêng pundi sinêdya
sintên kang pinudyèng krami
sang inujaran lingira
ulun wong Malawapati

tan wontên sinêdyèng kayun
kang sudyarsa amastani
Maharaja Anglingdarma
ing nguni jumênêng aji
ing mangke kawêlas-arsa
malah awarni maliwis

margi kawula tinênung
dening putrining rasaksi
ing mangke kawula mulya
margi saking kusumadi
sang dyah amicarèng nala
tan linyok rasaning ati

duk maksih arupa manuk
pangrenahe nglêliwati
cilik nanging sugih akal
pangarahe miyatani
sang dyah sangsaya kagagas
brangtanira sampun lami

trêyuh ing tyas myarsa wuwus
sira Sang Anglingdarmaji
sariranira marlupa
kusuma Srêngganawati
wanodya sêdhêng diwasa
sinandhing satriya pêkik

kamanisên ing pandulu
karoban ing sabda manis
amêmalad ing kung rimang
tumêmbe pratisthèng galih
sakamantyan suka ing tyas
umatur saha wotsari

lamun sambada ing kayun
kula matur ing ramaji
kadi karênan ing nala
tangèh yèn mandea runtik
kapanggih lawan andika
sawastu arsanèng galih

Raja Nglingdarma amuwus
dhuh mas mirah awak mami
tan kêna kulinèng praja
sinangsaya ing dewadi
sung inguni sinupatan
dening Uma lawan Ratih

winalêran wolung taun
tan kêna ngambah nagari
yèn sira trêsna maringwang
kang sarta pêthuk ing kapti
siyang ngong warni cakarwa
yèn dalu sun rupa janmi

sang rêtna mindêl tumungkul
èmêng karoban ing kingkin
sri nata datan darana
sinambut sang kadi sari
rinungrum kinuswa-kuswa
kinidungan purwakanthi

dhuh gusti nayakaningrum
wong ayu rêspati manis
mrak atibisa tênaga
tênagane milangoni
kang ati sampun kajarah
kajarah ing ulat liring

liringira pait madu
madune sakèhing sari
sari ingkang warna-warna
sataman sampun asêpi
sêpine samya ngalêmpak
wus koyup ing sira gusti

mirah kawulatur lampus
sumôngga ing rèh sang dèwi
gusti swanèngsun ngawula
kawulane tadhah runtik
rêrujitên raganingwang
sang ayu ngêdohi liring

ingaras atangkis gêlung
layon mawur gandanyamrik
sinambi ta ngayang-ayang
swanitanira drês mijil
sariranira marlupa
mari anggarut anjiwit

ngêsah sambat rama ibu
sang nata sangkin angrêmih
lir brêmara nguswa sêkar
marwasèng sari akincip
mamrih rêmbêsing sarkara
sinawung sabda maladsih

dhuh anggèr sang murtiningrum
dasihe ngalaya bumi
midêr anjajah nagara
iya sira sun ulati
titise Kèn Dèwi Sêtya
sêsotyèng Malawapati

ingaras-aras sang ayu
munggwing têtirahing bèji
ginunturan ing srênggara
muwah ing gita pangrêmih
ri sampunira sêsotya
asalin wastra sang dèwi

dhuh gusti wangsulna gupuh
roning tal kang mawa tulis
dêdimène raganingwang
wangsul arupa maliwis
sang ayu umatur nêmbah
bok sampun amalih warni

bosên myat maliwis jambul
wus lalita dadi janmi
suwawi marêk ing rama
kalamun duka ramaji
kawula atalang jiwa
lingnya Sang Anglingdarmaji

yèn arupa janma ingsun
nora awèt andêdasih
marang andika kusuma
yèn ingsun rupa maliwis
awèt atêngga andika
tutug ing pangabdi mami

lah mara yayi dèn gupuh
wangsulna ing gêlung malih
roning tal kang mawa citra
ugêrên lan rema mami
Srêngganawati saksana
nyandhak ron tal awotsari

kawula nuwun sang prabu
luputna ing tulah sarik
kang tênung sampun pinasang
sakala warna maliwis
sang putri gawok ing nala
dhuh gustiningsun kiyai

sanadyan rupaa manuk
apantês dadi narpati
pantês sinewa ing wadya
cahyane mancur awêning
nanging medane sajuga
manggung ngarah-arah pipi

Rêtna Srênggana umatur
ing raka saha wotsari
kawula minta aksama
sisip kawula kèh kêdhik
sang malih warna lingira
mirah aywa pindho kardi

lah suwawi sami mantuk
aywa kasuwèn nèng bèji
sang ayu sigra angêmban
maliwis winawa mijil
cèthi parêkan atarap
saos nèng pipining kori

inya Jalamprang umatur
dhuh gusti sêkaring puri
kawula ingkang angêmban
kêkasih dalêm maliwis
sang putri aris ngandika
nora wèh manawa purik

awit cêpak nêpsunipun
duk mau mêntas abudi
biyang payudaraningwang
dèn sabêti ing suwiwi
alêsu sariraningwang
sêkar pamijil gumanti

biyanginya payo padha mulih
mangkat para sinom
rêtnaning dyah aris ing lampahe
mliwis seta ingêmban pribadi
parêkan bêbisik
lawan rowangipun

bibekane karane punapi
gusti sang lir sinom
sru kasêngsêm mring maliwis putèh
malah supe marêk ing narpati
amung sang maliwis
syang ratri pinangku

tan adangu ing kaputrèn prapti
sang ayu wus lunggoh
angandika hèh biyang dèn age
yasakambang pajangên tumuli
ingsun mêngko bêngi
arsa guling ngriku

anênêdha mring dewa linêwih
muga raganingong
akramaa narendra ing têmbe
ingkang anom listyalus ing budi
inya awotsari
mojar awor guyu

gustiningsun sêdhênge birai
ayune kinaot
sampun dawêg mawi akramanggèr
mèsêm nabda kalêngkaning puri
sun arsa sêmèdi
aywana tumutur

miwah sagung parêkan lan cèthi
aywa milu mring ngong
karia ing dalêm gêdhe kabèh
ingsun sare ing kambang pribadi
inya para bibi
sandika turipun

yasakambang kinarawisthadi
pinajang sri tinon
Hyang Aruna mèh surup wayahe
wus manitih udayaning wukir
sasôngka gumanti
padhange sumunu

wus samakta pasarean adi
ngandika sang sinom
hèh cakarwa muhung sira dhewe
ingkang milu mring kambang akêmit
sang amalih warni
sandika turipun

wus tumêdhak Kèn Srêngganawati
maliwis binopong
para inya samyandhèrèkake
praptèng kambang sadaya wis bali
dwara dyan kinunci
mung dewaning ayu

karoron lan sang amalih warni
sang dyah ngandikalon
jêlèh bosên sun miyat jambule
sang cakarwa alon anauri
punika jêng gusti
jambul tunggu umur

sang dyah mèsêm umatur ngabêkti
aksamanên ingong
kumawani anyandhak jambule
tênung pinèt tandya salin warni
wus amulya janmi
lir asmara nurun

kagyat ing tyas nayakaning manis
manatmatèng katong
cêngêng mulat ing wil kasaktène
sang nata ngling baya tan arjoni
tumingal ing dasih
sêmune lir ngungun

kadi ewa umulat ing dasih
matur sang lir sinom
sarwi nyiwêl kang raka wêntise
ywa paduka kajêron ing tampi
gawok aningali
kasaktèning diyu

lan duryasanirèng ditya èstri
sutaning wil katong
amunjuli manusa saktine
sri narendra angandika aris
uwus pakartining
ditya lumakwèng dur

janma bangkit lêwih saking iki
nanging tan anganggo
mamrih syarda ing sama-samane
sang dyah mèsêm sarya nyêndhal liring
kakung angrakêti
sarya ngaras gêlung

sang dyah canggèh amêmanas ati
winawèng paturon
dhasar kênya sêdhêng biraine
gêgitêle tan pae gurimis
manggih priya pêkik
lirkupu atarung

ginunturan ing srênggara manis
sang ayu kalêson
tan kuwawanggulawat anggane
sinarèkkên ing kêkasur sari
sang dyah kongah-kangih
sru maras ing kalbu

tan winarna langêning maladsih
nèng tilam karoron
sri narendra lan Kèn Srêngganane
wus katulan sotaning abrangti
sang rêtna anuli
pinangku ing kakung

sinrênggara kusumaning puri
kinuswa tan agop
sare anèng pangkoning kakunge
sri narendra angura rêrêpi
asêkar pamijil
winor ing pangrungrum

sangkin lulut sang mindha apsari
kang mêntas kaluron
sinrênggara eca dènnya sare
anèng pangkon tumulya ingêlih
kalihan aguling
munggwing jinêm arum

praptèng enjing wau kang aguling
awungu karoron
mring patirtan asalin wastrane
wusnya turuh sigra sang narpati
anambut sang dèwi
wangsul ing gènipun

tan winarna solahe sang dèwi
kalawan sang katong
lamun siyang rupa mliwis putèh
ratri kala malih warna janmi
sang dyah dahat asih
tumêkèng sakayun

êmbanira tan ana udani
solahe sang sinom
awit dening kamantyan sandine
kongsi nyidham wus antuk sêsasi
sagung para bibi
tan ana kang wêruh

wênèh para nyai abêbisik
ing panduluningong
bibèkane sang rêtna ing mangke
sarirane kêndho cahya nglêntrih
lawan awis mijil
apa baya rapuh

samangkana ing alami-lami
kang anggung kalangon
kadêrêsan ing madu pamane
mèsi pandhoga kang pandhan sari
sangkin angantrani
rusak ling lêlangun

cahya wênês ijo asmu putih
mêkar ingkang wangkong
mênga sêsupiting darijine
jaja mungal madya mari wangking
wônda kêndho tuwin
pambayun agêmuh

ênêngêna kang lagya samyasih
gantya winiraos
Raja Darmawisesa kalane
pinarak ing natar lan garini
soring nagasari
siniwèng pra arum

manggung miwah katanggung sumiwi
ngandika sang katong
yayi sori paranta wadine
putrinira lawas tan kaèksi
dingarèni putri
tan marak maringsun

kongkonana mariksa tumuli
sandiyèng tyas ingong
bokmanawa kambah ing rogane
ni Sèbêtan saksana tinuding
mring kaputrèn prapti
tan panggih sang ayu

anèng kambang tan arsa manggihi
alêlingse angloh
bok Sèbêtan wangsul age-age
nêmbah matur ing narpa garini
sang dyah tan manggihi
ing caraka prabu

yayi sori sira dhewe bêcik
mênyanga têtinjo
bokmanawa lara sayaktine
lumaksana ri sang pramèswari
pra cèthi umiring
ing kaputrèn rawuh

sigra mêthuk sira sang sudèwi
mring ibu wotsinom
pramèswari aris andikane
apa sira gêrahake nini
dene amanglingi
warnamu sun dulu

anglêlêntrih wadanèsmu putih
mêkar ingkang wangkong
paranbaya ni putri rogane
padha mênga supiting dariji
sang dyah awotsari
kawula tan rapuh

lami ulun angirang-irangi
badan sangêt abot
pramèswari anggraitèng tyase
lir wong nyidham manira tingali
warnane ni putri
sampêlah tyas ingsun

de ni putri durung mawa krami
adhuh putraningong
mara ta lah ingsun garayange
dyah lênggana ri sang pramèswari
amêksa ing siwi
netya masmu rêngu

tan darana anyandhak ing siwi
mindra ni sang sinom
dyan cinandhak lambung lêlêngise
pramèswari anjola saryangling
adhuh nini putri
tan linyok ujarku

mau mula wus anyalawadi
katura ing katong
mendahane silih dêdukane
sang dyah merang palarasan nangis
sêsambat dewadi
banjutên ragèngsun

pramèswari mojar ngarih-arih
nini putriningong
aywa mular mung wartaa bae
sapa rowangira nèng jinêm mrik
apa ta wong mantri
pratiwa tumênggung

muwah apa lurahing kapilih
apa satriyanom
payo sira awalèha bae
sang dyah sangkin sru dènira nangis
tan arsa nauri
patanyaning ibu

kongsi dangu dènnya ngarih-arih
sang ayu ngalosod
pramèswari apêgêl driyane
wêlas dhatêng tanaya nglud nangis
tan bangkit ningali
palarasan mundur

praptèng ngarsa nata anungkêmi pada
lara-lara anangis
dhuh dewa narendra
paduka katiwasan
pêpêthetan pandhan sari
mèsi pandhoga
kang sinêngkêr ing puri

krêdyat ing tyas sang nata tan angandika
krodha mawinga wêngis
kadya anuwêka
janma kang tanpa dosa
dhêdhêp sagung para manis
ajrih umiyat
dukanira sang aji

gêrêng-gêrêng lir sardulantuk bayangan
sambitanirang putri
inya lan parêkan
sadaya tinimbalan
andhèr ing ngarsa narpati
asru ngandika
hèh sakèhing pawèstri

lamun sira arsa urip umatura
maringsun kang sayakti
payo aranana
kang saba jroning pura
sadaya matur wotsari
anuwun duka
suka dhumatêng pati

datan wontên priya kang saba ing pura
kawula tan andugi
solahe sang rêtna
bilih jin parayangan
kanthinipun nèng jinêm mrik
putra paduka
rêmên muja sêmèdi

bilih dewa ing suralaya tumêdhak
wor lulut lan sang putri
lamun manusaa
yakti wontên uninga
èmêng tyasira sang aji
sun patènana
pamomonge ni putri

tiwas mati durung karuwan yèn ala
sun pupus awak mami
kang tiwas cacaya
mring rumêksaning putra
dyan ngagnya nimbali Patih
Jêksanagara
praptèng byantara aji

makidhupuh ngandika sri naranata
hèh patih jroning puri
sinaba ing dhustha
sakti nyidra asmara
undhangna ing para mantri
myang wadya-wadya
sapa kang nyêkêl maling

ingsun ganjar ing Bojanagri sasigar
rabia putri adi
sarta jumênênga
prabu anom wismaa
loring pasar nindya mantri
matur sandika
manêmbah sigra mijil

praptèng pagêlaran warta mring punggawa
karsane sri bupati
sru gumun sadaya
maring saktining dhustha
wus dadya sayêmbaraji
dhawuh ing kathah
misuwur wong sanagri

sru gambira sakèhing para pratiwa
sadaya sanggup wani
wus samya sawega
sabusananing yuda
wadya kapêtêngan kêrig
sami agahan
angrasa antuk kardi

ngandêlakên sura kadigdayanira
kajinêman angrakit
ana sikêp pêdhang
tamèng miwah talêmpak
towok panah lawan lêmbing
kang rada lancang
babrêngose pinidih

wus samanta dupi suruping raditya
prajurit para mantri
myang wong kajinêman
miranti jroning pura
sagung punggawa nèng jawi
sawadyanira
samya angati-ati

kawarnaa ingkang tansah pêpasihan
Nglingdarma lan sang putri
matur sang lir rêtna
pukulun paran karsa
ing mangke sajroning puri
gung binarisan
ing wadya lan pra mantri

timbalane ramendra kinèn nyêpênga
maling kang sabèng puri
Raja Anglingdarma
mèsèm aris ngandika
dhuh gusti aywa kuwatir
têka sarea
sun têmonane yayi

kajinêman ingkang sanggup nyêkêl ingwang
tanapi para mantri
sang ayu tan suka
bilih kaparèng tiwas
amêksa sri narapati
sawijilira
sarwi amatak aji

lêlimunan lan sêsirêp pulunggana
kang arsa nyêkêl maling
sagung kajinêman
myang para mantri aglar
ing siti sami aguling
tan mawi tata
mèsêm kang lampah sandi

nambut lading kajinêman cinukuran
babrêngose nyasisih
myang jêjenggotira
katgane sinêndhalan
sadaya samyanggundhili
ingkang satêngah
bêbathuke tinulis

kunir apu lawan angus cinorengan
ana kang dèn sisigi
wênèh cinukuran
rambutira sadaya
sawênèh amung sasisih
kang pinarasan
alisira barêsih

para mantri wastranira binuwangan
tan ana kang ngulisik
mrih kawirangannya
sampun tatas raina
sadaya kagyat atangi
kari saruwal
pêdhang kêris siranting

sami alok-ingalokkên padha rowang
wênèh suka ningali
marang rowangira
gundhule pêpulasan
kajinêman samya giris
dene kang ngendra-
jala kalangkung sakti

kawan dasa kajinêman kathahira
siji tan nyangklang kêris
wus samya rêmbagan
kalawan kancanira
payo matur mring ki patih
nyata kawasa
maling kang sabèng puri

kajinêman wus mijil saking jro pura
aglar ngarsaning patih
atur pêjah gêsang
kya patih angandika
kabèh kajinêman anjing
datanpa karya
tandange angajrihi

tênagane yèn rina lir saradula
babrêngos watês kuping
mêmêdèni bocah
polahe lir barongan
yèn ginanjar ing sang aji
sanggup maludag
babrêngose pinuntir

kajinêman sadaya konjêm ing kisma
tanna bisa kumêcip
ki patih sawega
dening dhustha kawasa
ing sabên ratri pra mantri
tugur ing pura
ing jawi pra prajurit

sapta ari sapta ratri tinuguran
ing jawi dèn ambêngi
akathah kacurnan
kang sami kasamaran
padha rowange pribadi
miwah kang pêjah
sinidhêp maling sakti

èmêng ing tyas Kya Patih Jêksanagara
myarsa aturing mantri
gya tumamèng pura
praptaning byantarendra
manêmbah anindya mantri
atur têtêkan
tiwase ingkang abdi

sakalangkung saktine kang duratmaka
tan mawi tilas maling
sang nata ngandika
gawoke atiningwang
dene sandi mamrih sari
angrusak kênya
baya satriya ngêndi

gawe solah akarya lingsêming praja
digung dir yèn asakti
hèh patih lungaa
sira angupayaa
sraya kang anyêkêl maling
ganjaraningwang
nagara lawan putri

ingsun patih wus pracaya marang sira
poma dèn olèh kardi
asuku adhadha
aywa muliha patya
yèn sira tan labdèng kardi
sirambanjura
munggah srêngganing wukir

wong atapa ajar-ajar lan jêjanggan
atanapi wêwasi
gocara manawa
sanggup anyêkêl dhustha
iridên ing ngarsa mami
matur sandika
nêmbah kya patih mijil

saking pura andarung lampahirenggal
praptèng wisma asalin
busana lungsêdan
Patih Jêksanagara
abusana sarwa langking
anamur kula
tan amawa wong siji

sah ing ratri sing praja Bojanagara
nglintangi tepis iring
lêpas lampahira
narajang wanawasa
sumêngka ing gêgêr iring
tumrahing jurang
rèjèng parang tumawing

murang marga lampahe mantri wisesa
datan mundur ing wèsthi
sumêngkèng ngaldaka
tanna etang durgama
anasak ing wana giri
tanah ing Boja-
nagara wus kawingking

nêngêna kang lumaksana
kawuwusa radyèng Malawapati
saanisira sang prabu
saking ing prajanira
dahat orêm ing praja lan dhusun-dhusun
pragnya sagunging punggawa
kawulawarga gêng alit

rusak nagri ing Malawa
duk samana Kya Patih Bathikmadrim
ginubêl ing punggawa gung
pra santana satriya
ulubalang prajurit para tumênggung
pênuh sumiwa ing ngarsa
turira pra samya nunggil

ing mangke kadya punapa
salamine sang nata nandhang wingit
larang pangan kang tinandur
tan ana ingkang mêdal
larang sandhang susah manahing wadya gung
suwawi andika marak
matur ing gusti sang aji

manawi wontên kinarsan
putri adi sabrang myang tanah Jawi
kawula tinuduh purun
suka praptèng antaka
yèn awèta tan sinewa sang aprabu
ing Malawapati rusak
kang wadya sami prihatin

ing mangke sampun alama
kadi sampun nir andriya ing padmi
Bathikmadrim tan amuwus
pangartikèng wardaya
angrojongi ature kang punggawa gung
dyan minggah ing pêpanggungan
arsa marêk ing narpati

lan Radèn Andayaningrat
praptèng panggung sang nata tan kapanggih
wus alami tilasipun
anisirang narendra
sigra têdhak kya patih saking ing panggung
sapraptanira ing ngandhap
anjêtung asêmu tangis

angucap nutuh sarira
tiwas têmên don ingsun dadi patih
ambaurêksa sang prabu
murca datan uninga
para mantri sadaya sami amuwun
dhuh gusti sri naranata
tega atilar nagari

sakèhing para santana
samya mular sêsambat lir pawèstri
wênèh manahe garuwung
anjêngêr tanpa ngucap
Arya Wijanarka asru dènnya muwun
tuwin Dyan Andayaningrat
Arya Mangunjaya nangis

sakathahe para garwa
wus winartan mring Patih Bathikmadrim
ing pura tangis gumuruh
sambat-sambat narendra
akèh solahing wong kang pating bilulung
sêlir miwah para garwa
sadaya sangêt rudatin

bunêk ing tyas sira patya
amiyarsa tangis jro kênya puri
asru dènira amuwus
kabèh padha kèndêla
tingalana mêngko panêngêraningsun
wangwang Patih Madrim mêdal
panggih lan sagung bupati

hèh kabèh wong ing Malawa
êtal iki sun gawe pasang giri
yèn ngong kawasa anjabud
nata maksih waluya
lamun êtal ngong bêdhol nora kadaut
yakti sang nata wus laya
sigra ingangkat tumuli

kabêdhol ingkang wrêksa tal
samya surak sakwèhning para mantri
ingumbulakên mandhuwur
silêm datan katingal
tibanira nèng madyaning alun-alun
watara sapuluh asta
ingkang tumanceb ing siti

Apatih Madrim lingira
iki malih sun karya pasang giri
lamun êtal iki lampus
benjang sapungkuringwang
nora rawuh sang nata kalawan ingsun
kalamun ika agêsang
pasthi prapta andon manis

Patih Madrim sigra animbali
Dayaningrat lawan Wijanarka
myang Mangunjaya wus dene
Mantri Wisesa muwus
marma katri ingsun timbali
manira arsa mentar
ngulari sang prabu
dèn bêcik angrêksa praja
lawan ingsun titip si rumaja gandhi
poma wruhên nèng karya

lawan malih dèn angati-ati
kèh pawèsthinira jroning praja
angrèh mantri punggawane
ing karsa dèn aguyub
lamun ana mungsuh nêkani
muwêra jroning kutha
poma aywa mêtu
manawa kaparèng tiwas
wus kaprahe wong anom kurang dêdugi
sura tunèng wêweka

satriya tri samya manganjali
tan lênggana lumaksanèng karsa
patih salin busanane
amusthi sarwa wulung
sampun surup kulandaragni
ginantyan ing sasôngka
kya patih lumaku
kawingking nagri Malawa
tan winarna solahira kang lumaris
praptèng samadya côndra

siyang ratri dènira lumaris
tumrah ing jurang sumêngkèng arga
kalunta-lunta lampahe
darpa bramintèng kalbu
duk ararywan anèng sasoring
wrêksa mandira sarya
angantuk tan dangu
rumungu swara mangkana
Bathikmadrim kalamun sirarsa panggih
kalawan gustinira

cundhuka lan dutèng Bojanagri
nindyamantri ran Jêksanagara
sanggupana saujare
iku marganing besuk
sira panggih kalawan gusti
sira ngidul ngulôna
pasthi yèn katêmu
atas pamiyarsanira
wungu sigra anutugakên lumaris
sinêru lampahira

gancanging carita wus kapanggih
Bathikmadrim lan Jêksanagara
papag-papagan lakune
Jêksanagarandulu
wong sajuga lagya lumaris
apidêksa taruna
ngangge sarwa wulung
atêkên panjalin tingal
Patih Jêksanagara micarèng ati
wong ngêndi iki baya

warnanira pêkik nom rêspati
nging panganggo sairib pandhita
bok iya ingsun sapane
alon dènira muwus
lah mandhêga ingkang lumaris
manirarsa têtanya
ing pundi kapungkur
lan ing pundi kang sinêdya
Bathikmadrim anglocita baya iki
wahanane ing swara

ingkang arsa kapanggih lan mami
mantrimuka ing Bojanagara
kôntra saking pasêmone
lamun priyayi agung
sigra kèndêl ingkang lumaris
lênggah ayun-ayunan
Patih Madrim muwus
ki patih manira tanya
sumarmane andika anèng wanadri
lumampah tanpa rowang

baya uga dinutèng narpati
minta sraya ing pundi sinêdya
Patih Jêksanagarane
amicara ing kalbu
nyata awas anak wêwasi
dene ta iku wikan
marang lakuningsun
ki patih nauri sabda
kasinggihan sabda andika puniki
manira atêtanya

anak bagus wismane ing pundi
lawan sintên kang pinudyèng krama
sang tinanyan lon saure
wisma kula ing gunung
Rasamala wastaning wukir
Bathikmadrim raningwang
wêwasi ing gunung
tumurun arsa uninga
tataning wong nagara sira apatih
Jêksanagara mojar

sukur sèwu ki anak wêwasi
aywa tanggung laku pakênira
bagya yèn antuk karyane
ywan jêngandika sanggup
ingsun minta sraya ki wasi
mikut maling aguna
anèng jro purarum
dhustha digung kinawasa
datan mawa babahan sakwèhning mantri
pinilih kapêtêngan

atugur ing pura dèn wudani
Buminata ing Bojanagara
dahat merang sumarmane
manira minta tulung
tan angucap Ki Bathikmadrim
angartikèng wardaya
apa warnanipun
kang dadi maling aguna
sun cacake kaprawirane si maling
sakti kang sabèng pura

yèn sun asor sukur praptèng pati
lamun datan kapanggih sang nata
pudararis wacanane
inggih manirasanggup
mikut dura atmaka sakti
atandhing kadigdayan
kanindhitan purun
Ki Patih Jêksanagara
suka ing tyas sigra rinangkul Ki Madrim
dhuh nyawa sutaningwang

ganjarane pasthi rabi putri
pinaringan nagara sasigar
sinung juluk prabu anèm
nêdha sami lumaku
maring praja Bojanagari
tar wiyang kang sinraya
dyan sami lumaku
datan kawarna ing marga
menggal praptanira wus manjing nagari
nahan gantya winarna

natèng Bojanagara tinangkil
pêpak sagung satriya punggawa
para mantri prawirandhèr
ngandika sang aprabu
marang Purwanagara Patih
paran mungguhing warta
Jêksanagarèku
rèhning sun duta aminta
sraya ingkang yogya angêntasi kardi
dene uwis alawas

Patih Purwanagara wotsari
abdi dalêm kesah tanpa rowang
datan kantênan puruge
ya ta ingkang winuwus
Patih Jêksanagara ngirid
Bathikmadrim anulya
pangurakan rawuh
usrêg wong Bojanagara
apocapan yèn kang dinuta wus prapti
Patih Jêksanagara

ngirid wasi taruna apêkik
katuring sri sigra ingandikan
praptèng ngarsa tur sêmbahe
sasolahira katur
sukèng driya nata umaksi
ing citrane kang sraya
angandika arum
pandhita saparanira
atur sêmbah kawula pun Bathikmadrim
wong papa tanpa sana

Bathikmadrim riwusnya tinari
tanna mawi taha ingwardaya
sumanggup kapara lubèr
amasthi ingkang pandung
kapikut ing kawula benjing
nadyan silih sagêda
majêmur lan lesus
kawula môngsa kilapa
lêhêng aywa sinêbut-sêbut wêwasi
luputa nyêkêl dhustha

sampun lami brata tanpa kardi
yèn tan bangkit ngrênggêp duratmaka
eman bêbrêngose lèmèt
tiwasa ing pangutus
Bathikmadrim lare ambênthing
tate kawula nyepak
kêkumbaning diyu
pamintamba kabibarna
kanang baris pun dhustha kalangkung sakti
sagêd awor ing kathah

datan kesah-kesah saking puri
lamun pêthuk ing karsa narendra
ulun cêpêng siyang bae
pamasthi amba sampun
kagêm anèng ngasta pun maling
êntyarsa sri narendra
amiyarsa atur-
ira Bathikmadrim panggah
aris nabda maring sang anindyamantri
baris padha bubarna

tur sandika ingkang sinungan ling
anguwarkên mring sagung punggawa
ambubarakên barise
ngandika sang aprabu
lah ta paran karsanta Madrim
baris wus padha bubar
kang sinabdan matur
dewaji panuwun amba
sakathahing sato khewan jroning puri
winêdalna sadaya

pinêpêka ing ngarsa narpati
bokmanawi pandung guna nuksma
ing khewan myang pitik iwèn
angandika sang prabu
payo patih wêtokna aglis
sakèhing sato khewan
kang anèng kadhatun
agnyendra dyan linaksanan
pitik iwèn sadaya binaktamijil
aglar ing ngarsa nata

angandika sang sri narapati
Bathikmadrim mara prastawakna
si dhustha cêkêlên age
ingsun agyarsa wêruh
ing warnane si maling sakti
Bathikmadrim manêmbah
alon aturipun
dewaji pandung aguna
datan wontên manawi ningid jro puri
puniku kaundurna

angandika Sang Prabu Darmawisesa
apa dayamu malih
Madrim aturira
yèn sambada ing karsa
kawula saos mring puri
kang duratmaka
bilih awor ing sari

sumawana singidan anèng pêthetan
ngandika sri bupati
sun lilani sira
mêngko bêngi saosa
ing jro pura lan si patih
karo milua
anggawaa wong bêcik

kang liningan katri sandika turira
kondur sri narapati
manjing dalêm pura
bubar sagung kang seba
surup Hyang Pratônggapati
sampun samakta
kyana patih kêkalih

sampun mangkat sagung kang para nayaka
miwah Ki Bathikmadrim
sang sri naranata
dangu angarsa-arsa
mring Bathikmadrim lan patih
ngandikan enggal
praptèng byantara aji

tri manêmbah sang nata aris ngandika
hèh paran Bathikmadrim
apa na ing pura
maling kang kinawasa
matur nêmbah èstu gusti
pura narendra
kalêbêtan ing maling

ing samangke taksih wontên jroning pura
angandika sang aji
apa tandhanira
Bathikmadrim turira
gandanipun kang katawis
nata ngandika
mara cêkêlên nuli

lah gawanên patih sagunging nayaka
Bathikmadrim nganjali
gusti yèn sambada
punang dura atmaka
kawula cêpêng pribadi
sagung nayaka
sami kandhêga ngriki

nging sadaya sampun wontên ingkang nendra
ngandika sri bupati
Madrim sakarsanta
age sira cêkêla
manêmbah mentar Ki Madrim
angagêm jungkat
gônda dèn parêpêki

tan karuwan ngiwa nêngên ingkang gônda
kongsi sayah Ki Madrim
dènnya nurut gônda
gya matak ajinira
wasiyat saking sang yogi
gônda kang ura
wus gêlêng dadi siji

tinut wuri tumama ing patamanan
unggwanira sang putri
Bathikmadrim kewran
sigra mundur lon-lonan
arsa matur ing narpati
wus byar raina
mijil kulandaragni

Bathikmadrim prapta ing byantara nata
atanya sri hèh Madrim
apa labdèng karya
êndi kang duratmaka
kang dinangu matur aris
atadhah duka
kang duratmaka sakti

pratistha ring mandakini jro paprêman-
nira putri narpati
kèndêl sri narendra
dangu tan angandika
Purwanagara anuli
matur manêmbah
lêrês aturing abdi

lamun dèrèng antuk wêwênang paduka
yakti ajrih pun Madrim
sang nata ngandika
apa sakarêpira
sun turuti Bathikmadrim
matur manêmbah
yèn sambada sang aji

putra nata wontêna ngarsa paduka
sakalangênan cèthi
sami kabêktaa
mring ngarsa padukendra
marma makatên pun maling
guna kawasa
bangkit amindha warni

nadyan silih tumutura nèng ngarsendra
kadi tan wontên uning
myang kalamun nuksma
aworing kalangênan
kadi datan wontên kang wrin
muhung kawula
datan kilap sayakti

sawarnine kalangênanira sang dyah
yèn kawula sênêngi
sang rêtna tan suka
paduka kang mêksaa
punika dununging maling
nata ngandika
hèh Sèbêtan dèn aglis

timbalana nini putri mring ngarsèngwang
lan pacara ywa kari
sakèh kalangênan
dhawuhana anggawa
wisata ingkang tinuding
ya ta kawarna
sira sang ruming sari

lagya lênggah kalawan cakarwa seta
sang dyah umatur aris
kangmas malih warna
kawula tur uninga
ing mangke kangjêng ramaji
aminta sraya
kalangkung dening sakti

sagah wasi saking ardi Rasamala
bèr ati ananggupi
anyêpêng paduka
kawula sangêt maras
dawêg kesah saking ngriki
mèsêm angucap
sira sang malih warni

dhuh mas mirah kang sawang rêtna pakaja
aywa maras ing galih
sanadyan wuwuha
wasi ajar sanambang
srayane ramaniraji
môngsa idhêpa
maring manira gusti

mêngko mirah lamun sira tinimbalan
aywa sandeyèng ati
marêk ing ramendra
ingsun sira gawaa
arsa wruh ingsun kang warni
srayaning nata
kangarsa rabi putri

tan antara prapta dutaning narendra
umatur awotsari
dhuh sang kadi rêtna
paduka ingandikan
ing ramanta sri bupati
saupacara
paduka sampun kari

atanapi ingkang warni kalangênan
kabêktaa samangkin
sang dyah tan lênggana
dyan mentar sang cakarwa
ingêmban de abdi cèthi
datan atêbah
lawan sang nahên kingkin

prapta ing ngarsa narpati
sri nata lagya pinarak
Bathikmadrim nèng ngarsane
jajar lan mantri wisesa
kalih ngapit sang nata
sarawuhira sang ayu
saksana nungkêmi pada

sri nata ngandika wêngis
aywa manêmbah maringwang
sira wong culika dene
sun tari krama tan arsa
mêngko asimpên dhustha
dêlap-dêlapmu tumuwuh
sae myat sunaring arka

jênêng manira tan apti
angaku anak mring sira
sang rêtna alon ature
sumônggèng karsa narendra
tiyang dur kinaryapa
lêng pinuguta kang tuwuh
gêsang nyênyampuri pura

kawula wong sundêlanji
dados kalesaning praja
ngandika malih sang katong
gawok-gawoke kang manah
kalamun winarahan
nuli anjaluk linampus
sang dyah ayu èsmu merang

alingan wit nagasari
sang nata malih ngandika
yèn sira mati têmahe
nagri ing Bojanagara
sapa ingkang darbea
Bathikmadrim duk andulu
citranira sang kusuma

amicara jroning ati
lamun wruha gustiningwang
marang wanodya mangkene
yakti mari nandhang brôngta
baya tunggal panuksma
lawan ingkang seda tunu
Dèwi Sêtya ing Malawa

asru ngandika sang aji
hèh mara Madrim dèn enggal
cêkêlên duratmakane
sang ingujaran tur sêmbah
nuwun ajrih kawula
anyêpênga kanang pandung
tan kenging bênggang sacêngkang

lawan putri padukaji
sakamantyan kinasihan
sang malih warna duk anon
mring Madrim osik ing driya
baya karsaning dewa
Si Madrim pangling maringsun
arsa ngayoni bêndara

bayarsa arabi putri
dèn ririh mondhong wanodya
Ki Bathikmadrim ature
kawula têdha sang rêtna
pêksi maliwis seta
inggih punika kang pandung
kawasa warni cakarwa

angandika sang suputri
dhuh lae tan awèh ingwang
maliwis manira dhewe
ingaran maling aguna
dastun angayawara
angkuhmu angundhung-undhung
anjaluk kêkasihingwang

Bathikmadrim awotsari
dewaji kadya punapa
putra paduka tan awèh
èstu yèn asimpên dhustha
sang nata angandika
apa nganti ingsun pundhut
dèn age sira ulungna

sigra sang mancalawarni
bêbisik mring Dyah Srênggana
manira aturna anggèr
sun angalih anèng sêkar
anuksmèng tunjung pita
kalangênanira iku
sang rêtna matur ing rama

sumôngga maliwis putih
ulun kadêrêng punapa
wus tinampan ing sang katong
cakarwa anulya pêjah
Bathikmadrim turira
sampun angalih kang pandung
anuksma ing tunjung pita

kawula suwun kang sari
tunjung pasênêtan dhustha
sang dyah asugal wuwuse
si Madrim nyata yèn langar
angucap suleweran
kêmbang dèn arani pandung
andaluya nora tata

sang nuksmèng sêkar bêbisik
dhuh gusti sira aturna
ingsun ing mangke angalèh
aywa maras atinira
têka sira asungna
sun anuksmèng kancing gêlung
sang dyah ayu angandika

lah ênya cêkêlên aglis
sarya sru nguncalkên sêkar
wus alum sirna sênêne
Ki Bathikmadrim anjola
sru dya wacananira
mèh kagêm ing asta ulun
gusti pun dura atmaka

ing mangke sampun angalih
gusti kang pandung aguna
anuksmèng kancing gêlunge
sang rêtna kawula têdha
sang dyah sugal lingira
si Madrim nyata kapaung
andaladag nora prênah

dudu paringe ramaji
sira jaluk nora suka
Ki Madrim sênggrang saure
nadyan suka tan sukaa
gusti kawula têdha
sang nata ngandika asru
age sira wènèhêna

sang malih warna bêbisik
yayi dèn enggal ulungna
manira nuli angalèh
anuksma ing sêngkangira
sigra sang lir kusuma
angrucat kancinging gêlung
katur ring rama tinampan

surêm cahyaning kang kancing
Bathikmadrim atur sêmbah
sampun kesah ngalih ênggèn
anèng sêngkangingsang rêtna
sri nata angandika
nini wènèhna dèn gupuh
sêngkangira mring ki wasya

iku panuksmaning maling
sang dyah kaku ing tyasira
mindêl kumêmbêng waspane
bêbisik kang nuksmèng sêngkang
yayi enggal aturna
pinundhut ramanta prabu
sun angalih nèng kalpika

kang munggwing suweda manis
sang nata aris ngandika
kacandhaka ngastaningong
sun juwing sawalang-walang
apa ta baya dewa
dene manjing ajèr-ajur
mawèh sangsayaning driya

wus katur ing sri bupati
sêngkang murta cahyanira
saksana pinaringake
mring Bathikmadrim tur sêmbah
pukulun nuwun duka
sampun ngalih punang pandung
anuksma wontên ing sêsra

kawula pinta jêng gusti
sêsupe sotya ludira
kang munggwing driji manise
punika ênggèning dhustha
suka botên sukaa
kalpika kawula suwun
enggal mugi pinaringna

arsamba bêsmi wit dening
punika unggwaning dhustha
sang ayu sru andikane
dudu paringe ramendra
olèh ngong amêmanggya
dèn tukua kalih èwu
manira môngsa awèha

lêhêng êndhasira Madrim
dèn tunua ing dahana
dimène iku malêdhos
sang dya alara karuna
sêsambat mêlasarsa
lêng tumêkaa ing lampus
aywa andêdawa wirang

si Madrim angaku sakti
kang ora-ora dèn ôngka
adoh uga watarane
kalpika ingaran dhustha
sang nata angartika
sun rasa bênêr sutèngsun
asru dènira ngandika

hèh ta kaya ngapa Madrim
pasthi tugêl gulunira
yèn ora nana malinge
Bathikmadrim atur sêmbah
inggih sumonggèng karsa
pun pandung sampun kabutuh
kantun sapisan kewala

paduka pundhut tumuli
singsim agême putranta
sang nata ris andikane
hèh nini sira ulungna
muritira dèn enggal
apa nganti ingsun pundhut
mungkur sang ayu kèmêngan

ingkang nuksma ing kalpika
abêbisik ingsun aturna yayi
sarwi bantingên ing watu
kumlasa pinggir tirta
prastawakna mêngko sapratingkah ingsun
ngadu sakti kaninditan
kalawan si Bathikmadrim

sang ayu sigra amêcat
murit ingkang munggwing suweda manis
asru binanting ing watu
nèng têpining balumbang
sarwi mular abêngis wijiling wuwus
kang sira arani dhustha
lah ênya cêkêlên Madrim

kalpika kalêbwèng tirta
têmah wiyung saksana Bathikmadrim
dadya dara putih mabur
canthuka cinucukan
nora kêna sadarpa prawiranipun
lir anucuk wêwayangan
canthuka anulya dadi

alap-alap kanang dara
dyan umêsat sinambêr tibèng siti
sigra malih dadya tikus
jinada arsa ngêrah
alap-alap tinubruk luput umabur
dadi kucing côndramawa
tikus tinubruk ing kucing

lumayu tikus jinada
karepotan dadya tripuru putih
kucingtinubruk lumayu
binuru karepotan
natèng Bojanagara gawok andulu
tandange kang bôndayuda
dene ta anindya sakti

Anglingdarma ingkang dadya
kucing sampun malih pragalba putih
tripuru tinubruk asru
aniba kapisanan
Bathikmadrim agya ngreka warnanipun
mancala singa pragalba
tinubruk indha ngoncati

suraking mantri gumêrah
èstu merang raja Nglingdarma nuli
sêmèdi nyipta pêpêdhut
gègèr sajroning pura
panarkane pagrowong pating bilulung
Ki Bathikmadrim kasoran
asêmèdi nyipta angin

mêsês ingkang bayu bajra
swaranira kumrusuk angajrihi
anêmpuh ingkang pêpêdhut
wus sirna têmah padhang
Anglingdarma kalindhih merang kalangkung
mumbul napak jumantara
anangku maladi êning

anutupi kang babahan
nawa sanga ya ta ingkang winarni
rabine Parta ing dangu
ran Dèwi Drêsanala
kang kahyangan ing Suranadi wus wêruh
kalamun sri naranata
Malawa kandhah ing jurit

arsa têtulung ing yuda
ciptanira yèn matia samangkin
ratu ing Malawa puput
turune lakiningwang
nora nana kang anêdhakake ratu
ing nuswa Jawa saksana
dahana gêng andhatêngi

atbuta ngungkuli pura
apuyêngan gègère para mantri
wong dalêm nangis gumuruh
anarka truh dahana
sri narendra gugup tanbuh solahipun
Ki Bathikmadrim winarna
yun sumusul mring wiyati

kalangan dening anala
dahat tiksna manahira kumitir
cipta tan kawawa mungsuh
dhustha dibya kawasa
biyas pandriyanira datan wun lampus
sumusul ajrih ing panas
tanbuh rèhira Ki Madrim

Maharaja Anglingdarma
sumbar-sumbar anèng sajroning agni
lah payo nusula gupuh
iya sun Endrajala
kinawasa datanpa tandhing pinunjul
trahing sri nata sudibya
winong ing jawata lêwih

anglêlana adikara
anusula mring wiyat Bathikmadrim
sira ngayoni maringsun
lah mara ta tutugna
dèn aririh sirarsa mondhong dyah ayu
kusumèng Bojanagara
yèn maksih ingsun kinanthi

atas pamiyarsanipun
Kyana Patih Bathikmadrim
datan samar ing wardaya
yèn kang sumbar nèng wiyati
Maharaja Anglingdarma
ratu ing Malawapati

angartika jroning kalbu
nadyan pisaha nêm warsi
manira môngsa samara
ing swarane gusti mami
kalangkung asrêp ing driya
angrasa kalamun urip

Bathikmadrim asru muwus
tumêngèng wiyat anangis
manêmbah marang ambara
dewa susuhunan mami
Maharaja Anglingdarma
kawula ruruh toh pati

tumurun ing jurang trêjung
sumêngkèng angganing wukir
manusup ing wanawasa
paduka ulun ulati
milang koryanjajah desa
tan etang ing lara pati

datan kapanggih sang prabu
mangkya nèng Bojanagari
kawulane kasamaran
dahat tan wikan ing gusti
sru kaswasih ing salama
tinilar dening jêng gusti

kawula anuwun bêndu
ngaturakên pati urip
sumônggèng karsa narendra
dene dasih kumawani
atandhing prang adu yasa
kalawan paduka aji

suka pêjahana ulun
tuwêkên ing katga lungid
Maharaja Anglingdarma
myarsa sêsambating Madrim
kalangkung wêlas ing driya
nir krodhanira narpati

dahana kang murub wau
saksana sirna umulih
mring kahyangan Suraloka
sang nata tumêdhak nuli
jumênêng soring wratsôngka
Bathikmadrim aningali

nulya malayoni gupuh
praptèng ngarsa anungkêmi
udrasa kadi wanodya
kawula datan angipi
kalamun paduka nata
ingkang mindha maling sakti

cipta kawula pukulun
upami jaya ing jurit
putri ing Bojanagara
katura ing padukaji
dadosa panglipur brôngta
angandika sri bupati

mring Madrim sarwi angrangkul
mênênga aywa anangis
kang Madrim sira matura
purwanta anis sing nagri
apa ana parangmuka
ngrabasèng Malawapati

tur sêmbah ingkang dinangu
milamba nusul ing gusti
rêmbaging para nayaka
saking tiwase kang abdi
tinanggênah têngga praja
mangkya pinarag ing agring

akathah têtiyang lampus
wêwêlak sru andhatêngi
sakit enjing sontên pêjah
sakit sontên pêjah enjing
pasabinan kathah bêra
kathah dhusun kang asêpi

angrês ing driya sang prabu
myarsa ature kya patih
mangkana andikanira
rusak wong Malawapati
sun antuk dukaning dewa
umatur sang Patih Madrim

sampun ginalih rumuhun
risake praja narpati
gusti kapanggihèng wuntat
ing mangke paduka aji
sayogyanira tundhuka
lan natêng Bojanagari

sang putri paduka pundhut
manawi bôngga sang aji
kawula kang talang pêjah
nanggulang ngrurah nagari
sang nata mèsêm ngandika
kang Madrim manira isin

apêpanggih lan sang prabu
lamun ora dèn timbali
dene sun ingkang culika
mangrurah pêthetan adi
kang sinêngkêr ing jro pura
dadi usadaning kingkin

sumarmane mari wuyung
mring gustinira kang lalis
wus nora karasa-rasa
ing driyaningsun angalih
mring dyah ing Bojanagara
ingkang dumunung ing ati

Patih Madrim alon matur
yèn makatên sri bupati
kawula kang umatura
ing sri natèng Bojanagri
sang nata mèsêm lingira
sakarsanta kakang Madrim

manêmbah kang sinung wuwus
êntyarsèng tyas Bathikmadrim
sigra-sigra undurira
praptèng byantaraniraji
ing Bojanagri tinanya
apa dayanira Madrim

êndi warnane kang pandung
umatur Ki Bathikmadrim
kawula anuwun duka
lumaksana ing karyaji
ing mangke atur uninga
ing gusti sri narapati

yèn sèstunipun kang pandung
putra paduka dewaji
Sri Nglingdarma ing Malawa
ingkang kawula ulari
anjajah wana myang praja
mangke kapanggih ing ngriki

saking katambêtan ulun
tan wikan kalamun gusti
kang dadya pandung aguna
amindha maliwis putih
rèhning dahat kasamaran
kumasura tandhing jurit

sapandurat tan amuwus
nata ing Bojanagari
gawog mawor sukèng driya
myarsa aturira Madrim
puwara aris ngandika
ing samêngko ana ngêndi

Ki Bathikmadrim umatur
jumênêng soring wratsari
ngandika sri naranata
Jêksanagara Apatih
karo si Purwanagara
aturana putra mami

myang sagung nayakaningsun
milua marang si patih
manêmbah sarêng umentar
wus praptèng ngarsa narpati
sadaya lir anupêna
sapandurat datan angling

cêngêng dènira andulu
ing citranira sang aji
yèn angucapa mangkana
apa parayangan êjin
apa ta Hyang Kamajaya
linggar saking Suranadi

layak asiha sang ayu
saèstu pêkik linêwih
emut kalamun dinuta
ki patih matur wotsari
pukulun lampah kawula
ingutus ramanta aji

ngaturi paduka prabu
dhumatêng jro kênya puri
ramanta sri naradipa
yun-yunên arsa kapanggih
dangu umèring palunggwan
Sri Anglingdarma nabdaris

sandika wangwang lumaku
kerid ing patih kêkalih
ginarêbêg ing punggawa
Raja Darmawisesa glis
têdhak saking padmasana
cundhuk aris ngacarani

dyan kinanthi astanipun
noraga sang tarunadi
sampun atata pinarak
munggwing amparan rinukmi
pramèswari nata prapta
anganthi sang raja putri

kakênan tyasirang prabu
mulat ing citra linêwih
amindha Sang Hyang Asmara
pangandikanira aris
dhuh anggèr prapta paduka
ing praja Bojanagari

yayah katiban andaru
tanapi prabata rukmi
karoban samodra kilang
èsthine pun bapa gusti
saksat katurunan dewa
tanbuh sukane tyas mami

sang sinambrama umatur
noraga têmbung mlasasih
kalangkung kalingga murda
angandika sri bupati
kawula minta aksama
dene dahat kumawani

ngruhuni karsa pukulun
ngling natèng Bojanagari
sampun anggèr wancak driya
suka rêna wong sanagri
pun bapa mandya arsana
ni putri kangge anyèthi

Sri Anglingdarma anuhun
ing sih sigra sang suputri
linênggahakên ajajar
lan natèng Malawapati
lir Ratih lan Komajaya
suka sagung kang ningali

kang ibu suka andulu
atanapi sri bupati
arsèng tyas marwata suta
myat mantu pêkik linêwih
dadya ris wijiling sabda
kawula tanya sayakti

punapa prawitanipun
paduka tilar nagari
lan mawi warni cakarwa
kang tinanya anauri
sinangsaya ing jawata
kawula tilar nagari

kasasar mring dhôngka diyu
tinênung dening putri wil
sumarma kawula dadya
kang pêksi maliwis putih
tinutur sasolahira
purwa puwaraning laris

kawismaya sang aprabu
ing Bojanagri nabdaris
lamun sambada ing karsa
paduka madêga aji
wontên ing Bojanagara
pun bapa arsa gumingsir

tapa nèng srêngganing gunung
sêdhêng angulah sêmadi
sinambi anandur gaga
apan sampun tuwuk mukti
wus sêdhênge amagawan
sang pinrih mojar atangkis

inggih kalangkung anuhun
kalingga murda ingkang sih
kacancang pucuking rema
lênggana jumênêng aji
dèrèng kalilan ing dewa
kawula jumênêng aji

winangênan wolung taun
tan kêni madeg narpati
ingupatan dening Uma
kalawan Ni Dèwi Ratih
marma ing mangke kawula
ing paduka nuwun pamit

arsa nutugakên laku
kirang sapta warsa dening
putra paduka awawrat
kantuna wontên ing ngriki
Sang Prabu Darmawisesa
sangêt dènnya anggendholi

Raja Nglingdarma tan keguh
lumèngsèr saking ngarsaji
mundur akêkanthèn asta
lan garwa sang kadi sari
ênting sukaning wardaya
sang nata lan pramèswari

wulangun mulat ing mantu
dupyarsa tinilar anis
sami sungkawa ing driya
yayah angluda lumaris
pramèswari tanpa solah
adrês waspanira mijil

