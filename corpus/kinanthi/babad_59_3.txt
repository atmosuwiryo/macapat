Dasamuka ngandika rum
hèh yayi putri Mantili
babo tingalana ingwang
tuhu ratu jayèng bumi
Si Rama Lêksmana pêjah
sun tigas murdane kalih

akas lumbu lan lêmbayung
nalikanira dèn arit
bubur pêpadhane samya
tanpa malês ing ajurit
dene pinuji ing jagad
sêktine Si Dasarati

marêpêki dènnya muwus
lawan gèn sang rajaputri
dhuh mirahasiha ringwang
sapa ta kang sira anti
dene Si Ramawijaya
mring Ngalêngka asrah pati

nyanaku prawira têguh
dene kudu anglurugi
sura santikèng ranangga
mundur têka asrahpati
wus dilalah bêgjaningwang
tuhu ratu nyakrawati

anggadhuhi ing sirèku
sinêmbah ing wong sabumi
tuwin ambêgku gunawan
asih paramartèng dasih
misesa ing pramudita
muktia lan sira yayi

aja na kang nyandhing nyandhung
gon ingsun mukti ing bumi
ngamungna bae lan sira
aywa na kang ngrêregoni
mung sira goning tyas ingwang
nora anon malih-malih

kabèh garwa-garwaningsun
nadyan Si Tari apsari
anyèthia marang sira
mung sira pêpujan mami
angrèha isining jagad
sakarsanira pan dadi

Hyang Endra nungkul maringsun
ratu kang asêkti-sêkti
padha dadi regol ingwang
lah iku putri Mantili
kabèh kasraha ing sira
sun darma madêg narpati

rèhên ta saanak ingsun
kabèh kang ingsun ratoni
nadyan yayi jiwaningwang
lamun ta mari sumiwi
yêkti andhêku ring sira
matimpuh ingsun maskwari

langên-langên sadayèku
isining Ngalêngka gusti
ana wastra di sing swarga
sru gandanira mênuhi
sato saisining wana
myang mina jroning jaladri

atagên barunanipun
anggiring mina jaladri
pasthi tan ana malanga
ginawa maring Mantili
sun nitih wimana rêtna
karongron lan sira yayi

kang dadi sukanirèku
badhère padha pinêncil
sandhingên anèng wimana
ing pangaronta maskwari
lan mimi bae lan urang
sandhingên gonira linggih

lan kêmbang trijathèng wakul
wakul mas sinuji manik
mênur gambir malathia
tunggalna sawakul gusti
manawa kurang gêgawan
olèh-olèh mring Mantili

ngundhuha marang swarga gung
wowohan kang adi-adi
wastra ingkang pelag-pelag
payo ngundhuh mring swarga di
nora ana kasangsara
sakarsanira pan dadi

gusti tulunga maringsun
laraningsun agung wingit
mung sira bae kang ketang
ing siyang pantara ratri
dhuh gustiningsun dèn enggal
payo maring jinêmwangi

tan wruh Dasamukaningsun
tan wruh yèn Rawana mami
anggaku tan katon awak
saking kabyataning kingkin
Dasamuka wuwusira
sirah pinêrakkên kalih

lah ari dulunên iku
cêngêle Si Dasarati
lawan cêngêle Lêksmana
apês tan duwèni sêkti
nora padha lawan ingwang
payo yayi nuli guling

Dasamuka wusnya muwus
sang putri pêdhês dènnya ngling
Dasamuka mara-mara
payo tuwêkmu dèn aglis
tamakêna guluningwang
yèn mangkono tyasirèki

yèn sira narendra punjul
pagene nora matèni
iya maring raganingwang
dudu tuhuning narpati
durjana bae during rat
gawemu dhustha ing bumi

alah mêdhun agnitèngsun
angur tuwêkên tumuli
yèn sitan matèni ringwang
dora ratu jayèng bumi
yèn sira ge matènana
yêkti utamèng narpati

tan nêdya tumingal ingsun
mati urip sun labuhi
mung narendra putra Rama
yèn mati mèlu ngêmasi
payo enggal patènana
ilokna pangeran mami

Dasamukèpêk kalangkung
myarsa wuwuse sang putri
lingsêm sahasa kabangan
mawinga-winga mawêngis
hèh Si Sinta nora kêna
ginawe pinrihabêcik

ngajap pati tanpa dunung
yèn sira nurut ing mami
mati anêmu kamulyan
tanpa mati dadi wrêjit
apan patining danawa
anêmu kamulyan luwih

sakarsa-karsa ngong antuk
jêr prabu misesèng bumi
atamèng rat paribawa
manusa sira karêmi
patine pati kanisthan
naraka bae pinanggih

iya ta sapuluh-puluh
Si Sinta kudu tutwuri
ambêging manusa dama
nistha bae dèn karêpi
ayu-ayune rèh ingwang
angeman praptaèng pati

besuk ta ing têmah ngungun
dadi gêguyon kang pasthi
apan patining manusa
kaoyak-oyak ing benjing
môngsa padhaa lan ingwang
rêksasa patine luwih

Dasamuka mundur wuyung
nora tinanggap dera mrih
sarêsmi lan Dèwi Sinta
praptane kadhaton nuli
angiling-ilingi cêtha
ênggone guna lan dhêsthi

lan amrih apêsing satru
nujum kabèh dèn timbali
kunêng malih kawuwusa
Sang Rêtna Putri Mantili
saungkure Dasamuka
mojar ing Trijatha pamit

ingsun iki turun apyuh
pra tulangngong mamrih pati
anjêlèh Rêtna Trijatha
sampun-sampun age mati
kadurus datan prayoga
yèn sampun prayoga benjing

kawula tan arsa kantun
ngandika putri Mantili
dhuh nini ta sira aja
sira nora kaya mami
kênèng sungkawa durmala
sinarik ing dewa Widhi

dhuh lae juwataningsun
Ramawijaya tan sipi
lalu tan asih maringwang
nora tulung ing kaswasih
èstuatêmah antaka
dene ta nora sayêkti

apa pandhitane gêmblung
ing nguni kang mituturi
kalamun rêksakaning rat
wênang nampêk satru sêkti
mangrurah ing kalamurka
kabèh rêrêgêding bumi

kang dur sesa-sesa gêmpur
ngêngudang pandhita nguni
sirna kalamurkèng jagad
dene ingsun wus nitèni
duk nagri Mantilidirja
sayêmbara rama aji

pira-pira para ratu
tan kongang iya anarik
marang ing gandhewaningwang
mung dhèwèke kêlar narik
duk pinèt karya nèng wana
ya mring Wiku Jamadagni

nora sor ing aprang unggul
ditya Dhandhaka ing nguni
pira-pira tanpa sesa
saking wiyat tumpês tapis
mangkya puwara apêsa
dhuh dewaningong wod mami

cacak sang pêksi Janthayu
ana bobote nulungi
kongsi manuk mring Rawana
saking wiyat tibèng siti
Pangeranku kang misesa
marang ing sarira mami

yèn apêsa tanpa kiwul
pangupayèng tri buwani
pan tuhu pinandhitèng prang
têka tanpadoning jurit
lalu tanpaduganingwang
dhuh dewa panutan mami

panah ta pangrurah satru
lah tan ana anèng ngêndi
panggêmpuring kalamurka
tri pura-pura kabêsmi
mangêbang mayuta-yuta
brastha kang dosa ring bumi

dhuh Ramawijayaningsun
pulungên jiwèngong aglis
mulih mring Ngendrabawana
pagene nora ngantèni
apa tan asihmaringwang
ubayane duk ing nguni

nèng Janaloka tan kantun
nèng Ngendraloka tut wuri
dhuh aywa sah saparanta
manjanma manjanmèng pundi
kewala mangèstupada
dhuh bathara nata mami

mami merang moring tuwuh
aywa winêngkang ingkang sih
nadyan lampua lalita
mulêta mung padèng gusti
ah ari Sumitraputra
luluting kakasayêkti

kadrawas wus sira muwus
mangkana putri Mantili
mangsah nungkuli mastaka
patrême sampun pinusthi
tanpanon rat idhêpira
dènnyarsa belani laki

wus sirna rat idhêpipun
ngumpah-umpah mring dewa sih
o dewa bathara mulya
apa tan asih ing dasih
nora dhustha nora murka
pagene tan dèn jurungi

Rawana bae jinurung
pangeranku gung sêmadi
parikrama silotama
mahardikèng rat marta sih
apa dadi tanpa guna
nir tama wong ulah yêkti

tanpa karya sihing wiku
bonggan gawe gung sêmadi
dene ta narendra putra
gustiku kuwat sêmadi
têka ginawe tan bisa
apês papa ing ajurit

hèh suryaasêksi tèngsun
hèh wulan pan ingsun sêksi
hèh jaladri sêksènana
ingsun belani mring laki
hèh keblat lor kidul wetan
kulon lawan bumi langit

padha sêksènana ingsun
lintang kilat angin-angin
gêlap thathit miwah teja
mega sêksènana mami
kagyat Sang Rêtna Trijatha
mulat sang putri nêkani

sru anjrit sarwi angrangkul
padane putri Mantili
dhuh paran sampun kagehan
kawula miyarsa warti
Wong Agung Ramawijaya
saha bala sampun prapti

pun bapa pan sampun tumut
sabalanira wus balik
mring Prabu Ramawijaya
mêmungsuhan lan wa aji
bala wre warti wus nyabrang
kèh praptèng Suwelagiri

mangun sètu bôndalayu
samodra tinambak kêni
sêktining bala wanara
prabawa Sri Dasarati
mokal apêsa ing yuda
Ramawijaya prajurit

dorangkara uwa prabu
manawi botên sayêkti
agawe-gawe kewala
kula mêmariksa dhingin
dhatêng ing wukir Suwela
Dèwi Sinta duk miyarsi

Rêtna Trijatha turipun
sumêdhot tyasira kadi
ginarit Bathara Kama
mundur dènira nungkuli
mring mastaka kang pinindha
sangêt pangunguning brangti

Rêtna Mantili lingnya ris
yèn mangkono karsanira
payo nini dipun age
maringa gunung Suwela
Rêtna Trijatha nêmbah
lèngsèr sing ngarsa sang ayu
wus anapak jumantara

tan adangu ibêrnèki
Rêtna Trijatha wus prapta
ing Suwela niyup age
mangu dènira tumingal
dene wukir Suwela
tan katon sipating gunung
gêbèl kang bala wanara

ajibêg bêntêt atitip
gumuruh umung wurahan
sônggarunggi ing driyane
wau Kusuma Trijatha
mulat ana katingal
kinubêng ing wanara gung
jêjêl atap kang angayap

Trijatha niyup tumuli
môngsa dudua kang ika
Ramawijaya ênggone
wau sang nardendra putra
duk lagya pagunêman
wong agung katri nèng ngayun
môngka manggala diraja

sang taruna Sumitra ri
miwah Narendra Sugriwa
myang Arya Wibisanane
sira Sang Ramawijaya
munggèng palôngka rêtna
nèng siti katri wong agung
cakêt sangandhap palôngka

Trijatha mulat mrêpêki
waskitha ênggoning bapa
dumrojog anjujug bae
anèng wurine kang rama
sarwi sru dènnya ngucap
rama liwat dhusthanipun
uwa Prabu Dasamuka

anigas murda kêkalih
ginawa mring taman soka
ingakokakên sirahe
Wong Agung Ramawijaya
lan prawira Lêksmana
Wibisanamèsêm muwus
lah iku ta gustinira

wakira wong dhusthèng bumi
gawe dora tanpa guna
lah iku toge budine
Trijatha malih lingira
si uwa Dèwi Sinta
kudu-kudu turun apyuh
yèn seda Wong Agung Rama

pan anggung patrêm pinusthi
aku bae kang anyêgah
aja amrih pati age
ingsun lagi mêmariksa
maring gunung Suwela
Wong Agung Rama andulu
ngandika yayi ku sapa

Wibisana awotsari
abdi tuwan nak kawula
Nikèn Trijatha namane
kang têngga rayi paduka
putri Mantilidirja
mêmariksa ing pukulun
milane puniku prapta

pun kakang Rawana kardi
upaya ring Dèwi Sinta
wontên kêkalih abdine
kakang adhi pan manungsa
inggih sami bagusnya
pan tinigas kalihipun
binêkta mring taman soka

inguncalkên mring sang putri
lah iku murdane padha
Si Rama Lêksmana karo
rayi paduka pan arsa
sêdhèt asuduk jiwa
ambelani nyananipun
abdi paduka kang nyêgah

pun Trijatha anggendholi
sagah punika mariksa
mila sande panganyute
wau kalane miyarsa
Risang Ramawijaya
ngandika sarwi rawat luh
babo sutèngong Trijatha

matura ibunirèki
lamun ingsun maksih ana
miwah pamanira kuwe
iya Lêksmana Widagda
kabèh pan maksih wêtah
Sugriwa ramanta iku
lan sagung bala wanara

Trijatha sigra wotsari
sarwi mojar maring bapa
hèh ya bapa kapindhone
yèn sidaa Dèwi Sinta
mati sumuduk jiwa
ingsun bapa mèlu lampus
marmane tutur ring sira

kang rama mèsêm dènnya ngling
lah nini age muliha
aja kasuwèn nèng kene
manawa dèn arsa-arsa
babo mring gustinira
Trijatha manguswa suku
nêmbah ring Ramawijaya

maring bapa sampun amit
mêsat napak jumantara
pan kadya kilat ibêre
wus prapta ing taman soka
anjog saking awiyat
nêmbah matur sru gumuyu
Kusuma Rêtna Trijatha

dhuh dhustha têmên wa aji
Rawana duskartaning rat
amocok êndhas wong loro
dene iya tan palastra
Prabu Ramawijaya
wutuh sapunggawanipun
miwah bala wre sadaya

wukir Suwela ing mangkin
agêbèl isi wanara
kagiri-giri solahe
samya mêdalkên sudira
ambêdholi prabata
myang amupak gunung watu
pan kinarya kaba-kaba

datan karasèng astèki
sêktine bala wanara
tan kênèng ngitung kêthène
yutan awêndran abaran
gunging bala wanara
gulman kirnan kênèng ngetung
wanara tanpa wilangan

nalika kawula prapti
pun uwa narendra putra
siniwèng pasanggarahane
lênggah nèng palôngka rêtna
pun bapa Wibisana
lan Sugriwa jajaripun
katiga paman Lêksmana

samya andhêku nèng siti
de punggawa ingkang kathah
aglar munggèng ing wurine
rumiyin ingkang dinuta
kang ngamuk jroning pura
pun kêthèk pêthak pukulun
sêmune dadi manggala

kaarsa mring pra dipati
wontên wre sêdhêng taruna
kadya baskara netrane
anunggil lan pun Anoman
maloto kang dinuta
kang angrusak taman lêbur
kang ambakar jroning pura

wontên ngajêngan maringis
ningali dhatêng kawula
uwa prabu pitungkase
Narpati Ramawijaya
nini sira matura
mring uwakira dèn tutug
yayi Mantilidirêja

aja anggung brôngta kingkin
aja-aja nganyut pêjah
pan ingsun wus praptèng kene
lan sagung bala wanara
durung têmpuh ing aprang
lagya mrih upaya ayu
angadoni jayèng yuda

milane inggih suwawi
nuntên adus mring talaga
Trijatha akêrah-kêrèh
pan sarwi anyêndhal-nyêndhal
pêpadone kang sinjang
dawêg adus dawêg adus
luwarên prihatin dahat

punapa karya wiyadi
kabèh lêlaraning driya
buwangên ing gêni gêdhe
wa Prabu Ramawijaya
apan sampun kantênan
lan wontên pitungkasipun
luwarên anandhang brôngta

mèsêm Kusumèng Mantili
iya nini aywa sigra
saosa padupan age
payo padha amêmuja
sêmadi maring dewa
salamête ingkang nglurug
wakira narendra putra

Rêtna Trijatha nuruti
sampun asaos padupan
pêpêk sasarat-sarate
murub dahanèng padupan
putri Mantili mangsah
Rêtna Trijatha tan kantun
marêpêki raras driya

rajah-rajah rinajah prasami
sarat kang dèn obong
rajaputri matimpuh linggihe
wêntis kanan numpang wêntis kering
asta kanan aglis
tinumpangkên jêngku

driji sakawan tinêkêm sami
mung kari jêjêmpol
ingadêgkên winawas bênêre
lawan pucaking grana matitis
angêningkên galih
matak pujanipun

ah o o Bathara Otipati
pamungkas Hyang Manon
dewawara Widhi gêgêdhene
Otipati wara dhara Widhi
wèh martaèng dasih
pan mêminta ulun

dewastha Murti nayakèng swargi
jurungana ingong
dharakèng giri-giri dewa kèh
Basudhara dharaning jaladri
jawata ngin-angin
tulungên ta ulun

Bathara Oma Siwagni luwih
jurungana ingong
batharastha dibya-dibyangêne
guna gitya kalanityasari
ulun mangastuti
anuwun jinurung

paringa mêndha laraning bumi
jagad gung kawuron
gunung-gunung mangkya saisine
wiku-wiku tan antuk sêmadi
bumi langit agring
kabêktèng sinipun

sintên ingkang pinintanan ing sih
kanggêngning wirangrong
apa ilangêna panêbute
myang makêrta wêweka kang kongsi
kang sêtya sêmadi
kêna arubiru

karunanggung prasêtya sêmadi
gung dèn oyog-oyog
apan sang hyang ing nguni-uni wèh
warta sêtya mujama sêmadi
tar lali ing Widhi
kinon sarjana gung

mangkya wontên kang ngalang-alangi
ing karsa hyang andon
mamrih ayu tanpandon dadine
Ramawijaya nuluskên amrih
ing pakon ta yêkti
gung kinathung-kathung

pun Rawana mêmalani bumi
andawakkên rusoh
datan arsa tumolih maring rèh
padukanta gung linali-lali
mungkuring rèh yêkti
sukanya rubiru

dhuh dewastri dhuh sang bathrarèstri
dhuh jawata wadon
pitulunga marang ing dasihe
ingkang anggung kakênan ing kingkin
wêlasana ugi
kabèh dèn jumurung

lêstarèkna ulun apêpanggih
Rama dewaningong
sampurnaa karahayon kabèh
wèha suka magêng maring bumi
sirêp ponang agni
prapta riris arum

sigra dhêku Sang Putri Mantili
tumunjêm mabukoh
dangu-dangu linuwar pujane
Nikèn Trijatha wus dèn kêjèpi
sêsajèn binukti
rinampêt tan kantun

ana sukane tyasira dèwi
sirêping wirangrong
mamêng-amêng Trijatha wagêde
cèthi-cèthi kinèn ngidung sami
sabarang sukaning
sang putri tumurun

parêkane Trijatha prasami
kinèn agêguyon
amrih tulus sang putri lêjare
kèh solahe ingkang para cèthi
ana nganggit-anggit
sêkar sarwi ngidung

ana muni malih swaranya sri
tan mèmpêr swara wong
miwah ditya tininggal swarane
kadi swaraning pêksi cumêngkling
ana swara kadi
sato ingkang arum

ana cèthine Trijatha Dèwi
wêtênge sagênthong
kuru aking mung samaja dhase
sikile karo amung sadriji
myang tangane kalih
sajênthik gêngipun

ngèsèr-èsèr rubêt lampahnèki
gung dadi gêguyon
kuwayane kumucur wêtune
miwah bèsère ngêbêsi siti
kang aparêk sami
kabèh tutup irung

kancane kêkêl samya bênturi
dèn prih lumakwadoh
Rêtna Mantili dudu karsane
awlas mulat sigra dènnya linggih
kathah solahnèki
ingkang amrih guyu

ana putri boyongan kêkalih
sih mring sang lir sinom
ngeka parêng ing lara patine
gung kinathik mring sang rajaputri
siyang pantara tri
tansah atut pungkur

kunêng malih kawuwusa
Dasamuka sampun amarentahi
mring sagung punggawanipun
kinèn manjêr daludag
saênggène lawang-lawang lurung-lurung
kabèh samya pinanjêran
daludag wus maratani

abra panjêran daludag
sanagara sabên wismèng bupati
miwah kagêngan sang prabu
kabèh wus samya mêdal
pacak baris adhêdhêg ing siyang dalu
gumuruh swaraning ditya
wau ta sri narapati

animbali pra dipatya
sampun kerit marangrêkyana patih
aglar ngarsanirèng prabu
ana siji punggawa
nênggih andêling Ngalêngka buta pêthut
anama Sokasarana
digdaya ing laku sandi

sura sêkti Sukasrana
tate dadi sarananing piranti
puniku ingkang tinuduh
mring Prabu Dasamuka
mring Suwela anacahna gunging mungsuh
namane kang pra dipatya
wanara sawiji-wiji

lawan anggêpe Sugriwa
sabalane marang Sang Dasarati
tuhu lawan ukur-ukur
iku dèn waspadakna
Sokasrana sigra nêmbah lèngsèr mabur
nêdya mring gunung Suwela
ing marga datan winarni

prapta ing gunung Suwela
Sokasrana sampun amalih warni
rupa wanara wus laju
niyup maring dharatan
sampun amor lan wanara agung-agung
ing wurine ênggonira
tan ana kang graitani

dèn nyana kancane samya
kawarnaa wau wong agung katri
Sugriwa Lêksmana sadu
lan Arya Wibisana
sarêng mijil saking ngajêngan andulu
sira Arya Wibisana
hèh Si Sokasrana iki

maling julig ing Ngalêngka
apa karya sira prapta ing ngriki
pantês wre nora na wêruh
sira gawe durjana
punggawa wre kang miyarsa ting palinguk
ing wuwuse Wibisana
tumuduh Wibisana glis

wanara samya tumandang
angêmbuli mring Sokasrana aglis
binônda samya dinulu
rinubung dyan binêkta
mring ngajêngan wangsul wong agung tiga wus
lawan wre kang pra dipatya
praptèng ngajêngan kaèksi

ngandika narendra putra
hèh wre apa binônda kawlasasih
Wibisana nêmbah matur
dene wre pan punika
Sokasrana utusanipun pukulun
gih pun kakang Dasamuka
punika andêling wèsthi

praptane warni wanara
dipun utus luwangipun ing nguni
mêmancana arubiru
adat kang kalampahan
maling julig anggung dur mêmala rusuh
pantês yèn pinatènana
murka gêgêdhêging bumi

Ramawijaya ngandika
lah ta sira paran karyanirèki
Sokasrana aturipun
ingutus anacahna
mring sagunge kang punggawa wre pukulun
narendra putra ngandika
iku nora sun patèni

sapa tutur ing gustinya
lamun uwis iku dimène mulih
Sokasrana sinung ucul
langkung sukaning driya
nêmbah-nêmbah Sokasrana amit mundur
sapraptane jawi mêsat
mibêr tan adangu prapti

jro kutha ing ngarsanira
Dasamuka Sokasrana wotsari
pukulun kawula sampun
praptèng wukir Suwela
mêmilangi bala wre sadayanipun
miwah wanara sadaya
ngêbêki Suwelagiri

lumrah sêktine prasamnya
mupak gunung tan karasèng astèki
dadya sètu bôndalayu
kagiri-giri gêngnya
punggawa wre kadya gêlap yèn asêgu
kèh ulat pindha baskara
sasolahe gêgirisi

pangarsane kang punggawa
pun Anoman Anggada Nila sêkti
Kapi Jêmbawan pan sêpuh
Sêmpati Darimuka
pun Kesari Satabali Endrajanu
Gawaya lawan Gawaksa
Wisakatha lan Putaksi

Susena lan pun Winata
Bimamuka Druwenda Kêrdanèki
lawan pun Subadhorèku
Panasa Dumragawa
Druwasada Arimenda Gôndadanu
Mêdana miwah Anala
Kumuda Danurdarèki

pukulun bala wanara
anggêpipun gusti sapati urip
Ramawijaya pukulun
pan ingangkah jawata
sungkêmipun tan kumêdhèp siyang dalu
prasamya matièng pada
ing karya Sang Dasarati

gung alit bala wanara
pun Anggada tanpanon idhêpnèki
dènira ingakên sunu
mring Sang Ramawijaya
mung Sri Rama bae pati uripipun
tuwin Sang Bayutênaya
lawan sagung pra dipati

mung Ragusuta Wijaya
kang ingarsa-arsakaryaning jurit
samya suka matyèng suku-
nira Sang Ragutama
dhuh pukulun patikbra langkung gêgêtun
mèh thithik kawula pêjah
nalika kawula prapti

rayi paduka Sang Arya
Wibisana matur akèn mêjahi
Ramawijaya tanpa yun
amatèni caraka
mila gêsang adhuh gustiku sang prabu
salami tuwan mêngsahan
tan manggih kadi puniki

karantênipun sang nata
tur kawula inggih kalih prakawis
sampun amungsuh puniku
kadi tan kêna kalah
pan katawis ing sasolah bawanipun
lêhêng prabuku pênêda
sampun anglawani jurit

darapon tulus paduka
mamuktia mêngku Ngalêngka gusti
botên si anggunggung mungsuh
saking trêsna kawula
dhatêng gusti Ramawijaya pinunjul
Dèwi Mantili turêna
kadi datan praptèng runtik

patut kalah maharaja
yêkti têtêp karaton paduka ji
sakeca mêmangan nginum
mangkana sawusira
Sokasrana umatur mung pamrih ayu
Dasamuka langkung duka
muntap palangkanya gonjit

hèh dik ditya tanpa cara
tuhu-tuhu cêmêr ngaran tan yukti
kudu-kudu sihing mungsuh
akon nêmbah ing mêngsah
nora wirang wêdi prang kalawan munyuk
dudu dewa dudu yaksa
duryasanira tan sipi

enggal sira sumusula
mring si nistha dama Wibisanèki
angungsia dèn agupuh
jêr si wêdi palastra
Sokasrana gumêtêr manêmbah takut
prabuku datan uninga
pun patik ing têmbung sisip

mung bêkti trêsna kewala
benjing lamun ing prang têmpuh nèng pati
mêmalês sih sang aprabu
nanging dipun prayitna
dipun agêng pangupayan ta pukulun
pun patik saking gêng maras
wawrating mêngsah katawis

dede-dede binobota
kalih mêngsah inggih ing nguni-uni
sumôngga karsa prabuku
yèn sampun tur kawula
pêjah gêsang sok katura trêsnèng ulun
mangkana kèndêl sakala
Ngalêngka sri natanèki

wuwusên narendra putra
kang anèng Suwelagiri
lan sagung bala wanara
kang lagya mêmangun budi
lan sagung pra dipati
wanara prasamya kumpul
agunêm mrih raharja
Lêksmana Sugriwèng ngarsi
katigane Sang Gunawan Wibisana

kang dadi purwa upaya
dènira amrih basuki
maring kautamaning rat
angantêp Dasamuka Ji
paran karsa kang pasthi
apa aprang apa patut
yèn patut ulihêna
Kusuma Putri Mantili
yèn kudu prang ambêcikana dandanan

ingkang tinari sadaya
sumanggèng karsa turnèki
Narpati Ramawijaya
mangên-angên kang tinuding
wusnya ngandika aris
hèh sira ari katêlu
sutèngong Si Anggada
iku kang bakal sun tuding
angantêpamring pasthine Dasamuka

sadaya mangayubagya
têgêse anêmbadani
ing karsa sang binathara
pangandikanira aris
Anggada kang tinuding
wus kawot pitungkasipun
nêmbah Radèn Anggada
mêsat sing Suwelagiri
langkung suka Anggada kinoning karya

saking gêng bêkti sih trêsna
suka pêjahing karya ji
sampun anapak gêgana
umyus mêsês angin-angin
adrês kang bajra midit
gurnita rèh guntur kêtug
lesus Ngalêngkapura
sangsaya drês angin-angin
gêtêr-patêr ulêkan praja Ngalêngka

sagung panjêran daludag
tikêl kumupak asêbit
gurnita Ngalêngkapura
balêdug ngampak-ampaki
dhêdhêt pêtêng nglimputi
otêr rêksasa gumuruh
praptane Sang Anggada
lêbu kabêrêg ing angin
wus sumilak padhang nagari Ngalêngka

aniyup Radèn Anggada
praptaning dharat sang aji
Rawana maksih sineba
ambêg masuk Anggada glis
ing ngarsane narpati
sigra-sigra angsahipun
nir baya nir wikara
tan anatinahèng galih
kadya singa krura solahe Anggada

sagung bupati kang seba
andhêku ngarsèng narpati
sirah mèh samya kapidak
mung Rawana dèn tingali
pinandêng sampun prapti
ing ngarsane punggawa gung
cingak prapta Anggada
cakêting palongka linggih
solah gagas ulat galak lon têmbungnya

hèh Bumiraja Rawana
wruhanira ingsun iki
ranku ring rat Baliputra
prawira taruna sêkti
Anggada pilih tandhing
piyarsakna wuwus ingsun
Bathara Raguputra
iku ratuning sabumi
murdaning rat ing jagad pramuditaya

ambêg sadu parikrama
sudibya putusing wèsthi
sampeka sura marata
pambasmèng murka sabumi
Si Baliputra iki
saèstu ngêmbani wuwus
risang narpatining rat
kang pinudya jayèng bumi
gustiningsun Bathara Ramawijaya

hèh Dasamuka wruhanta
apa karêpmu kang pasthi
prakara kang dadi karya
praptane gustiku iki R. Kumbakarna. Patih Prahastha. R. Anggada. Pabu Dasamuka.| yèn sira nêdya bêcik
têtêp karatonirèku
mukti bumi Ngalêngka
nêmbaha narendra mami
lan gawanên sawadya punggawanira

ngaturêna Dèwi Sinta
dunyanira pèni-pèni
lan sagung sêsotya rêtna
barênga putri Mantili
lah yèn mangkono pasthi
tutug têtêp sirandulu
sasôngka lan baskara
yèn datan mangkono yêkti
mung rong dina sira mulat surya côndra

hèh pelingku Dasamuka
aja sira nora bêkti
mring gustiku nataning rat
yèn sira nora nglakoni
apa sira karêpi
tanpa sesa ing patimu
sirna praja Ngalêngka
prabuningsun jayèng bumi
tama parikrama ing jagad wiryawan

sakèhe kasukanira
kamuktènira nèng bumi
kilat padhanya lumarab
miwah kamuktènirèstri
emanên maring rêsmi
lan èstri sajro puramu
panahe ratuningwang
siji kras landhêp tan sipi
pangruwating gora-godhakalamurka

kabèh saisining jagad
dursila durmala basmi
besuk amangan gulunta
yèn sira nora marèni
lan wangkot tan ngabêkti
iya maring prabuningsun
wau duk amiyarsa
Sang Dasamuka Narpati
ing wuwuse Radèn Baliputranggada

krodha muntap lir tinêpak
kumrut lêlatha netrandik
dadyarah sarandunira
ngapurancang idêp alis
palangkanira gonjing
mêngkap baune rong puluh
mêkar muka sadasa
sru mawinga-winga wêngis
hèh kadurus si palwaga papa dahat

de kaliwat nrang kanisthan
tan wirang ing bumi langit
tan eling aduwe bapa
mring Bali kang dèn patèni
maring Si Dasarati
anyênyêdhis maring satru
dene saemu gêsang
mring kadang warga tan isin
si rêrêgêd si lêlêthêk si wanara

angajap gawemu papa
rowak-rawèk pakarya sri
mêmutuh panggawe ala
ratu-ratuning panyakit
ratuning jêjênêsi
ratu-ratuning asêbut
ratuning bêkakrakan
ratuning si kêthip-kêthip
ngêsud mêsum naruthuk kurang pasaban

sumawitèng satru kala
nora ngampêlu si anjing
mêmalês patining bapa
druhaka bae nèng bumi
gada mangrêrêgêdi
si jisjis wanara lumut
pati dus kang naraka
nora môntra angulati
ngupaya ring satru kang matèni bapa

si mêngkonok ngucap-ucap
bathara bae anggêping
mring Si Ragusuta nistha
si murka murkèng wanadri
gawene mati-mati
rêksasa tanpa dosa gung
kulina mrih sikara
lah papa muliha aglis
umatura mring kalulutmu si nistha

yèn ingsun mapag ing aprang
tan sothah amriha bêcik
mêmitra si saba alas
konên age magut jurit
mêmaribawa amrih
magêlar mayuta satru
apa gawe mirisa
mungsuh wre tanpasanèki
tuwaburu esuk sore umangsaha

wusnya mojar Dasmuka
Anggada madêg malangkrik
tan taha mojar candhala
mêmpêng kasudiran amrih
Rawana mangundhati
Anggadambêg wuwus gangsul
malêlêng netranira
hèh Rawana salah kapti
salah ucap pati opèn wong ngawula

môngsa ngawulaèng sira
manawa rubuh kang langit
patimu nistha kawangwang
sirna dening gusti mami
eling-eling dèn eling
bêcikana dandanamu
sigra mêsat Anggada
sumêbut saengga thathit
tan kawarna ing marga praptèng Suwela

saungkurira Anggada
Dasamuka angundhangi
ing bala yêksa sadaya
siyaga kaprabon jurit
gônda wastra gung mijil
mring sagung punggawanipun
gumuruh mawurahan
minum-minum pra dipati
ya ta wau praptane Sang Baliputra

Bathara Ramawijaya
nèng pasanggrahan siniwi
wong agung katiga ngarsa
dene sagung pra dipati
wanara munggèng jawi
pasanggrahan pan supênuh
praptane Sang Anggada
kagyat kang wre pra dipati
samya ngiring lêbune Radèn Anggada

kumêrab saos ngajêngan
nora nganti dèn timbali
Anoman Nila Jêmbawan
Anala lan Satabali
Druwenda lan Puthaksi
Wisangkatha Endrajanu
Winata lan Susena
Darimuka lan Sêmpati
Subodhara Wrêksaba lan Danurdara

Anggada praptèng ngajêngan
tur sêmbah aturirèki
sawuwuse Dasamuka
miwiti malah mêkasi
ya ta ngandika aris
marang wong agung katêlu
wus pasthi sida karya
Rawana tan arsa bêcik
ngundhangana sagunge bala wanara

padha muktièng wowohan
pan êmèh paguting jurit
wau kang bala wanara
suka dènira miyarsi
ing karya sampun pasthi
mêmangan-mangan anutug
kadya ge magut ing prang
kunêng kang anggung sêmadi
nèng Suwela Bathara Ramawijaya

wuwusên nagri Ngalêngka
kang sampun umadêg baris
wus kinon Patih Prahastha
amatah kang pra dipati
pangiriding prajurit
têtindhih bupati agung
kirab jawining kitha
kang angrèh para dipati
Wirupaksa Dumrêksa Wiluhitaksa

Ruyupaksa Gathodara
Supwarsa kanêm gêngnèki
angrèh samaning punggawa
wontên bupati gêng malih
bala makêthi-kêthi
Mintragna jêjulukipun
rêksasa môndraguna
pilih tandhing ing ajurit
wontên malih Pajôngga lawan Pragônggsa

Jambumangli Anipraba
Kampana lan Bajramusthi
punika ingkang pinatah
angirabakên tumuli
sawadyanira sami
mring jawi kitha kumêbul
bêgor gurnitèng tawang
ewon kêndhang-kêndhang suling
lir jaladri mirut mrabaning daludag

kang budhal pêmbarêping prang
kanêm dasapunggawa di
myang bala-balaning wadya
mayuta makêthi-kêthi
wus tumitiping margi
gora rèh guntur-gumuntur
dening swaraning ditya
prakatha manêngkêr langit
gubar bèrièwu-èwu mawurahan

wahana rata dipôngga
sagung rêksasa bupati
ingayap parasu gada
badhama manggala piling
limpung angapit-apit
swaraning ditya kadya rug
burbuwah bumi molah
sabawa kagiri-giri
kandhah-kandhah balabar dhandhang wurahan

pan gumuruh ing samargi-margi
kêndhang gonge bêgor maguraya
mangrik kang tunggangan akèh
ingkang budhal rumuhun
buta wadonira prasami
suka mêngatêrêna
marang lakinipun
anèng marga girang-girang
merang marang rowangira ngiring-iring
ngatêr lakine samya

kang anyundhang ing lakinirèki
ana ingkang pêpegangan pundhak
sarwi kumitir ulate
maras masênggruk-sênggruk
kang sawênèh marêbês mili
anucup-nucup karna
myang nênucup irung
lakine asih tumingal
nolih-nolih pan sarwi ngiling-ilingi
nungkul rewang lumampah

ana kari anututi laki
amrêpêki ing laki katunjang
kajêjêl ing gaman gêdhe
prasamya makidhupuh
saking gêngning maras sarta sih
dadya kakunge nêngah
maring barisipun
èstrine apan binêkta
pan tinuntun sarwi anindhihi baris
kèhing bala rêksasa

ana gendhol kêdah mèlu jurit
mangsaning sih-sinihan angidham
lumuh pisah ing lakine
maras mèlu anglurug
mênèk lakinira ngêmasi
kakunge aris mojar
ngêndi ana mungsuh
ngasorakên ing Ngalêngka
cacak dewa kasoran amangun jurit
wre malih yèn nônggaa

ana wênèh anaking kang alit
pasusone binêkta ingêmban
sarwi nindhihi barise
wus têbih lampahipun
sinungakên maring kang èstri
ywa marasing tyasira
bok mati lan mungsuh
dene ta kang ora-ora
mungsuh kêthèk kasorana ratu mami
lan dewa tan kasoran

èstrinira ananggapi siwi
sarwi karuna pinênging mêksa
atutur ana impène
dadya rangkul-rinangkul
tanpakèring ing wadyanèki
aras-ingaras samya
lathi cup-cinucup
binisikkên impènira
ing Ngalêngka kasoran amangun jurit
lawan Bathara Rama

kakungira angling wanti-wanti
aja kajarwa iku maring lyan
tanbuh kang dèn rungokake
akèh nujum sang prabu
kabèh mêca yèn mênang jurit
impènmu iku sungsang
tan patut rinungu
nora bêcik wong ngawula
impèn-impèn têmahan nyiliki budi
gugu kang ora-ora

apa gawe kudu wêdi jurit
lan wanara datanpa gêgaman
apa si buta kêkere
wêdiaprang lan munyuk
kèh solahe rêksasa èstri
mangkana jawi kitha
lampahe wus rawuh
nulya Sang Patih Prahastha
saha bala mayutamakêthi-kêthi
lawan ngirid punggawa

asri tinon kang kaprabon jurit
limpung parasu nanggalagada
kunta candrasa wusdene
badhama karta lawung
kêndhang gonge makêthi-kêthi
salomprète atusan
miwah èwu-èwu
umung swarane danawa
kadya gonjing Ngalêngka rug ingkang wukir
rok solahing rêksasa

andalêdêg daludag ing ngarsi
awurahan sapraja Ngalêngka
rêksasa sora swarane
tanpae kadya wau
solahe kang danawa èstri
mangatêrakên priya-
nira kang umagut
ing jawi kitha wus prapta
budhal malih ing wuri Radèn Indrajit
ngirid wadya mawadya

pra dipati rêksasa pangirid
balakuswa myang kang para putra
tanpa wilangan balane
dipôngga èwu-èwu
miwah ingkang para dipati
gumuruh swaranira
kêndhang-kêndhang barung
gong bèri-bèri wurahan
salomprète mawor mangêmprèting èsthi
myang suraking rêksasa

punggawa lumrah suka tan sipi
ingkang munggèng dipôngga gupwarsa
anggung pinanthêng langkape
limang dhêpa pinuput
solahe lir amisesani
satru sayuta brastha
sesa-sesa gêmpur
kadya bêlah bumi bêngkah
kambah dening budhale sagung bupati
kang sami ngirid bala

anglir surêm sang hyang bagaspati
karoban dening busanèng wadya
kadi wana gêng kobare
lêbu dhêdhêt matêdhuh
gêbyaring kang makutha kadi
andaru katawuran
wor candrasa limpung
kantar-kantaring sinotyan
angkên riris lintang sumawur ring bumi
mancorot ting pancurat

gora-gadha lumrah gêgêtêri
swaraning ditya masinga nabda
sukambêg age mrawasèng
satru tapis kapupus
krura karèngkarang rasêksi
surak-surak goraya
magênturan atur
tarunaning jaladian
tanpa rungyan panganjur kajêjêl wuri
pangkate pra dipatya

ditya para nujum anèng wuri
rata kinurung titihanira
praptèng jawi kitha kabèh
ditya rêksasa diyu
kyana patih sigra mêmatih
mêmatah dening tingkah
Prahastha kang sêpuh
munggèng wetan kutha aglar
kilèn kitha pinatah Radèn Indrajit
kang munggèng kidul kitha

Mahapyarsa lan Gathodarèki
Wirupaksa lan Iluhitaksa
kinèn bali sabalane
atêngga pura prabu
loring kutha sagung bupati
gêgêdhug Gardhowara
waraning ditya gung
nênggih Mintrakna Dumrêksa
lan Prajôngga Pragôngsa lan Bajramusthi
Puthadaksi Kampana

pira-pira ingkang dèn tindhihi
pra dipati myang wadyaning wadya
rêksasa mantri akêthèn
bêkta sawadyanipun
mila kadya wahing jaladri
wus pajêg kidul wetan
kulon baris tugur
tuwin lor mukyaning bala
kunêng gunung Suwela ingkang winarni
Bathara Raguputra

sarèhing karsa pan sampun dadi
wong agung katri Lêksmana lawan
Sugriwa Wibisanane
sêmbada sabiyantu
miwah kangwre para dipati
ingatag mangarcana
mamit Sang Hyang Guru
Bathara Ramawijaya
mamit nêkung mêminta lananging jurit
panjang yuning kang yuswa

manêgêsing waluyaning dadi
molahakên kridhaning buwana
sinêksèkkên rahayune
mring sagung kang tumuwuh
kang sinungan atma ing nguni
mêminta mrih ayunya
mring nayaka wolu
sawarga kang mangku brata
tuwin marang maha bathara kang êning
wara Widhi bathara

surya côndra langit lawan bumi
mega banyu angin sadayanya
pinamitan samuane
saèstua tumulus
waluya ring ayu lêstari
prayitna saking mula
mula purwanipun
anunggal karsaning titah
ala ayu wus tinitah bathara di
liring yuda kanaka

wusnya mawungu narendra
putra rama saking pamit sêmadi
matag marang Sugriwa wus
parentah wre dipatya
pamugari sêktining wre ingkang tinut
Radèn Baliputranggada
miwah Anoman angirid

Nila Anala Jêmbawan
Danurdara Susena Satabali
Gôndamêdanendrajanu
Gawaya lan Gawaksa
Subodhara Lêmbodhara lan Puthaksu
Wraksaba lan Darimuka
Bimamuka lan Kesari

Satabali lan Winata
Wisangkatha Rimenda Mudabawi
Sêmpati Prabamastèku
mukyaning kang wanara
sarêng madêg garjita sawadyanipun
gurnita wre singanabda
lir gora manêngkêr langit

kumrutug mangsah mapupak
ing prabata myang watu-watu sami
tuwin ingkang kayu-kayu
dinaut tanpa sesa
sela tala wanara lit-alit sampun
sagung wanara dipatya
kang samya ambêdhol wukir

myang wrêksa gung-agung samya
wrat sagajah saandaka tan kari
saoyod panggodhongipun
gêmpur wukir Suwela
kadya gêrah bumi molah wukir wagyut
prakampita aru-ara
kumocak ing jalanidi

wus kumpul pangarsanira
aglar munggèng ngarsa para dipati
Bathara Rama andulu
suka mamit tumênga
sigra budhal saking Suwela gumuruh
gênjot giri bumi molah
riris rudira wor angin

kidang-kidang kabarasat
sakiwaning baris kadya tut wuri
manuk muni amanungsung
andaru tibèng ngarsa
obar-abir teja kèh makuwung-kuwung
asu angsang asrang-srangan
mèngêti yèn mênang jurit

ing wuri maksih wurahan
lir ampuhan wanara mangkrak sami
kang angrampas kayu-kayu
Sang Arya Wibisana
wicaksana trusing cipta nêmbah matur
pukulun batharaningwang
tan wontên sangsayèng jurit

têtela soring mungsuhta
wênang mapas durmala murkèng bumi
sagung wre kang samya ngrungu
ature Wibisana
samya suka maratani ambêg umung
pinuji ing jayèng yuda
wre mangkrak amanêngkêri

wijah-wijah anut marga
tanpa rungyan lir guntur kang wiyati
panganjuring wre prapta wus
jawi kitha Ngalêngka
tan antara ing budhalira wong agung
Bathara Ramawijaya
tan pisah wong agung katri

Radèn Taruna Widagda
myang Sugriwa Arya Wibisanèki
lan wre wira sêpuh-sêpuh
ngayap narendra putra
wre punggawa yekang taruna nung-anung
prasamya angirid bala
ingkang bêbarêpi baris

sri tinon kadya wanarga
alêlampah kang samya bopong wukir
kang samya mandhi wrêksa gung
ingkang pindha daludag
ingkang pindha dipôngga maèwu-èwu
makêthi mayuta-yuta
myang swara ngêbêki bumi

wre gambira singanabda
agya ngalap jiwanira rasêksi
Rajaputranggada sampun
mêmatah pêparentah
pra dipati wanara sabalanipun
dinum kang ngubêngi kitha
wetan kidul kulon sami

dalêdêg bala lumampah
jêjêl timbun angetan ngilèn sami
kidul kitha wus kalimput
gêbèl isi wanara
wetan kilèn praptanewrekadi jawuh
dene ta salèring kitha
bubuhan kang anèng wuri

kalimput kitha Ngalêngka
ngêsuk kang koswala wre angêbêki
tan ana lêbak pêpundhung
kabèh isi wanara
kang ing wuri nabrang sètu bôndalayu
salaminira narendra
putra nèng Suwelagiri

dèrèng têlas kang anabrang
miwah ingkang anèng Suwela wukir
samya minggah pucak dulu
lêganing marga-marga
misih jêjêl atitip atap atutup
buntêt buntu tan amêndha
bala wre ingkang lumaris

ana anganti angiwa
amrih lêga tan antuk anyêlani
kasuwèn têmahan ngantuk
miwah kang anèng tambak
akèh kèndêl satêpining sètu-sètu
saking kèh wanara dahat
miwah kang maksih nèng wukir

Maendra kang dèrèng nabrang
pira-pira yuta makêthi-kêthi
kadya wah gora gumuntur
Ngalêngka wus kèbêkan
têgal-têgal alas-alas wus kalimput
nanging dèrèng wontên mangsah
anganti parentah sami

sumyur kumaliling ambyar
kumarêsêk umèb angrèb ngêbêki
goranya wukir lir pagut
kambah pratala molah
mawurahan mawalikan kadi guntur
umèb umadhang parentah
ngajap ge têmpuh ing jurit

rumêbut bala rêksasa
kadya wiyat têdhuh dhêdhêt manganti
saengga mêndhung gumandhul
mêmbut-mêmbut mèh tiba
pra dipati anduga-duga pakewuh
angigêl ana ngujiwat
cikrak-cikrak mangênjali


garjita saengga mulat
rara ayu pangidhêpira sami
nir baya magupuh-gupuh
ajrih wus ingundhangan
aywa ana kang dhingini amrih satru
amriha utamaning prang
pamalêse wusnya kêni


lamun dhinginana ing prang
apan èstu nistha damèng prajurit
Narpati Sugriwa sampun
pinaringan parentah
amanuta ing prang kautamanipun
aywa ngambah nisthaning prang
lawan kinèn marentahi


têtindhih lor

kidul wetan
miwah kulon sajuru-jurunèki
tan ana sabawanipun
umèb tata prayitna
tur wanara ngêlus sadaya pakewuh
pinrih prayoga sêmbada
prabawa Sang Dasarati


wênangna misesèng jagad
tan ana kang lênggana ing rèh titi
Sugriwa suka kalangkung
kèdhêp dhêdhêp sadaya
pan anganti rêksasa pamagutipun
kudu-kudu ta age prang
ambêge wre surèng pati


Dasamuka kawarnaa
ingaturan wanara kabèh prapti
angêpung kitha angêmput
angrèb umèb kumêrab
tanpetungan kutha Ngalêngka akêmput
sêdhih prihatin kalintang
sêdhih tanpa swara wingit


mijil arsa mariksaa
ingkang mêngsah nêdya wruha pribadi
praptèng jawi kitha sampun
mulat mungsuh wanara
loring kutha wetan kulon miwah kidul
gunung têgal alas-alas
lêbak pèrèng iring-iring


datan ana kasêlanan
gêbèl bêntêt isi wanara 

 sami
kadya wah gora gumuntur
wre swara magênturan
kêsaputan wanara purna supênuh
kèbêkan isi wanara
ngênês ing tyas narapati


mangangên-angên angkara
sajatining prabu kang dèn ugêmi
umadêg kasuranipun
sigra akèn umangsah
marang bala rêksasa pramukanipun
sigra têngara sauran
kêndhang gong makêthi-kêthi


têtêgewon parêng munya
pirang-pirang lêksa kang bèri-bèri
salomprèt maèwu-èwu
ditya ngrik parêng surak
kadya guntur gumuntur kang prabata rug
gurnita manêngkêr wiyat
mangsah tan nêdya ngunduri


garjita saengga mulat
rara ayu pangidhêpira sami
nir baya magupuh-gupuh
ajrih wus ingundhangan
aywa ana kang dhingini amrih satru
amriha utamaning prang
pamalêse wusnya kêni

lamun dhinginana ing prang
apan èstu nistha damèng prajurit
Narpati Sugriwa sampun
pinaringan parentah
amanuta ing prang kautamanipun
aywa ngambah nisthaning prang
lawan kinèn marentahi

têtindhih lorkidul wetan
miwah kulon sajuru-jurunèki
tan ana sabawanipun
umèb tata prayitna
tur wanara ngêlus sadaya pakewuh
pinrih prayoga sêmbada
prabawa Sang Dasarati

wênangna misesèng jagad
tan ana kang lênggana ing rèh titi
Sugriwa suka kalangkung
kèdhêp dhêdhêp sadaya
pan anganti rêksasa pamagutipun
kudu-kudu ta age prang
ambêge wre surèng pati

Dasamuka kawarnaa
ingaturan wanara kabèh prapti
angêpung kitha angêmput
angrèb umèb kumêrab
tanpetungan kutha Ngalêngka akêmput
sêdhih prihatin kalintang
sêdhih tanpa swara wingit

mijil arsa mariksaa
ingkang mêngsah nêdya wruha pribadi
praptèng jawi kitha sampun
mulat mungsuh wanara
loring kutha wetan kulon miwah kidul
gunung têgal alas-alas
lêbak pèrèng iring-iring

datan ana kasêlanan
gêbèl bêntêt isi wanara sami
kadya wah gora gumuntur
wre swara magênturan
kêsaputan wanara purna supênuh
kèbêkan isi wanara
ngênês ing tyas narapati

mangangên-angên angkara
sajatining prabu kang dèn ugêmi
umadêg kasuranipun
sigra akèn umangsah
marang bala rêksasa pramukanipun
sigra têngara sauran
kêndhang gong makêthi-kêthi

têtêgewon parêng munya
pirang-pirang lêksa kang bèri-bèri
salomprèt maèwu-èwu
ditya ngrik parêng surak
kadya guntur gumuntur kang prabata rug
gurnita manêngkêr wiyat
mangsah tan nêdya ngunduri

