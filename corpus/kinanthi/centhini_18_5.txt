Sawêg samantên turipun
dènnya mêdhar sabda rungsit
Hyang Guru aris ngandika
èh kulup bênêr sirèki
apa tan unggul dahana
de sira unggulkên bumi

Luwih asor bumi iku
yêkti unggul ingkang agni
Hyang Wisnu matur manêmbah
sami lêrêsipun ugi
manawi bangsaning Êjan
linuhurkên ingkang agni

Awit asal saking latu
luluhuripun saking jin
Banujan jin Idajila
ing srat Jitabsara sami
Sang Hyang Handyan Hyang Banujan
di Anjiyasmal jibai

Hyang Guru malih tanya rum
balik sira iku kaki
asalmu saka ing apa
Wisnu matur mangênjali
ulun manungsa kajiman
nanging luhur ingkang saking

Manungsa sayêktinipun
kaliyan kajiman mami
èh kulup apa ta nora
rumuhun bangsaning Ngêjin
lêrês pukulun punika
nanging tumraping ring mami

Miwuh sarira pukulun
punika rumiyin janmi
kang awit Sang Hyang Ad-Hama
Sang Hyang Siwa ingkang ugi
nama Nabi Sis minulya
punika manungsa jati

sarêng ing dumuginipun
Sang Hyang Nurcahya ing ngarsi
nênggih nama Sayid Anwar
lajêng Sang Hyang Nur-rasèki
Sang Hyang Wênang Sang Hyang Tunggal
sirna kamanungsanèki

Jisim rohkani sadarum
tan katon dipuntingali
sarêng dumugi paduka
amêngku ing Allamkalih
sagêd botên katingalan
sagêd katingal ing jalmi

Amargi kangjêng pukulun
mangèsthi sagêd ngratoni
manungsa lir Hyang Ad-Hama
Hyang Guru ngandika malih
bênêr kaya tekatira
amung kanggo mênang êndi

Tekatira kang saèstu
apa manungsa apa jin
Sang Hyang Wisnu aturira
ulun angge lair batin
ing batin manungsa-tama
ing lairipun pan êjin

Wit ulun urutkên èstu
asale jiwa ragèki
kamanungsan ulun asal
saking luluhur pribadi
mila kangge kabatinan
amargi jalu pinasthi

Dados lalantaranipun
kang wontênkên jiwa mawi
mênggah kajiman kawula
saking ing luluhur èstri
kang awit Sang Hyang Nurcahya
kamantu dening Raja Jin

Mila punika pukulun
kawula anggêp ing lair
èh kulup têlênging tekat
apa ora anêtêpi
babasan kabali sura
myang sungsang buwana balik

Bathara Wisnu turipun
botên ing saèstunèki
ing ngandhap ing nginggil keblat
kawêngku ing têngah awit
wontênipun winastanan
ing ngandhap tuwin ing nginggil

Yèku ancêr-ancêripun
wontên ing manungsa jati
Sang Hyang Guru duk miyarsa
asru karênaning galih
babo atmajèngsun Suman
sira anunggal pangèsthi

Kalawan ing jênêng-ingsun
mangkya sira sun wêwahi
paparaba Narayana
mratandhani kahananing
sira manungsa sanyata
Sang Hyang Wisnu mangastuti

Para jawata sadarum
abipraya nêmbadani
sasampunira mangkana
Sang Hyang Wisnu nulya kardi
ekal cakra dadya tandha
bundêring santosèng ati

Nahan ta Bathara Guru
sawusira amiyarsi
ature pra kadang dewa
lan putra Bathara kalih
tyas langkung marwata suta
sinung ilhaming Hyang Widdhi

Sadaya sampun kacakup
datan ana ingkang cicir
dhawuh wijiling kang sabda
kadang dewa sadayèki
myang putranipunbathara
ing samangkya karsamami

Kumpuling kawruh sadarum
ingsun dadèkkên sawiji
minangka wawatoning kang
kawruh kadewatan adi
dadiya gêbênganira
sutèng-ulun Endrapati

Nanging ingsun kêkêr kukuh
sarta ingsun waranani
lawan hya kongsi kajambar
sadhengahing manungsèki
supayane iku haywa
madhèhkên ing Jawata di

Marmane manira asung
pralambang iku yèn bangkit
iya dadya manrimanya
ingkang sarta banjur dadi
ing Sastra Cêtha priyangga
ing sadurungira dadi

Ing sastra Cêtha puniku
apan ta ingsun-aranni
sastra jendra ayuningrat
pangruwat diyu rasêksi
wanara salaminira
dêlahan nunggal jalma-di

Iku ta ing lairipun
dadiya ambêk utami
mungguh ta ing kabatinan
dumadiya pancadaning
sangkan paraning dumadya
nunggal kawula lan Gusti

Mratandhanana saèstu
kanugrahan ingkang dhingin
limang ukara kèhira
dumadi ambêgirèki
mungguh ta ingkang ingaran
PANCA PURWANDA pangrawit

Kang dhingin ambêging surya
kapindho ambêging bumi
katri ambêging maruta
catur ambêging jaladri
panca ambêging langit
ing sapangkat manèh iku
aran PANCA DUMADYA
iku kadadyanirèki
apan uga tumangkar limang prakara

Kang dhingin babaring tigan
dwi lêpasing sastra-lungit
tumamaning punglu tri-nya
catur pêdhang lumaraping
lima rêmbêsing warih
ing sapangkat manèh iku
aran PANCA PRANATA
dadi pratandhanirèki
apan uga tumangkar limang prakara

Mandhêg iku kang kapisan
angkêr ingkang kaping kalih
sumunu kang kaping tiga
sumulap kaping patnèki
mamarap ping limèki
dadi tri golonganipun
lah para kadang dewa
lan putra bathara kalih
kono padha surasanên tranging nala

Kadiparan karêpira
lawan kadadeyanèki
nahên para kadang dewa
locitanirèng panggalih
bangkit babarkên nanging
tan sagêd panangkaripun
tuwin kakalih putra
asagêd mêcah ananging
tan kuwawa maradhahi kang surasa

Sadaya matur sumangga
Hyang Guru ngandika malih
èh kadangingsun pra dewa
lan putraningsun kalih
marmanira sirèki
ywa ngaku pintêr kalangkung
mundhak kablingêr padha
kang awit babasaning ling
jalma pintêr pasthi kasor dening jalma

Kang sugih artikêl tatas
de jalma artikêl awig
kasor dening jalma ingkang
inggil luhur misesani
margi kang Marbèng pasthi
anamtokkên jênêngingsun
ginadhuhan wisesa
lwih kuwasa jênêngmami
sumurupa dununging andikaningwang

Mungguh ambêging kang surya
amongat têmbungirèki
jarwane among samoa
awit ta ananing rawi
tansah angon sakalir
ngulatkên sakèh tumuwuh
tumrape mring pambêgan
eling dene dunungnèki
ing pramana dadi nora kasamaran

Ambêging bumi winarna
sun-têmbungkên amot yêkti
karêpe amot sadhengah
dene kaananing bumi
bobot sakèh dumadi
tumraping pambêkan bakuh
dununge ing jatmika
sarira antêng tyas mintir
ing wasana dadi nora berabeyan

Ambêking kanang maruta
suntêmbungkên kamrat yêkti
karêpe kamot sabarang
dene kaananing angin
tansah katadhah dening
samoaning kang tumuwuh
tumrape mring pambêkan
têmên dene dunungnèki
aring ingkang napas dadi tan daleya

Nahan ambêking sagara
sun-têmbungkên mamrat yêkti
karêpe momot tan wêgah
kaananing kang jaladri
tan nampik datan milih
sasarah tumamèng laut
tumrap pambêkan sabar
nèng rêrêming rasa jati
dadi nora pradulèn sugih waonan

Kanang ambêking akasa
sun têmbungkên mangkyat nênggih
karêpe pamêngku ika
dene kaananing langit
datan sahangaubi
saisining ngrat kawêngku
tumrap ambêg santosa
dumunung sarèhing kapti
dadi nora gimirên karêp sadhengah

Lah ta padha kawruhana
kumpule pambêkan gati
among amot kamot miwah
momot mêngku jangkêpnèki
dene tumrapirèki
pambêkan lilima iku
eling têmên mantêp lan
sabar santosaning ati
de dununge pambêkan limang prakara

Pramana jatmika ing tyas
aringing napasirèki
kalawan rêrêming rahsa
sarèh ing karsa mumpuni
mungguh dadinirèki
pambêkan lilima mau
tan samar tan dahwènan
tan sêmbrana lawan malih
tan panasan tan gimirên pungkasannya

Mêdhar kang Panca dumadya
limang ukara ginupit
angin babaring antiga
talika ingsun-aranni
têtêp karêpirèki
têtela ing ananipun
têtêp dadining gêsang
kawahana tandhanèki
de tandhane iku ana ing pangrasa

Pindho lêpasing kang manah
ramatas ingsun-aranni
karêpe tatas naratas
yèku têdhas anêdhasi
satuhu anêtêpi
sangkan paraning tuuwuh
dene ta pratandhanya
sonya ruri anartani
nyatanira ing pamyarsaning kang karna

Kaping tri tumamanira
punglu-mimis sun-aranni
tumêlêng karêpe apan
patitis iku ngencoki
datansah anêtêpi
marang dudununganipun
tumanêm pratandhanya
nyatane lungguhirèki
anèng lathi iya iku pamicara

Kaping pat laraping pêdhang
maratas ingsun-aranni
karêpe mring kaputusan
pêgat tanpa kiwir-kiwir
babarpisan nêtêpi
tandha kasampurnanipun
nyatane ing pangganda
arum bangêr amis bacin
arum sêdhêp kanyataan saka grana

Ping lima rêmbêsing toya
tumuhas ingsun-aranni
karêpe tumus arabas
iku têrus anêrusi
dene pratandhanèki
lingga-bathara satuhu
jumênêng batharanya
mungguh kanyataanèki
ing paningal jangkêp kang Panca dumadya

Kumpule kadadyan lima
têtêp tatas sarta titis
putus tumus sah lilima
gênahe lilima maring
têtela têdhas tuwin
angincokipêgatipun
kanyataaning lima
kawahana sunya-ruri
myang tumanêm sampurna lingga-bathara

Nyatane ing kadadeyan
lilima tan liyan maring
pangrasa ingkang sapisan
ing karna kang kaping kalih
ing lesan kaping katri
ing grana kang kaping catur
ing paningal ping gangsal
kadang dewa putra sami
sru katrêsan umatur kalajêngêna

Odipati mêdhar sabda
prabawa limang prakawis
nahan landhêp kang kapisan
iku sun-aranni lêngit
marang singit karêmpit
karêpira iya iku
mamêdèni wong kathah
dene uwus anjumbuhi
kalawan Hyang Maha Suksma Kang Kawêkas

Wus anunggal sakaanan
sarira suksma pribadi
kapindhone kawaskithan
wikan purwaning dumadi
ing agal miwah rêmit
sawujud Bathara Luhung
akaprabawan saka
waskithanirèng panggalih
kaya-kaya uning sadurung winahya

Sumunu kang kaping tiga
iku lênyêp sun-aranni
karêpe wingit sanyata
antêng ruruh anyênênni
de wus nugraha jati
Bathara ingkang linubung
kaprabawanan saka
sarwa dyatmika ing budi
nanging nala nêrusi marang sarira

Sumulap ingkang kaping pat
lêmarap ingsun-aranni
angulapi karêpira
iya iku balêrêngi
kang mandêng tan kuwawi
dene ta uwus saèstu
rikang sotya-bathara
awit kaprabawan saking
anarawang sadaya sarwa pramana

Mamarap kang kaping lima
lêmahab ingsun-aranni
maladi karêpe ika
iya iku angurubi
dene ta wus linêwih
sajiwa-bathara iku
wus kaprabawan saka
sarwa wibawa wiryadi
uwus ganêp prabawa limang prakara

Kumpule prabawa lima
juga lungit kadwi wingit
tri wingit ngulabi warna
kaping limane maladi
gênahe prabawèki
kang sapisan iku alus
mêdèni kapindhonya
kaping trine anyênênni
pat blêrêngi amaladi limanira

Prabawa ingkang prabawa
waskitha ingkang rumiyin
pangrasa ping kalihira
dyatmika kang kaping katri
pramana caturnèki
wibawa ping limanipun
atusing pangandika
-nira Sang Hyang Odipati
myang pra dewa dyan muksa mring pakayagan

Mangkene kang Sastra Cêtha
mungguh Panca purwandèki
bumi gêni angin toya
dadi jasate kang jalmi
langit ngibaratnèki
ing alam suwung satuhu
dene wus kanyataan
amêngkoni ing dumadi
de karêpe batin mêngku kalairan

Dene ta Panca dumadya
Pancadriya dunungnèki
pangraos ingkang sapisan
pamyarsa kang kaping kalih
pangucap kang kaping tri
pangganda kang kaping catur
paningal kang kaping lima
sadayèku padha dadi
trêsandhaning uripe ingkang manungsa

Mungguh kang Panca prabawa
puniku amratandbani
katarimaning manungsa
katingaling sarira di
waskitha têgêsnèki
lêrêsing pramana èstu
pangrasa têgêsira
lêpasing karya sayêkti
pramana pan lêpasing pandulunira

Dyatmika ing têgêsnira
sênênning cahya mranani
wibawa têgêse apan
mêngku sakèh raos jati
pinêtak lima malih
sarira-bathara iku
uwus abadan budya
sawujud bathara nênggih
satuhune uwus nunggal warna rupa

Nugraha-bathara ika
uwus ênêng sarta êning
netra-bathara iku pan
uwus linêpas ing budi
sajiwa-bathara di
wus langgêng kaananipun
kawula Gusti nunggal
lah anakmas wus barêsih
Sastra Jendra unggahe mring Sastra Cêtha

Mas Cêbolang matur nêmbah
nuwun kalangkung kapundhi
suraosing Sastra Jendra
Sastra Cêtha amungkasi
tumuplêg ing maknawi
saking ing pangraos-ulun
kinarya lalantaran
ing agêsang wus nyêkapi
kantun nyadhang ing kanugrahan kewala

Ulun mirêng cacriyosan
sang Aprabu Majapahit
Brawijaya kang wêkasan
wontên santri angaturi
salin sarengat Nabi
ananging sang nata puguh
santri pundi punika
kang munjuk sri narpati
miwah kadospundi pangandikèng nata

Kang matur jêng sri narendra
namane dyan santri Ngali
arine nama dyan Rahmad
putrane Molana Brahim
kang ibu saking nagri
Cêmpa putrine sang prabu
Kiyan narendra Cêmpa
anggawa kadang sawiji
naking sanak nama dyan Ngalim Hurerah

Tri santri wayah sri Kiyan
samya marang Majapait
tuwi uwa putri Cêmpa
Ratumas Andarawati
garwane sri bupati
cêkake basa wus cundhuk
kalangkung suka rêna
sang prabu lan pramèswari
sinunggata lalangên srimpi badhaya

Ananging santri titiga
tan dadya rênaning galih
ing lalangên kawiwahan
sang aprabu wus udani
sêmuning sambang-liring
wasana ngandika arum
èh sutèngsun titiga
paran ingkang dadya kapti
payo anggèr sira tutura prasaja

Aturing putra titiga
dhuh jêng uwa sri bupati
bilih kêparênging karsa
mangkya jêng uwa sarimbit
anunggil kang agami
kalawan amba pukulun
mumuri Islam mulya
nabêt tabèk para nabi
sukci anrus karênan karana Allah

Jroning Kitab pira-pira
pan sampun mundhut ing Tapsir
agung ing dalajatira
kamulyaning para nabi
labêt saking ngluluri
agêming agama luhung
marma paduka uwa
karsaa animbang budi
botên langkung sampun kirang pangaksama

Wau ta duk amiyarsa
narendra ing Majapait
aturing pulunanira
mitêg kapêtêg ing galih
mêpêt pêt manaputi
ewuhaya rèhing kayun
lamun ajêng anuta
lingsêm jênênging narpati
kurang mantêp kang wus têtêp tinêtêpan

Dadya katangkis wacana
maring pra pulunan katri
kulup bênêr aturira
nanging rasane tyasmami
mêngko ingsun tan apti
ngingkêdi agamaningsun
ingkang wus kalampahan
linuru linuri-luri
pra lêluhur linuhur kaananira

Dene kaya agamanta
ingsun pan ora mancèni
papancène sowang-sowang
sawang sawunganing luwih
êmbuh ingkang patitis
têtêse dènnya mring putus
buntasing kanyataan
tata panitining pati
jêr mangkono kang kinênan kuna-kuna

Tandha wahananing ana
padha kocap jroning tulis
sida sidining Kabudan
dènnira doning kadadin
upama sun anampik
agamane pra luluhur
ing mula mulanira
kang wus padha dènranggoni
dadi mokal babakal kaliru akal

Jujul wuwul katariwal
anungsang buwana balik
anambuhi ingkang ana
ingkang tan ana dènincih
eman wus dèn-têmêni
laku kang kalakon iki
alanga tan kawilang
susulang kang wus dèn-liling
alimana hya dadya cugêting nala

Para pulunan titiga
lêgêg sakala miyarsi
panggah pungguh ingkang uwa
narendra ing Majapait
dadya ciptaning galih
pan wus karsaning Hyang Agung
beda kabudayanta
bêgja bêgjane kang lali
luwih bêgja kang eling lawan waspada

Kèndêl ature mring uwa
angandhar-andhara ajrih
kapi dahwèn andêdawa
kadaut datanpa kardi
rubeda ngriribêti
sumendhe rèhing Hyang Agung
nanging wau kang uwa
pramèswari Dwarawati
sinung Islam anut agamining putra

Pan wus manjing Islam mulya
kawênganan iman suci
kang raka Sri Brawijaya
jumurung ingkang sudyapti
malik melik agami
yata wong agung katêlu
sae di ingkang uwa
Pramèswari Dwarawati
dènnya kêsdu anuting agama Islam

Cêbolang suka miyarsa
matur kados sri bupati
wus angagêm Sastra Jendra
wangsulanipun patitis
mantêp têtêp nêtêpi
agama luluhuripun
dyan mênggung angandika
walahu alam ta kaki
jêr sri nata tinakdir kalipah Suksma

Cêbolang malih aturnya
rahadyan Ngali punapi
kang nama Ngali Murtala
jumênêng iman Garêsik
radèn Rahmat punapi
Susunan Ngampèl puniku
dyan Ngalim Abu Hurerah
Sunan Majagung kêkasih
iya iya kulup wus bênêr sadaya

Ing wanci surya gumlewang
dyan mênggung ngandikèng dasih
èh ta bocah panakawan
dhaharku yèn wus miranti
gawanên mrene uwis
dak kêmbul lan anak bagus
sêkul ulam lumadya
tinata anèng ing dhimpil
dyan tumênggung nadhah lawan Mas Cêbolang

Nutug kalih dènnya nadhah
linorotkên mring Nurwitri
Cêbolang nêmbah pamitan
dyan tumênggung anglilani
ngandika arum manis
mêngko sore bae kulup
muliha mring pondhokan
upamane wong ambukti
durung tuwuk salin têmbang Pangkur barang

Cêbolang kalangkung suka
duk winêngan dènnya marsudèng budi
kaindhakaning kang kawruh
umatur kadi paran
bilih badhè sumêrêp ing dhawahipun
dintên tanapi pêkênan
tanggalipun wulan ngarsi

Utawi angkaning warsa
nanging taunnipun datan tinulis
punapadene kang windu
paran ing pangupaya
dyan tumênggung alon pangandikanipun
lamun arsa milang tanggal
mangkene pangupayèki

Nêptuning taun ingetang
Alip siji Ehe lilima nênggih
Jimawal nêptu katêlu
Je pitu Êdal papat
Ehe loro Wawu nênêm nêptunipun
Jimakir nêptu titiga
kinumpulan nêptu sasi

Sura pitu nêptunira
Sapar loro Mulut katiga yêkti
Rabingulakir limèku
Jumadilawal nêmnya
Madilakir siji Rêjêp kalih nêptu
Ruwah papat Pasa lima
Sawal pitu nêptunèki

Dulkangidahe satunggal
de Bêsare titiga nêptunèki
nêptuning wulan myang taun
ginunggung dyan ingetang
manut Kurup kang dadi kawiting etung
pama Kurup Ngarbangiyah
Rêbo kawit etang siji

Iki Êje taunnira
arêp ngetang tanggale Bêsar ngarsi
Êje nêptune pipitu
Bêsare nêptu tiga
nêptu taun lan sasi gunggungsapuluh
tanggale mêsthi Jumuah
dene yèn arsa ngulati

Pasaranne ingkang tanggal
kawruhana nêptune tahun sasi
Alip lima He nawèku
Jimawale sakawan
Êje têlu Êdal loro Be pipitu
Wawu siji nêptunira
Jimakir lima winilis

Sura Sapar samya lima
Mulut Rabingulakir nyanga sami
Jumadilawal tatêlu
Jumadilakir tiga
Rêjêb Ruwah samya kalih nêptunipun
Pasa Sawal anyatunggal
Sêla Bêsar gangsal sami

Iki Je nêptu têtiga
sasi Bêsar lilima nêptunèki
tri lan lima dadi wolu
yèn Kurup Arbangiyah
awit etung siji Kaliwon puniku
pasthi tanggal Bêsar ngarsa
ing dina Jumuah Paing

Kalamun Kurup Kamsiyah
pasaranne ingetung awit Lêgi
mangkono saurutipun
dene angkaning warsa
lamun ayun angawruhi taunnipun
iku dhingin ngawruhana
wiwitane ingkang warsi

Duk Ajisaka ngajawa
etung siji Wawu taunnirèki
lorone Jimakir iku
Alipe taun tiga
Ehe papat Jimawal kalimanipun
Je nênêm Dalle kasapta
Be wolu dyan Wawu maning

Wowolu cacahing warsa
pira kèhe angkaning punang warsi
dyan binuwang wolu-wolu
kalamun nganti têlas
pan tartamtu iku Êbe taunnipun
kalamun kariya tunggal
apan Wawu taunnèki

Kari dwi Jimakir warsa
kari têlu Alip taunnèki
kari papat Ehe taun
kari lima jimawal
kari nênêm Êje punika kang taun
kari pitu Dal kang warsa
saiki angkaning warsi

Sèwu limang-atus lawan
sawidak-nêm kasuda wolu kaping
satus nawa-luh limèku
pasthi nênêm karinya
angka nênêm apan Êje taunnipun
apa iya nora salah
nuwun sampun botên sisip

Mênggah windu kadiparan
lah mangkene patrape ngupayèki
sapira angkaning taun
kang ayun kinawruhan
ingkang dhingin kasuda loro puniku
Wawu Jimakir windunya
Sangara ingkang darbèni

Anulya malih ingetang
sakirane angkane ingkang warsi
wusing kalong loro mau
banjure kaparaa
têlungpuluh-loro yèn cèplês puniku
tartamtu windu Sangara
dene ta kalamun kari

Ji ro lu pat têkèng astha
windunira Sancaya pan wus pasthi
yèn kari sanga sapuluh
tumêkane nêmbêlas
windu Adi puniku pan wus tartamtu
kari pitulas tumêka
patlikur windunirèki

Tartamtu Windu Kunthara
lamun kari salawe têkanèki
têlungpuluh-siji iku
bali Windu Sangara
lah cocogna taun sèwu-limangatus
sawidak-nêm kasudaa
pan roro bae rumiyin

Sakarine kaparaa
têlungpuluh-loro pira kang kari
Cêbolang sawusnya ngetung
umatur kantunnira
wolulikur dhawah punapa kang windu
kulup Windune Sangara
iya ing taun puniki

Babo kulup cocogêna
apa bênêr mungguh pangetungmami
Mas Cêbolang nêmbah matur
lêrês dhawah Sangara
dhuh pukulun mugi paringa pituduh
kridhaning aksara Jawa
dyan mênggung ngandika aris

Ana kaol kawruhana
nêptuning kang aksara kang winilis
ha ya nêptune sapuluh
na ba loro nêptunya
da ma ta pan papat iku nêptunipun
pa ra ka wolu nêptunya
ca ja têlu nêptunèki

De ga wa la tha nya dha nga
apan sami nênêm nêptunirèki
sa rolas nêptunirèku
yèn arsa asung nama
marang lare miwah marang wong ngasêpuh
apa ta aksaranira
kang kalêbu jroning nami

nêptu kang urip ingetang
kinumpulkên sapira akèhnèki
pambuwange pitu-pitu
pama kari sajuga
Sagara-lit punika langkung linuhung
watêke sagara apan
amot ing sakalir-kalir

Yèn kari loro ingaran
Kidang ancik-ancik arungga yêkti
watak angkuh lawan lêngus
panastèn tur melikan
lamun kari têlu iku luwih bagus
aran Satriya-wibawa
pênêt sandhang pangan luwih

Lawan ana singgihira
rada darbe panggayuh kang utami
yènkari papat puniku
aran Bumi-kapêtak
wawatake kangèlan sakaliripun
lamun karine lilima
Satriya-wirang namèki

Punika ala priyangga
lamun kari nênêm namanirèki
Sumur sapucaking-gunung
tiba sêdhêng watêknya
lamun têlas Purnama-sidhi rannipun
pan pênêt padha trang nala
upama namaning janmi

Harjana nêptu limalas
gya binuwang pitu-pitu ping kalih
kari siji etungipun
Sagara-lit tibanya
lamun jênêng Suwarjan etung salikur
pinèt pitu kaping tiga
cèplês lan Purnama sidhi

Apa wus mangêrti sira
Mas Cêbolang umatur mangênjali
kula nuwun inggih sampun
radyan malih ngandika
ana maning kridhaning sastra rongpuluh
kanggo ngetang jatukrama
nanging nêptune ginanti

Ha siji Na loro ika
ca têtêlu ra papat ka limèki
da nênêm ta pan pipitu
sa wolu wa sasanga
la sapuluh pa sawêlas nêptunipun
dha rolas ja-ne têlulas
ya patbêlas nêptunèki

Nya limalas ma nêmbêlas
ga pitulas ba wolulas nêptunèki
tha sangalas nga rongpuluh
wus jangkêp dyan ingetang
dhewe-dhewe nama lit wadon rumuhun
gunggunge katêmu pira
sanga-sanga gonne nglongi

Banjur aranne kang lanang
pan katêmu pira kumpulirèki
uga jinupuka gupuh
lah iya sanga-sanga
sakarine aranne wadon lan jalu
iku kulup kang dènetang
patrap Wirangrong gumanti

Lamun kari padha siji
awèt gonnira jojodhon
yèn kari siji lan ro kang jalu
sih siniyan bêcik
tan pêgat salaminya
tulus dènnya palakrama

Yèn kari siji lan katri
nora awèt kang jêjodhon
kêrêp tutukaran pêgat laju
yèn kari sawiji
kalawan kari papat
tan awèt gêlis pêgatan

Kari siji lan limèki
awèt gènnira jêjodhon
kari siji lawannênêm iku
ora awèt mêsthi
tan lami nuli pêgatan
harda adrêng tan widada

Kari juga lan saptèki
gêlis pêgat banjur satron
yèn kari sawiji karo wolu
santosa utami
yèn duwe anak brêgas
ambêg marta budi-darma

Yèn kari siji kang èstri
jalu kari sanga pantog
iku kang panuju jarakipun
gawa bêgja jati
sartane kang dêrajat
mangkya gantya karinipun

Kalih èstri jalu kalih
kasênêngan asih yêktos
sarta olèh rahmating Allahu
lamun kari kalih
lan tiga tan prayoga
salah siji glis palastra

Kari ro lan papat bêcik
salawase nora pêdhot
kari ro lan lima nora arus
dadi pêgat pasthi
kari ro lan kari sat
atute puniku lawas

Kari ro lan pitu pasthi
awèt gonnira jêjodhon
yèn kari ro lawan kari wolu
santosa ing krami
kari ro lawan sanga
awèt tur olèh dêrajat

Mangkya kari tiga lan tri
kêrêp anêmu pakewoh
lawan kêrêp lungan watêkipun
lamun kari katri
lan papat tan prayoga
ora condhong dadi ala

Kari têlu lan limèki
ora awèt dadi pêdhot
yèn kari tri lan pat iku atut
katrimèng Hyang Widdhi
purwa wasananira
ora ana kara-kara

Kari tri lan pitu nênggih
akèh bilai pinanggoh
jalu kalah lawan wadonipun
kari tri lan asthi
tan bêcik dadi pêgat
lamun bisa singkirana

Kari tri lan sanga bêcik
olèh rahmating Hyang Manon
tutug salaminya atut runtut
têntrêm tan kuwatir
êntèk kang kari tiga
tumêkane kari sanga

Padha kari papat bêcik
lanang kawisesèng wadon
tansah sih siniyan sru kayungyun
kari papat èstri
kang lanang kari lima
ora bêcik dadi pêgat

Kari papat lan nêm ugi
ora bêcik dadi pêdhot
yèn kari sakawan lawan pitu
sih siniyan nanging
ana satrune juga
sarate kudu prayitna

Kari papat lan asthèki
sih-siniyan tanpa pêdhot
lamun kari papat lan sangèku
yêkti nora bêcik
akèh angkaranira
mangkya ta ingkang ginantya

Padha kari limanèki
akèh bilai pinanggoh
kari lima lawan nênêm iku
uga nora bêcik
amêsthi dadi pêgat
prayogane singkirana

Yèn kari lima lan kari
pitu dadi ajêjodhon
ingkang wadon manut maring kakung
kari lima nênggih
lan wolu tan prayogi
dadi pêgatan sanyata

Yèn kari lima lan kari
sanga iku ati tabon
tansah sih siniyan lawan antuk
nikmat lair batin
iku kang dènupaya
têlas kang wit kari lima

Padha kari nêm winarni
bêcik slawase tumuwoh
kari nêm lawan kari pitu
punika lêstari
sanak sadulur padha
asih mring kang palakrama

Kari nêm lan wolu bêcik
bungah sênêng kang pinanggoh
kari nêm lan sanga bêcik namung
kang wadon pinasthi
kêrêp di go rêrasan
tamat kari nêm ginantya

Wadon kari pitu sami
jalu kari pitu awon
ora awèt lawan gung kawêngku
pinurih manuting
marang ing awakira
karsaning wadon masesa

Kari pitu lan asthèki
awèt gonnira jêjodhon
nging lanang kaprentah kinèn nurut
maring ingkang èstri
kari sapta lan sanga
lawas-lawas dadi pêgat

Gantya kari wolu èstri
jalu kari wolu jumboh
puniku prayoga dènnya dhaup
ing salaminèki
tan ana sangsayanya
yèn bisa dènulatana

Yèn kari wolu kang èstri
jalu kari sanga manggon
bêcik awèt dènnya dhaup runtut
nanging mênèknèki
akèh bilainira
ingkang iku kang prayitna

Pungkasane etung bincil
kari sanga lanang wadon
èstri kèdhêp marang kakungipun
ananging sring-asring
tukaran lawas-lawas
wus tartamtu dadi pêgat

Tamat jarak laki-rabi
upamane ingkang wadon
aranne Kaminêm pan katêmu
sangalas winilis
binuwang sanga-sanga
dadine kari sajuga

Kang lanang aran Surahmin
pan wolulikur pinanggoh
anulya dènêlong sanga ping tlu
uga kari siji
padha siji karinya
tiba awèt palakrama

Kaki apa wus mangêrti
sapiturute mangkono
Mas Cêbolang matur nuwun sampun
saèstu kapundhi
sadaya pangandika
kang wus dhumawuh mring amba

Tarlèn sungkême kang dasih
ing lair tumêkèng batos
ing donya dêlahan tan kalimput
rumasuk tyas siri
dyan mênggung angandika
he kulup alkamdulillah

Basane ingsun mijèni
muji tuwuh tumêkèng woh
nir sakèhing ama dadi subur
woh dadi tan malih
malah kapara mundhak
rupa èdi amirasa

Ywa kaduk abela tampi
kulup sun pojar sayêktos
lamun sira jênak nèng Matarum
rèhning mudha pêkik
kèh kang dadi rubeda
sambekalane tyas mudha

Mas Cêbolang duk miyarsi
katuju tyasnya sumêdhot
nêmbah ngraup suku saha matur
dhuh sang pramèngkawi
saèstu kasinggihan
pangandika kang winahya

Datan langkung ingkang dasih
nyuwun pangèstu kemawon
pinaringan èngêt tyas rahayu
undur-ulun saking
ing ngarsa jêng paduka
lajêng dumugèkkên lampah

Sun paring pangèstu kaki
ywa pêgat prayitnèng batos
èh Nurwitri sira wêkasingsun
saparan hya kari
lawan bêndaranèki
Nurwitri nêmbah sandika

Mas Cêbolang lan Nurwitri
wus mundur lampahira lon
nèng marga datansah imbalwuwus
lah kakang Nurwitri
risang paramabasa
kalamun ta ginunggunga

Baya sawêngi tan uwis
Nurwitri mèsêm turnya lon
inggih kasinggihan basanipun
angalêm manising
madu gêndhis myang kilang
mênggah dhawuh kang pungkasan

Kadipundi ing panggalih
kang iku kang dakraos
paran rêmbugira ingsun turut
janji nora mulih
marang ing Sokayasa
Nurwitri mucung turira

Punapinggih ing panggalih dèrèng tutug
prayogi prasaja
kula botên nêdya kari
ngèstokakên dhawuhipun sang kawindra

Kêncênging tyas kakang aku arêp banjur
marang tanah wetan
manut tumindaking sikil
mêngko yèn wus têka ing pondhok pamitan

Marang simbok marang adhi yèn wus dhaup
banjur bae mangkat
prayogane laku santri
langkung atut jangji nuntên kalaksanan

Nêngna wau kang eca imbalan wuwus
naban Mat Têngara
yun mêthuk tamunirèki
lagya dandan kasaru ana dhatêngan

Abdidalêm ajar asramèng Kapurun
anama Sutiksna
darojog lumêbèng panti
Ki Têngara gurawalan dènnya mapag

Lon umatur bêgja kêmayangan èstu
paduka tumêdhak
Ki Ajar wacana aris
iya jêbèng gonningsun sowan mring praja

Tampi dhawuh sesuk ing sadurungipun
purnamaning surya
karsane sri narapati
ingsun kinèn umarêg manjing jro pura

Karsaning Hyang kinèn mampir ing wismamu
ywa kurang aksama
pêksa ulun angrêgêdi
ing wismanta muhung saratri kewala

Banjurêna gonnira amapag tamu
kotamaning gêsang
urmat maring ing têtami
gonku mampir basane kapasang yogya

Mat Têngara guguk lajêng mapag tamu
praptèng jawi dhadhah
Mas Cêbolang wus kaèksi
kapang-kapang tundhuk lawan Mas Cêbolang

Adhuh kakang de kantos sadintên muput
baya kacondhongan
Mas Cêbolang lingira ris
kula pamit ngantos rambah kaping tiga

Dhawuhipun kinèn angêntosi surup
kilap ta rahadyan
têka kaparêng panggalih
tanpa wangsul punapa saatur kula

Kakang sokur kaparêng radyan tumênggung
kula katamuan
Ki Ajar Sutiksna sidik
wus tinutur sadaya mring Mas Cêbolang

Kula laju Ki Ajar ngantos nèng pintu
tandya wus lumampah
Ki Ajar mapag nèng kori
tundhuk nulya pinarak anèng pandhapa

Mat Têngara lan santri catur abikut
nata pasunggata
samêkta lumadyèng ngarsi
Mas Cêbolang ngancarani Kyai Ajar

Lah sumangga rinahaban sêgahulun
Kyai Ajar tanggap
wusing nadhah dyan cinarik
kinantunkên wedang kalawan nyamikan

Sarwi êmpuk-êmpuk raos manis arum
Kyai Ajar tanya
kenthol ulun nilakrami
sinambating wawangi miwah pinangka

Mas Cêbolang matur purwa wusanèku
Kyai Ajar latah
kalingane wong ngasigit
atmajane risang wus slira-bathara

Yèn kandhêga anèng ing praja Matarum
babo kambing wana
narendra Cintakapuri
pangudange sudarma nir pangrèhpraja

Damar mancung samantên kewala cukup
nahan Mas Cêbolang
nglocitèng tyas duk miyarsi
cocog têmên lan dhawuhe sang kawindra

Têka jumbuh baya iki wus sakuwu
alon aturira
yèn sang wiku nayogyani
benjing-enjing ingsun nilar Ngèksiganda

Manthuk-manthuk Sutiksna wacana arum
tabiyating praja
sabarang nganggo winilis
mrih pakantuk ing lampah mrih tan sangsaya

Etung pati-dina puniku pakantuk
kalamun lêlungan
ngupaya kasil sakalir
patine kang dina yèku ywa katrajang

Watonnipun nêptuning dina ingetung
kalawan pasaran
kinumpulkên dadi siji
awit wetan winilis etung sajuga

Loro ngidul katêlu mangulon laju
mangalor kaping pat
balik awit wetan malih
ngêndi dhoke iku kang ran pati-dina

Akad lima Isnène papat kang nêptu
Salasa titiga
Rêbo pitu wolu Kêmis
Jumwah nênêm Saptune nêptu sasanga

Pasaranne Kaliwon nêptune wolu
Lêgi nêptu lima
Paing sanga nêptunèki
Pon pipitu Wagene nêptu sakawan

Pati-dina nuju nèng wetan cinatur
yèn kapanggih nawa
myang têlulas lawan malih
pan kapanggih pitulas ingetangira

Akad Wage Sênèn Lêgi nawa jumbuh
Akad Kaliwon lan
Sênèn Paing Kêmis Lêgi
Jumngah Pon Saptu Wage ênêmbêlas

Kêmis Paing kapanggih pitulas iku
Sêtu Kliwon uga
pitulas etangannèki
pati-dina nèng wetan apan sasanga

Pati dina ana kidul kang tinutur
kalamun kapanggya
sadasa kalawan malih
yèn petange ingkang panggih kawanwêlas

Akat Lêgi kalawan Slasa Ponnipun
Junungah Wage pan
nêptunipun apan sami
anyadasa punika ing petangira

Akat Paing lawan Rêbo Êponnipun
Jumungah Kliwonnya
Sêtu Lêgi iku sami
ngawanwêlas pati-dina kidul sapta

Pati-dina nuju nèng kulon ginalur
yèn kapanggih sapta
sawêlas kalawan malih
pan pinanggih limalas ing petangira

Slasa Wage kapanggih sapta ingetung
Sênèn Pon kalawan
Slasa Kliwon Rêbo Wage
Jumwah Lêgi sami kêpanggih nyawêlas

Rêbo Kliwon Kêmis Êpon malihipun
Jumungah Paingnya
nglimalas petangirèki
pati-dina nèng kulon etange astha

Pati-dina ana êlor kang winuwus
yèn katêmu astha
kalawan rolas lan malih
yèn pinanggih nêmbêlas ing petangira

Sênèn Wage Slasa Lêgi padha wolu
Akad Pon kalawan
Sênèn Kliwon Slasa Paing
Rêbo Lêgi Kêmis Wage padha ngrolas

Rêbo Paing lan Kêmis Kaliwonnipun
miwah Saptu Ponnya
samya nêmbêlas winilis
pati-dina nèng lor sapuluh kathahnya

Pati-dina nèng têngah sawiji amung
katêmu wolulas
nuju dina Saptu Paing
tamat ingkang etangan patining dina

Lamun maksih umbèr singkirana kulup
etang kang tan arja
mung yèn kaslêpêg ywa gigrig
tyas kang kandêl kumandêl Suksma Kawêkas

Mas Cêbolang matur kapundhi kaêmbun
dadosa jijimat
timbalane sang ayogi
bilih wontên malih kang kêdah winekan

Kêparênga mêdharkên sawontênipun
kinarya darsana
kalawan ing têmbe wingking
bilih wontên anak putu kang tatanya

Ana maning petungane kanca gunung
ingaranan Rakam
kaanggo salaki-rabi
myang ngadêgkên omah sapapadhanira

Sawusipun pakantuk dinane Wuku
tinumpangan Rakam
tumbuk kang wis ran prayogi
lan manggonning wulan tumrap ing pakaryan

Panjukuke uga saka nêptunipun
ingaran pasaran
kinumpulkên dadi siji
Jurudêmung nênêm-nênêm pambuwangnya

Nêptuning ari pasaran
beda lan kang kasbut ngayun
Jumuwah siji ingetung
Saptu loro Akad tiga
Sênènne sakawan nêptu
Slasa lima Rêbone sad
Kêmise nêptu pipitu

Dene nêptune pasaran
Kaliwon siji puniku
Lêgi loro Paing têlu
Êpon nêptune sakawan
Wage lima ingkang nêptu
wusing kumpul kajupukan
aranne mangkya winuwus

Kalamun kari anjuga
ingaranan nuju padu
awon dene watakipun
sabarang kudu sulaya
apadudon tansah ngêdur
yèn kanggo dhaupkên apan
pangantèn sulayèng kayun

Kari kalih ingaranan
Dêmang-kandhuruwan iku
mungguh watêke liripun
kakurangan sandhang pangan
kêrêp nandhang lara tuhu
lamun kanggo palakrama
pangantèn nandhang kadyèku

Kari têlu ingaranan
Sanggar-waringin pakantuk
bêcik asrêp watakipun
anêmu suka raharja
rêjêkinira sêmpulur
kaanggowa palakrama
uga mangkono pinangguh

Kari papat ingaranan
Mantri-sinaroja bagus
kadugèn sakarsanipun
winantu suka raharja
sênêng tan kuciwèng sêmu
kanggo dhaupkên pangantyan
puniku luwih pakantuk

Kari lima apan aran
Macan-kêtawang liripun
tinêbihan kinèringan mung
sring ana kang sêdya ala
lan asring kelangan iku
kaanggowa palakrama
uga mangkono tinêmu

Pungkasan kari nêm aran
Nuju-pati watakipun
mati pêt rêjêkinipun
sandhang panganne rêkasa
lamun ana mantèn dhaup
nora lawas dadi pêgat
tur nandhang susah mawantu

Dina kang petungannira
Anuju-padu winuwus
ana lima iku kulup
Akad Pon Sênèn Paingnya
Slasa Lêgi puniku
Rêbo Kaliwon kalawan
Saptu Wage mung puniku

Nuju Dêmang-kandhuwuran
ri Akad Wage puniku
Sênèn Êpon kalihipun
Salasa Paing titiga
Rêbo Lêgi kang kacatur
Kêmis Kaliwon kalima
Jumuwah Kliwon nêmmipun

Sanggar-waringin manggonnya
ri Sênèn Wage puniku
Slasa Êpon kalihipun
Rêbo Paing katiganya
Kêmis Lêgi kaping catur
Jumuwah Lêgi kalima
Saptu Kliwon kanêmmipun

Nuju Mantri-sinaroja
Akad Kaliwon puniku
Slasa Wage kalihipun
Rêbo Êpon katiganya
Kêmis Paing kaping catur
Jumuwah Paing kalima
Sêptu Lêgi nênêmmipun

Anuju Macan-kêtawang
ri Akad Lêgi puniku
Sênèn Kliwon kalihipun
Rêbo Wage katiganya
Kêmis Êpon kaping catur
Jumungah Êpon limanya
Saptu Paing nênêmmipun

Nuju-pati pungkasannya
ri Akad Paing puniku
Sênèn Lêgi kalihipun
Slasa Kaliwon katiga
Kêmis Wage caturipun
Jumuwah Wage kalimanya
Saptu Pon pungkasanipun

Tamat petunge kang Rakam
sirik yèn maido kulup
yènngandêlkên dadi luput
anggon-anggon ana sira
wus samene bae cukup
nahan kang samya miyarsa
sukèng tyas tan ana ngantuk

Ki Ajar malih ngandika
nalika nom-nommaningsun
kang dadya sêngsêming kalbu
tan lyan namung ngabotohan
kêplèk kècèk posing-dhadhu
saya lama mundhak dadra
nganti wêgah sudarmèngsun

Barang darbèking wong tuwa
êntèk dak go main dhadhu
basa wis blindhis katèngsun
isin marang ing sasama
kalawan bangêt wêdiku
marang yayah miwah rena
kalakon lunga ngalangut

Ana sawiji juragan
saka Ngatasangin iku
wêlas trisna mring awakku
tinari kinèn miluwa
mulih marang prajanipun
bangêt bungahing tyas-ingwang
banjur ginawa mring prau

Sajrone nèng prau layar
Ki Juragan sabên dalu
kasukan lan rowangipun
para juragan hartawan
sarananing rupa kêrtu
rèhingsun karêm kasukan
sabên nonton muput-muput

Ana gêlane tyasingwang
bayarane têka kantun
sajrone nyêkêl mung etung
Ki Juragan anggraita
wasana alon lingipun
luwih sênêng sira baya
marang ing kasukan kêrtu

Aturku dahat karênan
tuwan gya angsung pitutur
sadurunge sira pêcus
ingkang dhingin ngawruhana
rèhning iki langênnipun
pra luhur Ngatasmaruta
tabiyat kudu tiniru

Ing nalikane kasukan
tan kêna murang-rèh iku
ing kaluhuran saèstu
wit wus kabudi dening kang
para marsudi budyanung
tinêmuning ing pambudya
nitik saka prantinipun

Èdi panggonan pinarnah
tan ana kuciwèng sêmu
sarta kèh gumêlaripun
tan katon wujuding arta
ingkang minangka tohipun
muhung sêtyane wacana
ingkang inganggêp ginugu

Dadine iki kasukan
tetela têmên yèn dudu
bobotohan golèk untung
dudunung ran kalangênan
para satriya pra luhur
ingkang nganggo papantêsan
sanadyan lêlangên iku

Sasuwene kalangênan
ngati-ati tan kalimput
kaprabonira ngaluhur
jatmikane solahbawa
awit kang mangkono mau
makuthaning kaluhuran
lamun dianggo wis tamtu

Sumorot prabaning wirya
sarta mawa prabawa gung
kawuryan lajêring punjul
sasamanirèng tumitah
kulup aku basa krungu
dak rasa nadyan botohan
nanging nora tinggal ngèlmu

Tatakrama wiryèng praja
tuwan banjurke pitutur
mulane sasuwenipun
kasukan lamun pinuju
ngêdum tan anyêkêl kêrtu
datan kêna tumingala
mring kêrtu cêkêlanipun

Mêngsah sakiwa têngênnya
myang babarpisan tan antuk
muruki pamainnipun
ênggonne tumingal ngantya
ngawonakên jêjêging lungguh
rongèh rècèh pamicara
ingkang mangkono puniku

Winawas kurang jatmika
nyudakkên ujwalanipun
wingiting ngawirya suwung
de muruki iku apan
amung ala kang pinangguh
sabab lamum kabênêran
ênggonne muruki mau

Nora wurung iku dadya
muring-muring mungsuhipun
yèn tan kabênêran èstu
jalma ingkang winurukan
panutuhe wantu-wantu
malah asring ingaranan
angloropakên mring mungsuh

Yèn gonne muruki apan
awit paron êtohipun
têmbung barandonan rukun
iku saya ora kêna
saru luput nistha muput
sabab dudu panggaotan
kang muhung ngupaya untung

Iki lalangên kawiryan
pêpantêsaning ngaluhur
uwong kang mangkono mau
èstu kêna ingaranan
ngrêgêdi lêlangênipun
wong agung ngawiryèng praja
lan manèh kajaba iku

Mangka sajroning kasukan
solahbawa kurang patut
murang tatakramanipun
myang ngêcakkên tyas dursila
iku aprasasat uwus
rucat kasatriyanira
tan pantês kumpul ngaluhur

Gumêlaring solahbawa
ingkang uwus kasêbut ngayun
para amarsudi kawruh
banjur anggubah wasita
patraping lêlangên kartu
kinarya kakalih warna
nunggil-misah rasanipun

Kang sapisan winasitan
nênêm ukara puniku
tarampil ingkang rumuhun
tarêtip tata tumulya
tajêm tumeja nêmmipun
sawijine kapralambang
sastra pandhawa wandèku

Kalima sastra suwara
aksara O kang rumuhun
aksara I kalihipun
aksara U kaping tiga
aksara A kaping catur
aksara E kalimanya
wasita jinarwan Gambuh

Tarampil têgêsipun
aparigêl pangasuting kêrtu
tumindake nora cêpêt ngati-ati
ingkang katon alus turut
datan gumluwèh garoboh

Tarêtip têgêsipun
aparimpên myang rêmit satuhu
kayata yèn angasut myang ngêdumnèki
miwah panyêkêling kêrtu
tulising jro gyan tan anon

Yèn cêkêlanirèku
nganti katon kiwa têngênipun
kêna yêkti panggrayang kirang prayogi
dinakwa lamun sakuthu
kalêbu ati dur awon

Yèn nganti katon mungsuh
nir pikantuk tumrap badannipun
ing panyêkêl haywa-pêgat ngati-ati
lawan tan miturut wuruk
nora arus têmah awon

Tata mangke winuwus
apan bêcik lir dêksura anduk
ngêlungake anjupuk miwah nampani
mêsthi tangan têngên iku
kang katon taklim tinonton

Tumuli têgêsipun
rikat cêkat kayata yèn ngasut
ngêdum buwang atanapi anampèni
ywa nganti dènatag mungsuh
wit katon tanpa rimaos

Tajêm mangke cinatur
jarwanira tajêm jêjêg bakuh
solahbawa pratingkah myang ulat liring
tatag têtêg nora eguh
sajrone kasukan kono

Tumeja têgêsipun
padhang ganthêng ing jro jaba têrus
lamun lagi kalah ywa katingal ngucir
tuwin singkêl ingkang kalbu
runtiking tyas kaparojol

Iku awon dinulu
warnanira mêsthi bêsêm bêsum
dene lamun mênang ywa nganti kaèksi
gambira girang gumuyu
gawe pangrasa kang awon

Gantya ingkang winuwus
pralambange Sastra-lima iku
ingkang dingin aksara O karêpnèki
muni Olah têgêsipun
sajroning kasukan katon

Apan wus tinartamtu
ing bêcike solah tingkahipun
obah-osik trapsilane badannèki
ywa ngandika katon tanpa tut
gêdhene sinaru ing wong

I yèku karêpipun
muni Ilat têgêse kang catur
ing sajroning kasukan apan pinasthi
bawa pangucape turut
tan akarya rênguning wong

U yèku karêpipun
muni Ulat karêpe puniku
ing sajroning kasukan kawuryan wêning
dumilah pasêmonipun
ing netra mancur mancorong

A yèku karêpipun
muni Ati apan têgêsipun
ing sajroning kasukan iku pinasthi
budi bêg raharjèng kalbu
sumingkir kang aran awon

E mangkya karêpipun
Èngêt-etung dene têgêsipun
jro kasukan èngêta sakalir kalir
kabèh kang winahya wau
sarta etung nora keron

Wasita sadayèku
kang wus kasêbut ing ngarêp wau
ing pambudi bisane kalakon kaki
guna satata satuhu
gambuh janjine kalakon

Karêpe iku kulup
ing sabisa-bisa kudu-kudu
kulinakna solahbawa kang prayogi
lamun wus kulina patuh
manawa wus bisa matoh

Mupangati satuhu
mring sarira sapiturutipun
yèn kacakup tandha tabiyat miwiti
kluhuran sakadaripun
wiwinih kawiyak kaot

Sanadyan têdhakipun
wiryèng praja lamun tan kadyèku
agung rakêt pakarti dur dhusthêng budi
yêkti nut tabiyatipun
wong kompra bajingan kopyok

Upama ron kêtrilung
nora jênak nèng sasananipun
dilalahe kudu rontog aparithil
singsal saking kawiryan nung
ngalarah saênggon-ênggon

Tan tuwuh wijilipun
ing utama rêmbêsing kang madu
yèn tan ngene bêcik aja anglakoni
kasukan sukaning kalbu
tuwas cinirènan awon

Titi têtêsing tutur
dyan winulang lakuning kang kêrtu
wusing bangkit pra hartawan Ngatasangin
angarsakkên raganingsun
ganêpi kasukan kêrtos

Padha sih trêsna tuhu
ana ingkang kabrojol calathu
tamtu dudu sabarangan wong puniki
katara ing tindak tanduk
trah daniswara karaton

Piwulang saya lulut
palaling Hyang bangêt gonku gilut
wong saprau kabèh padha ngaji-aji
wusananing ingsun sinung
èngêt dening Sang Hyang Manon

Anèng Cirêbon labuh
aku matur marang ing tuwanku
nyuwun kari ana ing Cirêbon nagri
nangkoda tan walangkalbu
malah asung marang ingwang

Arta myang barang agung
rèhning ulun dagang nora maju
arta barang nora lawas banjur ênting
graitaning tyas tan lyan mung
mahas ngasêpi lunga don

Cêkake nèng Kapurun
sinaruwe Kangjêng Sultan Agung
têkan mangke tulus sihirèng narpati
wong apatrap luwih atut
kanggo ing sak ênggon-ênggon

Iki wus lingsir dalu
ulun arsa cumawis malêbu
anak putu padha kariya basuki
kang liningan samya ngujung
Ajar Sutiksna wus miyos

Sigêg Sutiksna wiku
Mas Cêbolang alon wuwusipun
adhi Amat kula kalangkung kepengin
sowan maring ing Kaparun
bêkti mring sang ajar kaot

Kakang kula tumuntur
inggih yayi kalangkung pakantuk
benjing enjing kewala pinikir malih
rehning sampun wanci dalu
lothung wawi sami aso

Mas Cêbolang puniku
acarita ing salaminipun
nèng Mataram dadya ojating pawèstri
sudagar pan bakul-bakul
randha wulanjar ngaroyok

Tanapi prawan sêpuh
kurang thithik karya bubrahipun
wong jêjodhon kawit ala ingkang elik
nèng pondhok salong dha matur
dhuh anggèr bandaraningong

Paran wasanèng dunung
yèn awèta anèng ing Matarum
rèhning mudha datan wurung korup maring
langên-langêning raras rum
samangke sangsaya dados

Pra bakul ingkang munjung
bilih ngantos kalajêng saèstu
datan wande halating praja dhatêngi
Mas Cêbolang duk angrungu
tyasira kadya rinontog

Kakang bênêr tuturmu
ora enak iki nèk kabanjur
insya Allah sesuk aku banjur pamit
sêngadi mung myang Kêpurun
sabanjure angêloyong

Wus matêng rêmbagipun
kunêng enjingira kang winuwus
Mas Cêbolang kalawan sakawan santri
Amat Têngara tan kantun
sama marêg ingkang êmbok

Pamit sêdayanipun
dènnya ayun marang ing Kêpurun
nyai randha Amat jumurung ing kapti
aja lawas-lawas kulup
besuk apa gonmu bodhol

Pun kakang rêmbagipun
benjing enjing inggih wanci bangun
karuhane thole goningsun mrantèni
sarapan kalawan sangu
rèhning mlaku rada adoh

Wanci ngajêngkên Subuh
pajar gidib samêkta sadarum
wusing nadhah manjing Subuh gya ngabêkti
bakdaning sêmbahyang Subuh
nulya sami mangkat alon

Ing marga tan minuwus
sampun lêpas wau lampahipun
wanci corah sukuning ardi Mêrapi
prapta asramèng Kêpurun
tandya duduk marang dhepok

Ascaryambêg Mas Cêbolang duk andulu
ing dhepoke sang maharsi
kamantyan langêning punthuk
sampat kawuryan sarwa sri
wimbuh wingite katongton

Taru-taru ngrêmbaka ijo ngrêmbuyung
maratah wohe andadi
puyuh-dênta mubêng kêmput
panjang mèh kalantrah siti
sinêling lan jambe rambon

Mayang mudhar ganda ngambar mamrik arum
candhi gupita rinakit
kinubêng sêkaran kêmput
argulo mawarni-warnai
sêkar mêkar pating prêlok

Sêlaning kang candhi gupita binatur
balumbang toyanya wêning
rimirim ganggêng pinatut
ingingonan tambra abrit
mawèh sêngsêming kang anon

Saking dhepok udyana sêkar sumawur
sampêt sawarnining sari
kanan dhepok têgal talun
pagagane anèng kering
mangku pêkên apan ayom

Lèpèn wêning saking puncaking kang gunung
anjog wingking sinung têlih
pinarênca parannipun
têpung ngubêngi capuri
nahan Ki Ajar kacriyos

Amarentah marang endhang sontrangipun
kinèn sadhiya sasaji
sunggatanira kang ayun
pinarak marang ing wukir
Cêbolang Ki Amat katon

Kyai Ajar mapag nèng jawining pintu
jaya-jaya asasanti
kerit pinarak ing salu
sinambrama têmbung manis
dhuh babo atmajaningong

Sakabèhe padha rahayu ing laku
bêgja kêmayangan yêkti
samêndhang nora ngrêmpêlu
lamun sira wong asigit
sotah marang dhepokingong

Sêpi samun tan ana lalangênipun
tangèh nêmu sukèng ngati
mung cuwa lapa pinangguh
lèn janma kaburu asih
katrêsnan trus lair batos

Kang mangkono yêkti nora klêbu catur
sêpên marang suprihmamrih
malulu sarjuning kalbu
nora ana kêdhah-kêdhih
kang sinung ling matur alon

Mundhi saking pangèstunipun pukulun
wit pangkat praptaning wukir
sadaya samya rahayu
saglugut tan walangati
têrus anrus ing wiraos

Kyai Ajar sukèng tyas amanthuk-manthuk
bangêt panrimaku kaki
tujune ulun wus mantuk
basane kapasangyogi
ana wisma olèh dhayoh

Sapa kuwe lah ladèkna sunggatamu
endhang sontrang angladèni
sabobote rara gunung
têka parigêl tarampil
maksih kênya ayu anom

Wus warata wedang kaleyang kêmadhuh
gula arèn bêrsih kuning
pala kasampar gumantung
pala kapêndhêm mêpêki
Ki Ajar wacana alon

Wis mung iki mangunahe kaki gunung
wawi anak dirahabi
sadaya dhêku wus nginum
èh rara larihna aglis
apa saanane kono

Sadaya kang linarihkên nora wangsul
katarik rêsêping ngati
nanging sêmu rada rikuh
Ki Ajar mèsêm ningali
wasana lingira alon

Wêktu iki saanane bocah jalu
padha mulasara têgil
adhêdhangir amêmatun
siji thil tan ana panti
amung kari bocah wadon

Anom-anom tur isih parawan kêncur
anake umbul pratinggi
kang padha pracayèng kalbu
tinitipkên marang mami
kinèn samya ngalap kawroh

Pratikêle têmbe yèn winêngku kakung
rèh ulun nora sasiwi
panganggêpku kadi sunu
goningsun yoga pribadi
sagaduke gayuh kawroh

Bokmanawa padha nitèni puniku
lalajone ingkang uwis
têkane winêngku kakung
kabarêng lan wêktunèki
têntrêm lastari jêjodhon

Para rara kang ngladèni wus amundur
Ki Ajar ngandika malih
dak-kandhani sira kulup
nalika nom-noman mami
sadurunge dadi botoh

Bangêt gonku balunthah talèdhèk thuyul
anjajah nir nampik milih
lawas-lawas têka atul
bisa anitèn-nitèni
wantu wataking wong wadon

Lan nitèni kaananing raganingsun
tumrape marang pawèstri
suka rêna cuwa jêlu
kang dadya darunanèki
basa wus kacandhak botoh

Lir sumêbrung karasikaning pulang hyun
sinambadan ing Hyang Widdhi
minangka ukumanipun
purusa dhaup lan ati
ayêm jatmika tumamboh

Lawas-lawas saya kabutuh ing sêpuh
wuwuh mahas ing ngasêpi
ora ta kadi Sinuhun
Sèh Maolana Mahribi
kagungan-dalêm kinêthok

Mas Cêbolang kirig-kirig lan umatur
rèhning ulun lan pun adhi
têmbe ing saèstunipun
bilih pinarêng ing Widdhi
tinartamtu ajêjodhon

Nanging tansah ing panggagas mangu-mangu
karana durungirèki
wasita upaminipun
papan pandhêdhêran wiji
saèstunya milih kang loh

Nuwun wangsul titikan pamilihipun
candrane kanang pawèstri
kang awon miwah kang luhung
solah tanaga myang warni
atanapi ing pasêmon

Kyai Ajar mèsêm angandika arum
lamun sira arsa milih
marang wanudya kang luhung
pantês kanggo dadi rabi
nyèplêsana ing suraos

Tètêmbungan bobot bèbèt bibit iku
mangkene dunungirèki
basa bobot karêpipun
miliha wadon kang asli
dene titikane kang wong

Saka turun sarasilah ramanipun
wanudya kang yun sira-mbil
ana pitung warna kulup
salah siji kang mancêri
Lonthang saline kang pupoh

Ingkang dhingin darah bangsaning ngawirya
ing têgêse trahe para luhur Jawa
ingkang misih kadrajatam uripira

Kang kapindho darahe agama mulya
têgêsira têrahe para ngulama
ingkang alim ahli kitab trusing rahsa

Kaping têlu darahe wong maratapa
ing têgêse trahing para pandhita
ingkang ulah pupujabrata lêksana

Ping pat darah sujana ing têgêsira
trah linangkung ulah pangawikan budya
kalantipan lan marang kawicaksanan

Kaping lima yèku darahing ngaguna
ing têgêse pintêr samubarang karya
ingkang ulah kalimpatan kabangkitan

Kaping nênêm darahe para prawira
têgêsira trahing prajurit kang ulah
kapintêran kasub ing sudiranira

Kaping sapta darahing janma supatya
têgês ingkang trahing para tani ingkang
wêkêl mênêp sarta tyase tuhu sêtya

Kapindhone têmbung bèbèt kang winarna
yèku tumrap marang bapakne wanita
amiliya darahe jalma supudya

Têgêsira bangsa ingkang sugih arta
myang barana mintir dana jalma papa
sarta ingkang isih kèh kabêgjanira

Katêlune têmbung bibit kang winahya
karêpira tumrap marang ing wanita
kang sayogya dumadya jatukrama

Amiliya ingkang bêcik warnanira
sarta ingkang akèh kapintêranira
candra-warna pasêmone kang wanita

Kang wus ingsun titèni kala samana
wus dak coba akèh kang kapara nyata
cacahira elingku salikur warna

Ingkang dhingin awarni bongoh puniku
prabaning kang angga pupuk asêmbada
kang amêngku pangrasa lêga lêgawa

Pawèstri kang mangkono suwarnanira
kang wis klakyan waskitha bisa ambuka
don tuju langêning kang Asmaragama

Pindho sengoh yèku prabane wadana
ingkang pupuk ingkang amêngku pangrasa
sêdhêp èstu suka kang sami uninga

Pawèstri kang mangkana suwarnanira
ingkang uwis kalakon bisa ambuka
panggêndamming Asmaratantra rannira

Katri plongèh sêmu ngêndonkên gujêngnya
iku ingkang sasêmuning wadananya
tuwin liringing netya kêkalihira

Kang mêngkono prabane ambêg susêtya
myang lêgawa tanduk ngrêsêpakên nala
aprasaja ing sasolah-bawanira

Iya iku adate kang wus kalakyan
ananing kang kasêbut bisa anggêndam
kang katanduk sênênning pramana nyata

Kaping pate dêmênakake rannira
êndêmmipun angenakakên sarira
iku manggon pasêmoning kang wadana

Ing liringe netya myang kêdaling sabda
ingkang amêngkoni parabaning nala
sênêng tuwin kaparêng kapadhan-karsa

Kang amêdhar tanduk sêpi piyangkuhnya
myang rumakêt adate bisa ambuka
panggêndamme kang aran Asmaranala

Lima sumèh yèku pasêmoning surya
kaprabawan ambêg sarèh kang wus klakyan
bisa buka panggêndamming Asmaranada

Kanêm manis yèku sênênning guwaya
myang kocap kang paningal mawèh wigêna
kang mangkono prabawa wingiting pramana

Iya iku kang wus kalakon samana
wong amanis adate bisa ambuka
panggêndamme kang aran Asmaratura

Kaping sapta mrakati kang winursita
iya iku panduking tingal kalawan
kêdaling kang wicara marêkkên nala

Kang mêngkoni praba wingiting pramana
iya iku adate bisa ambuka
panggêndamme ingkang Asmaraturida

Kaping wolu jatmika iku ta ingkang
amêngkoni ênêng-ênênging kang cipta
ingkang buka sosoroting kang pramana

Iya iku kaananing kang ingaran
bisa babarake prabaning kang prabawa
mangkya ingkang kaping sanga kang ginita

Ran susila iku kêdaling ilatnya
myang panduking mripat polahsolahbawa
mangku budi têmên narima lêgawa

Kang mungkulkên panduk êmpaning pangira
bênêr ingkang panuju têpèng sujana
lan anggêndam graitaning kang nugraha

Ambêbuka wênganing kang mangsakala
ina ta suhartining kang tatakrama
iku uwus ginêng langêning pramana

Kasadasa kèwês tarampil wicara
ulat tandang atajêm ing liringira
amamalat sêngsême wawan-wicara

Kasawêlas luwês yèku kang wacana
cucut lêmês sapari-polahing angga
kang mêngkoni prabaning kanang pramana

Kalihwêlas gandês wijiling wicara
myang solahing raga kang mamalat driya
padha uga mêngku prabaning pramana

Triwlas dhèmês yèku ayêm pandukira
kêdaling kang wicara lungguh trapsila
padha uga mêngku prabaning pramana

Patbêlase sèdhêt iku dêdêgan kang
sêdhêng gêdhe cilike lan dhuwurira
sasolahe parigêl datan kuciwa

Kalimalas bentrok ingkang winursita
dêdêgan gêng inggil ingkang isi samya
têgêsira sarwa sêmbada warata

Kanêmbêlas kang aran lêncir winarna
yèku jalma dêdêgan dhuwur rêspatya
sarwa isi gilig pasanging sarira

Kapitulas kang aran wire jinarwa
yèku ingkang sarira alit sêmbada
sarwa singsêt datan ana kang cineda

Kawolulas kang aran gêndruk punika
badan agêng sêmbada kêndho sêmunya
nanging isi warata bêntên sadaya

Kasangalas sarêntêg yèku dêdêgnya
kurang dhuwur katimbang lan agêngira
sarwa isi gêmuh ingkang payudara

Karongpuluh kang aran lênjang winarna
yèku badan sêmu cilik nanging dawa
kawimbuhan nora ayu sasolahnya

Kasalikur aran rangku pungkasannya
iku dêdêg gêdhe dhuwuring kang kurang
sêmu ngropèk Dhandhang-gula

Mas Cêbolang awacana ririh
adhi Amat dhawuhe sang tapa
prayogi dènèstokake
Ki Amat lon sumambung
inggih kakang langkung utami
mugi kalajêngêna
matur sang awiku
kula mirêngakên kewala
awit saking botên darbe pacul kudhi
basane ya walaka

Kang sinung ling mèsêm matur malih
kadiparan ing darunanira
mawi nitik wong tuwane
tumrap ing jodho wau
muhung dhatêng badan pribadi
Ki Ajar angandika
karêpe puniku
miliya darah winahya
yèn manungsa ingkang winahyu sayêkti
saka rahayuning tyas

Satuhune gonningsun cariwis
mung minangka cêr-ancêr kewala
dene ingkang sajatine
salaki-rabi mau
mèh satêmah nora praduli
matitisakên candra
mangkene liripun
kayata manising ulat
ayu endah dhèmês luwês mêrakati
prigêl solah tênaga

Tarlèn kanggo sarana malatsih
thukuling kasênêngan pra priya
mula ana pralambange
bêbakuning adhaup
dudu bandha myang dudu warni
mung ati paitannya
basa jodho muhung
sênêng parênging wardaya
condhong runtut sakarone nunggal budi
têmah samya rumêntah

Wêlas-asih katrêsnane manjing
sanepane pangrêngkuhing bapa
mring anak kang dadya tyase
de êmpan papanipun
surasane ingkang kadyèki
kayata jalma priya
dahat akayungyun
mring dyah dêdêg dhuwur kêra
yèn lumampah mayug-mayug nyumêlangi
parandene jroning tyas

Tan kapanduk gêla cuwa gêthing
têka banjur wêlase rumêntah
ana dyah sirung ulate
jênggurêng ambêsêngut
sarwa kasar wicaranèki
priya kang sênêng datan
kapanduk ing mutung
elik kapok kawus merang
patrap ingkang mangkono malah mimbuhi
sênêng suka sih trêsna

Babasane mungguh wong asêngit
nora kurang ing pamadanira
êmpan papane mangkene
ana dyah anom ayu
gandês luwês manis mrakati
kang mangkono nir dadya
rênaning kang kalbu
malah amimbuhi ewa
têrkadhangan gêthing gêlane kapati
mangkono papadhanya

Dadi têtêp wong salaki-rabi
gumantung nèng sênênging wardaya
candraning warna parlune
pèngêt mring mudha punggung
supayane angati-ati
pamilihe maring dyah
lamun bisa antuk
èstri kang kalêbu candra
amimbuhi marang sênênging prajèki
sênêng têntrêm raharja

Mangka olèh jodho tan prayogi
wanda têrus kalakuwanira
bakal narik sangsarane
mula sadurungipun
dadi jodho kudu patitis
kalamun wus rumêntah
sih katrêsnanipun
pambirate nora gampang
ing satêmah ambêk sura nêmpuh wani
marang ing kasangsaran

Ngupayaa èstri kang darbèni
ambêg têpa ing rahsa kalawan
dana ing têpa katrine
kang têmên tobatipun
lila marang kang aran bêcik
pawèstri kang mangkana
adat watakipun
kajèn sarta kinurmatan
mring kakunge nyirnakkên angkarèng laki
sih trêsnane rumêntah

Têpa ing rasa karêpirèki
lumuh rikuh ing liyan suminggah
yèn nir têpa ing rasane
sring nganakake iku
irèn mèrèn dumadi drêngki
dana têpa karêpnya
bisa-a suminggun
panyaru panyikuning lyan
yèn tan darbe dana ing têpa pan asring
dahwèn srèi watêknya

Têmên tobatipun lila yêkti
ing karêpe tobating nang soka
kang têmên lawan lilane
ana maning linuru
pawèstri kang têmên darbèni
watêk ran sama beda
dana dhêndha iku
lawan kang bisa uninga
ing babasan guna busana lan malih
baksana myang sasana

Pambêkaning pangrêngkuh yèn olih
kang sawanda saekapraya lan
sajiwa dene wêrdine
têmbung sama puniku
apan padha karêpirèki
andarbènana watak
sih sakèh tumawuh
beda pilah karêpira
darbènana watêk kulina lan bangkit
anênimbang widagda

Dana kang gêganjar karêpnèki
darbènana watêk sukarêna
asung sênêng mring samane
dhêndha têgêse kukum
dekarêpe ingkang darbèni
watêk putus lan tatas
ing pamiyakipun
nalar ala lan sayogya
gonne ngêmpan mapanakên tan nalisir
cèplês tan ana cacat

Guna iku kapintêran wasis
bisa wêruh lan mangêrti marang
wawênang kawajibane
sakèh pakaryanipun
ingkang tumrap marang pawèstri
busana têgêsira
panganggo satuhu
karêpe bisa uninga
lan angêtrapake rajadarbèknèki
ingkang pancèn kasandhang

De baksana pangan têgêsnèki
pikajênge kang bisa uninga
kalawan anandukake
ubêt kayaning kakung
kang binukti ing sabên ari
sasana têgêsira
panggonan puniku
karêpe bisa uninga
amamantês mamangun amrih prayogi
sajroning wismanira

Asawanda têgêse sarupi
asawangan utawa sawarna
karêpe iku mangkene
sinêdyakna jro kalbu
badan kalih dadi sawiji
êmpan papanne ingkang
darbe ambêk ika
pngrêngkuh lawan rumêksa
marang laki kadi rumêksanirèki
mring badane priyangga

De saekapraya têgêsnèki
budi sawiji pikajêngira
darbeya bêg pangrêngkuhe
marang ing priyanipun
sinêdyakna anunggal kapti
asajiwa têgêsnya
sawiji nyawèku
karêpe èstri darbeya
ambêk sêtya pangrêngkuhing marang laki
lir nyawane priyangga

Wis kacakup iku bae kaki
pamilihe wanita kinarya
jodho salawas-lawase
Mas Cêbolang umatur
wus binabar ingkang prayogi
mangkya ta ingkang wênang
tinampik pakulun
pawèstri kadi punapa
èstunipun kawula dèrèng udani
mugi kawêdharêna

Kyai Ajar angandika aris
titikan ciri sranduning badan
ingkang nandhakkên alane
mring kalakuanipun
yèn ngupaya parawan sukci
panitike manawa
cilik kang pambayun
tan ngadêg wus katon wudhar
lamun agêng wus gumandhul nora isi
ganthênge wonga-wonga

Katon kêndho gwaya sulak wilis
kawistara kurang sênênnira
ramping wus mêkar bokonge
tinampika puniku
krana ika mangkono kaki
titikan panêngêran
kênya ingkang uwus
anglakoni sinanggama
maring kakung yêkti dudu prawan sunthi
sarine uwus wigar

Lawan manèh lamun ana èstri
ababira ganda nora eca
abangêr wimbuh aruse
alatêng bacin sêmu
kawoworan dulêg tur amis
lan manèh githokira
mambu wanginipun
sêkar kawoworan ganda
amis arus wêngur tangèh yèn kawilis
sakèh aruming ganda

Utawa yèn tlapakane tipis
mripat katon biru sèrètira
sulak biru thêthêlênge
puniku nora arus
ing wajibe kudu tinampik
adat kang wus kalakyan
kang mangkono mau
asring darbèni simpênan
lara raga dene ta dumunungnèki
nèng wadining wanita

Lan maninge yèn ana pawèstri
swaranira brabah kadi priya
kang agor sêmu erake
wadon ingkang kadyèku
ing adate sok andarbèni
watêk panastèn ewan
mring samèng tumuwuh
datan saranta driyarda
daya-daya tan trima panduming laki
yèn bisa singkirana

Kabèh-kabèh gotèking wong ngardi
de watonne wirasat kacêtha
imam-supingi kaole
nèng kono babaripun
ingkang ala lawan kang bêcik
Kimas Cêbolang nêmbah
matur ing sang wiku
saupami wus kalakyan
dados jodho patrap pamêngkunirèki
wajib rumêksanira

Kyai Ajar awacana aris
kang rumuhun rumêksa maring dyah
kang durung garapsarine
aja nganti tinêmpuh
sinanggaman luwange nguni
asring dumadya kênya
lènjèh têmbenipun
tan bisa darbèni wêka
dadi purus-senthe babasanirèki
sayogya sabarêna

Rumêksane marang ing pawèstri
kang wus tumrap ing sapalakrama
kudu jêmbar sabar sarèh
myang paramartanipun
haywa pêgat sira ngênggonni
têpa lawan prayitna
mangkeneliripun
sira aja nganti lena
wit watêke wanita puniku asring
kadunungan tyas cêkak

Calak-mamak cêkak ponang budi
jangkah cêndhak miwah kadunungan
kurang jêjêg piyandêle
lire ingkang puniku
ati kurang-antêpan asring
owah gingsire gampang
têrkadhang kalayu
marang priya liyanira
kang jalaran katarik kêpengin saking
sabab limang prakara

Wirya rahsa guna dana warni
de wijange wirya kaluhuran
karêpe wanita kuwe
sring melik marang kakung
kang ngungkuli bojonirèki
ing kaluhuranira
rahsa têgêsipun
iya rahsa pikajêngnya
wanitèku asring kadunungan kapti
sru kapengin kumêdah

Sinanggama priya sanèsnèki
ingkang sabab saking bosên kêmba
kurang marêm mring lakine
sardana têgêsipun
sugih arta rajabrana-di
karêpe kang wanita
yèku sring kapencut
mring arta rajabarana
awit saking kurang kasamêktanèki
labêt angkara-murka

Guna apan kapintêran nênggih
pikajênge wanita punika
sring melik priya liyane
ingkang asugih kawruh
myang undhagi pakaryan wasis
luwih ing priyanira
rupa têgêsipun
iya rupa karêpira
wanitèku sring kalayu mring wong sigit
kang ngluwihi priyanya

Kang sinung ling sami mangastuti
matur malih Kimase Cêbolang
aji Asmaragamane
punapi warninipun
sarta atrap panganggenèki
paran tumandukira
Ki Ajar lingnya rum
aji yèku karêpira
aji-aji pakurmatan rêrênggan ari
dene basa asmara

Jarwanira sêngsêm jroning ati
sanggama salulut dene ingkang
binasakkên salulute
pupulêtan saèstu
ya momoran kalawan malih
kukumpulan wêrdinya
dadi karêpipun
kang aji Asmaragama
pupulêtan amoring jalu lan èstri
rêngganing kasêngsêman

Mas Cêbolang ngangsêg matur ririh
woring jalma priya lan wanudya
têka mawi rarênggane
paran ta patrapipun
KyaiAjar mèsêm nauri
sarèhning bab sahuwat
wadi basanipun
saru lamun kamêlokna
prayogane pratelan sajroning rêsmi
dhinapur pancakara

Lamun pastapurusanirèki
durung kiyat myang durung santosa
jwa kasêsa nandukake
ingkang mangkono mau
bokmanawa ambalenjani
dayane tan widada
têmah gêla tyasmu
têrkadhang amanggih ewa
lan wanita marga tan kapadhan kapti
tiwas wadi kabuka

Yèku kêna rubedaning rêsmi
ingaranan katitih asmara
wit durung abiprayane
kasêngka angsahipun
marma daya tan lana nuli
marlupa nir ing karkat
kacarita iku
awit rahsa tuwin jiwa
durung samya kawêngku dening kridhaning
ing Risang Hyang Pramana

Dupi myarsa sabdaning sang rêsi
anggalêgês ing tyas kajumbuhan
wus ngalami sadayane
kusute apulang hyun
Mas Cêbolang umatur aris
ulun matur pasaja
ing sayêktosipun
kêrêp kaprangkul mangkana
rèhning bodho dados botên anganglangi
ingkang dumadya sabab

Amung lajêng anyêl pêgêl sêdhih
kawimbuhan sangêt lingsêm merang
muring-muring wêkasane
rêngune tan dumunung
pramilane panyuwunmami
mugi kawêdharêna
inggih sababipun
têmbung katitih asmara
kadiparèn Ki Ajar mèsêm lingnya ris
mangkene wijangira

Akalindhih utawa kaêndhih
wardinira kadhêsêk kasoran
kasêsêg kasêsêlane
lan katumpangan iku
dene têmbung asmara kaki
têgêse brai brata
myang kasêngsêm tuhu
dadi karêpe wicara
katumpangan myang kasoran sêngsêm yêkti
akanthi katêrangan

Katitih asmara mau
sabab rubeda kang nglêndhih
mungguh kawujudaning kang
asring murungakên kapti
tumanduke kang asmara
limang golongan kèhnèki

Ing sagolongan dèn-etung
ana patang sabab nami
gunggunge rongpuluh sabab
kang sagolongan winarni
lamun lagi kapandukan
susah lara luwe arip

Rong golongan yèn kapanduk
êgêg ênêg gigu elik
tri golongan kapandukan
mutung kapok kawus isin
catur golongan winarna
manawa kapanduk dening

Jêlèh kêmba bosên manuh
limang golongan mungkasi
jangkêpe kang kalihdasa
lamun kapandukan dening
gêla ewa cuwa jinja
warastra dayanira nir

Gêr gumuyu sadayèku
lêrês timbalan sang yogi
mênggah sagêting sumimpang
ing rubeda kang kawijil
kadiparan sêtiyarnya
supados krodha lêstari

Ki Ajar mèsêm lingnya rum
lamun senapati miris
sêntorên udaka wimba
têgêse tinuruh dening
banyu adhêm ing padasan
mêksa mirut ing ngajurit

Yèn wus mangkono pinupus
tan kêna dèn-sêtiyari
sikil apus papadhanya
karêpe lêmês lir tali
dene yèn gonne ngucira
mligi mung jalaran saking

Rubeda rong puluh mau
sêtiyare angèl gampil
kudu amaluya kridha
maluya jarwa mêmulih
kridha têgêse panggagas
utawi jinarwan osik

De karêpe kudu-kudu
mumulih nguyaring ati
gêlênging pra samya rahsa
lamun katarima bangkit
golonging prasa lan rahsa
bisa umangsah lêstari

Pramilane aywa ngawur
pamilihe marang èstri
dingati-ati diawas
karana yèn bisa olih
wanodya prasaning rahsa
ingkang wus saekakapti

Tartamtu ngilangkên sagung
rubeda kang mawèh miris
gêndam langêning asmara
ing satêmah mahanani
pamoring lulut susila
awit binuka kang dadi

Langêning pramana mungkul
ingkang binasakkên kaki
pamoring lulut susila
woring jalu lan pawèstri
binuka tanpa rubeda
sênêng parêng kang pinanggih

Daya santosaning purus
iku pan katarik saking
obah solahing kang raga
katumusan srênging ati
dene sêrênging kang driya
krêkating jiwa mêngkoni

Krêkating jiwa puniku
daya pangrasa murbani
dayaning pangrasa apan
wisesaning rahsa yêkti
dene wisesaning rahsa
prabaning pramana jati

Lamun pinikir satuhu
wus tetela bab sarêsmi
nora kêna ginagampang
akèh rubedanirèki
ewadene ana uga
warna warnane kang jalmi

Kang nyêbal saking critèngsun
tanpa nganggo milih nampik
sumêngka tandhing dyah wrêda
tan kapanduk êngah wigih
lalawanan lan wanita
kang bangêt kaciwèng warni

Têka boya-a kapanduk
rasa kêmba ewa gêli
myang lalawanan kalawan
dyah kang ganda lêngur lêdhis
uga nora kapandukan
ing rahsa gêgigu elik

Bisa daga sakèhipun
rubedaning pulang rêsmi
kang mangkono samanira
jalma karêm nadhah guling
tangèh marêming kang driya
mung lobane dènubyungi

Sabarang karêman tamtu
wus têtela nora bêcik
ngugung sabyantuning daya
ngangsa-angsa ing sarêsmi
satêmah nandhang sangsara
ubêngan sajêge urip

Ulun banjurake tutur
tumanduke bab sarêsmi
ingkang nir sakèh sangsaya
lire wus mulur salêsih
adoh sakèhing rubeda
iya iku diaranni

Susila pamoring-lulut
babar langên pramadani
uga dak dhapur carita
kadyaganing senapati
umangsah ing rananggana
arsa rumabasèng biting

Lamun pastapurusa wus
kiyêng kiyat nyantosani
kyèhning daya wus samêkta
tandya tindakna dènaglis
umangsah ing rananggana
yêkti nora nguciwani

Tumêmpuh campuhing pupuh
nanging dènprayitna kaki
ing tindak aywa sêmbrana
gonne nuju prasanèki
mring wanita mêngsahira
supadi lêganing ngati

Dipun waspada ing dunung
jroning sasti kono mawi
mustikaning rahsa mulya
rinêksa pra jawata di
aran Sang Hyang Otapatra
Sang Hyang Gambira sisilih

Wuri purana dumunung
yèn tinêmpuh dening bindi
watak kêri prasanira
nuli babantune prapti
pipingitan ing jro baga
ingaran Hyang Asmara di

Apaparab Hyang Cakrèku
asarosa biyantoni
wimbuh kêri grimingira
narik daya ajunèki
mring Sang Hyang Purnama-sangka
iya Sang Kamajaya di

Pamèting rahsa mrih jumbuh
srana nganggowa sirèki
pratingkah ukêling pasta
kacarita solahnèki
duk murwani lumaksana
karya pupucuking jurit

Sakèhing daya biyantu
aywa sinêru rumiyin
ing tindak kêdah saranta
pangangkah amung mumurih
kêri prasaning wanita
kalamun wus sawatawis

Muyêk campuhing prang pupuh
nênggala tumêmpuhnèki
tinangkis ing bandabaya
saking rosaning panggitik
kuwating panangkisira
dahana mubal mawêrdi

Sumundhul ngakasa wimbuh
susumuke api-murni
kukus katut samirana
prapta tumanduk prasa di
kêkêrine mêngsahira
gumriming sangsaya dadi

Gantya wau Sang Dyah Ayu
tan gumingsir anadhahi
mubal mêtuning dahana
sumrambah sariranèki
tan kuwawa nabênnana
gumriminge rasa kêri

Harda ngambra-ambra wimbuh
wantu watake pawèstri
yèn wus liwung krodanira
datan saranta ing budi
sigra amusthi sanjata
pusaka saking dewa di

Ganjaranira Hyang Guru
nèng jroning baga piningit
yèku kang hru barunastra
sumêmbur amijil warih
tirta lir yiyiting mina
kumêmbêng jro baganèki

Ngêlêm pasta purusèku
wau ta ingkang winarni
sira sang pastapurusa
kêlêm kinêlêm ing warih
tan mantra-mantra riringa
ing solah saya mawêrdi

Barunastra wis kinêbur
lir ombaking jalanidhi
ganggêng irim-irim ingkang
mungging têpining jaladri
karoban toya satêmah
ngêmpêl mirut nganan ngering

Nahan ramening kang pupuh
nulya na swara dumêling
lamat-lamat kapiyarsa
surasa sung wasita di
èh kulup sira sang pasta
poma dènprayitna kaki

Panarik sêndhaling limpung
maju myang mundurirèki
papanne lunyu sadaya
wus tan kêna dikawali
wit iluning barunastra
saya drês panyêmburnèki

Dene gonnira lumaku
yèn lena ina nêmahi
kaplèsèting angsahira
rêbah gadane kalindhih
katikêl dadya rubeda
rogabrata andhatêngi

Pilêg kadadeyanipun
benjing maning yèn ajurit
tumus mahanani roga
mring pasti baga nulari
yèn iku tan sinucekna
sawuse ngadoni jurit

Mênèk pastapurusèku
kataman ing roga jawi
ubêngang ing arannira
èngêtana aywa nganti
sakarone mangunyuda
yèn malanira durung nir

Têmên tinumanna matuh
kaliye waluya jati
mangka ujaring saloka
yèn priya anandhang sakit
kaprênah jro pastanira
lamun arsa mangsah jurit

Yoga nguyuha rumubun
prêlu ngorotna sasakit
murih ywa nganti tumular
mring wanudya mungsuhnèki
lan kulup sira wêruha
adat wataking pawèstri

Yèn wis mijil yiyidipun
gumriminge saya dadi
mêmpêng dêrêngirèng prasa
kawistara ing pangèksi
kiyat kiyêng sariranya
kêjêng kêjêr maratani

Sira adarbeya kayun
tutulung mêngsah kapilis
tumraping Asmaratantra
tan lyan wisaya linuwih
solahing pastapurusa
sêngkakna pamukirèki

Pamukuling gada têmpuh
kang ajêg myang dèn-kêrêpi
kalawan dipun waspada
mawassa sasmita lungit
adat wantuning wanita
yèn wus liwung ing ngajurit

Lêlewane nulya thukul
pratingkah solahing dhiri
wit saking kurang prasaja
jatine karsanirèki
biyantu solahing pasta
kinèn anujuwa maring

Dununging prasa sirèku
tinrajanga kang supadi
sinêndhol pucuking pasta
têka turutana aglis
sakarsanirèng wanudya
yèn pinarêng datan lami

Sang dyah mudhar prasanipun
pratandhane kang sayêkti
yèn wanita mudhar prasa
wataranira katawis
gara-gara jroning baga
nyêndhol pucuking pastèki

Laraping gupala wimbuh
kabukaning wiwara-di
jênêke Hyang Kamajaya
aliya tandha kang uwis
kang sayêkti kawistara
kawawas sranduning dhiri

Lir koncatan yitmanipun
nglumpruk marlupa ngalêntrih
kadi-kadi tan kuwawa
nyandhang nikmating rahsa di
sêsambate mêlasarsa
karya trênyuh tyas gung branti

