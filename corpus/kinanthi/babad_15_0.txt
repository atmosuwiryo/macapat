upacara sang aprabu
tinampanan dening pêri
sawarnane upacara
pêri ingkang anampani
manungswa datan uninga
gêgawane dèn gêntèni

sadaya sami gagêtun
kawarnaa sri bupati
lumampah kêkanthèn asta
sampun angambah jaladri
kadi ngambah ing dharatan
sakêdhap datan kaèksi

dening wadyabala agung
atembak anèng pasisir
pan pasisir Pamancingan
prasamya angati-ati
kawarnaa sri narendra
wus ana madyaning jladri

prapta ing kadhaton sampun
alun-alune arêsmi
pacak sujine têmbaga
galedheganipun wêsi
botrawi angapit lawang
binatur sela candhani

papêthetan pinggiripun
sêkare asri angrawit
sêkare awarna-warna
pala gumantung andadi
samya ngêmohi sadaya
sawênèh kêmbang apêntil

sri narendra nulya laju
kandhêg ing witana asri
siniwi ing parayangan
bangsal pangrawitnya adi
sakanya sami tambaga
sirape salaka putih

binaturira pêrunggu
ing luhur salaka putih
witananya palênggahan
sami kancana kinardi
pinantèk ing nawa rêtna
palisire sutra putih

cêplonya kancana wungu
pinantèk ing rêtna adi
kadi thathit aliwêran
dinulu lir lintang ngalih
palataran sinêbaran
sasotya kang alit-alit

nyai rara aris matur
dhumatêng raka narpati
sultan paduka katuran
pinarak sajroning puri
sri narendra sigra bubar
sampun munggwing ing satinggil

sri narendra sigra laju
wus rawuh mring dalêm puri
sampun prapta ing kadhatyan
pinarak nèng kanthil rukmi
nyai rara tan atêbah
alênggahira sumandhing

pan asri kumêndhung-kêndhung
palisirira cawêni
cinêplok ing nawa rêtna
pinggir kinarya kakitir
rênyêp-rênyêp kadi lintang
pinalisiran cawêni

rinarêngga abra murub
isèn-isèn dalêm puri
sêsotya di abra muncar
pinatik nila widuri
ting cêlèrèt kadya kilat
anglir kaswargan angalih

sultan minggah jinêm arum
ni rara tansah kinanthi
sampun prapta pasareyan
saksana samya aguling
tutug dènnya sacumbana
wus bêdhah kutha ing Mêsir

Nyai Kidul nulya matur
dhatêng kang raka narpati
kawula atur uninga
ing mangke paduka gusti
mèh puput inggih paduka
inggih karsane Hyang Widhi

amung kantun kalih taun
jêngandika yèn marêngi
ngaliha saking Mataram
atilara bala mantri
putra kalawan santana
inggih wau sri bupati

pasthi inggih ta pukulun
botên mawi mati-mati
tumêkaa ngakir jaman
gumujêng sri narapati
ywa mangkono sira mirah
dening sira sih ing mami

kaya ngapa mirah ingsun
yèn kalakona angalih
dening saking marmanira
alah iya ingsun yayi
kayangapa yèn ngaliha
saking nagara Matawis

sakèhe lêluhur ingsun
pinêtak anèng Matawis
wong Jawa yutan awêndran
sêbute duk maksih urip
ingsun sajatining janma
pasthine kalamun mati

sakathahe ingkang tuwuh
iku mijil saking jalmi
êjim pêri parayangan
miwah setan lawan eblis
tan padha lawan manungsa
sakathahe kang kumêlip

amiyarsa Nyai Kidul
ing pangandika narpati
akèh karasa ing nala
sumungkêm sarwi anangis
angrasa yèn kaluputan
datan bisa anauri

sang dyah nangis pakonipun
sêsambate ngasih-asih
matur dhumatêng kang raka
dhuh kangmas Prabu Matawis
kawula gusti nanêdha
dadosêna jalma malih

jêngandika ratu agung
trus ing tingal tur asêkti
kasusra ing tanah Jawa
yèn andika ratu adil
angruwat sang lir tumitah
tan ana angkêr asingit

panjênêngan sang aprabu
apan sampun dèn lilani
saking nagara ing Mêkah
ing Jawa tan ana tandhing
jumênêng Sultan Mataram
para ratu sami ngabdi

dika ruwat awak ingsun
pan kula asale jalmi
sri narendra angandika
dhuh yayi pan ora kêni
wus pasthi karsaning Suksma
datan kêna owah gingsir

dene sira lamun tuhu
asaling sujalma dhingin
ing benjang ari kiyamat
sira anunggala jalmi
sang dyah anangis kewala
sêsambate amlasasih

sang dyah asru tangisipun
sumungkêm pangkon narpati
sarwi anyêkêli asta
dhuh kakang sultan dèn aglis
ruwatên badan kawula
kapengin dadia jalmi

sang nata sigra anulung
anyêndhal cindhe sumampir
sang dyah pan sampun ingêmban
rinungrum ingarih-arih
binêkta marang paprêman
ngidêrakên sarwa sari

pratamanan sri anglangut
bêbatur salaka putih
binacingah ing kancana
jêmbangan gêdhah ngidêri
binatur salaka mulya
gêdhah biru gêdhah putih

lir kaswargan yèn dinulu
warnane kang tamansari
warnanên sri naranata
kang tansah angasih-asih
dhatêng sang dyah ayu rara
kang tansah dèn pituturi

sang dyah ayu sampun lipur
anulya kondur sang aji
pinarak bale kancana
tinatrapan ing rêtna di
tinarètès nawa rêtna
pinggire rinaja wêrdi

warnanya pating pêlancur
sampun pinarak sarimbit
sang rêtna pan liniyangan
mring raka Sultan Matawis
sang rara ayu amucang
kang raka angaras pipi

ingaras-aras lumintu
sang dyah ayu kongah-kangih
mèsêm sarwi angandika
mring raka Sultan Matawis
kawula matur sang nata
angaturi pamrayogi

inggih dhuwung sang aprabu
wasiyat inggih kêkalih
punika atur kawula
kabucala salah siji
kawula kang rumêksaa
sampun angèwêd-èwêdi

yèn paduka sampun ayun
pasthi punika winaris
têmah dadi rêrêbatan
wontên narendra kêkalih
dadya èwêd wong Mataram
wêkasan atêmah jurit

angandika sang aulun
sira bênêr iku yayi
pemutira marang ingwang
besuk pun buwang satunggil
yayi mas kang nampanana
Si Sangkêlat kêris mami

lah kariya jiwaningsun
manira akarsa mulih
pan inganti wadyaningwang
ana pinggiring pasisir
Sang Dyah Rara awotsêkar
kawula turut sang aji

yèn paduka sampun rawuh
ing kadhatonya Matawis
kawula inggih mantuka
ing samadyaning jaladri
sang nata ngaras kang garwa
lah ta payo nimas yayi

sang dyah kêkanthenan sampun
asta kalawan kang rayi
jim pêri lan parayangan
sadaya samya angering
sarwi ambêkta ampilan
yèn tinon kalangkung asri

sang nata nulya lumaju
angambah sirèng jaladri
anglir ngambah ing dharatan
obah agêng anèng ngarsi
lesus agung pôncawara
samya lumampah ing ngarsi

wong Mataram sampun wêruh
lan wontên ingkang kariyin
barat agêng pôncawara
pasthi rawuh sri bupati
pan sampun saosao sadaya
miwah wadya kang angampil

sang nata sampun kadulu
miwah upacara adi
kang bêkta datan katingal
pan sampun prapta ing pinggir
sampun sami tinampanan
kadya lumampah pribadi

anulya sira sang prabu
garbonge kang dèn titihi
kalihan nyaine rara
nanging tan ana udani
lampahira rêreyongan
dinulu langkung arêsmi

datan kawarna ing ênu
sampun rawuh sri bupati
Sang Dyah Rara pêpamitan
kakang kawula yun mulih
sang nata angaras siswa
ingsun tilarana yayi

gantènira nimas ingsun
sun karya panamur wingit
sang dyah jiwit sarywa ngucap
dhuh lamis têmên wong iki
sasampunira amucang
gantèn katur saking nglathi

tinampan waja sang prabu
ingaras awanti-wanti
sang ayu nulya lumampah
mèsêm sarwi nolih-nolih
sang nata anut ing tingal
wus luwês dènnya lumaris

sigra ngadhaton sang prabu
pinêthuk ing para rabi
sampun praptèng dalêm pura
wong ing jro samya angampil
sang nata sampun pinarak
dening sakèh para rabi

tan kawarna lamènipun
mangkana sri narapati
apan sampun apêputra
pan inggih jalu kêkalih
ingkang sêpuh rajaputra
pan sampun amawi krami

Surabaya putrinipun
kang anama Ratu Pêkik
ingkang anom rajaputra
anama Radyan Mas Alit
datan kawarna laminya
mangkana sri narapati

wus tutug samayanipun
sampun jangkêp kalih warsi
anulya gêrah sang nata
ingadhêp ing para rabi
sang nata aris ngandika
akèn nimbali ing mantri

Tumênggung Wiragunèku
tinimbalan praptèng ngarsi
sang nata aris ngandika
lah ta kêris ingsun iki
buwangên marang sagara
aja angêwuh-ewuhi

lamun ingsun têkèng surud
aja na ratu kêkalih
yèn maksih roro masiyat
pasthi iku dipun waris
dhuwung ingsun Si Sangkêlat
labuhên anèng jaladri

Wiraguna tampi dhuwung
anulya sira lumaris
datan kawarna ing marga
prapta têpining jaladri
wontên alun agêng prapta
punika kang anampani

dhuwung pan sampun linabuh
Ki Wiraguna wus mulih
sampun prapta ing kadhatyan
wus katur dhatêng sang aji
sang nata aris ngandika
lah undangên putra mami

lawan sanak-sanak ingsun
kang kinon nêmbah lumaris
ingkang putra tinimbalan
Pangeran Purubayèki
wus prapta ngarsa sang nata
dèn awe dening sang aji

angandika sang aulun
lah kakang manira iki
prapta ing dina wêkasan
sihing Hyang marang sun iki
lah kakang wêkas manira
dèn apênêt-pênêt kari

Pangran Purubaya matur
sintên kang yogya gumanti
kangjêng sultan aris mojar
kakang karsaningsun mangkin
putraningsun kae Arya
Mataram ingkang gêntèni

dening putraningsun sêpuh
layak jumênêng narpati
dening arine ki jaka
puniku milua mukti
sang nata sampun mamêkas
gurnita swara nauri

gunung Marapi gumludhug
miwah swaraning jaladri
sarta barat lan ampuhan
saha udan riwis-riwis
sang nata sampun sinundhang
sigra mapad sri bupati

kang tangis umyung gumuruh
garwa lawan para sêlir
wong dalêm sami karuna
sêsambate amlasasih
kang putra kalih karuna
asarwi samya nungkêmi

jro pura swaranya umung
gègèr wadya ing Matawis
wong cilik samya puyêngan
kawarnaa sri bupati
kang layon wus siniraman
anulya dipun ulêsi

nulya sinalatkên sampun
layon wus munggwing kanthil
asampun nulya binêkta
pinikul ing para mudin
kang garwa samya karuna
miwah ingkang para sêlir

sampun miyos ing kadhatun
binakta dhatêng Magiri
pan sampun prapta ing arga
layone sultan wus manjing
mring kaluwat lêlandhakan
apan sampun dèn urugi

kaum maca donga sampun
anulya prasami mulih
garwa kalawan santana
miwah ingkang para mantri
prasami kawêlasarsa
sinambêran dhandhang muni

kala samana dèn sangkalani
bujôngga manggih wisiking nata
poma èngêthna kabèh
wadya pan sampun rawuh
ing pasowan atata linggih
pêpak wadya ing Mataram
anèng alun-alun
pan samya arêrêmbagan
kang jumênêng narendra anèng Matawis
mantri pêpak sadaya

kawarnaa wau sri bupati
Purubaya wus anèng paseban
alinggih nèng paglarane
pangandikanya asru
wong Mataram wruhanirèki
nagara ing Mataram
ingsun kang jêjuluk
ora nanane sang nata
iya ingsun kang parentah ing Matawis
sapa ingkang malanga

têkakhnê ing karosannèki
sakathahe santana Mataram
ingsun mungsuhira mangke
pra santana tumungkul
pra dipati prasamya ajrih
mantri wêdi sadaya
tan ana kang purun
mring Pangeran Purubaya
sami anut tan ana suwalèng budi
datan lêngganèng karsa

Adipati Purubaya angling
ingkang putra anulya ingangkat
Pangran Arya Matarame
linênggahakên sampun
ing dhêdhampar gadhing rinukmi
kasur babut sinulam
linênggahan sampun
Jêng Pangeran Purubaya
sigra lèngsèr pinarak lan pra dipati
kagyat para santana

sakathahe mantri ing Matawis
nora nyana yèn Pangran Purbaya
mêngko karsane samene
dadya sangsaya takut
sakathahe mantri Matawis
sami ngangkat sadaya
tan ana kang nyandhung
para santana sadaya
tuwa anom sadaya sami ngèstrèni
dhatêng sri naranata

Dhatuk Sarip miwah para alim
myang pandhita ngèstrèni sadaya
pangulu lawan kêtibe
donganipun jumurung
yèn Pangeran Arya Matawis
jumnêng ing Mataram
amêngku kadhatun
jumnêng Kanjêng Susunan
Amangkurat Senapati Tanah Jawi
jêjuluk Ngabdhurrahman

Sayidina Nata ing Agami
wong Mataram pan otêr sadaya
miwah pra dipati kabèh
môncanagara takut
wong pasisir prasamya ajrih
tan winarna laminya
dènnya madêg ratu
ing Mataram bangun karta
wus kasusra ing tanah sabrang narpati
ratu tanpa sisihan

tan winarna laminya ing mangkin
sri narendra arsa siniwaka
ing dina Soma mangsane
upacara wus mêtu
sri bupati anulya mijil
ginarbêg ing badhaya
kèhnya pitung puluh
sami lumampah nèng ngarsa
sami ngampil upacaranira asri
banyak mas lan menthok mas

kêkacu mas lawan sawunggaling
kang capuri gandhèk anèng ngarsa
ardawalika jajare
waos ampilanipun
samya ngapit ing kanan kering
pdhang lawan sarampang
parêk lan sang prabu
magêrsarine akapang
tawok tulup panah pdhang tamèng tamsir
amyang kang tumbak sulam

priyantaka munggwing ngarsa têbih
saragêni ajajar ratarap
kêkadha ngapit margane
sang prabu wus tumurun
ing satinggil lampahnya aris
dhatêng bangsal witana
pagêlaranipun
wus pinarak nèng dhêdhampar
sri narendra citranya tuhu apêkik
watêk prabu taruna

cahyanira sang nata nêlahi
warnanira lir pendah sasôngka
mêntas kagrahan atrange
riyêm-riyêm masêmu
cahya wêning lir mas sinangling
lir Hyanghyang Kamajaya
sêdhênge tumurun
saking swargan marang
dunya
wong Mataram sadaya awêdi asih
mring Prabu Amangkurat

kang aseba ngapit kanan kering
wong kapêdhak ing wuri sang nata
gêdhong lan pamajêgane
lirna kapdhak agung
Jagabaya ing kanan kering
sisih wong Angkraknyana
pinilih sumambur
Kartiyasa Wisamarta
lan wong magang Yudamanggala anangkil
katanggung jajarira

Wirabraja aseba asisih
Brajanala lawan Patrayuda
kanoman ika jajare
gandhèk seba ing ngayun
mantri anom rada kapering
lan Wôngsanagara
sisih Martalulut
Margôngsa gowong ajajar
Suranata kapering rada kawuri
niyaga wingking wetan

myang wong gamêl ing ngarsa kapering
pan punika anikil sadaya
pra bupati ngarsa kabèh
santana sêpuh-sêpuh
Jêng Pangeran Purubayèki
Pangran Silarong ika
jajare alungguh
lan Pangeran Pringgalaya
Têpèngsara Prawiratruna anangkil
Pangeran Martapura

Adipati Pugêr pan anangkil
jajarira Pangeran Balitar
Dipati Mangkubumine
lan Wiramanggalèku
Têpasana Sebajayèki
lawan Kusumayuda
Dêmang Malangipun
lan Radyan Wiranagara
Wirasari kalawan Wiramaantri
Radyan Wiradipura

pan punika santana narpati
pan akathah ingkang kalangkungan
saking cupête budine
Tumênggung Singaranu
kang sumambung santana aji
sadaya pan jajarnya
pêpakan supênuh
numbakanyar sinambungan
wong pasisir sadaya samya anangkil
miwah môncanagara

ingkang sadhèrèk sri narapati
Jêng Pangeran Arywa wastanira
Danupaya pamomonge
ajajuluk tumênggung
Jêng Pangeran Ariya nênggih
dawêg kumala-kala
ika wayahipun
nanging dèrèng mawi krama
pan wus nangkil munggwing ngarsane narpati
jajar lawan santana

angandika sang sri narapati
hèh sakèhe wong ingsun Mataram
padha anyandhaka kabèh
ing mangke karsanisun
kitha arta ingsun alihi
akarya kitha bata
palèrèt ta ingsun
satilase kangjêng rama
datan purun ingsun arsa sun ingsêri
karya yasa priyôngga

lan maninge ingsun mirsa warti
Balambangan ing mêngko rinêmbat
marang wong Bali wartane
iya Si Tawangalun
wus angidhêt marang wong Bali
lah uwa Purubaya
dika kula tantun
kadipundi solah dika
botên sagêt yèn lampahana tumuli
uwa dika pikira

Jêng Pangeran Purubaya angling
yèn suwawi dawêg linampahan
kinawonakên jurite
lamun kawon kinilun
binoyongan aja na kari
môngsa wande punika
anggèr dados mungsuh
sri narendra angandika
sapa sintên uwa yogyane tinuding
anglurug Balambangan

Adipati Purubaya angling
botên kenging yèn kula matura
langkung karsa nah ing anggèr
angandika sang prabu
lah ta Wiraguna sirèki
sira pan adandana
sira sun kon nglurug
Si Tumênggung Danupaya
rowangira angirida wong Matawis
lan wong môncanagara

lah Tumênggung Mataram ] -sirèki
angirida pasisir sadaya
mêtua laut jurite
nanging ta putraningsun
Ki Dipati Sampang sirèki
aja milu ayuda
iku karsaningsun
anging ta sira tuduha
para mantri sapa ta ingkang prayogi
matur Dipati Sampang

sampun jêngkar sang nata tinangkil
wus malêbêt anèng dhatulaya
warnanên para mantrine
Tumênggung Singaranu
angundhangi mring wong Matawis
padha sira nyithaka
palèrèt gènipun
pan sampun nyithak sadaya
kawarnaa Tumênggung Wiragunèki
sampun sami adandan

miwah pasisir môncanagari
ingutusan kinèn asaosa
wus ajangji patêmone
Ki Wiraguna sampun
sakancane anuwun pamit
nanging tan winiyosan
dening sang aprabu
akinèn bubar kewala
sigra bubar Tumênggung Wiragunèki
Tumênggung Danupaya

sakancane pan sampun lumaris
Ki Tumênggung wau Wiraguna
Ki Danupaya rewange
dening kyai tumênggung
ing Mataram marang pasisir
kinèn anjênêngana
kang ajaga laut
wadya pasisir sadaya
nanging Adipati Sampang tan umiring
maksih anèng Mataram

tan winarna laminya ing mangkin
ingkang nglurug datan cinarita
akarya pan sampun akèh
kinarya bata sampun
wong Mataram anambut kardi
hnêngêna samana
agantya winuwus
Pangeran Arywa winênang
duk pinarêk ing dalêmira siniwi
Tumênggung Pasisingan

marêk dhatêng Pangeran Arywa di
anakira aran Agrayuda
amung punika rewange
Kya Pasingsingan matur
] -kadipundi paduka gusti
dening kèndêl kiwala
kawula nênuhun
ing mange punapa karsa
raka dika sampun jumnêng narpati
sampeyan têka eca

Jêng Pangeran Arywa ngandika ris
apan ingsun tan sêdya mangkana
mring kakang êmas jênênge
pan sanak ingsun sêpuh
kang prayoga jumnêng aji
gêntèni kanjêng rama
wong Mataram rêmbug
gènnya gêntèni jêng rama
nèng Mataram pan yogya sun abêktèni
ingsun ngaub ing kakang

Ki Tumênggung Sisingan yya angling
adhuh gusti anggèr tan mangkana
jêngandika pangandêle
nanging pangaos ulun
datan eca tuwan lampahi
dening tingal kawula
paduka pukulun
sami-sami lan kawula
dede pantês sadhèrèke sri bupati
taksih nglampahi papa

pan kawula amiyarsa warti
sawêlinge rama jêngandika
ing Mataram sapungkure
kinèn sami apatut
gih paduka kinèn amukti
sosoraning narendra
ing mangke pukulun
jêngandika maksih nistha
taksih sami kalawan mantri Matawis
punika tur kawula

raka dalêm yèn sumêdya bcik
yèn paduka sinung kawibawan
linuhurakên lênggahe
inggih pangraos ulun
dipun raos ngèwêd-èwêdi
mila atur kawula
gusti mangke mupung
wong Mataram kathah kesah
ingkang kantun pan sami anambut kardi
kathah wong angrêsula

lan malihe kawula akait
lawan mantri Mataram sasigar
inggih kang sami kajênge
samangsane pukulun
jêng pangeran nindaki jurit
pasthi tumut sadaya
rencang sami rêmbug ] -| kamanisên Pangran Arywa
Pasisingan pan aja tari mring mami
ingsun darma punapa

anaria mring lêlurah mami
pan jalukên lilahe sadaya
wong akèh apa karêpe
Pasisingan amuwus
mring lêlurah kang agêng alit

inggih lêrês jêngandika
sampun tita pangarêp-arêp kang asih
Susunan ing Mataram

jêng pangeran angandika aris
yèn mangkono iku karsaningwang
nanging ta padha dèn rèrèh
sun raose rumuhun
pan maninge ana ngong anti
si bapa Danupaya
kang lunga anglurug
umatur Ki Pasisingan
kadar pintên angantosi wong satunggil
ing mangke kalamangsa

pan kawula inggih sapuniki
apan sampun dipun kira-kira
dening wong Mataram kabèh
winastanan anjunjung
mring paduka madêg narpati
yèn botên têmuntêna
pan kawula lampus
susunan sampun miyarsa
pan uninga yèn kawula salah ati
angangkat mring paduka

inggih kajêng kawula ta gusti
yèn alawan mila karsa tuwan
kawula prih silib bae
samôngsa-môngsanipun
katungkula wadya Matawis
kula amuk kewala
saking seban kidul
nanging gusti jêngandika
lamun wontên gègèr kabèh wong Matawis
tuwan sampun sulaya

jêng pangeran angandika aris
Pasisingan apa karêpira
ingsun têka dhèwèk bae
Pasisingan umatur
adhuh gusti sampun kuwatir
inggih dipun pracaya
kawula anuhun
ayun mantuk rêrêmbagan
Pasisingan anêmbah gya mundur aglis
mantuk mring wismanira

] -tan kucapa Singsingan ta iki
kawarnaa Pangeran Purbaya
lumêbêt kadhaton age
seba marang sang prabu
sampun prapta sajroning puri
angaturi uninga
ingandikan laju
sapraptanira ngajêngan
wus alênggah ing ngarsanira narpati
sang prabu angandika

inggih uwa punapa ta kardi
kadingarèn malêbêt ing pura
pangeran alon ature
kawula angsung wêruh
rayi tuwan Radèn Mas Alit
samangke ingadonan
kalih pun Tumênggung
Pasisingan ingkang ala
rayi dika pinrih purun ing narpati
angêrbat palênggahan

yèn tan nuntên pinapas tumuli
rayi dalêm pasthi kababaran
punika ing satêmahe
pun pasisingan baud
pasthi rayi paduka aji
dèrèng wruh ing wiweka
watêk maksih timur
ginunturan ing wong ala
pasthi dipun punika têka nuruti
amêngsah sri narendra

sri narendra kumêjot kang lathi
amiyarsa aturing kang uwa
duka sajroning manahe
dènnya ngandika asru
lah uwa ing karsa mami
yèn têmên ingkang warta
iku karsaningsun
Si Tumênggung Pasisingan
pinatenan wiyahèn yèn datan mati
pasthine dadi gêndra

jêngandika uwa benjing enjing
mêdalana karya patabatan
Pasisingan bubuhane
pan wus sami anambut
Pasisingan yèn sampun prapti
anuli sudukana
dening sirahipun
uwa katura maringwang
Jêng Pangeran Purubaya sigra amit
dhatêng sri naranata

Pangeran Purubaya wus mijil
saking pura gya mantri Mataram
sampun winangsitan kabèh
sami prayitna
] -sampun
tan kawarna mantri Matawis
enjinge kang kucapa
pangeran wus mêtu
jêjênêngi mring patatan
wong Mataram eca dènnya nambut kardi
saprênah-prênahira

hnêngêna kang anambut kardi
Tumênggung Pasisingan winarna
wus rêmbug lawan putrane
kang nama Grayudèku
apan sampun winêling-wêling
lah poma kulub sira
ngaria karuhun
lan sakulawarganira
iya padha apadandana tumuli
sakapraboning yuda

dening ingsun kulub kang rumiyin
ingsun anambut karya bêbata
ana paseban kidule
yèn wong bêbata iku
wana-wanane yèn uwus mulih
dening ing mêngko sira
sun utusi iku
anuli sira praptaa
lan sagêgamanira aja na kari
sasampuning mamêkas

Tumênggung Pasisingan sira glis
sampun mangkat saking wismanira
prapta paseban kidule
praptane ki tumênggung
lampahira andingkik-dingkik
ngulap-ulap amawang
wong nambut karyèku
Jêng Pangeran Purubaya
wus uninga Pasisingan lagi prapti
pan sampun rinakitan

pan wus cêlak cinêluk amanis
Ki Tumênggung Sisingan dèn inggal
lah ta linggiha ing kene
sigra mlampah agupuh
Pasisingan prapta ing ngarsi
lampahe sigra-sigra
praptèng ngarsa lungguh
mantri sampun kinêjiban
sakathahe wus sami uningèng wasit
nuli sami narajang

Pasisingan sampun dèn suduki
datan kongsi sagêd amalêsa
tan kongsi ngunus dhuwunge
Pasisingan wus lampus
ingkang ngiring ebat ningali
gya lumayu sadaya
wau murdanipun
Pasisingan wus tinigas ] -| gya jinambak kang murda sampun cinangking
pan sampun winadhahan

wus akatur dhatêng Sri Bupati
Purubaya saksana binakta
marêk ing sang prabu age
kang pura karsa iku
hnêngêna ingkang rumiyin
warnanên Agrayuda
anèng wismanipun
pun wus sinungan wruh ika
yèn kang rama sampun anêmahi pati
mastaka wus tinigas

apan pêjahe dipun suduki
Agrayuda anulya karuna
abela ngamuk karsane
gya ngrasuk busana wus
anyariga kêris cinangking
sigra anitih kuda
nyandêr lampahipun
sarwi ngagêm waosira
kulawôngsa binêkta ngical ing margi
Grayuda kadhewekan

sapraptane wau pôncaniti
Argayuda sampun rinakitan
Argayuda pangamuke
pan kadhewekan iku
pira kuwate wong sawiji
Agrayuda wus pjah
wau patinipun
apan anèng pamanggahan
wus tinigas murdane Agrayudèki
kucapa sri narendra

apan sampun ingaturan uning
pun Sisingan apan sampun pêjah
Argayuda panusule
matine ngalun-alun
murdanira tinigas mulih
sigra sri naranata
nulya miyos gupuh
siniwi nèng pagelaran
wus pinarêk bangsal witana ing nginggil
ya ta Pangran Purbaya

sampun marêk mring sri narapati
sarwi nyangking pan ingkang nawala
wus ingaturakên age
angandika sang prabu
marang wariwaraning èstri
lah Tajêm timbalana
iya ariningsun
adhi mas sira waraha
lamun ingsun saking lami tan pinanggih
kangên mring kang salira

] -iya lawan sapindhahe malih
dening gon ingsun madêg narendra
durung duwe kadhatone
pan lagi karsaningsun
pan si adhi sun kon jênêngi
ingsun dèn kayanana
kadhaton kang luhung
Nyai Tajêm sigra mentar
tan asuwe lampahe pan nulya prapti
dalêm kadanupayan

apan pangeran sampun apanggih
nulya dhawuhakên kang timbalan
kawula ingutus anggèr
mring raka dalêm prabu
gih paduka dipun timbali
dèn enggal lampah tuan
lah dandana gupuh
mila tuwan tinimbalan
saèstune paduka kinèn jênêngi
gèn nata karya kitha

wong Mataram kang anambut kardi
kitha punika mila pangeran
kinèn jênêngi wiyose
sigra pangeran gupuh
sigra dandos anulya mijil
kapal wus anèng ngarsa
tinitihan sampun
turôngga sigra kinêtab
nandêr nongklang lampahira sang apêkik
tan mawi upacara

tan asuwe lampahira prapti
ngalun-alun pangran wus tumêdhak
gya minggah satinggil age
prapta ngarsa sang prabu
jêng pangeran sampun alinggih
sang nata sigra nyandhak
mastaka ginantung
dèn uncalkên arinira
ing ngarsane lah iku rupane adhi
kang arsa junjung sira

pangran kêbat dènnya ngunus kêris
agya mastaka kang tinadhahan
cinacah-cacah murdane
sarwi ngandika asru
dening têka ngèmbèt-èmbèti
Pasisingan patinya
nora têka lampus
munduran nilar pucapan
apan ingsun nora sêdya nora ngimpi
amungsuh kakang nata

mati têka nora tulus mati
têka sira gêgawa maringwang
angrêrèndèng ing bcike
sang nata ngandika rum
lah ta kaya apa ta adhi
aku ing ujarira
kang rayi wotsantun
ature dhatêng kang raka
sri narendra kawula datan angimpi
inggih nêdya punika

inggih botên nêdya êsir lair
pan kawula lila ing paduka
rèh tuwan umadêg rajèng
gêntosi rama prabu
pan sinêmbah uwong sabumi
myang dunung sêmbah amba
mung paduka prabu
sang nata ngrês manahira
amiyarsa ature arinirèki
sang nata angandika

alah uwis adhi mas ing mangkin
amung krêrigên lêluruhira
lan adhi mas pan akèhe
ujarira karungu
akèh-akèh karasa ati
kang rayi awotsêkar
inggih kakang prabu
polahipun Pasisingan
pan kawula saèstu botên udani
pan kajênge priyôngga

duraka punapa kang pinanggih
pan kawula purun mring paduka
kang rayi atur sêmbahe
saking ngarsa wus mundur
lampahira datan asari
wus rawuh dalêmira
tinimbalan sampun
sadaya lêlurahira
sampun prapta wong wolu kathahe nênggih
wastane kang lêlurah

kang atuwa wastane anênggih
Ônggapasra Ônggapati ika
lan Ônggayuda malihe
Patrayuda puniku
Ônggabaya Astraonggèki
Astrapati kalawan
pan Sastrapadèku
Wiralodra amamêkas
gih punika ingkang angabên-abêni
anênggih lênggahira

sosorane ki tumênggung nênggih
wus pêpakan timbalan sadaya
pangeran aris wuwuse
kabèh lêlurah ingsun
wruhanira mêngko sirèki
kabèh sira sun bônda
dhewe karsaningsun
padha sun gawa babadan
mring paseban sun aturkên kakang aji
dene ing mêngko sira

kabèh padha pinundhut sang aji
yakti mangko sun turakên sira
sadaya atur sêmbahe
gusti kawula nuhun
pasthi lamun dipun pêjahi
dhatêng sri naranata
gusti awak ulun
jêng pangeran angandika
apan ingsun tan wruh karsane sang aji
êmbuh mati uripa

nanging datan kuwasa wakmami
lêngganaa karsaning sang nata
marmane sira ing mangke
sun aturkên sirèku
sakarsane sri narapati
lêlurah kabèh samya
asangêt turipun
sadaya sami karuna
sarwi matur dhuh pangeran kadipundi
botên wande kawula

anêmahi pêjah ingkang abdi
yèn katura dhumatêng sang nata
amasthi pan botên wande
kawula têmah lampus
pan sadaya pan botên urip
kadospundi paduka
gusti wingkingipun
kadipundi solah tuwan
ingkang abdi yèn sampun sami nêmahi
lurah nangis sadaya

ingkang jawi samya mirsa warti
yèn ing jro gumrah swarèng karuna
prasami malêbu kabèh
praptè jro milu umyung
inggih sami matur ing gusti
dhuh gusti sampun suka
abdine pinundhut
Ônggapatra Ônggayuda
Ônggapati sakancanira pan sami
matur mring gustinira

inggih môngsa wandeya nêmahi
ya ta Pangeran Arywa miyarsa
mring atur lêlurahe
jêngêr tan bisa muwus
pan kèwêtan sajroning galih
sigra kangjêng pangeran
aris dènnya muwus
lah kaya pa mêngko sira
ing budimu ing mêngko padha sun tari
lêlurah atur sêmbah

apan mangke ing paduka gusti
sampun gumrah pan arsa balela
yèn suwawi naking anggèr
sinambi lan satuhu
sakarsane sri narapati
inggih wus kula pastha
yèn tuwan prang pupuh
amêngsah raka paduka
sri narendra wadya Mataram sapalih
ingkang sampun karêmbag

samôngsa tuwan èstu nindaki
mangsah jurit mapan wong Mataram
sadaya mingêr barise
jêng pangeran amuwus
yèn mangkono uwus abcik
lah uwis pradandana
kaprabon prang pupuh
hnêngêna Jêng Pangeran
kawarnaa sri narapati tinangkil
dangu nganti rinira

ingkang rayi adangu tan prapti
sri narendra aris ngandikanya
mring mantri jêro kêkalèh
Dakawana ranipun
kang sawiji aran Sumêngit
aglis sira mintara
inggal ariningsun
lah payo sira nusula
pan adangu ngong anti Dyan Ki Sumêngit
lawan Andakawana

kalih sampun sami awotsari
gya tumundhuk malayuni kuda
wus sami nitih kalihe
anyandêr kalihipun
tan asuwe anulya prapti
dalêm kadanupayan
kalih wus tumurun
Ki Sumêngit gya angucap
maring wong kang cêkêlana kuda mami
sun dhawuhkên timbalan

wus amêdhun saking kudanèki
Ki Sumêngit prapta ing paseban
kinèn nimbali lakune
wau sira andulu
kang gêgaman jêjêl mênuhi
mêmiringi manahnya
Sumêngit dènnya wruh
iki bêbayani uga
yèn mangkono pangeran yèn èstu balik
mangkana ciptanira

kaya apa mêngko ingsun iki
yèn matura marang sri narendra
ngaturna pangran alane
pan ingsun iki durung
babak bunyak sarira mami
sapa ngandêl maringwang
katon uga ingsun
angadon-adoni rasa
pasthi ingsun pinatèn dening narpati
sanadyan sun matia

anglakoni parentah narpati
apan iya iki lakuningwang
wau lumêbu sira ge
Sumêngit lakunipun
sigra nulya amiyak baris
ingandhêg lampahira
mring kang tunggu pintu
Ki Sumêngit sru angucap
lah ta mêngko aja ta sira adhangi
ingsun iki dinuta

iya marang kangjêng sri bupati
animbali gusti jêng pangeran
kang tunggu lawang saure
ya mandhêga karuhun
ingsun atur uninga dhingin
anuli matur sigra
marang gustinipun
matur yèn wontên timbalan
sri narendra anginggalakên jêng gusti
kawulandhêg ing lawang

Jêng Pangeran Arya sigra angling
lah ta priye karsanya sadaya
lêlurah tur sêmbah kabèh
sadaya sarêng matur
pan suwawi lawan jêng gusti
punika pinêjahan
pan sampun sung wêruh
amrih kawula sadaya
sampun kongsi katur dhumatêng narpati
wus mufakat sadaya

jêng pangeran nulya sigra mijil
apan sampun angrasuk busana
sapraptane jawi age
Sumêngit wus kadulu
wadyanira pan dèn kêjèpi
Sumêngit lagya ngucap
timbalan sang prabu
tinarajang ing ngiringan
pan sinuduk kagyat anjola Sumêngit
sêdhèt narik curiga

kinarubut sigra Ki Sumêngit
ing ngakathah tan olih malêsa
Sumêngit wus pjah age
Andakawana ngrungu
rame ing jro paseban nênggih
Sumêngit pinêjahan
Dakawana gupuh
kudane pan wus ciningklak
gya kinêtab anyandêr lampahirèki
praptèng ngarsa sang nata

pan umatur sarwi kêmpis-kêmpis
pan kawula ingutus punika
rayi paduka ing mangke
èstu ing awonipun
inggih sampun amêpak baris
pun Sumêngit punika
pinêjahan sampun
wau sawingking kawula
rayi dalêm lumampah nindhihi baris
angamuk karsanira

samya ngantêp ngamuk ing narpati
kagyat tyase sang nata miyarsa
sakalangkung panjêngêre
mirsa ing aturipun
ing utusan mantuk satunggil
sang nata angandika
mring kang uwa wau
inggih uwa Purubaya
kadipundi putra andika si adhi
ngamuk datan mundura

Jêng Pangeran Purubaya aturira
sampun karsaning Widhi
rayi jêngandika
tan kêna sinuwalan
saking tiwas kawulèki
tan kèdhêp ingwang
pitutur angaturi

lah ta uwa mangke yèn si adhi sida
pan inggih ngantêp jurit
ing karsa manira
saprayoganing lampah
nging aja tumêkèng pati
olèha pira
pêpati ing Matawis

atusana èwun alêksan kêthèna
dèn amuk mring si adhi
aja na anglawan
dèn kêpunga kêwala
sun prih têkaa mariki
manawa kêna
sun pituturi ririh

sampun mijil Jêng Pangeran Purubaya
undhang wadya Matawis
miyarsa sadaya
hnêngêna samana
warnanên Radyan Mas Alit
sampun lumampah
sawadyanya angiring

jêng pangeran warnanira kadi babang
mudhun saking ing ardi
anyamping samboja
paningsêt cindhe kêmbang
rasukan baludru wilis
murub rinenda
lancingan panji-panji

ajamang mas kinatipa tinatrapan
samaile rinakit
dhuwung anyuriga
Setankobêr wastanya
gumrudug lampahnyanèki
prapta ing ngarsa
gègère tan sinipi

jêng pangeran aris dênira ngandika
hèh sakèhing pawèstri
aja na kang obah
têka apêpasara
môngsa ngaraha pawèstri
pan karsaningwang
sira kang sun kukuhi

jêng pangeran wus prapta ing pangurakan
dangu dènnya anganti
mantri ing Mataram
kang sami asamaya
pangeran ngandika aris
hèh wong Mataram
padha angapirani

ing sanggupe samôngsa ingsun ngamuka
mingrê milu ing kami
mangko padha sigra
ya ta wong pangeranan
uninga yèn wong Matawis
citra ngubaya
prasamya anglolosi

winantara mung kari wong kawan dasa
pangeran sigra angling
lah kaya ngapa
pasthi sun undurana
pan wus karsaning Hyang Widi
sigra umangsah
arsa angamuk wani

wong Mataram baris alun-alun aglar
nulya tinêmpuh wani
sing pinarak bubar
pan ora linawanan
mung bature kang kêpêncil
wong Danupayan
punika dèn patèni

lêlurahe sami adarbe pangarsa
inggih sampun ladosi
kucaping carita
Pangeran ing Madura
pangeran dèn palayoni
ing ngarsanira
angaturi prakawis

wus aprapta ngarsaning kangjêng pangeran
sampeyan dèn sungkêmi
aris aturira
adhuh gusti pangeran
ing mangke ta kadipundi
karsa paduka
inggih makatên gusti

, ing paduka dene pan salah balela
mungsuh mring raka aji
Mataram punika
kagunganing paduka
kang jumnêng ing Matawis
raka andika
sampeyan tumut mukti

raka dalêm gagêntine rama tuwan
kawula angaturi
sampeyan kundura
sampun kados punika
punapa têmahan gusti
awon kapirsa
ing lyaning kanan kering

jêng pangeran aris dènira ngandika
Sampang aja baribin
ingsun kapakna
pan wus karsaning Suksma
pan ingsun nora gumingsir
talitiningwang
yèn bèbèting Matawis

nora nana lokane cidra wacana
yèn wus ujare uwis
tan wêdi ing pêjah
Sampang lah wis mundura
aja ta amêmalangi
Pangeran Sampang
ature ngasih-asih

jêng pangeran sampun liwung manahira
sigra anarik kêris
hèh Sampang ta sira
dening papa kèdhêpa
anuli dipun larihi
cacêngêlira
Dipati Sampang mati

pra santana Mataram gègèr sadaya
nèng ngandhaping waringin
lèring pagêlaran
Pangeran Silarongan
awas dènira ningali
Dipati Sampang
lamun sampun ngêmasi

angandika mring sakèhe wong Madura
gustinira ngêmasi
gumuling ing lêmah
ika sira rêbuta
wong Sampang sira ningali
santananira
mangsah sarwi anangis

wong Madura kumêrab abalanira
arsa angrêbut gusti
pangeran uninga
yèn wong Sampang narajang
pan sampun angati-ati
lêlurahira
kathahing ingkang kari

wong sakawan kalih ta ing êmbanira
Kanêm ingkang kêkalih
lan talèdhèk lanang
pangeran anarajang
wong Madura anadhahi
sinosok tumbak
kinarutug ing bêdhil

jêng pangeran pangamukira anêngah
lir Bimanyu ajurit
rinêbut ing rana
dening Sata Kurawa
winaos ing ngarsèng wuri
lêmbing brêkolang
saligi amalahi

wong Madura kathah lènge ingkang pêjah
kaprawasa ing kêris
pan kakehan lawan
pangeran karepotan
kêna ing dhuwung pribadi
bucêk satuma
pangeran wus ngêmasi

wong Mataram saparo rêbut bêndara
pan sami aningali
kakêtêg tan ana
lan tatu katingalan
bucêk sarira kaèksi
pangrasanira
pangeran nora mati

jêng pangeran binabayang mring pagongan
sakèhe wong Matawis
ingkang angrêrômpa
sakathahing santana
atêbah jaja sarywa ngling
dhuh gustiningwang
wus karsaning Hyang Widhi

Jêng Pangeran Salarong sigra mariksa
apane ingkang kanin
katur bucêkira
pangeran angandika
pasthi iku lamun mandi
luwange saban
Si Setankobêr dhimin

sok tibaa pucuke agawe rôndha
hnêngêna dipati
warnanên pangeran
layone wus binakta
marang ing bangsal pangapit
katur ing nata
duka yayah sinipi

nulya miyos kang ibu lawan sang nata
kang rayi dèn tangisi
pra êmban karuna
sêsambat amlasarsa
dhuh sultan dika tingali
têtilar dika
tan kêna dèn pituturi

lah ing mêngko sira nêmahi pralaya
dhuh anak ingsun gusti
sira kaprawasa
mêngko lah kaya apa
sira nêmahi pribadi
Pangran Purbaya
asru dènira angling

lah ta sampun punapa kang rinasanan
wus karsaning Hyang Widhi
putra jêngandika
umure mung sapala
pan sampun dipun bêciki
pangran layonnya
warnanên sri bupati

angandika sang nata atungtum duka
sapa ingkang nangani
dene wong Mataram
têka lirakên wêkas
yayi mas kongsi ngêmasi
sigra Pangeran
Salarong atur bêkti

inggih dede wong Mataram kang tumandang
wong Sampang kang mêjahi
kang sami katrêsnan
ing gustine palastra
marmane supe ing gusti
sarêng narajang
radèn rinêbut wani

wong Madura kathah longe ingkang pêjah
pun adipati mati
ya ta sri narendra
suka sajroning nala
ariningsun maksih cilik
bela dipatya
mendah yèn wusa akir

angandika sang nata ing wadyanira
adhi mas sun belani
anulya pinêrang
baunira sang nata
pasah ludira wus mijil
nata ngandika
wus lêga ati mami

ingkang layon jêng pangeran wus pinêthak
ing astana Magiri
dagane kang rama
pan kucaping carita
sang nata adarbe ciri
gèthèk baunnya
wêwasi kang rumiyin

dhuh Pangeran Silarong mring Balambangan
amatèni wêwasi
adarbe pratiknya
arsa malêsa pjah
yèn ana Ratu Matawis
gèthèk baunnya
surub ingsun ing benjing

hnêngêna Mataram ingkang kucapa
kang kesah anglurugi
marang Balambangan
Tumênggung Wiraguna
lampahira sampun prapti
tapêl watêsnya
Pasuruan abaris

sakathahe pra mantri pêpak sadaya
miwah môncanagari
Kyai Wiraguna
kang dadi senapatya
asmaradana panumping
Ki Danupaya
sami mantri panumping

linggihipun apan tunggal lan santana
pan kinon angêmbani
mring Pangeran Arywa
kinèn milu ngluruga
pan sampun tata abaris
dyan kawarnaa
ing Balambangan nênggih

Balambangan pan sampun obah sadaya
wong Bali wus bantoni
pan sampun siyaga
sagamaning ayuda
wus mêdal saking nagari
ayunan-yunan
kalawan wong Matawis

Ki Tumênggung Wiraguna undhang-undhang
arsa angantêp jurit
ing dina Jumungah
sampun yitna sadaya
sampun praptèng têpis wiring
enjang kawarna
bêndhe munya tinitir

wong Mataram barise sampun tinata
miwah môncanagari
sampun tata-tata
myang wong ing Balambangan
pan sampun atata baris
kang dadi dhadha
tanggulanging wong Bali

pangiride awasta Lurah Yabana
kalawan Panjipati
pan sampun tangara
tawang alun nèng kanan
Wiranagara nèng wuri
wong Balambangan
ingkang dadya têtindhih

wus tangara wong Bali lan Balambangan
miwah wadya Matawis
pan sampun tangara
sigra têmpuhing yuda
pangawat kanan lan kering
ababêdhilan
wong Bali akèh mati

Panjipati kalawan Lurah Yabana
pan arsa angawaki
anulya tangara
wau sigra narajang
wong Bali wong ing Matawis
têmpuhing yuda
lir udan sinêmèni

sampun ilang tatane wong aprang jajar
tumbak bêdhil wus mati
arukêt kang yuda
rame pdhang-pinêdhang
sawênèh kêris-kinêris
sêndhal-sinêndhal
anigas angakahi

lindhu awor riwut prange wong kabranan
kang waras anggulungi
marang ingkang pjah
pêpati anggalasah
lir pendah babatan pacing
tiyang kang pjah
wangke sungsun atindhih

wong Mataram kalindhih ing yudanira
dèn amuk ing wong Bali
alir singa ludra
galak tan olih môngsa
lir pendah buta akanin
kagila-gila
pangamuke wong Bali

wong Mataram tan môngga-môngga puliha
kang mara-mara mati
kang mundur kabranan
tatanira wus bubar
môncanagara wus ngisis
Ki Wiraguna
awas dènnya ningali

yèn kang aprang angisis kathah kang pjah
karsanira ngawaki
sigra atangara
têtêg kaya butula
bêndhene tinitir-titir
para prawira
sadaya angawaki

sigra mêngsah Ki Tumênggung Wiraguna
wong Mataram awêdi
kalamun mundura
lir macan atênaya
sadaya samya abali
angantêp yuda
ajrih mundur sanyari

sigra ngamuk wong Jawa kagila-gila
wong Bali akèh mati
kinathahan lawan
dhasare sampun sayah
dèn amuk kapati-pati
para prawira
ing Mataram ngawaki

pangamuke para prawira lir yaksa
liwung angobat-tabit
anumbak anigas
anduduk lan amdhang
angidêg sarwi ngakahi
wong Balambangan
akathah ingkang mati

wus kalindhih pêrange wong Balambangan
wong Mataram nyuraki
pan kadi ampuhan
lir karêngèng awiyat
kang bumi lir gonjang-ganjing
suraking bala
kadya rubuh kang langit

Panjipati kalawan Lurah Yabana
wau sampun gumingsir
amiyarsa surak
kalangkung wirangira
wadana kadya sinêbit
umajêng sigra
pan arsa ngamuk malih

ing wong Bali watara pan kathahira
kalih bêlah kang kari
prasamya angucap
sêdhêng payo linawan
payo aja na gumingsir
pan sarwi onclang
watange wus kumitir

wong Mataram uninga yèn êmban pjah
sigra para prajurit
umangsah sadaya
iya môncanagara
prasamya arêbut dhingin
anêmpuh yuda
kalawanan ing wong Bali

Panjipati kalawan Lurah Yabana
pangamuke lir bêlis
ting barêkik samya
watangira dèn ikal
balêdug ingkang katangkis
putung akathah
salinira wus prapti

pan Ki Rôngga atêmpuh lawan wong wetan
mungsuh lan Panjipati
agêbang-ginêbang
ananging kantun olah
wong Bali sampun utami
ywa ulah bênthak
Ki Rôngga kasêliring

linarihan Ki Rôngga jajane pasah
aniba nuli mati
wong Mataram mulat
yèn Ki Rôngga wus pjah
anulya Ki Panjipati
dèn byuki kathah
rinampok tan wigati

ginêbugan ing bêdhil lawan landhêyan
garêse dèn pênthungi
dèn antêbi sela
pira ta kuwatira
wong siji dipun kathahi
rêmuk awaknya
Panjipati ngêmasi

Kyai Lurah Yabana sigra narajang
panggih padha sawiji
lan wong Pranaraga
kang wasta Citrayuda
adangu ungkih-ingungkih
Lurah Yabana
rosa dènira tangkis

Citrayuda arosa panumbakira
watang putung atangkis
sigra linarihan
dening Lurah Yabana
jajanya trus marang gigir
Ki Citrayuda
aniba nula mati

Wiratanu uninga adhine pjah
nrajang sarowangnèki
Ki Lurah Yabana
dèn byuki wong akathah
rinampok pating saluwir
arang karanjang
Lurah Yabana mati

sirna larut wong Bali akathah pêjah
wong Balambangan uning
yèn wong Bali têlas
nulya kabèh lumajar
pati-pati babêntusi
pating balêsar
rêbut urip pribadi

Tawangalun lumayu amungkur menda
anuli dèn tututi
tinrajang ing kuda
nusup ing galagahan
katuju ngidak parêcil
gudam anjola
dubilah aku mati

wong Mataram samana sampun kelangan
dipatine satunggil
Ki Wiranagara
lumayu ngalor ngetan
palayune sipat kuping
mung bojonira
pinêlêng ngarsa ngili

wong Mataram prasami antuk bandhangan
panganggone kang mati
kêris tulup pdhang
prajurite kang pjah
prasamya dipun bêciki
ingkang prayoga
jisim binakta mulih

pan wong Bali Balambangan kinêthokan
ya ta kasaput wêngi
samya masanggrahan
sadalu pirêmbagan
pan samya arsa angungsi
mring kithanira
sampun lolos ing wêngi

Tawangalun kalawan Wiranagara
samya ngungsi mring Bali
Kyai Wiraguna
asru dènnya ngandika
angatag ing para mantri
amboyongana
wongmu aja na kari

wus lumampah sami bêboyong sadaya
wong Balambangan ênting
sami kinarakat
cacahe kang ginawa
sèwu limang ngatus nênggih
sarupanira
cacah êndhas winingis

Ki Tumênggung Wiraguna wus miyarsa
warta saking Matawis
yon Pangeran Arywa
sampun seda ing rana
angamuk ing sri bupati
pun Pasisingan
kang dadi setan bêlis

Ki Tumênggung Danupaya wus miyarsa
langkung dènira tintrim
pan sami karuna
sêsambate mlasarsa
dhuh pangeran gusti mami
sampun salaya
ingsun gawanên gusti

Ki Tumênggung Wiraguna ciptanira
yèn ingsun iki mulih
môngsa ta uripa
susunanku tan arsa
ngawulakkên marang
mami
nadyan matia
angur matia jurit

Ki Tumênggung Wiraguna rêrêmbugan
lawan mantri Matawis
lan Kacanagara
karsane ambaranjang
ambêdhah nagara Bali
wong Balambangan
ing Bali kang dèn ungsi

Tawangalun kalawan Wiranagara
padha ngungsi mring gusti
ginêcêk wasisan
nagri ing Balambangan
môngsa wande dados kardi
sampun mufakat
sakèh para bupati

baboyongan tinêngga mring wong akathah
para mantri lit-alit
enjang kawarnaa
nulya nêmbang tangara
pan sampun bubar kang baris
karsane ika
ambanjur marang Bali

kawarnaa wus prapta ing lampahira
satêpining jaladri
ing sagara rupak
sami kandhêg sadaya
kewuhan tan olèh margi
ing karsanira
apan karya wot wêsi

pan alami nèng kono Ki Wiraguna
warnanên nagri Bali
wus miyarsa warta
pan arsa ingunggahan
prasami adandan baris
pinatah-patah
kang mêtu ing pasisir

wus lumampah wong Bali jaga lautan
wastane ingkang ngirid
pun Panjiarungan
kathahe kang baita
satus sami isi baris
pan hnêngêna
kucapa wong Matawis

ki tumênggung wau ingkang tinanggênah
nanging wong ing pasisir
kang jaga lautan
lami dènnya angambang
wong Bali tan amiyosi
ya ta kapirsa
baita kathah prapti

Ki Tumênggung Mataram sampun uninga
wong Bali amêtoni
sigra atêngara
nulya dandan sadaya
layare wus dèn rucati
adhêdhayungan
sigra bêdhil-binêdhil

lan wong Bali pan sami sudiranira
karsane marêpêki
wadyane ginêlak
dhayung kalawan satang
kinarutug dening bêdhil
kari dandanan
wong Bali akèh mati

pambêlah kathah pêjah ing sanjata
maksih sudira wani
Ki Panjiarungan
ngadêg têngahing pal
pan maksih dipun bêdhili
dupi wus cêlak
lan palwa ing Matawis

salan banthol arame bênthak-binênthak
anèng tngah jaladri
suraknya lir gêrah
ya ta wong Balambangan
kinarutug dening bêdhil
Panjiarungan
pambêlahe wus mati

dandanane pan sampun rêmpu sadaya
palwa tan kêna osik
pan katut ing ombak
kinêpung palwa kathah
Arungan dipun bêdhili
kêna ing sela
êndhas kêna gumuling

sarêng pêjah Arungan êndhas tinigas
palwane dèn unggahi
wong Bali kèh pjah
kamuk dening wong Jawa
samya ambyuri jaladri
pan ingkang gêsang
kawus tan ana wani

hnêngêna wong Bali ingkang kucapa
ingkang sami abaris
nèng pinggir samudra
Tumênggung Wiraguna
pan arsa gawe wot wêsi
lami nèng kana
diparag ing gagêring

Ki Tumênggung Wiraguna nandhang gêrah
sangêt dènira sakit
pra mantri sadaya
sami ararêmbugan
karsanira bubar mulih
sampun mufakat
nulya bêdholkên baris

sigra bubar datan kawarna ing marga
ing Balambangan prapti
sakèhe boyongan
kinèn andhinginana
gêgaman kang munggwing wingking
Ki Wiraguna
samana amamêling

lamun ingsun kang têka dina wêkasan
saênggon ingsun mati
sira apêndhêma
mulih marang Mataram
ya ngêndi gon ingsun mati
sira pêndhêma
apan tan pilih bumi

sun tatêdha ing Allah lan Rasulullah
aja mulih Matawis
raose tiningwang
sanadyan sun uripa
susunan ingsun Matawis
mangsi karsaa
ngawulakkên ing mami

lan sakèhe anak putuningsun benjang
pan ingsun têkèng pati
têka pirabara
yèn dèn kawulakkêna
sri bupati ing Matawis
karana apa
padha ngasmara pati

sadaya sami anangis
miyarsa wawêlingira
alara-lara sambate
Ki Tumênggung Wiraguna
pan sangêt gêrahira
manahe saya anglayung
sêdyane age matia

datan kawarna ing margi
prapta ing Kadhiri sira
samana amundhut laloh
pan sampunira karasa
nulya wau pan seda
wau ta kyai tumênggung
tinangisan mring santana

kunarpa wus dèn bêciki
karsane ingkang santana
layone ginawa mulèh
sadaya pan samya êngah
dening wawêkasira
pan sigra utusan mantuk
sampun ngaturi uninga

yèn Ki Wiraguna mati
Ki Tumênggung Danupaya
kalangkung sangêt gêtune
Balambangan sampun bêdhah
sèwu kang baboyongan
sigra aputusan sampun
lampahe asêsandêran

datan kawarna ing margi
wus prapta nagri Mataram
atur uninga sang katong
saature kang utusan
purwa têkèng wêkasan
sri narendra langkung bêndu
anulya sigra utusan

lah ta wong Singanagari
Martalulut lumakua
papagêna mring lakune
Si Tumênggung Wiraguna
jisime dèn pêndhêma
yèn kapapag nèng dalanggung
sanak putune sadaya

ingkang sami maksih urip
iku padha patènana
utusan wus mintar kabèh
datan kawarna ing marga
lampahe sampun prapta
sadaya sampun kapêthuk
anjujug ing pamondhokan

anak putune kapanggih
sadaya wus sinundukan
pan kalih wêlas kathahe
sadaya wus pinêjahan
pinêtak anèng kana
asmaradana winuwus
ambubarakên gêgaman

Ki Danupaya mirsèki
jisime Ki Wiraguna
pinêndhêm anèng ênggone
anak putu pinêjahan
sadaya manahira
Danupaya pan anglampus
sangsaya sangêt kang gêrah

sigra amundhut jêjampi
Ki Tumênggung Danupaya
gêring kawiting larane
awor trêsna ing Pangeran
samana wus palastra
mila atêmahan lampus
ki tumênggung nguntal upas

ki tumênggung wus ngêmasi
jisim pinêtak ing marga
tan kawarna ing lampahe
tumênggung ngasmaradana
praptèng taji ararywan
pan sampun awêling atur
nanging datan tinimbalan

wontên ing taji alami
boyongane Balambangan
samana sampun angere
lami ingandikan-dikan
pan Kiyai Radana
purwakanira dinangu
nulya pinêjahan sira

datan kawarna wus lami
sang nata madêg narendra
sampun angalih kadhaton
apalèrèn puranira
nagara karsa raja
Mataram pamungahipun
mirah kang sarwa tinumbas

ana kang winuwus malih
punakawan alit mila
sampun jinunjung lungguhe
Ki Ngabèi Wirapatra
kalangkung sihi nata
kinarya pêpatihipun
amarentah wong Mataram

nênggih kang winarna malih
amangsuli ing carita
Pangran Silarong kandhane
kala jênêngira sultan
pangran kala samana
asaos kêmit ing dalu
rumêksa sajroning pura

kala samana narpati
akarsa angesahnê
dhatêng amêng-amêngane
kang nama pun Jurutaman
sirna saking Mataram
mila sangêt dukanipun
sultan dhatêng Jurutaman

dening dahad ngrêrusuhi
pakaryane mindha-mindha
sultan pinindha citrane
karya lêtuh wong jro pura
mila dhatêng kang duka
sultaning tyas dahat gêmpung
ing dalu kala samana

Jurutaman dèn timbali
sapraptanirèng ing ngarsa
sigra tinalêmpak age
kaprajaya jajanira
pasah ludira muncar
sigra musna tan kadulu
Jurutaman sampun sirna

kangjêng sultan sigra angling
lah ta iku kêmit sapa
Pangran Silarong ature
inggih jêng sultan kawula
lingira kangjêng sultan
lah sira buwanga iku
gêtihe Si Jurutaman

sira buwanga ing kali
aywa na nglutuhi jaman
iku yèn maksih ambête
dadi jajêmbêri pura
pan iku luwih ala
wus ingalap ingkang marus
ing siti wus kinêrugan

apan winadhahan takir
êrah kang tan mawi lêmah
kakêrugan ing sitine
sampun winadhahan liya
enjing arsa binucal
ing dalu datan winuwus
enjing sampun samya mêdal

prapta dalêmira enjing
pangran samana adhahar
ingadhêp dening sagawon
nyandhing rahing takirika
sasampuning adhahar
Pangran Arya ngêpêl sêkul
tinutulkên gêtih ika

inguncalakên ing anjing
kêbat panyaploking sona
kang anjing tiba anglèsèd
pjah akongsi apolah
karsane jêng pangeran
pinakan marus mrih lêmu
kang sona tan nyana pêjah

kinèn ambucala aglis
sona ambêdhêl wulunya
pinaksa binuwang age
Pangran Silarong garjita
kang êrah karsanira
jinatonan lisah tuhu
têmbe ana karyanira

jinaton lisah kalêntik
ing kalapa wilis ika
lisah sinimpên agatos
punika nênggih purwanya
tinundhung dosanira
winastan sagêt anêluh
giniryakkên Waladana

apa ta sampun alami
gènnya dalêm Waladanan
malah sampun pagêr banon
lami-lami sultan gêrah
langkung sangêt gêrahnya
Pangran Salarong agupuh
tinimbalan mring Mataram

sapraptanira Matawis
mapag kang para santana
sami ngêrdatin manahe
dadya sihira sang nata
tan antara samana
puput panjênênganipun
mantuk dhatêng Rahmatollah

sedane sri narapati
Pangran Salarong tan arsa
agya mantuk mring dalême
pan arsa angêntosana
panjênênganing putra
dènnya gumantung sang prabu
mila tan nêdya mantuka

pan arsa tumut ngèstrèni
umadêgira kang putra
datan antara lamine
pangeran jumnêng nata
anggêntosi kang rama
ingsètrènan jênêngipun
dhatêng santana sadaya

datan sakeca kang galih
pangran tilare kang putra
alami dènnya angantos
radinewadya Mataram
wus pitêdahing Sukma
Pangran Salarong kinèn wruh
wawêlane panjênêngan

pangamuke radèn kalih
dhatêng ing raka narendra
malah pangran tumut kothèh
dènnya ngampingi sang nata
Pangran Alit sedanya
apan sedane angamuk
sedane dhuwung priyôngga

ri sampuning mangkanèki
Pangran Salarong ngandika
anulya tinundhung mulèh
marang desa Waladanan
kawarnaa Mataram
sêdhênge pamuwahipun
nagara karta raharja

mangkana winarna malih
Sri Naranata Mataram
ngandika mring santanane
akèn ngupados wanudya
ingkang luwih utama
ingkang ayu warnanipun
kinarya sêlir karsanya

pra santana anulya glis
ngalampahi pangandika
nanging ingkang winiraos
samana Pangran Balitar
ingaturan kang wadya
yèn wontên dyah luwih ayu
nanging wontên lakinira

wismanipun ing Matawis
nênggih pawèstri punika
anake ki dhalang gêdhog
awasta Kiyai Wayah
namaning mantunira
kang adarbe rabi ayu
Kyai Dalêm namanira

anulya pinundhut aglis
dhumatêng Pangran Balitar
ingaturakên sang katong
rabine Ki Dalêm ika
apan bêkta pêtêngan
kalih sasi laminipun
antuke Ki Dalêm ika

dupi katura narpati
pawèstri pan pinariksa
amêthuki karsa katong
wus pinêrnah dalêmira
apan kinarya garwa
langkung sihira sang prabu
sinung nama Ratu Wetan

saking sangêt sih narpati
samana sinung julukan
Ratu Malangjêjuluke
mila jêjuluk mangkana
dening sri naranata
supe garwane sadarum
amung garwa Ratu Wetan

sasampunira alami
wawratan dhatêng samaya
ambabar jalu putrane
sakalangkung sih narendra
dumatêng putranira
miwah dhatêng garwanipun
sangsaya sangêt sihira

nanging tan antara lami
kalawan panyanyarira
kang jalêr lami kagalèh
dhumatêng sri naranata
kang aran Dalêm ika
samana dudu kang dhawuh
Ki Dalêm wus pinêjahan

sapjahe ingkang laki
kang aran Ki Dalêm ika
Ratu Wetan panangise
Ki Dalêm sinambat-sambat
Ki Dalêm lakiningwang
ingsun nora bisa kantun
alah antènana ingwang

apan ningsun nora lami
suli anusul mring sira
ingsun antènana bae
samana datan antara
Ratu Wetan gya gêrah
mutah ngising gêrahipun
tan alami nuli seda

sakathahe dalêm puri
samana pan rinakit
binathekan ing kaputrèn
lan pinacuhankên ika
ana awèha sêga
miwah ana awèh banyu
ngilokakên dosanira

mila sami dèn sakiti
kathahe wong dalêm pura
dening ratu duk gêrahe
asambat Dalêm samana
tampinira sang nata
wong dalêm panggawenipun
sedanira Ratu Wetan

sinarèkkên gunung Kêlir
Ratu Wetan layonira
samana sang nata supe
cinarita mung garwanya
kang tansah kaciptèng tyas
marminya tansah mring kubur
lan putra jalêr titilar

punika tan kêna mari
mangkana wikaning nata
lah payo sira nak ingong
sun gawa saparan ingwang
sira anak ing dhudha
sapa ngingonisirèku
tinilar ing biyangira

pra santana agêng alit
miwah punggawa sadaya
sami ngaturi sang katong
èngêta ing puranira
sang nata tan gumiwang
manahira maksih liwung
orêg kang wong sanagara

orêging wong sanagari
punika dados wawêla
panjênêngane sang katong
tan winarna laminira
sang nata tilar putra
têngga layon garwanipun
anèng gunung Kêlir ika

pan karsane dèn urugi
wau layone kang garwa
tansah sinawang citrane
samana dhatêng antara
owah sipatin laywan
layon kaimpi ing dalu
wangsiting Suksma katingal

katingal garwanirèki
tumut ing lakine lama
Ki Dalêm ika wastane
sang nata kadi ginugah
kagyat ing tyas narendra
angandika èsmu bêndu
lah uwis gya urugana

lah sira pasêka aglis
aywa angrawati karas
sigra ingurugan age
sang nata gya sira bubar
wus mantuk angadhatyan
apan binabatan sampun
nala sare tata jana

wus têntrêm wadya Matawis
alama datan winarna
kucapa Pangran Salarong
adalêm ing Waladanan
kalangênane dara
mangkana ingkang winuwus
wontên ta kawulanira

ngingu dara ulêm gambir
pinundhut dhatêng pangeran
tan pinaringan yatrane
amung pinaringan lisah
kang saking ing Mataram
lawase arsa linabuh
dèrèng marêngi karsanya

samana nuju marêngi
pangeran amundhut dara
mila gya pinaringake
dhatêng kang aduwe dara
apan sampun winêkas
pakaryane lisahipun
asok ingkang pinaringan

ya ta wontên wadya malih
angingu dara mêmegan
anulya pinundhut malèh
pinaringan datan arsa
anêdha pinaringan
kadya ki upas kang canglung
samia pakaryanira

nanging pangran tan marêngi
kang kadya ki anglung ika
dening kang pinaringake
panawane anglung upas
lah iki tampanana
maringi sun mring sirèku
panawane ingkang upas

wus aja sumêlang ati
pakulèhe iku uga
pan iki alêwih abot
têka isi anglung upas
iki lah tamakhna
yèn ana wong kêna anglung
tawanên ora tumama

dening namaning wadyèki
kang pinaringan pênawa
Ki Citra ing Têgal Ampèl
dening kang pinaringan
kawa araning lênga
ingkang lung upas ranipun
kalih pan sami lumampah

punika kandhane nguni
kala alame samana
yèn ana wong rêbut lilèh
miwah wong rêbut wicara
yèn kongsi atêrasa
akathah pjah dèn anglung
kyèh waras dening Ki Citra

wus kontrak wong sanagari
ucaping wong duk samana
mring Ki Citra Têgal Ampèl
kaawa ing panggawenya
aran Ki Citra tawa
kaloka kalamun nampuh
nawa wong kang anglung ika

sok si kacandhaka ugi
mring panawane Ki Citra
mèh kaya amasthèkake
waluyane wong kang lênga
waras padha sakala
samana sampun misuwur
tanah Pajang Waladanan

patine têtiyang alit
kathahe wong kang anglung lênga
tan kêna rêbut wiraos
datan antara laminya
undhak-undhaking loka
karêtagnyana katêluh
patine ing wong punika

saking lêpasing pawarti
wus korak wong samataram
wus katur dhatêng sang katong
yèn wadya lit kathah pjah
ing Pajang Waladana
mangkono ta pjahipun
langkung duka sri narendra

apan wus kinèn anitik
ajale ana mangkana
sapa ta baya uwite
iku titikên dèn nyata
pan katur yèn kang paman
inggih wite karya lampus
miwah witing karya waras

apan wus tan kêna gingsir
pratiknyanira Ki Arja
ing nguni kala pinatèn
mring Pangran Salarong ika
kala prang Balambangan
milane duka sang prabu
sangsaya-saya kagagas

kèngêtan dosaning nguni
kang paman duk nèng Mataram
marmane winêdalake
saking nagari Mataram
wisma ing Waladanan
kang punika dosanipun
mila dhatêng duka nata

samana wus dèn timbali
kang paman dhatêng Mataram
sipêng sadalu lamine
enjing ingatag mantuka
wong gandhèk ngiringêna
pangandikane sang prabu
hèh wong gandhèk wêkas ingwang

yèn wus prapta jabe taji
lah wong gandhèk lakunira
mêtu akuwêl dèn age
iku ta dèn kalampahan
iya pan dhawuh ingwang
anulya gandhèk wot santun
wus mundur saking ngajêngan

wus prapta jawining taji
ing wong gandhèk lakunira
mêdal ing kuwêl lakune
sang nata dangu angantya
wus kinèn amariksa
katur dhatêng sang aprabu
yèn mêdal ing kuwêl ika

sangêt dukaning narpati
asru dènira ngandika
mring abdi Martalulute
lawan wong Singanagara
age sira susula
Man Salarong ulihipun
iya sagone kacandhak

aja sira kongsi mulih
nuli sira uwisêna
Martalulut tur sêmbahe
kalawan Singanagara
lampahe gêgancangan
kacandhak desa ing Biru
pangran sampun tinêlasan

pinêtak ing gunung Wujil
datan alama samana
lagya nêm sasi lamine
ingêlih dhatêng Mataram
pinêtak ing bacingah
apan binabadanipun
wong sêsanga prang martala

kawarnaa sri bupati
gènira jumnêng nata
sampun akathah putrane
patutaning Surabaya
nênggih putra kang tuwa
ginadhang jumnêng ratu
prabu anom ing Mataram

putra lyan malih kêkasih
arine pangran dipatya
kang kalih tunggil ibune
Pangran Pugêr kang atuwa
ywa Pangran Singaskar
punika warujunipun
nênggih wontên malih putra

samya sanès ibu nênggih
nama Pangran Martasana
wontên putra timur malèh
kêkalihe kang satunggal
anama Radèn Tapa
gantya wau kang winuwus
Pangran Dipati ing Mataram

ingkang eyang têksih urip
Jêng Pangeran Surabaya
anèng Mataram dalême
punika kang cinarita
Pangeran Surapringga
bakisar wadon dèn ingu
lama-lama dadi lanang

sakalangkung dèn kasihi
bakisar dening pangeran
punika pangandikane
salawase anèng dunya
apan durung tumingal
lan maninge durung ngrungu
ayam wadon dadi lanang

pan warnane iya bcik
ing Mataram datan ana
bakisar kaya mangkene
ingsun tan layak duwea
iki patut sang nata
bakisar ingkang angingu
pantês anèng jroning pura

Pangeran Purbaya angling
marang ingkang para garwa
bakisar iki ing mêngko
sun aturne sri narendra
Pangeran Surabaya
pan sigra busana sampun
asowan marang jro pura

bakisar wus dèn ulêsi
sutra pêthak kang kinarya
Pangeran Surabayane
mijil saking dalêmira
tan kawarna ing marga
praptane kadhaton sampun
kandhêg wijil paregolan

sampun katur mring narpati
pun paman ing Surabaya
umarêk dhatêng sang katong
nulya age tinimbalan
sapraptane ing ngarsa
cundhuk kalawan sang prabu
alênggah ayun-ayunan

Pangeran Surabaya ngling
matur dhatêng sri narendra
inggih dhumatêng sih katong
angaturakên bakisar
mila katur sang nata
dene endah warnanipun
purwanipun kang bakisar

ingkang bakisar puniki
pawèstri angsale kuna
sampun sawulan lamine
lami-lami dados lanang
warnanipun apelag
dhatêng sagêt akêluruk
mangke konjuka sang nata

sri narendra anampani
bakisar sarwi ngandika
anêdha ing pracayane
paman ing sih jêngandika
sri narendra asuka
nanging duka jroning kalbu
osiking naya mangkana

bisa nuksmèng agal alit
ing waweka sampun nêlas
graita landhêp pasêmon
Jêng Pangeran Surabaya
sampun kinèn mantuka
samana pan sampun mantuk
warnanên sri naranata

enjing sang nata tinangkil
pinarêk ing kamandhungan
maksih kagugu manahe
kang paman ing Surapringga
ngaturakên bakisar
pawèstri ing purwanipun
lami-lami dadi lanang

sang nata emut ing galih
wirayate ing Mataram
susunan panyênêngane
tan ana liyan maguta
lyan putra kang atuwa
patut ing Surabayèku
sri narendra angandika

marang sakèh para mantri
mantri ing lêbêt kewala
hèh sakèhing wadyaningong
si paman ing Surabaya
wingi awèh bakisar
pawèstri ing purwanipun
lami-lami dadi lanang

pangrasane ati mami
mapan Surabaya kaya
awèh sasêmon maringong
idhêp karêpe si paman
anake pan wanudya
ing mêngko wus asêsunu
putune pan mêtu lanang

anak ingsun ki dipati
mêngko pan sampun diwasa
pantês jumênênga katong
iku sêmune si paman
ingsun kinèn sèrèna
bakisar katur maringsun
pantês ana jroning pura

ingsun pan kinèn gumingsir
putune kang jumnênga
mangkono iku sêmune
si paman ing Surabaya
dening anggege môngsa
wong atuwa nora patut
dening awya gege môngsa

sakathahe para mantri
langkung sami ajrihira
mirsa sang nata bêndune
nulya bubar sri narendra
malêbèng kênyapura
tan winarna laminipun
wong jêro kathah miyarsa

wus misuwur sanagari
Pangeran ing Surabaya
sampun miyarsa wartine
yèn sang nata sangêt duka
marga saking bakisar
kalangkung ing ajrihipun
tinarka matur sêmonya

tanpa nyata tanpa ngimpi
darbea raos mangkana
sang nata salah tampane
wadya Pangran Surabaya
arsa marêk sang nata
atur pjah gêsangipun
sarayatipun binakta

miwah ingkang para rabi
santana jalu wanudya
punika binakta kabèh
Pangeran ing Surabaya
sampun lumampah seba
pan hnêngêna karuhun
warnanên sri naranata

enjing sang nata tinangkil
dening mantri kulawarga
prasami pêpakan kabèh
pêpak andhèr pagêlaran
dening sri naranata
pinarêk ing sitiluhur
andhawuhkên pangandika

anjujung namaning siwi
têtilare Ratu Wetan
Pangran Salarong namane
punika wawratan bêktan
kang rayi sinung nama
kang patut sangking sang prabu
nama Pangran Natabrata

kawarnaa Adipati
Surabaya sigra mangsah
karsanira ayun pepe
anak putune binakta
miwah kang para garwa
wus praptèng waringin kurung
sami asèlèh curiga

warata kathahirèki
anak putune sadaya
miwah lan para garwane
anênggih sawidak papat
Pangeran Surabaya
mangrêp-arêpa tumungkul
pan sampun asrah ing Suksma

mangkana sri narapati
pinarêk anèng dhêdhampar
kagyat ningali wong pepe
dening kathah tiningalan
wong ngêndi iki baya
nèng ngandhap waringin kurung
paran pinèpèkkên ika

lah paresanên dèn aglis
sapa kang apepe ika
pan iya sapa arane
lan apa ingkang sinêdya
ingutus sigra nêmbah
mudhun saking sitiluhur
lampahe amamêndhapan

tan asuwe sigra prapti
ing prênahe jêng pangeran
sigra pan animbalake
pangandikaning sang nata
Pangeran Surabaya
inggih pan apepe iku
punapa karsa paduka

pangeran ngandika aris
milane pepe manira
atur pjah gêsang ingong
lah wis matura sang nata
gandhèk mundur sirargya
prapta ngarsane sang prabu
wong gandhèk matur anêmbah

pukulun pakuning bumi
kawula sampun mariksa
inggih punika kang pepe
pun pamaning Surapringga
ngaturkên pjah gêsang
katura jêng sang sinuhun
kagyat manahe sri nata

kagyat sang nata miyarsa
ing aturira kang abdi
sang nata sampun anduga
yèn kang paman darbe kapti
wus cinakra ing galih
atur pjah gêsangipun
eca dènira lênggah
kèwêtan sajroning galih
pan karaos sang nata ing putranira

amikir sajroning nala
pinupus manah sang aji
kang jumnêng ing Mataram
amung ingsun ingkang luwih
kang dadi senapati
tan liya mung raganingsun
upama sun sagara
kang alêlawan kang bcik
apan kawot sang nata alon ngandika

lah wong gandhèk lumakua
timbalane dèn agipih
si paman ing Surapringga
tumanduka marang mami
samawana si bibi
panggih ala raganingsun
lurahe kapêdhaknya
miwah ingkang para cèthi
ingkang tuwa si paman ingkang lumampah

anak putune sadaya
lanang wadon agêng alit
karia nèng pangurakan
si paman Surabayèki
kang kinèn nêmbah mijil
mandhapa nêmbah lumayu
tindake sarêng napak
wus mundhun saking satinggil
sarêng prapta lampahe tindak jatmika

gandhèk kalih mêndhak-mêndhak
anulya atata linggih
umatur sarwi anêmbah
tanduk ingsun nênimbali
kawula nuhun gusti
ingutus dera sang prabu
sampeyan tinimbalan
apanggih lawan sang aji
samawana garwa tuwan ingaturan

inggih wayah putra tuwan
kang sêpuh wontên ing wingking
Pangeran ing Surabaya
agupuh dènnya lumaris
sarêng lawan kang rayi
wau dènira tumanduk
lampahe sigra-sigra
wus prapta wau satinggil
sakathah wau kang seba tumingal

angrês manahe sadaya
pra mantri kang samya nangkil
dinulu langkung mamêlas
pan samya dhingkul alinggih
prapta ngarsa narpati
sang nata sigra tumurun
saking dhêdhampar êmas
kang paman dipun gêlari
apan jajar sang nata lawan kang paman

pangeran sampun pinarak
kalawan garwanirèki
mingsêr-mingsêr lênggahira
kang garwa anèng ing wuri
kalangkung awiragi
sang nata ngandika arum
dèn kapara ing ngarsa
samawana lan si bibi
ngangsut-angsut kang garwa gèmèli kônca

angrês manahe sang nata
andulu dhatêng kang bibi
miwah dhumatêng kang paman
langkung dènira mlasasih
muka konjum ing siti
angandika sang aprabu
punapa karsa dika
pepe sangandhap waringin
pan kawula tan darbe tyas êla-êla

kawula kalangkung kagyat
andika ngowah-owahi
pepe nèng waringin jajar
Pangeran Surabaya ngling
kawula gusti ajrih
ayun andarbèni atur
ngaturkên pjah gêsang
saking cupête kang budi
pan kawula tiyang cêguk mudha dama

ngaturakên pjah gêsang
saking cupête kang abdi
tan liya ambalilaa
dhumatêng sri narapati
balilu anglampahi
kawula kenging sasiku
kawula botên nêdya
botên nyana botên ngimpi
angaturi sasêmon dhatêng sang nata

mila kawula sang nata
atur bakisar rumiyin
tan pantês kula ingua
dening warnanipun pèni
anèh lawan sasami
botên nyana yèn kasiku
yèn sêdya miringana
punapa dening nyêmoni
darmi Allah lawan darmi Rasulullah

kawula mangko punika
yèn èstua anyêmoni
samawana balilaa
tan layak wontên Matawis
botên layak sinandhing
yèn cêmêra raganingsun
layak dipun tumpêsa
dinamêl paran aurip
milanipun kang paman tur pjah gêsang

kang garwa matur karuna
sêsambate mêlasasih
adhuh kawula sang nata
lêhêng pinêjahan dhingin
yèn pun paman ngawoni
tumpêsên nak putunipun
inggih dhatêng sumôngga
yèn darbea salah ati
sri narendra miyarsa nênggak kang waspa

angrês manahe sang nata
miyarsa aturing bibi
lan pangrêpane kang paman
manjêlut manah sang aji
mênggah sri narapati
dening èwêt manahipun
sadaya kang miyarsa
sagung kang para bupati
prêbêng-prêbêng sawênèh wus mêtu waspa

sang nata aris ngandika
mênggah-mênggah dènira ngling
ingkang botên-botên paman
anggêga ujaring warti
pocapaning kang sêngit
angadon-adoni tutur
paman dados punapa
yèn anggugua pawarti
pan kawula botên rumaos yèn duka

anggoroh ingkang pawarta
wontên ujar kang kayèki
yèn darbea balilaa
mring paman kula bêndoni
edane kang awarti
kawula pan maksih maklum
nagari ing Mataram
ing benjing sapungkur mami
yèn manira sampun pinundhut Ywang Suksma

wus parentahing Hyang Suksma
kang kinarya madêg aji
anggêntèni ing manira
pinasthi tan kêna gingsir
ing benjing akir mami
pasthi lamun putraningsun
ujar ingkang acêtha
anging ta dede ing ngriki
Wanakarta kadhatone kaki putra

inggih kadhaton Mataram
kawula kang amêkasi
datan kêna singgahana
sampun jangjine rumiyin
Mataram salin kardi
puput panjênêngan ratu
angalih Wanakarta
sapatiningsun ing wingking
sigra matur Pangeran ing Surabaya

sun tatêdha ing Hyang Suksma
sampun salin-salin aji
lan sampun kongsi kaliya
tan ana pantês nagari
liyana ing Matawis
sun têdha maksih akukuh
tan ana kang prayoga
ing rat jagad tanah Jawi
mung Mataram kang pantês dadi kadhatyan

sri narendra angandika
pan wus karsaning Hyang Widhi
rusaking Mataram benjang
dening putraningsun iki
ki prabu anom nênggih
kawitan nagara lêbur
Pangeran Surabaya
langkung gagêtun ing ati
amiyarsa panyêthane sri narendra

sri narendra angandika
lah paman ing Surabanggi
andikamantuka inggal
sampun anggugu pawarti
ingkang dados pawarti
sakathahe dika êmut
botên sêdya mangkana
tan anyana tan angimpi
ingkang paman amit minta lan kang garwa

sang nata jêngkar siniba
malêbêt ing kênyapuri
ginarêbêg ing badhaya
nênggih pitung rancak sisih
tur sami ayu luwih
warnanira para arum
dening wau Pangeran
Surabaya sampun mijil
ing paseban kang mulat lir guladrawa

Adipati Surabaya mulih
pan sadaya mantuk para garwa
sampun prapta ing dalême
tan kawarna ing ênu
kawuwusa sri narapati
animbali kang wadya
karsane ingutus
mantri jêro ingkang wasta
Wôngsatruna kalawan Ki Yudakarti
sarêng prapta ing ngarsa

angandika sang sri narapati
Yudakarti lan Wôngsataruna
sira mintara dèn age
ngulatana sirèku
wong pawèstri ingkang abcik
ingkang patut kagarwa
marang jnêng ingsun
pasisir môncanagara
ulatana dening ta wawêkas mami
yèn ana banyu gônda

masthikane ênggoning pawèstri
ingkang layak kagarwa maringwang
ulatana dèn abrêsèh
pasthi iku katêmu
gêdhe cilik ingkang nagari
iya sira pêpaka
têkaning wong dhusun
kang kinèn tur sêmbah mintar
Wôngsatruna kalawan Ki Yudakarti
ambanjur king paseban

tan kawarna lampahirèng margi
sampun prapta pasisir sadaya
kinapitan saking kilèn
tan wontên ingkang patut
sakèh èstri dipun tingali
tan anakang prayoga
lampahira banjur
wus prapta ing Surabaya
Yudakarti samana emut ing galih
pan manggih sasumbêran

wus ginônda kang banyu awangi
sigra angling lawan Wôngsatruna
baya ing kene prênahe
pawèstri ingkang ayu
lah anêdha marang nagari
mantri ing Surabaya
pinêpak sadarum
sakathahe kang wanudya
ingkang wêling sang nata lamun amanggih
ing toya kang agônda

apan sami pawèstri kapanggih
sigra laju dhatêng Surabaya
kang jinujug pitêngêne
Pangran Surabayèku
Mangunjaya wastaning mantri
utusan sampun prapta
prasami alungguh
pan sampun tata alênggah
sigra angling Wôngsatruna Yudakarti
manira kang utusan

Jêng Susunan Narendra Matawis
apan kinèn ngulati wanudya
ingkang abcik warnane
Mangunjaya andhêku
kang utusan amuwus aris
halah Ki Mangunjaya
pêpakan sadarum
pawèstri ing Surabaya
gêdhe cilik têkan anaking patinggi
aja na kaliwatan

Mangunjaya garjita ing ati
pan anyipta sajroning wardaya
emut kalamun putrane
warnanipun apunjul
angluwihi ing wong sanagari
angucap jroning nala
baya anak ingsun
pinasthi karsaning Suksma
yèn kapundhut mring narendra ing Matawis
baya ta wus katingal

Mangunjaya sigra dènira ngling
ing sang duta kawula sandika
sang nata satimbalane
kinèn pêpak sadarum
Surabaya sagung pawèstri
inggih pangraos kula
kadi botên antuk
kawula darbe atmaja
èstri ayu ing ngriki tan wontên mirib
andika tingalana

lamun botên kangge putra mami
èstri ing Surabaya sadaya
pan dipun pêpakna kabèh
utusan sigra muwus
sokur bage dika pribadi
darbe putra prayoga
kawula yèn wêruh
Mangunjaya sigra ngundang
mring putrane wayahe rumaja putri
nanging dèrèng diwasa

lagi jêbên kakêmbêning bayi
lagi sêdhênge birai sêkar
angedani sapolahe
ni rara sigra rawuh
mring ngarsane utusan aji
cahyane kadi wulan
ing purnamanipun
aturut ingkang salira
jarijinya arurus amucuk êri
sikil ana malira

Yudakarti jomblong pan ningali
Wôngsatruna malongo kiwala
angucap sajro kalbune
iki ta èstri ayu
sajêg ingsun urip puniki
pan durung sun tumingal
wanudya kayèku
baya wus karsaning Suksma
èstri iki layak kagarwa narpati
utusan sigra mojar

Mangunjaya manira ta iki
aningali marang putra dika
luwih prayoga ature
inggih dhatêng sang prabu
dening mangke ing karsa mami
putra dika katura
dhumatêng sang prabu
ing pasisir datan ana
èstri ingkang mèmpêra kadya puniki
ing sapaningal ingwang

Mangunjaya tumulya sigra ngling
pan kawula kalangkung sumôngga
tan rumaos pan adarbe
putra kawula niku
kaatura ing sang narpati
ing mangke kaparêngan
katur ing sang prabu
nadyan pjah gêsang amba
datan ngraos kawula adarbe urip
kagungan sri narendra

kang utusan kalih sigra angling
lah anêdha sami adandana
manira bubar ing mangke
wau ta dandan sampun
Mangunjaya sarayatnèki
anulya sigra bubar
ni rara tinandhu
tan kawarna lampahira
sampun prapta ing nagari ing Matawis
jujug ing Wirarêjan

Ki Ngabèi Wirarêja nênggih
pan kinarya lêlurah kapêdhak
Ki Yudabôngsa sisihe
Yudapati tumanduk
Wôngsatruna pan sampun prapti
matur mring Wirarêja
kawula pan antuk
pawèstri endah kang warna
atmajane Ki Mangunjaya anênggih
mantri ing Surapringga

kadi layak katur ing narpati
inggih punika kawula bakta
Mangunjaya sarayate
lanang wadon pan tumut
Wirarêja sigra dènnya ngling
iya sira undanga
manira asung wruh
Mangunjaya wus ingundang
sigra prapta mring dalême ki ngabèi
anak rabi binakta

Wirarêja sigra aningali
mring ni rara langkung ayunira
mung kapalang maksih lare
Ki Wirarêja muwus
lah ing dawêg kawula irid
marêk dhatêng sang nata
pawèstri kang ayu
tan layak wontên ing jaba
sigra mangkat Wirarêja aglis prapti
kandhêg ing wijil pisan

sampun katur dhatêng sri bupati
kang utusan ngulari wanudya
angsal nanging maksih lare
èstri sigra pinundhut
tiningalan mring sri bupati
sri narendra karênan
sakalire pêthuk
cuwane sri naranata
pan wanudya kapalang durung birai
sang nata angandika

marang Nyai Wirarêja aris
lah gawanên mulih wismanira
lare kulihnê wangke
besuk yèn mangsanipun
èstri iku sêdhêng birai
besuk age lêbokna
sigra awotsantun
Wirarêja sigra mêdal
sang dyah rara pan sampun binakta mulih
marang Kawirarêjan

ênêngêna ingkang sampun mulih
Nyai Wirarêja praptèng wisma
wontên kang winarna malèh
anênggih garwanipun
Jêng Pangeran Asingasari
samana kacarita
ulah lambang santun
lawan jêng pangran dipatya
malah asasêcan dènnya lambangsari
lan pangeran dipatya

pan mangkana prasêtyanirèki
pangran dipati mring sang kusuma
lah iya besuk ing têmbe
yèn ingsun madêg ratu
aywa sira sumêlang ati
pasthi ing besuk sira
sun jênêngkên ratu
iku yayi èstokhnê
nanging kang garwa Pangeran Singasari
samana lirwèng ujar

apan adarbe rarêmên malih
radèn ayu ingkang rinêmênan
Radèn Dhobras kêkasihe
dadi alambang santun
lawan Radèn Dhubras anênggih
Radèn Dhubras punika
apan arinipun
kang ibu pangran dipatya
dahat duka samana pangran dipati
dèn sêtyai ngoncatan

apan malih Pangran Singasari
apan sangêt ing dukanira
dening ing wau garwane
pan olah lambang santun
lawan Radèn Dhubras anênggih
nanging pangran dipatya
samana pan durung
kuwanguran jroning nala
lambang sari lan garwanira kang rayi
kapalang ingoncatan

mila tan taha pangran dipati
dènnya ngling mring Pangran Singasêkar
mangkana pangandikane
adhi kaya pa iku
de rabinya alambang sari
lawan si paman ika
kaya pa sirèku
sanadyan iku si paman
yèn alate kadepiyangkuh tan bêcik
lêwih ing karsanira

nuntên Radèn Dhubras dèn apusi
dhatêng pangeran ing Singasêkar
mring kêbon alas puruge
sapraptaning ing ngriku
Radèn Dhubras dipun pjahi
gènnya ambuwang tilas
linêbêtkên sumur
nulya tinanêman pisan
pan sinamun marmane iku katitik
wong dèrès kang uninga

wus prêmana gènnya angsal titik
nulya sigra pan ginrudugan
anulya dhinudhuk age
wadya kèh kang andhudhug
duk kapanggih kang punang jisim
marêngi ingkang arga
Marapi gumludug
kang jisim sampun pinêtak
kawarnaa kang ardi anggêgirisi
swara kadi rubuha

gumaludhug tan pêgat swarèki
lajêng ladhu mudhun alorodan
saking arga nurut lèpèn
myang kang sela atarung
pcahira pan kadya gêni
ting pancorot katingal
anglir udan awu
ambèr nêmpuh padêdesan
pan akathah desa katêmpuh ing gni
kathah wonge kang pjah

pan samana gègèr wong Matawis
pan ngulama mukmin muji donga
sirna ladhu pandongane
surud kang punang ladhu
wong Mataram wus têntêrm malih
samana binabadan
babadirèng dangu
awarna muka pinanah
de sang batu akathah datan winarni
wadya lit wus raharja

tan winarna ing alami-lami
kawarnaa wau sri narendra
animbali ing putrane
timbalana nak ingsun
Ki Dipati Anom dèn aglis
ingutus sigra mintar
anulya cumundhuk
lan pangeran adipatya
sigra matur utusan anênimbali
jêngandika ngandikan

jêngpangeran adipati gipih
wus busana anulya lumampah
miyos bêbutulan age
datan suwe wus cundhuk
lan kang rama Rajèng Matawis
jêng pangeran tur sêmbah
sumungkêm ing suku
anè lêbu dalamakan
sampun wungu anulya mundur wotsari
gènnya lênggah mangrêpa

jêng pangeran kalangkung dènnya jrih
mring kang rama manêku angrêpa
yèn tinon kalairane
sakèhe kang andulu
padha angrês kang aningali
pangrêpane pangeran
kalangkung jrihipun
tan môtra tatraping putra
sri narendra kang putra tansah liniring
kadi mijil kang waspa

