watara sapuluh taun
Pak Cikrak gone nglakoni
gotong royong kaya ngana
saiki wis ketok sugih
omahe diwangun anyar
pirantine dipêpaki

tanggane akèh sing gumun
sing ora sênêng ngrasani
Pak Cikrak angingu setan
mulane ya gêlis sugih
sugihe wong ngingu setan
aku êmoh kaya kuwi

manawa gêlêma aku
sugih kaya ngono kuwi
mêsthi sugihku wis lawas
nanging aku pancèn suthik
awit uwong ngingu setan
iku mundhak dadi cêthil

wus lumrah mangkono iku
sing ora dhêmên ngrasani
nanging tumrape Pak Cikrak
najan saiki wis sugih
watake ya ora ladak
panggah kaya isih miskin

anggone dhêmên têtulung
nyang tôngga isih lêstari
yèn ana tôngga kang nyêlang
enggal-enggal diwènèhi
tur ora jaluk anakan
sêjane amung nulungi

awit Pakne Cikrak mau
ngèlingi dhèk isih miskin
susahe kaliwat-liwat
luwih manèh ditangisi
ing anak kang jaluk jajan
mêsthi ngêrêse kang ati

kocapa Pak Cikrak mau
anuju ing wayah bêngi
mong-omongan lan Bok Cikrak
Pak Cikrak calathu lirih
bokne apa wis kapenak
lèhmu nyambutgawe iki

sing wadon banjur sumaur
pangiraku iya uwis
tandhane wong uwis ana
ya kaya mangkene iki
biyèn mlarate kaliwat
saiki wis aran sugih

omah gêdhe magrung-magrung
wêdhus kêbo karo sapi
sawahku ya uwis ômba
lumbung tansah kêbak pari
apa iku kurang penak
sing lanang banjur nyauri

bokne ya bênêr kandhamu
nanging apa ora bêcik
nambahi kang panggaotan
ya iku anjagal sapi
piye rujuk apa ora
Bokne Cikrak anyauri

ya bêcik apa karêpmu
mung sing dodol sapa kuwi
kandhane bapakne Cikrak
ya kowe sing dodol bêcik
sêdina karo rong dina
aku sing ngrewang-ngrewangi

yèn kowe wis prigêl bokmu
ora susah tak rewangi
aku nyambutgawe ngomah
kala-kala kulak sapi
warung bèn ditunggu Cikrak
yèn kowe sih durung mulih

barêng rêmbuge wis rampung
iya nuli dilakoni
rèhning pagawean anyar
kidhunge iya wis mêsthi
nanging rèhning kanthi sabar
suwe-suwe iya ngrêti

wus kacarita ing dhuwur
le dodol Bok Cikrak kuwi
salawase ora larang
mulane ya bangêt laris
walijane pirang-pirang
mula yèn mung sapi siji

êntèke ya isih esuk
kayangono iku mêsthi
siji-siji sabên dina
malah yèn pasaran nganti
bêlèh têlu nganti papat
mulane ya gêlis sugih

mulane walija mau
sênêng nyang Bok Cikrak kuwi
awit saka gone sabar
ora tau murang-muring
yèn si wlija bayar kurang
iya ora disrêngêni

lan para walija mau
sing gêmi ya dadi sugih
manut wulange Bok Cikrak
mulane ta para murid
aja ngêbrèh mundhak rusak
padha nglakonana gêmi

barêng wus olèh rong taun
sugihe wis angluwihi
wus kondhang jagal Pak Cikrak
sugih lan bêcik kang ati
adêdana sabên dina
têmbang balabak gumanti

XI. Ngêdum Olèh-olèhankocap mau wong têlu kancane Truna
lakune
uwis têkan ing panggonan kang disêja
prênahe
omah kaji yaiku ing Karangtêngah
desane

têkan kono si kaji ora na ngomah
ketoke
dene sêpi ora karungu suwara
nyatane
o lah dalah padha turu sêsênggoran
swarane

Pak Talêmpik gone mlêbu kanthi gampang
ra angèl
banjur enggal anjupuki barang-barang
polahe
kaya kere lagi mênangi muludan
cukate

wise rampung nuli digawani lunga
parane
nyang omahe Si Taruna kaya adat
dibage
wise rampung kabèh iku padha bungah
atine

Si Taruna acalathu kambi bungah
kapriye
barang iki diêdol mênyang ing sapa
penake
bène ora gampang ênggone konangan
sing duwe

Pak Talêmpik gumuyu alatah-latah
clathune
e lah kaya ora tau lèh-olèhan
sabêne
dene bingung gone arêp nglungakêna
sêmune

barang iki digadhèke babarpisan
wis êntèk
prêlu apa kathik mikir dawa-dawa
ngêlawèr
sabên-sabên apa ora ya mangkana
adate

Truna Kêmplung amangsuli ora ngana
penake
yèn karêpku iya didol bae pisan
wis êntèk
ana kono ora tau didhal-udhal
slawase

lah pikirên bisane murih kêpenak
sajêge
Pakne Gabug nyêla-nyêla sêmu bungah
clathune
pamikirku kok ana sing luwih penak
mangkene

lah ta Truna sadulurmu Pakne Cikrak
ayake
gêlêm nuku barang iki bokmanawa
jarene
Pakne Cikrak saiki wis dadi jagal
wartane

dhêmên tulung marang tôngga kêkurangan
mulane
barang iki jajal tawakna marana
nèk-nèke
gêlêm nuku rak iya dadi kêpenak
mêsthine

Truna Kêmplung wangsulane mêsthi ora
gêlême
lah wong aku sabên rana dilokêna
jarene
aku iki pijêr gawe susah marang
wong akèh

mulane yèn barang iki tak tawakna
dhèwèke
mêsthi ora gêlêm nuku malah-malah
kanane
anyrêngêni mênyang aku kaya adat
sabêne

Pakne Gabug calathu durung karuan
mulane
ya dijajal manawa ing kana dhangan
atine
sapa wêruh lah wong durung linakonan
yêktine

kabèh mau banjur padha rujuk marang
rêmbuge
Pakne Gabug mula barêng wus mupakat
gunême
kabèh banjur padha turu ting galimpang
ing ambèn

barêng esuk olèhe tangi kêrinan
sababe
gone mêlèk sasat mèh sawêngi natas
ya kuwe
yèn kakehan mêlèk esuke kêrinan
lumrahe

barêng bêngi Truna nyang gone Pak Cikrak
parane
turut dalan amung tansah gagas-gagas
pikire
kasmarana Pak Cikrak nyang sing digawa
barange

XII. Kêmelikanturut dalan Truna mikir
apa ta gêlêm si kakang
anuku barangku kiye
muga-muga ya gêlêma
nanging adate kakang
cêpak bae gone nêpsu
sabên-sabên aku rana

apa manèh ing saiki
aku kathik gawa barang
mêsthi yèn wuwuh nêpsune
nanging bêcike dicoba
wong sih durung karuan
bokmanawa gêlêm nuku
nèk mangkono rak ya bêgja

mangkono anggone mikir
barêng lakune Si Truna
wis têkan gone kakangne
anuli mlêbu ing omah
kakangne enggal nyapa
apa saka ngomah mau
Si Truna mangsuli iya

nuli padha mapan linggih
calathune Pakne Cikrak
bokne wedange ga rene
iki lo adhimu Truna
sing wadon nuli mara
karo gawa wedang bubuk
pacitan godhogan tela

Bok Cikrak nuli nakoni
si adhi napa king omah
rayine kok botên dhèrèk
wangsulane Si Taruna
inggih namung king griya
rayine sêg èwêd bakyu
botên sagêd kesah-kesah

bocah-bocah ontên pundi
wangsulane Êmbok Cikrak
êmpun padha turu kabèh
lah ta dawêg dika pangan
disambi mong-omongan
wangsulane Truna gih yu
Truna nuli mangan tela

Bok Cikrak anuli nyingkir
lumêbu mênyang ing omah
nutugke pagaweane
Truna wise ngombe wedang
cangkire disinggahna
Pak Cikrak nuli calathu
apa kowe mung ngalômpra

apa ana prêlu maning
calathune Si Taruna
yaana prêlu liyane
Truna nuli angrogoh sak
ngêtokke dhuwit dinar
banjur nêruske calathu
lah iki tukunên kakang

Pak Cikrak jola nakoni
dene olèh dhuwit dinar
olèhmu ing ngêndi kuwe
Truna rikuh kalicutan
suwe-suwe ya blaka
mau bêngi Pakne Gabug
anyolong ing Karangtêngah

maling ing omahe kaji
calathune Pakne Cikrak
rumangsaku uwis lèrèn
gonmu nglakoni mangkana
dadak saiki gawa
lèhe maling dikon nuku
najan mung kok wènèhêna

ora gêlêm anampani
Si Truna clathu ngrêrêpa
adhuh kakang apa kowe
ora anduwèni wêlas
nyang aku kowe kakang
yèn dudu kowe sing nuku
mêsthi yèn bakal konangan

kacêkêl dening pulisi
apa kowe ora wirang
yèn duwe dulur dirante
yèn aku ya ora wirang
awit aku wong mlarat
Pak Cikrak rumasa bingung
yèn ngrasakake Si Truna

pama ora ditulungi
manawa Truna konangan
lan kacêkêl pamalinge
mêsthi yèn dhèwèke wirang
upama tinulungan
dinggo apa barang mau
wong iku barang colongan

Pak Cikrak lagi mêmikir
Si Truna nuli gunêman
priye ta kang kowe kuwe
yèn bisa ya enggal-enggal
dene yèn ora bisa
iya tegakna awakku
yèn lumêbu pakunjaran

karo dene barang iki
môngsa dadak kêtaraa
wong wujud dhuwit mangkene
ing toko môngsa kuranga
najan wujuda barang
ora bakal yèn kêtêmu
sapa sing bakal anggledhah

nyang omahe uwong sugih
apadene dadi jagal
mula barang-barang kuwe
kêna dak pamakke uyah
kêcêmplung ing sagara
amasthi ora kêtêmu
yèn upama dilurua

najan barang-barang iki
yèn kowe kang nukonana
mêsthi yèn ilang larine
sapa sing bisa nitika
kasêlak sèwu mokal
saka akèhe barangmu
sing nitik iya rêkasa

akèh-akèh le ngomongi
wus dilalah Pakne Cikrak
dadak nglingkap pamikire
Pak Cikrak kawruhe kurang
mula gampang kapusan
mula bocah pituturku
padha gatèkna piwulang

barang sida ditukoni
rêgane mung murah-murah
Truna lêga pamikire
nuli ge-age pamitan
wêwarta marang kônca
kancane padha angguyu
kabèh padha bungah-bungah

saka lêgane kang ati
ana kang banjur jogedan
ana surak hore-hore
kabèh padha nyipta bêgja
awit kabèh angira
yèn ora bakal kêtêmu
upama digolèkana

najan sakèhing pulisi
golèki môngsa bisaa
kaya ngono pamikire
mulane saya andadra
ênggone laku ala
lakune saya anglantur
bungah kaya wong nêmu mas

XIII. Sing Kêmalingan Lapur, Pulisi Golèk Katrangankocap barêng wayah esuk kaji tangi
barêng wruh babahan
banjur jêrit alok maling
tanggane kagèt anglayat

ora suwe kêbak ing omahe kaji
wong kang padha nglayad
kabèh padha ngrasa sêdhih
si kaji ngluwihi susah

awit barang-barange wis êntèk brêsih
sing rêgane larang
siji ora ana kari
apa manèh pêpêlikan

êmas intên dinar-dinar ali-ali
kalung giwang gêlang
kabèh ora ana kari
mula susahe kaliwat

akèh tênan gone kêmalingan kaji
wong pancèn dagangan
mula pirang-pirang rakit
ora ana sing ditinggal

mêsthi bae bangêt susahe bok kaji
tur ya luwih gêla
awit ing esuke kuwi
arêp dodol mênyang pasar

nuju gêdhe pasarane dina kuwi
awit parêpêgan
mulane ta êmbok kaji
nyipta bathi akèh tênan

mula barêng barange digawa maling
bangêt lèhe gêla
awit wurung tômpa bathi
mula tansah sôngga uwang

lungguh salu dhêlog-dhêlog brêbês mili
tansah ngunjal napas
nyipta kêbangêtên maling
lèhe bangêt ora gênah

kaji mau banjur lapur nyang pêtinggi
kôndha kêmalingan
wise rêrêmbugan nuli
pêtinggi anuli mangkat

anyatakke marang ing lapure kaji
barêng uwis nyata
kabèh uwis ditulisi
banjur lapur nyang sistenan

lan ing kono bêndara asistèn nuli
dhawuh enggal-enggal
gone anggolèki maling
bèn nuli olèh katrangan

kocap para pulisi kang didhawuhi
golèk katêrangan
nuli enggal anggolèki
supaya dang olèh warta

najan têmên anggone padha golèki
mêksa ora bisa
entuk katrangan kang bêcik
mula kabèh padha susah

dene ora bisa anggolèki maling
kang agawe susah
anggodha têntrêming ati
lan gawe rusaking desa

nadyan angèl iya mêksa digolèki
ora ngetung sayah
kang dicipta mung si maling
bisaa nuli kêcandhak

gone kaji durung nganti olèh titik
ing panggonan liya
kêmalingan nganti brêsih
sabên bêngi numpa-numpa

mula saya sêngkud pulisi golèki
ana sing anyamar
manganggo kaya wong cilik
kathok kuthung klambi bêdhah

ora môntra-môntra yèn iku pulisi
yèn nitik sandhangan
mangkono gone golèki
si maling murih kacandhak

saya suwe si maling saya andadi
gone angrêrusak
agawe girising ati
wong padesan saya susah

ora bisa nyimpêni barang sathithik
atine sumêlang
kuwatir digawa maling
tambuh gone nyimpên barang

XIV. Pulisi Olèh Titikwus kacrita ing dhuwur
yèn ing kono saya wuwuh rusuh
wong kelangan prasasat ing sabên bêngi
yèn awan disimpên wutuh
wêruh-wêruh esuk kalong

kocapa Truna Kêmplung
saya dadra gone maling mau
ora nampik duwèke wong sugih miskin
yèn dikira bisa entuk
bêngine mêsthi dicolong

barang colongan mau
sing pangaji larang-larang iku
jur diêdol mênyang Pak Cikrak sing mêsthi
dene sing wis ora payu
akèh sing banjur diobong

mangkono uwus guyub
sakancane maling-maling mau
anggêr olèh barang-barang kang pangaji
Pak Cikrak kang mêsthi nuku
ora nganti liya ing wong

mulane ora gumun
yèn pulisi rêkasa le ngluruh
awit barang-barang mau disimpêni
ora bisa mêtu-mêtu
liyane kang uwus kobong

kocap Pak Cikrak mau
saya suwe malah saya sêngkud
gone tuku nyang barang sing ora apik
atine bangêt kalimput
nyang barang olèhe nyolong

wit murah gone nuku
yèn ditimbang rêga mau-mau
nalikane isih anyar sasat aming
rêga saparone iku
dadi bangêt gone mlorod

barang malingan iku
gone nyimpên wis masthi barukud
aja nganti konangan dening pulisi
najan sing wadon ora ruh
yèn Pak Cikrak kaya ngono

suwe-suwe anumpuk
kabèh iku barang bagus-bagus
gêlang kalung dinar-dinar lan pêniti
barang-barang iku mau
najan akèh ora didol

sire Pak Cikrak mau
barang iku disalini wangun
didandakke nyang kêmasan bène salin
wangunane mau-mau
yèn wis ngono najan didol

môngsa ana sing wêruh
awit barang mau ganti wangun
kaya ngono Pak Cikrak ênggone mikir
mula mêmpêng gone nuku
barang-barang lèhe nyolong

sarèhning uwong cukup
dadi ora ana sing anyêngguh
yèn anyimpên nyang barang colongan kuwi
awit saka gone utun
nyambutgawe gotong-royong

saya suwe Si Kêmplung
saya murka ora nrima pandum
sakancane kabèh padha diakali
pandumane ora cukup
ora urup gone nyolong

pama kancane mau
sing mêsthine bisa lèh sapuluh
kèh-akèhe diwènèhi mung saringgit
mula kabèh padha gumun
atine padha marongkol

wêkasan ora guyub
ing saiki kocap Pakne Gabug
lan Pak Tlêmpik olèh akèh gone maling
dene barang-barang mau
sing akèh ajine didol

nyang wong sing gêlêm nuku
sabab ora ruh yèn barang mau
gone nyolong mula gêlêm anukoni
sing diwèhke Truna Kêmplung
mung sathithik tur mèh amoh

Si Truna ora wêruh
yèn kancane uwis ora guyub
barang mau sing amoh ya diobongi
sing rada apik dipupu
awit isih kêna didol

saiki gênti catur
kocap mau wong sing padha tuku
barang-barang nyang Pak Gabug gone maling
wong-wong mau ora wêruh
yèn iku olèhe nyolong

mula akèh sing gumun
dene bangêt têmên gone busuk
Pakne Gabug ora wêruh barang apik
saka gobloge Pak Gabug
dadi murah gone ngêdol

padha bungah kang tuku
barang apik murah lèhe nuku
mula kabèh kaya uwong ngêmaruki
gone ngèngsrèng barang mau
ora nganggo ewah-ewoh

kabèh ora sumurup
yèn sing dinggo iku sih diluru
ing pulisi kang padha alaku sandi
kang padha nyamar ing laku
wasana ana kêprêgok

panuju mlaku-mlaku
jur diêndhêg ing pulisi mau
ditakoni dene klambine kok apik
pira iku gone tuku
lan ngêndi gone sing adol

blaka gone sumaur
yèn dhèwèke tuku nyang Pak Gabug
pulisine gone takon nganti tliti
saksi-saksine diurus
lagi ngrasa kang tinakon

yèn kang dituku iku
gone nyolong mula bangêt gêtun
kok wêruha najan murah ora sudi
saiki wong wis kêbanjur
sêmbrana kaya wong anom

XV. Kêcêkêlsawuse olèh katrangan
bangêt bungahe pulisi
dene bisa olèh dalan
kang prayoga dilakoni
najan wonge kang maling
padha durung ditalikung
bisa olèh jalaran
kang gawe padhanging ati
mula kabèh pra pulisi padha lêga

mung kari golèk pawarta
Pak Gabuk ana ing ngêndi
yèn panggonane wis cêtha
bisa dang nyêkêl tumuli
pamikire pulisi
bokmanawa Si Pak Gabug
kang diluru wis lawas
yèn nyata mangkono mêsthi
bakal bisa agawe têntrêming desa

barêng wus olèh katrangan
gone Pak Gabug kang mêsthi
nuju ing sawiji dina
pulisi padha nandangi
nyêkêl pak Gabug kuwi
kocap mau pakne Gabug
ayêm ana ing omah
ngombe wedang nyandhing cangkir
ora nyana yèn pulisi padha têka

dadi ora bisa polah
amung ngadêg pringas-pringis
mung nutut bae dibônda
ora nganggo buda-budi
barêng rampung diirid
ing pulisi atut pungkur
digawa nyang klurahan
akèh wong kang ngêtut buri
padha nonton nyang Pak Gabug kang dibônda

ana klurahan dipriksa
Pak Gabug wiwitan mungkir
nganti ana têlung dina
ora gêlêm angakoni
dhèwèke ngaku rêsik
maling ngutil ora tau
nanging barêng wis lawas
iya banjur angakoni
yèn dhèwèke kang maling ing kana-kana

Pak Tlêmpik minôngka rowang
pulisi nuli golèki
nanging ora dang kêcandhak
awit pakne Tlêmpik kuwi
karungu yèn pulisi
wis nyêkêl bapakne Gabug
dhèwèke nuli minggat
bablas lunga nyang parêsil
pamikire môngsa bisaa kêcandhak

pulisi ya ora wêgah
najan Pak Tlêmpik wis mlêncing
anuli olèh katrangan
dununge Pak Tlêmpik kuwi
ora lawas Pak Tlêmpik
dadi bandan ditalikung
tansah dadi tontonan
nganti têkan gon pêtinggi
ana kono dijaga kanthi santosa

dina-dina mung dipriksa
anggone nglakoni maling
lan anggone adol barang
iku didol mênyang ngêndi
akèhsing diungkiri
mula ora enggal rampung
ngaku mung sawatara
sing liyane diungkiri
ning pulisi ora nrima yèn mangkana

panguruse kanthi sabar
mula tansah bola-bali
suwe-suwe iya blaka
yèn Truna lurahe maling
Pak Cikrak kang nukoni
iku wus prasasat bakul
kang kanggo ing jujugan
liyane Pak Cikrak kuwi
ora gêlêm yèn tuku barang malingan

yèn Pak Cikrak malah bungah
tuku barang ngono kuwi
wit yèn didol payu larang
akèh lèh-olèhe bathi
kaya mangkono kuwi
katrangane Pakne Gabug
Pak Cikrak dila-ala
lan rewange ora kari
kabèh mau ya padha diala-ala

pulisi atine lêga
lèh katrangan sing nyukupi
mung kari mikir Si Truna
rèhning iku lurah maling
kira-kirane mêsthi
bôngga yèn arêp ditlikung
pulisi golèk reka
sing kêpenak dilakoni
aja nganti ana kang nêmu cilaka

suwe anggone rêrasan
barêng rêmbuge wis gilig
nuju ing sawiji dina
ambênêri wayah bêngi
akèh para pulisi
sing arêp nyêkêl Si Kêmplung
barêng kabèh wis têkan
ing omahe Truna nuli
kang saparo ana kang jaga buritan

sêparo ing ngarêp omah
pêtinggi ing kono nuli
anyêluk marang Taruna
Truna enggal anyauri
dika mlêbu mariki
pêtinggi nuli malêbu
Si Truna anjanggirat
kagèt barêng ruh pêtinggi
kêdandapan nuli enggal-enggal nrajang

pêtinggine wis prayitna
enggal-enggal angendhani
Si Truna kêtatab cagak
mula bangêt muring-muring
pêtinggine dibithi
kêna wêtênge mak êbug
pêtinggi gêloyoran
kêbayane anulungi
enggal-enggal gone nyikêp Si Taruna

kêbayan dikipatêna
nganti tiba anjêmpalik
kamituwa nuli tandang
kênthèse dianggo gitik
garêse Truna nganti
mak kêpruk Si Truna ambruk
saking bangêt kêlaran
Truna barêng uwis eling
arêp malês ning wis dikrubut wong papat

arêp budi ora bisa
mula mênêng tanpa mosik
ulate banjur abiyas
lan bangêt gumun ing ati
dene para pulisi
banjur enggal-enggal wêruh
nyang wadine Si Truna
môngka gone nyimpên wadi
uwis primpên ora bakal yèn kawruhan

ing kono Truna rumôngsa
yèn sakèhing pra pulisi
ora kêna digêgampang
mangkono anggone mikir
Si Truna ditalèni
digawa nyang gon Pak Gabug
Truna bangêt le eram
dene Pak Gabug Pak Tlêmpik
kabèh mau wis padha dadi bêbandan

saiki kari Pak Cikrak
lan wong-wong sing mèlu maling
yaiku kancane Truna
durung dicêkêl pulisi
nanging iya tumuli
enggal gone nyêkêl iku
nuju sawiji dina
Pakne Cikrak ditêkani
ing pulisi kang padha arêp anggledhah

Pak Cikrak kang ana ngomah
kagèt barêng ruh pulisi
nyipta yèn bakal cilaka
dicêkêl dening pulisi
saka bangêting wêdi
nganti ngoplok sikil kaku
pulisi mlêbu ngomah
kabèh banjur padha linggih
dèn mantrine ngandika marang Pak Cikrak

yèn arêp nyêkêl Pak Cikrak
Pak Cikrak mangsuli inggih
pulisi anuli gledhah
anggolèki barang bukti
kang padha disimpêni
ora suwe wis kêtêmu
anglumpuk sapanggonan
gone bangêt lèhe rêmit
kang anggledhah kabèh bangêt lèhe eram

andêlêng nyang kèhe barang
nganti pirang-pirang pêthi
watara ana sadhokar
kabèh nuli diusungi
Pak Cikrak ya dikanthi
nanging ora ditalikung
barêng têkan klurahan
wêruh Taruna galinting
enggal-enggal Si Truna banjur didhupak

Pak Cikrak calathu sugal
lah Truna mangkene iki
aku biyèn rak wis kôndha
marènana gonmu maling
kowe ora mraduli
malah aku jur kobujuk
nuku barang malingan
saiki mangkene iki
aku pisan rak bakal klêbu kunjaran

pulisi wis padha dhangan
kabèh uwis dicêkêli
najan kancane Si Truna
kabèh uwis dicêkêli
mung kari ngati-ati
jaga maling-maling mau
ja nganti bisa minggat
saka tahanan pulisi
mula lèhe anjaga bangêt santosa

Pak Cikrak ditahan jaba
ditanggung dening pêtinggi
awit ora bakal minggat
wit abot karo sing kari
Pak Cikrak banjur mulih
turut dalan tansah bingung
mikir apêsing awak
pikire nganti kuwalik
têkan ngomah êluhe mijil tes-tesan

XVI. Saka Bangêting Susahkocap mau Bokne Cikrak mulih
saka gone dodol
awit banjur disusul anake
tur anggone kôndha kanthi nangis
kang wis klakon kuwi
dicritakke galur

Bokne Cikrak mèh-mèh ora eling
barêng krungu ngono
awit saka bangêt lèhe kagèt
ora wêruh yèn Pak Cikrak kuwi
mèlu-mèlu maling
kaya ngono iku

têkan ngomah wis ora mênangi
Pak Cikrak wis adoh
wis digawa nyang gone lurahe
mula amung nangis andrênginging
kaya bocah cilik
saka bangêt gêtun

barêng sore Pakne Cikrak mulih
sauwise ngaso
Bokne Cikrak atakon sababe
dene nganti dicêkêl pulisi
Pak Cikrak ngandhani
jalèntrèh aruntut

ing wiwitan nganti amungkasi
Bokne Cikrak alok
lah wong lanang dene nganti kasèp
gonmu anglakoni ora bêcik
biyèn isih miskin
ora gêlêm mèlu

maling kaya ing saiki kiyi
barêng sugih melok
angrujuki wong ala lakune
lah kapriye polahmu saiki
kêcêkêl pulisi
apa ora gêtun

yèn cilaka sapa ta kang mikir
liyane wong loro
tôngga-tôngga môngsa ngrasakake
malah amung padha ngisin-isin
ora yèn nulungi
lumrah ngono iku

Pakne Cikra ora amangsuli
amung dhêlog-dhêlog
awit saka bingunging pikire
Bokne Cikrak tansah adrêmimil
clathu karo nangis
tansah sênggruk-sênggruk

nak-anake iya padha nangis
padha pating brêngok
saya jibêg Pak Cikrak pikire
wayah asar nuli klinting-klinting
nêre ora mêsthi
êndi kang dijujug

pikirane tansah molak-malik
bangêt gone cêlom
ora ana sing gênah pikire
ngalor ngidul mung judhêg kang ati
anggone mêmikir
pijêr ora gathuk

iya ora kêna diwaoni
gone bingung ngono
wong Pak Cikrak kuwe salawase
durung tau ditahan pulisi
mula tansah sêdhih
anane mung bingung

karo dene salawase urip
ora gêlêm awor
mênyang uwong kang ala atine
apa manèh kang dhêmên mêmaling
dilalah saiki
dadak kêna apus

Pakne Cikrak lakune mung rindhik
barêng têkan ênggon
sêpi ora anawong liyane
Pakne Cikrak duwèni pamikir
timbang aku urip
bêcik mati gantung

pama gantung iya yèn dang mati
piye yèn mangkono
luwih bêcik suduk slira bae
Pakne Cikrak nuli ngunus blathi
landhêp mingis-mingis
arêp dinggo nyuduk

ing awake bène enggal mati
nanging durung klakon
gone nyuduk tuwuh pikirane
kaya-kaya ana sing nuturi
aja anglakoni
tindak ngono iku

pamikire piye mau iki
pama sida klakon
aku mati jalaran mangkene
ora wurung dadi pocapaning
tôngga kanan kering
mungguhing patiku

karo manèh gonku bodho iki
nganti mèh kêlakon
amatèni nyang awakku dhewe
yèn mangkono mêsthi diarani
yèn ta aku iki
nyata uwong gêmblung

ora wêlas sapadhane urip
aja manèh nyang wong
yèn wêlasa wong awake dhewe
ora eman ora diwêlasi
kolu amatèni
awak dhewe iku

kaya ngono mêsthi pocapaning
tanggaku têparo
karo dene manèh pangirane
gonku nganti bisa dadi sugih
mung olèhku maling
mangkono le nyatur

karo dene pama aku mati
kapriye wong wedok
ing polahe lan anake kabèh
mung wong wedok môngka angopèni
cah samono kuwi
apa bisa cukup

pangirakumêsthi kaya kang wis
esuk sore mlompong
pamangane ya mung saanane
mêsthi kabèh bakal kuru aking
amung kari lung lit
mangkono kiraku

patrapku kang uwis klakon iki
arane gêblêgong
ya sing bakal klakon iki bae
bêcike ya kudu ngati-ati
aja kaya kang wis
iku patrap kliru

nganti aku kêcêkêl pulisi
marga saka bodho
kamelikan barang murah bae
kang nyatane bisa nyilakani
kaya ngene iki
malah gawe bingung

ing saiki kari angêntèni
sing bakal kêlakon
putusane pangadilan bae
mula bêcik aku enggal mulih
nuli mangkat mulih
ngungkurke gon mau

XVII. Prakarane Diurus lan Banjur Padha Diukumkocap mau Si Taruna
sakancane kang padha ditalèni
tansah dijaga ing bau
gone jaga santosa
mula kabèh sabên-sabên bêkah-bêkuh
yèn bisaa arêp minggat
mulane atine sêdhih

ana kono tanpa kônca
dadi ijèn mulane wuwuh sêdhih
awit ora bisa kumpul
saênggon karo kônca
pancèn kabèh dipisah bèn ora kumpul
siji ana gone lurah
Truna gon mantri pulisi

liyane ênggone upas
kabèh iku sing jaga ngati-ati
maling sing kêcêkêl mau
dina-dina ditanggap
nganti lawas ora bisa bisa putus
awit ora gêlêm blaka
isih pijêr mungkar-mungkir

apa manèh Si Taruna
ora gêlêm ngakoni gone maling
amung tansah mungkir têrus
nanging pulisi panggah
sabên dina bola-bali gone ngurus
najan mungkir ora wêgah
gone takon ditlatèni

mangkono uga Pak Cikrak
sabên dina prasasat ditimbali
ana ing kono didangu
gone atuku barang
Pakne Cikrak blaka gone gêlêm nuku
mung saka ngeman Si Truna
yèn kêcêkêl ing pulisi

mantri pulisi ngandika
ora ngeman patrap mangkono kuwi
malah angrujuki iku
marang karêpe Truna
wêkasane Taruna saya andlurung
gone maling saya dadra
ora wêdi ing pulisi

dene yèn kowe angeman
mêsthi ora ngono patrapmu kuwi
yèn ngemana kowe iku
Truna mêsthi kopênggak
aja nganti nglakoni mangkono iku
Pakne Cikrak matur ndara
kula mênggak sampun asring

Truna botên purun gêga
botên purun kèndêl anggène maling
nuju satunggiling dalu
Truna têng griya kula
kalih bêkta barang sal-angsale mandung
dhatêng kula angrêrêpa
supados kula tumbasi

dilalah manah kawula
têka mak nyut lajêng purun numbasi
nanging ing sadèrèngipun
barang kawula tumbas
anggèn kula manah-manah ngantos dangu
lan tansah srêngên mring Truna
anggèning tansah mêmaling

mantri pulisi ngandika
goroh bae kandhamu kabèh kuwi
nyatane kowe ya mèlu
maling kaya Si Truna
malah kowe dak anggêp lurahe iku
mulane ing kene rusak
marga saka kowe kuwi

kandhaku iki sanyata
sadurunge kowe gêlêm nukoni
barang gone maling mau
Si Truna rada sungkan
awit gone ora ana kang barukut
yèn kanggo nyingidke barang
ora kaya gonmu kuwi

ing gonmu kono santosa
mula barêng kowe gêlêm nukoni
Si Truna sangsaya sêngkud
suwe-suwe andadra
pikirane ora bakal yèn kêtêmu
pulisi môngsa wêruha
mêsthi ngono gone mikir

iku rak pikiran salah
najan gone dhêlikke luwih rêmit
pulisi ya bisa wêruh
kowe rak ya wis gênah
yèn ênggonmu iku ngluwihi barukut
nanging ya mêksa konangan
mula èlingana kuwi

dadi cocog lan bêbasan
ala katara wong bêcik kêtitik
yèn uwong ngèlingi iku
mêsthi wêdi nyang ala
lah saiki kapriye saka timbangmu
mungguh lakune Si Truna
gone kongsi dlurung kuwi

rak kowe dadi jalaran
Pakne Cikrak ora bisa mangsuli
awit wis angrasa luput
gone mêlasi Truna
wêkasane awake dhewe kalêbu
maling malah kanggêp lurah
panggêdhene maling kuwi

barêng rampung gone mriksa
kabèh mau wis padha angakoni
anuju ing wayah esuk
digawa mênyang kutha
ana kono prakara arêp diputus
barêng wis têkan ing landrad
nuli dipriksa taliti

siji-sijine prakara
wise rampung wong-wong kang padha maling
kabèh ya padha diukum
lawase ora padha
gone ngukum ana sing amung rong taun
ana sing ngluwihi lawas
ukuman rong taun kuwi

karo dosane bèn timbang
sing sathithik dosane ya mung thithik
Pak Cikrak iya diukum
mula atine susah
dene nganti duwe polah ora patut
karêpe nulungi Truna
wêkasan kêcêmplung buwi

Pak Cikrak rumôngsa tobat
aja nganti besuke anglakoni
kaya kang wus klakon iku
mèlu lakune Truna
najan dulur yèn pancèn tindake kliru
ora prêlu tinulungan
yèn dikanthi bilaèni

XVIII. Sing Karisaiki gênti anyatur
Bok Cikrak kang tansah sêdhih
anggagas marang sing lanang
wiwit kacêkêl pulisi
susahe ya ora suda
saya suwe saya sêdhih

wêkasan awake kuru
sakabèhe kang dipikir
karo ora doyan mangan
apadene wayah bêngi
ora bisa turu penak
kaya ngono sabên bêngi

nganti arang-arang turu
pijêr tansah angalisik
karo nyêbut-nyêbut Allah
nyuwun pangapuntên Gusti
bojo kula dang sagêda
luwar ditahan pulisi

marga saka susah iku
nganti lali angopèni
omahe karo dagangan
kabèh nganti pothar-pathir
saka kagawa ing susah
nyang mubarang kaya lali

isih Pak Cikrak diurus
ana ing dalême mantri
Bokne Cikrak tansah susah
nyipta bakal nêmu blai
ora wurung Pakne Cikrak
bakale kêlêbu buwi

susahe sangsaya wuwuh
atine akêtir-kêtir
awake sangsaya rusak
sasat kari balung kulit
pijêr-pijêr tansah ngêsah
kocap barêng wayah bêngi

Pak Cikrak digugah bau
kôndha sesuk ditimbali
nyang kutha mênyang ing landrad
Bokne Cikrak banjur nangis
sing lanang anuli kôndha
lah ta bokne aja nangis

sanajan aku diukum
tegakêna rak ya uwis
sing wadon ora gunêman
amung tansah brêbês mili
môngka ta durung karuwan
diukum orane kuwi

wus kaya mangkono iku
mendah saiki le sêdhih
barêng krungu yèn Pak Cikrak
diukum ana ing buwi
gone ngukum nganti lawas
banjur jêlih alok mati

sanalika iku ambruk
malah banjur dadi gêring
anake padha tangisan
tanggane ing kanan kering
akèh sing padha anglayad
kabèh padha katon sêdhih

saya suwe saya sêru
larane Bok Cikrak kuwi
dhukune alunga têka
kabèh padha anambani
tambane ya warna-warna
nanging ora bisa mari

môngka dhukun-dhukun mau
kabèh iya diopahi
apêse rong wang sêgobang
mênyan madu ora kari
jambe suruh kudu ana
mangkat mulih disangoni

lan apa karêpe dhukun
iya mêsthi dituruti
slamêtan sasat bên dina
ora nganggo wigah-wigih
pancèn wong kêpengin waras
môngsa dadak eman dhuwit

najan kalonge sathekruk
mêsthi ya ora dipikir
mulane ya ora lawas
dhuwite êntèk barêsih
dadi anambahi susah
marga ora duwe dhuwit

lêkas kang mangkono mau
lêkase wong kurang pikir
bênêre rak nyang dhoktêran
nyuwun tômba rak diwèhi
tur tômba saka dhoktêran
mêsthine ya luwih bêcik

sabab dhoktêr-dhoktêr iku
marang ing lêlara ngrêti
lan nambani iya bisa
mula kabèh iku wajib
yèn lara nyuwuna tômba
nyang dhoktêran luwih bêcik

wus kacarita ing dhuwur
larane Bok Cikrak kuwi
madal ing sakèhing tômba
ora lawas banjur mati
anake susah kapiran
ora ana sing ngopèni

sawise layon dikubur
saka karêpe patinggi
rèhning anake Pak Cikrak
ora ana sing ngopèni
dadi bojone Si Truna
sing dipurih angopèni

Bok Taruna iya rujuk
sabab anduwèni melik
mulane si bocah-bocah
gone susah ora mari
pijêr kèlingan wong tuwa
saka kapêgatan ing sih

XIX. Mêtu Saka Pakunjarangênti nyatur wong-wong sing padha diukum
luwih ngêrêse kang ati
dene anglakoni luput
ngungkurke ing laku bêcik
wêkasane ya kêblêgong

mula iku wajibe wong kudu anut
marang ing pitutur bêcik
lan nglakoni ati jujur
aja pijêr amuthakil
gawe sangsaraning uwong

amung gêtun saikine kang tinêmu
dening wong kang laku sisip
dina-dina mung adus luh
gêtuni laku kang uwis
dene nganti klêbu grogol

kocap mau Pak Cikrak kang tansah gêtun
dene nganti anglakoni
melik barang ora patut
wêkasan kêlêbu buwi
kaya kang uwus linakon

barêng uwus mêtu le padha diukum
kabèh nuli padha mulih
Pakne Cikrak urut lurung
isine kêpati-pati
manawa nuju kêprêgok

nyang wong kang wus wanuh nyang Pak Cikrak mau
isin polahe kang uwis
lan isin awake kuru
sasat kari balung kulit
lan bawuk ora lumrah wong

gone kuru susah karo kurang turu
jalarane saka sêdhih
mula yèn nuju kêtêmu
nyang tanggane kanan kering
api-api ora wêroh

mula iku lakune tansah tumungkul
mangkono karo amikir
muga aja ana wêruh
tôngga-tônga kanan kering
gone têka saka grogol

barêng uwus têkan ing omah jur mlêbu
anake mara nangisi
ana sing karo angrangkul
kabèh padha pating jlêrit
jalaran eling nyang êmbok

Pak Cikrak mung dhêlog-dhêlog ngusapi luh
saka ngêrêse kang ati
karodene bangêt gumun
sing wadon ora nêmoni
apa lagi lunga dodol

bocah mau siji ora ana tutur
yèn êmbokne uwis mati
mung tangise saya sêru
Pak Cikrak calathu lirih
aja padha gêmbor-gêmbor

mênênga dhuk karêbèn sênêng atiku
lah êmbokmu ana ngêndi
anake ora sumaur
kabèh isih mêmbik-mêmbik
Pakne Cikrak amung mlênggong

manèh clathu êmbokmu nyang ngêndi gêndhuk
Si Cikrak nuli mangsuli
karo angusapi êluh
si êmbok wong uwis mati
Pak Cikrak sangsaya mlênggong

barêng ngrungu yèn sing wadon mati iku
atine sangsaya sêdhih
brêbêl wêtune kang êluh
kelingan kang uwus mati
lan kelingan kang wis klakon

iya iku nalikane durung cukup
dina-dina mung prihatin
saiki barêng wis cukup
sing wadon andadak mati
marga susah kang wus klakon

mula iku Pak Cikrak susahe wuwuh
malah ngungkuli kang uwis
nalika isih diukum
ana ing sajroning buwi
kaya kang uwus linakon

ora gumun yèn susahe saya wuwuh
jalaran sing wadon kuwi
gone sênêng durung tutug
wusana kasêlak mati
mula rumasa yèn bodhog

gone uwus tuku barang ora patut
cilakane anyênyangking
ing patine bojo iku
anake iya kêcangking
rêkasane mèlu gotong

mula iku atine saya kumênyut
kocap tôngga kanan kering
barêng kabèh padha ngrungu
yèn Pak Cikrak uwis mulih
akèh sing padha marono

gumarudug lanang wadon padha sêlur
lunga têka kang niliki
wong-wong sing tuwa dha tutur
Pak Cikrak dikon marèni
gone susah kaya ngono

gone bingung aja nganti yèn kêbanjur
amêsthi yèn ora bêcik
mula bêcike dilipur
pinupus yèn wus pinasthi
èlinga yèn isih ênom

XX. Pak Cikrak Rabi Manèhkocap barêng lawas-lawas
atine Pak Cikrak pulih
wis ora pati kèlingan
nyang sing wadon kang wis mati
anake iya uwis
rada lali nyang si biyung
kala-kala kèlingan
nuli brêl ambrêbês mili
iya ora anèh wong pancène trêsna

nanging rèhning rada lawas
atine ya banjur lilih
ora kaya dhèk samana
nalika ditinggal mati
angèl bisane lali
malah kaya arêp nusul
mèlu matia pisan
mangkono rasaning ati
awit saka kagawa aboting trêsna

ing saiki Pakne Cikrak
thithik-thithik wis miwiti
adol lênga kaya adat
nanging ora bisa mêsthi
bên dina kaya kang wis
dene gone ngono iku
sababe ora liya
kajaba mikir sing kari
nak-anake nalika ditinggal lunga

gone padha ana ngomah
ora ana kang barêngi
bibèkne wis mulih lawas
nalika Si Truna mulih
luwar saka ing buwi
sababe Pak Cikrak mau
dodol mung kala-kala
kaya kang kacrita kuwi
jaba iku ora ana sabab liya

mung butuh sing tunggu omah
apadene angopèni
anak kang durung diwasa
mulane yèn angelingi
sabab mangkono kuwi
Pak Cikrak pikire banjur
arêp rabi bèn penak
dadi ana sing ngrumati
nak-anake apadene omah pisan

nanging pikire Pak Cikrak
iya yèn bojone kuwi
bisa angopèni omah
kaya bojone kang dhisik
karo manèh ngopèni
nyang anak-anake iku
yèn ora bisa bakal
gawe susah nyilakani
ora wurung wuwuh imbuh gone susah

mulane ya ora sida
gone arêp rabi kuwi
kuwati yèn wuwuh susah
jalaran kakehan pikir
mulane ing saiki
gone dodol nêdya têrus
lumaku sabên dina
kayadene kang wis-uwis
cikbèn enggal pulih bandhane kang ilang

kocapa si bok walanjar
batine tansah kêpengin
yèn dirabia Pak Cikrak
awit Pakne Cikrak sugih
mula walanjar kuwi
sadina-dinane amung
godha marang Pak Cikrak
tansah amêmanas ati
wira-wiri anglèdhèk marang Pak Cikrak

kocap barêng lawas-lawas
pikire Pak Cikrak klindhih
sida ngrabi bok walanjar
barêng wis klakon tumuli
dikon ngopèn-opèni
ngrumat barang-barang mau
apadene angrumat
nyang anake kabèh kuwi
karo manèh iya dikongkon dodolan

anjagal kaya Bok Cikrak
bojone sênêng kêpati
nanging barêng lawas-lawas
watake anuli salin
kaya kang uwis-uwis
yaiku eling nyang krêtu
ya nuli linakonan
dina-dina amung main
gone dodol mung disambi kala-kala

nyang kwalone iya wêgah
cêngkilinge saya dadi
bocahe kêrêp dipala
gone mangan dikurangi
mula cah-bocah kuwi
kabèh padha kuru-kuru
awake bangêt rusak
sasat kari balung kulit
mêsthi bae lah wong susah dina-dina

yèn Pak Cikrak ana ngomah
amêsthi yèn ora wani
ngêrêngi nyang bocah-bocah
main iya ora wani
rèhning Pak Cikrak kuwi
gone ana ngomah iku
racake mung sadhela
awit asar lagi mulih
saka dodol mulane ya ora gênah

mênyang kaananing omah
môngka ta bojone kuwi
yèn pinuju tinakonan
bab anak-anake mêsthi
kôndha yèn diopèni
ora blaka gone tutur
pancèn ya kaya ngana
yèn biyung kuwalon kuwi
kèh-kèhane mung gawe rusaking bocah

pancèn bojone Pak Cikrak
pintêr gone angapusi
yèn esuk budhal dodolan
awan thithik banjur mulih
Si Cikrak sing gêntèni
nutugke le dodol iku
dhèke sêlak bakaran
mulane kêsusu mulih
gone mulih nangguh sing lanang wis budhal

dina-dina mung mangkana
omahe ora dipikir
sanajan si bocah-bocah
iya ora diprêduli
bubare gone main
iku iya mêsthi nangguh
sing lanang durung têka
dene kang dikon ngratêngi
mung Si Cikrak yèn wus têka saka pasar

Si Cikrak uwis diwêkas
yèn bapakne anakoni
aja nganti kôndha blaka
gone dikon dodol kuwi
jalaran saka wêdi
dadi iya amung manut
ora manut dipala
mulane Si Cikrak wêdi
wêkasane ya mung manut saparentah

sapa ta sing ora wêlas
mênyang bocah-bocah kuwi
pangan kurang warêg pala
salah thithik ya digitik
utawa dipisuhi
diunèni ora patut
kang sarune kaliwat
mula bocah-bocah kuwi
ora bisa manis ulate bên dina

XXI. Wêkasaning Caritakaya apa wartane saiki
sing dha mêtu saka pakunjaran
Si Truna lan sakancane
kocap Si Truna mau
sauwise diukum kuwi
bangêt olèhe tobat
nganti turun pitu
aja nganti nglakonana
maling ngutil kaya kang wis dilakoni
ngono gone supata

Truna barêng têkan ngomah sêpi
omah suwung bojo ora ana
banjur takon nyang tanggane
kang nyang ngêndi adhimu
dene ngomah katone sêpi
apa lagi lêlungan
sing tinakon tutur
o dhi nyang gone Pak Cikrak
uwus lawas arang-arang gone mulih
mung tansah ana kana

uwong mau iya mituturi
sapungkure bapakne Si Cikrak
sing wadon dadi gêringe
larane saya nglayung
malah-malah kêbanjur mati
mula bojone Truna
kon ngrewangi tunggu
omahe bapakne Cikrak
lan ngopèni anake kang cilik-cilik
aja nganti kapiran

Truna ngrungu yèn Bok Cikrak mati
marga saka susahe kaliwat
Si Truna bangêt gêtune
rumôngsa gone luput
nganti bisa agawe pati
patine bokne Cikrak
wêkasan dipupus
yèn uwus karsaning Allah
si manungsa amung darma anglakoni
ngono pikire Truna

Si Taruna lagi mikir-mikir
arêp nusul wruh sing wadon têka
Si Truna bangêt bungahe
sawise padha lungguh
Truna lagi bisa mêmikir
kang bakal linakonan
apa dadi bakul
candhak kulak mênyang pasar
thithik-thithik anggêr bisa olèh bathi
kanggo pangan bên dina

lawas-lawas iya dilakoni
dadi bakul kulakan nyang pasar
lanang wedok nyambutgawe
bangêt olèhe utun
padha nrima bathi sathithik
anggêr ajêg bên dina
mêsthi bisa cukup
sing kanggo butuhing omah
dadi bisa ayêm rasaning kang ati
adoh mênyang kamurkan

barêng Truna gêlêm anglakoni
dêdagangan kang kaya mangkana
Pak Cikrak bungah atine
wêkasan Truna mau
dibandhani arupa dhuwit
dikon nganggo kulakan
kang kinira payu
lan bathine bisa murwat
Si Taruna barêng anampani dhuwit
bangêt anggone bungah

wise mulih nuli dilakoni
banjurake ênggone dodolan
dadi gêdhe dagangane
ora cuwa kang tuku
wêkasane ya dadi laris
kocapa lawas-lawas
Truna bisa cukup
ora tau kêkurangan
sandhang pangan malah nganti bisa luwih
bisa sênêng bên dina

dene Pakne Gabug lan Pak Tlêmpik
apadene rewange Si Truna
akèh sing wis padha lèrèn
gone nglakoni luput
malah kabèh padha nglakoni
nyambutgawe bên dina
kabèhpadha utun
mung Pak Tlêmpik pancèn mursal
ora gêlêm marèni anggone maling
malah saya andadra

ora gêlêm anglakoni bêcik
mulane ya ora nganti lawas
kêcêkêl pulisi manèh
iya banjur diukum
dikunjara kaya kang uwis
kocapa durung lawas
ênggone diukum
wasana kêcandhak lara
wêkasane banjur mati ana buwi
saiki kang kacrita

bojone Pak Cikrak ing saiki
saya dadi gone ngabotohan
mula iya padha êntèk
barang mêsthi yèn mawut
êntèk kabèh diênggo main
kocapa lawas-lawas
Pakne Cikrak wêruh
yèn bojone ora gênah
dhêmên main nyang bocah bangêt cêngkiling
lan ngêntèkake bôndha

Pakne Cikrak bangêt gone gêthing
nyang wong wadon sing kaya mangkana
mula sanalika kuwe
mênyang gone pêngulu
prêlu mêgat bojone kuwi
kocapa sing dipêgat
bangêt gone gêtun
dene tansah ngabotohan
wêkasane nêmu wirang ing saiki
lan nêmu kasusahan

Pakne Cikrak ora nuli rabi
najan rabi ya alon-alonan
dipikir dhisik bêcike
aja nganti kaliru
kaya kang wis kalakon kuwi
dene sing dikarêpna
sing atine jujur
lan kang bisa momong bocah
apadene kang gêmi lan kang tabêri
marang ing pagawean

rupa ayu oradiprêduli
najan ayu yèn watake ala
ya ora sênêng dhèwèke
kaya mangkono iku
pamikire Pak Cikrak kuwi
kocap barêng wis lawas
iya bisa entuk
kaya kang dikarêpêna
mula nuli enggal-enggal gone ngrabi
bène ngopèni bocah

lan ngopèni barang-barang kuwi
dadi ora pijêr pating klêdhar
ora karuan dununge
lan bène bisa tungkul
gone dodol bên dina kuwi
awit yèn ora ngana
mêsthi pijêr kisruh
êndi kang amikir omah
apadene mikir anak kang sih cilik
mêsthi ora karuan

kocap barêng bojo anyar iki
Pakne Cikrak atine wis nrima
saka srêgêpe bojone
ora sênêng yèn nganggur
karo bocah bangêt le gati
mulane bocah-bocah
lêmu thipluk-thipluk
susahe wis ora ana
sêgêr waras sênêng-sênêng rina wêngi
slamêt têkaning tuwa

IsineKacaI. Wong miskin... 3II. Pak Cikrak karo bojone... 6III. Bok Cikrak angêdol pitike... 10IV. Ngrêmbug kang bakal dilakoni... 14V. Padha brayan nyambutgawe... 17VI. Bok Cikrak wiwit kulakan... 20VII. Truna Kêmplung... 23VIII. Pakolèhe wong pêthêl... 27IX. Pakumpulane wong ala... 30X. Pak Cikrak dadi jagal... 33XI. Ngêdum olèh-olèhan... 35XII. Kêmelikan... 37XIII. Sing kêmalingan lapur, pulisi golèk katrangan... 41XIV. Pulisi olèh titik... 43XV. Kêcêkêl... 46XVI. Saka bangêting susah... 51XVII. Prakarane diurus lan banjur padha diukum... 54XVIII. Sing kari... 58XIX. Mêtu saka pakunjaran... 60XX. Pak Cikrak rabi manèh... 63XXI. Wêkasaning carita... 67