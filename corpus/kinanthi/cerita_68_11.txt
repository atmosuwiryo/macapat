nan para bôngsa luhur
ingkang kasup awêwangi
kang kasêbut Sarib miwah
Sayid kang kabyatan ing sih
Dyah Suyati datan pisan
maèlu dènnya nta sih

kathah pangeran kang rawuh
myang arya nglamar tinampik
cinya Suyati Rêtna
yèn kang nglamar dèn tampèni
saèstu tan kalaksanan
nujum pamêcane nguni

dene sakèhing para gung
kang bangkit kalunturan sih
sayêkti mawa pratôndha
saking lêlèjêming liring
miwah laju ingacaran
kasukan catur sarimbit

manjing gêdhong lit ing ngriku
papan mung cêkap janma dwi
ywan mirid ingkang mangkana
laksitanya Dyah Suyati
nadyan Abib sring sinungan
rênèng tyas de Siti Ngalim

nanging yêkti dèrèng tamtu
kasaman èsthining galih
wit Suyati dahad ewa
lamun tumingal mring Abib
tan sarju langgatan sabda
nyaruwe sangsaya têbih

nging tyasnya Abib kumudu
mila ta sih ngasih-asih
minta sih kinasihana
nahan sajuganing ratri
Siti Ngalim wismanira
pasamuwan kèh kang prapti

Abib tumutur martamu
sêmuning netya kaèksi
ing driya sêmu sungkawa
Siti Ngalim duk umèksi
tan kilap miwah waskitha
mrih lipur môngka usadi

ya ta ing sakèndêlipun
boja andrawina nuli
Siti Ngalim nuduh putra
nênggih Kusuma Suyati
bêbisik kinèn angajak
kasukan catur pun Abib

supadya môngka pangrapu
rêmpuning tyasira Abib
sintên-sintêna umulat
marang Kusuma Suyati
dera badhe lumastawa
nglampahi têdahing wibi

tyasira tansah margiyuh
riwusnya jinarwan mangkin
kang dadya gatining karya
miduhung ngungun sang dèwi
dahat tan sarju kapaksa
ing driya anglaksanani

dupi sagung para tamu
amapan kasukan sami
sasukannya sowang-sowang
mawa toh kathah arta di
nadyan Suyati kapaksa
milya nanging gya murugi

ing unggyanya Abib lungguh
langên catur dèn acari
pribadi lawan sang rêtna
ya ta mangkana pun Abib
sanalika kawistara
berat sagunging prihatin

nyat ngadêg sing kursi laju
tut wuri ing dyah umanjing
ing sasana lit punika
pancèn unggyan sabên main
catur pinanci mung cêkap
lênggah priyantun kêkalih

sarwa di rarêngganipun
sasana ngebat-ebati
para gung kang ingacaran
kasukan catur ing panti
punika muhung warana
jatine upaya sandi

de ta mênggah tandukipun
wantah dhumatêng pun Abib
datan mawi papingitan
ya ta mangkana pun Abib
sapraptanirèng sasana
sami pêpanggih pribadi

tan akêdah main catur
kang kèsthi ing tyasirabib
yun mêdhar sotaning driya
amasrahkên jiwa ragi
gumantung kapitajênga
dening Kusuma Suyati

dera bêbêging tyas jujul
amêdhar sabda pun Abib
mêmêla mangêla-êla
lukita pilêt malat-sih
pratignya yèn tan kalakyan
amêngku nikèn Suyati

suka pêjah nganyut tuwuh
anulya jèngkèng pun Abib
nguswa padanya sang rêtna
angrarêpa dènira ngling
Suyati duk amiyarsa
jêngêr datan anauri

sawatara dangunipun
nulya gumujêng Suyati
kêkêl kapingkêl ing suka
tan pisan wêlas mring Abib
nanging Abib tan garjita
yèn raganira tinampik

sayandadra kumacèlu
arda cumipta malat-sih
amratelakkên dènira
bantu ing ibu sang dèwi
katarik sing gênging trêsna
marang Kusuma Suyati

anêmah ring pakaryan dur
druhaka papèng dumadi
ing mangkya nandhang malarat
tan wun dènnya lampah juti
kacêthik karya rubeda
antuk pidananing nagri

ya ta pun Abib andulu
lêlèjêmira Suyati
yèn wontên sarjunirèng tyas
ayun animbangi ing sih
nanging sang dyah kawistara
tan rêna lèjêming liring

mandar gumujêng sang ayu
ing sêmu amêmoyoki
ing mangkya Abib graita
lamun satuhu tinampik
ngambil sing kanthong rasukan
pistul anulya kapusthi

sang rêtna jêngêr andulu
kagyat tyas dahat umiris
kamitênggêngên tan ngucap
Abib wus limut tan wigih
mung nyipta praptèng antaka
riwusnya suka pamuji

ring sang dyah raharjèng kantun
pistul pinêsat ngênani
ing jaja kang kawatgata
pêjah ing ênggèn pun Abib
mangkana gêdêring warta
bab Abib dènnya ngêmasi

karyawon pocapanipun
Siti Ngalim kang upami
sasat juru taragnyana
masang durgamèng dumadi
sawiyah janma kang prapta
wismanya yêkti bilai

duk Pangeran Husin lampus
wit pôncakara myang Abib
pêjah dening suduk jiwa
wit mamrih kalunturan sih-
ira Suyati Sang Rêtna
nuwuhkên yitna kang wajib

rumêksa mrih têntrêmipun
ing praja pra among nagri
ngulatakên solahbawa-
nira Sang Siti Ngalimi
yèn pra tamu ingkang prapta
nginum wuru miwah main

akathah totohanipun
dene tan antara lami
wontên janma kang antaka
gêpok Siti Ngalim sami
samantara karuhira
wontên kang asung pêpeling

mamrih rahayu pinangguh
Siti Ngalimi pinurih
tumuli linggar sing praja
ing Pèrsi angalih panti
Siti Ngalim duk miyarsa
ing tyas dahad nawung runtik

nadyan kawuwus tan arus
kridhaning tyas olah sandi
Siti Ngalim tingkahira
sinamun sumuci-suci
nanging maksa karya camah
suda ajinirèng dhiri

tatacara katalêtuh
kaewan samining èstri
kang jumbuh sêdyaning driya
Siti Ngalim gya rumanti
dènirarsa ngalih wisma
linggar saking tanah Pèrsi

ya ta Suyati sang ayu
myarsa kang ibu samangkin
sing tanah Pèrsi yun mentar
nadyan nora dèn jarwani
ing ibu karananira
dahat suka rênèng galih

wit sang dyah datan sarêju
dêdunung nèng tanah Pèrsi
tan condhong watêking janma
bôngsa Pèrsi amêm sami
marma cumondhong ing karsa
kang ibu derarsa ngalih

Siti Ngalim sêdyanipun
ngalih marang Yunan nagri
paran karasèng tyasira
yun putra Rêtna Suyati
badhe antuk kanugrahan
kagarwa ing narapati

lir wêcaning juru nujum
kang mangkono iku yêkti
tan kenging kinirèng janma
elok karsaning Hyang Widhi
nanging jatining sêdyanya
Siti Ngalimi wus lami

pangayam-ayaming kalbu
adrêng cipta nglaksanani
nandukkên tingkah durgama
kang rungsit anèng Yunani
ciptanira sang kusuma
lamun nagari Yunani

ngèmpêri lan prajanipun
unggyan wutah rahe nguni
ing Bulgari tan prabeda
janma jênjêm apêpanti
lèn mangkana bôngsa Bulgar
watak paradhah bèrbudi

bôngsa Pèrsi watakipun
maratah akèh kang gêmi
dene dènirarsa linggar
Siti Ngalim mring Bulgari
tan dadya karantaning tyas
sira Kusuma Suyati

miwah tan pisan mangrungu
nguni wèh garjitèng galih
yèn Abib salalisira
Siti Ngalim asring-asring
kacingkrangan butuh arta
karana Siti Ngalimi

datan sajarwa mring sunu
tan lyan amung kang dèn èsthi
têmbe yèn wus kalaksanan
dumunung ing Yunan nagri
yêktyantuk tuking kabêgyan
sampat panggêsangannèki

kang kaduk kèh tadhahipun
riwusnya wignya ngungkuli
blanjaning prayagung miwah
sarêman danardana di
sayuta kang lumaksana
marmanya ye kang upami

prayagung miwah lyanipun
kang kerut ing Dyah Suyati
nguja kayuning renanya
Siti Ngalim tan nêmahi
papa anandhang malarat
yakti kenging dèn wastani

darbe kasugihanipun
kadya kang kasub wêwangi
Suleman Parus sajuga
Wahabi Yaman ing nguni
yèn ta tan kadi punika
singa kangnguja bilai

de Siti Ngalimi wau
nadyan tan kaetang sugih
ananging kalêbêt bêgja
kasambadan barang kapti
boros arta wit paradhah
mangkana ingkang upami

pintên dènirantuk untung
rajarta têlas saari
ing tingkah sadaya-daya
têlasa tan yatnèng wuri
ngandêlkên pisungsungira
pra agung kang nambadèng sih

wit katarik trêsnanipun
marang Kusuma Suyati
sumarma nalikanira
taksih enggal dènnya ngalih
nèng Pèrsi kawêkèn ing tyas
mrih antuk baranarta di

dupyantuk pambudi luhung
wêdharing tyas mikantuki
saking wignya limpatira
mêmalat lumunturing sih
ring sagung para ngawirya
kawiryawan ngrarasati

Sayid Siti Ngalim datan lami
nèng Pèrsi umanggon
pan wus antuk pangudinirèng rèh
kang mrih cukup panggêsangannèki
kathah dènnya tampi
raja di pisungsung

gêgubahan puspita ing jawi
kèh hartawan ing jro
wênèh sotya akathah ajine
pancèn marang Kusuma Suyati
Siti Ngalim tampi
sidhêman tan sung wruh

mring atmaja marma kang asung sih
ing tyas samya gawok
dene sang dyah têka tan nyaruwe
miwah nganggêp tan pae pra tami
dènnya ngrêngkuh sami
lan kang tan misungsung

Dyah Suyati sadèrèngnya ngalih
renanya sang sinom
dahat onêng marang kalulute
Burham Mutrikah kasub ing nami
nguni kang jalari
gêndra têmahipun

Dyah Suyati tinundhung umijil
sing Bulgar kadhaton
anêmahi prihatin driyane
nahan kitha Bulgari marêngi
wontên janma mardi
langên swarèstri rum

kang bêbarang bôngsa ing Kirmani
swaranya rum mawor
manis wilêt karyèng ram rarase
anganyut ing driya kang miyarsi
lir swaraning êjin
marmanya misuwur

ing praja lyan sadangunya main
nèng Pèrsi dènnyadon
Siti Ngalim lawan atmajane
datan kêndhat anon sabên ratri
ring unggyaning main
langêning swara rum

priya wanudya akèh kang prapti
nèng pintu samya non
mring Suyati pra kakung ciptane
kasmaran myat rêsmining kang warni
sadaya parèstri
cêngêng non ing sêmu

solahbawanira milangêni
lam-lamên pra wadon
de Suyati gandês parigêle
bisèng tingkah lêlewa mrak ati
sambada rêspati
paribawanipun

tlacap talacap lamun lumaris
masang jaja sengoh
anyèplêsi endahing warnane
di-adining dyah bôngsa ing Pèrsi
pantês lamun dadi
ojating pra kakung

Burham Mutrikah ing sajuga ri
nuju lêlanandon
marang Pèrsi myat kang barang sindhèn
wanci sontên wus prapta ing panti
kang sidhèn alinggih
cêlak prênahipun

lan Suyati duk samya umèksi
kalihnya waspaos
datan samar Burham Mutrikah ge
sung sasmita arjaning pêpanggih
nging Sang Dyah Suyati
ing tyas ngayun-ayun

de Burham Mutrikah tan murugi
ring unggyannya lunggoh
Dyah Suyati gagas darunane
pan mangkana osikirèng galih
baya ta wong iki
tan mirib tyasipun

dhuh wong bagus baya nora ngimpi
myang kulak pawartos
yèn trêsnèngsun gêng mring sarirane
Sang Mutrikah waskithèng pangèsthi-
nira Dyah Suyati
osike kacakup

Burham Mutrikah nadyan wrin gênging
sihira sang sinom
miwah datan singlar pratingkahe
kang jalari lingsêmnya sang dèwi
kèngsêr sing Bulgari
de kogêling kalbu

muhung yatna tata laksitaning
Sang Siti Ngalimon
miwah putra durta kridhaning rèh
karya sandeya dènnyarsa panggih
nèng pasamuwaning
srawungan tan sarju

Sang Mutrikah prapta sabibaring
dènira samya non| janma ingkang ambarang sindhèn
maksa datan arsa marêpêki
ing Rêtna Suyati
ya ta kusuma yu

tansah ngudi dènirarsa panggih
Mutrikah sang anom
nulya antuk upaya sandine
Dyah Suyati duk lagya lumaris
yun mijil sing panti
unggyannya andulu

Sang Mutrikah lumampah wurining
Dyah Suyati gupoh
ngrucat sotya sangsangan kang kangge
nulya rinêntahkên tibèng siti
sang dyah laju nitih
rata dènnya kondur

dumadakan sêsotya nèng siti
kasampar sang anom
gya dèn ambil kawangwang warnane
datan samar ing driya anon ring
sotya kang pinanggih
kang darwa sang ayu

sangsanganira Rêtna Suyati
ciptanirèng batos
yun sumusul ring sang dyah antuke
angasungkên wangsul sêsotya di
pinrih aywa nganti
sang rêtna tyas giyuh

tan sakeca dènira aguling
jalaran mangraos
kepyaning rèh icale sotyane
nahan tan kawarna lampahnèki
Sang Mutrikah prapti
ing sasananipun

Siti Ngalim gupuh dyah Suyati
umêthuk kang rawoh
sinambrama pambagya praptane
wêdharing sabda winoran liring
dhèmês arum manis
amêmalat kalbu

sru kumênyut kadaut tyas rujid
Mutrikah duk anon
liringing dyah miwah ing sabdane
onênging tyas mrih nungku ing rêsmi
tan kawawa byatning
anahêni gandrung

amarpêki astanya kinanthi
samya sih karongron
yayah pindha mimi mintunane
nulya manjing sasana sarimbit
nèng bale alinggih
sang dyah mêdhar wuwus

dhuh paduka dahat tan tumulih
sih katrêsnan ingong
gung sikara nglêlaga karême
sasat sirna datan anglabêti
dènira samya sih
nahan kusuma yu

datan mêdhar icaling sotya di
sêmu tan rumaos
ciptaning tyas ywa katon pamrihe
mring Mutrikah sagêda pêpanggih
kaèksia saking
Mutrikah kang kayun

apêpanggih lan Rêtna Suyati
sang dyah api gawok
yèn praptanya nêdya mangsulake
sêsotya di sangsangan sang dèwi
kang murcitèng siti
kasampar sinambut

Dyah Suyati dènnya mulas dhiri
datan môntra katon
mandar dènira amahyakake
sotaning tyas kang manutuh dhiri
nyênyês amlas-asih
nganti arawat luh

trênyuhing tyas sarira marinding
swanita gumrobyos
Sang Mutrikah dupi myarsakake
mamêlaning têmbung rum amanis
tyasnya lir rinujid
jêjêting jêjantung

anglêlipur rêmpuning panggalih-
ira sang lir sinom
manuhara mawor rum sabdane
dhuh mas mirah paran darunaning
de agung prihatin
tansah akapiluh

lamun luput ing pratingkah mami
marang sira dhenok
aksamanta sun èsthi èstune
nahan ngunjal uswa Dyah Suyati
mangkana dènnya ngling
Mutrikah sirèku

ngong wèh upata kalawan kanthi
saksire Hyang Manon
pandugèngsun sira datan darbe
karana angêndhani mring mami
sajarwaa jati
paran sira limut

nalikanya kaiwat ing nguni
Indiyah sang katong
nèng udyana miwah nalikane
pasamuwan nyamar nèng Bulgari
Mutrikah nauri
dhuh dewaning arum

ingsun datan kalepyan sakèhing
kang uwus kalakon
marma dahat panrimèngsun anggèr
pitulung ta pamurunging pati
atêmah basuki
dasih ta wong ayu

sang dyah rawat waspa dènira ngling
ya nadyan mangkono
têka tega nora martakake
tangèh nimbangi sih trêsna mami
tanpa wlas samênir
sirna labêtipun

Dyah Suyati sajati byutning sih
mring Sang Mutrikah nom
têmah datan kawawa driyane
anayuti ardanirèng kingkin
solahbawa kèksi
dènira mrih pagut

sih-sinihan Mutrikah anuli
anyandhak sang sinom
gya rinangkul-rangkul lungayane
kinuswanan wadana liniling
sang dyah amarinding
tyasira kumênyut

napas slêkak gêgondhangnya salit
angga angêlentroh
lêsah kadya nir bayu otote
tan sawala amêngani kori
parewana kèksi
liyêp layapipun

yayah gege paworing karêsmin
Mutrikah tyas kasok
tansah ngrapu rêmpuning driyane
Dyah Suyati kunêng tan kawarni
nèng jro jinêm wangi
dènira mong lulut

saluware dènnya murwèng rêsmi
Mutrikah sang anom
nguswa jôngga myang paya-payane
sang dyah miwal karsa wacana ris
dhuh paran kang dadi
sêdyanta kang tuhu

Sang Mutrikah ngling sun yun matrap ring
jangganira dhenok
sangsanganta kang sun têmu anggèr
nèng udyana panontonan nguni
supaya mimbuhi
ayu manis arum

sang dyah nabda dhuh kakang ing mangkin
yèku sasotyèng ngong
sun rilakkên ing sira tumrape
muhung dadia pangeling-eling
barang laksitaning
sira lawan ingsun

lan ywa limut lêlakon kang uwis
Mutrikah lingnya lon
dhuh mas mirah pêparing ta mangke
ngong tampani lir jimat kapundhi
sumrambah mimbuhi
bawa laksana yu

bisa tulus mong karsanta yayi
Mutrikah sang anom
duk manabda anguswa dangune
wusnya têntrêm ing tyasira sami
kusuma Suyati
amuwus asung wruh

lamun dungkap angalih sang dèwi
sing Pèrsi karaton
mring Yunani kalawan ibune
Sang Mutrikah dahat suka myarsi
dènirarsa ngalih
Siti Ngalim wau

têmbe yèn wus dêdunung Yunani
ubayenggal tinjo
amrih bangkit jurungi sêdyane
nadyan sarana wutahing gêtih
tan etang ngêmasi
labuh mring sang ayu

Sang Mutrikah pamitan amulih
wau ta sang sinom
tan antara lama nut renane
ngalih wisma marang ing Yunani
nahên laksitaning
sang kusumaning rum

sadèrèngnya mêdharkên gancaring
Siti Ngalim manggon
anèng Yunan ngalih sasanane
mangkya gantya pinurwa ing kawi
wong agung kang dadi
jêjêr gancaripun

prajèng Yunan kang sagêd manarik
Suyati sang sinom
antuk drajat nêtêpi wulange
juru nujum kang narbuka nguni
Kusuma Suyati
têmbe madêg ratu

marma ingkang satata kaèsthi
ing sajroning batos
tan lyan namung drajating pamase
wiwit duk mangkat ngalih Yunani
têlênging panggalih
mung dènnya mrih madu

