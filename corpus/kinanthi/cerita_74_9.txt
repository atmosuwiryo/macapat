prabu nèm ngandika arum
paran watêke ing nguni
ratunira pratelakna
dèn balakaa ywa kikib
wêwatêk wantuning karsa
duk anèng prajane nguni

Arya Sudarma umatur
mangke kawula ngupadi
inggih sêksi ingkang sêca
yèn amung kawula inggih
umatura kathah-kathah
têmahipun tanpa kardi

manawi kaparêng ulun
badhe nglêmpakkên rumiyin
wadya kang sami lumajar
prabu nèm anayogyani
sigra wau tinimbalan
prawira ing Gilingwêsi

wus marpat ngarsa supênuh
sagung ingkang para mantri
sakarine ingkang pêjah
prasamya anungkul aris
mring sri mudha wirutama
ngaturkên kang pati urip

Arya Sudarma gya matur
mangsuli caritèng ngarsi
lagu lêlageyanira
Sri Narendra Gilingwêsi
dènira dir siya-siya
mring wadyanira pribadi

makatên nguni pukulun
watêkipun sri bupati
ing Gilingwêsi nalika
jumênêng ngasta nagari
langkung saking murangkrama
ambawa karsa pribadi

sabên ari karêmipun
ngabên ayam tuwin jangkrit
maesa lêmbu myang menda
trêkadhangan ngabên janmi
sami cinêpêngan rotan
punika yèn pajar sasi

sawênèh ingabên gêlut
kang ajrih dipun pêjahi
kang wantêr datan ginanjar
kang kawon dipun pisakit
kang mênang mung sinung wedang
sacangkir tan mawi gêndhis

lamun karsa ngabên lêmbu
amundhut darbèking alit
pan botên mawi tinumbas
yèn ngucik dipun pêjahi
kalamun sêngit sujanma
tan sampun yèn tan ngêmasi

narendra murang mring kukum
dosa agêng miwah alit
tan pinangkat kang pidana
angagêm karsa pribadi
pra nayaka tanpa karya
ing karya mung ngrèh wadya lit

tuwin lamun wontên wadu
darbèstri ragi mancêning
lakinira pinêjahan
rabi konjuk mring sang aji
makatên laguning karsa
Sri Narendra Gilingwêsi

pami lulus yuswanipun
tansah prihatos ing bumi
narendra nèm angandika
hèh kisanak Gilingwêsi
caritane Si Sudarma
iku apa ta sayêkti

sêsarêngan aturipun
para mantri Gilingwêsi
dhuh gusti lêrês sadaya
samêndhang tan wontên sisip
turipun Arya Sudarma
têtêp datan angewahi

Sri Gilingwêsi kalangkung
siasatirèng wadya lit
sasat ama amêmôngsa
sangsaya saari-ari
mungkar tangkaring angkara
karana bucal palupi

amung lamun ginagunggung
sukaning driya tan sipi
nging kang gunggung tan ginanjar
malah yèn kêmba sakêdhik
pun juru gunggung sakala
kinalewang kawir-kawir

môngka wontên mantri purun
atur pèngêt mring sang aji
supados sampun kadawa
ing karsa datan prayogi
sri nata lajêng bramantya
kang matur jinuwing-juwing

sukur mangke têmah surut
suda panggrêsahing alit
èstu Ki Arya Sudarma
benjang lamun praptèng nagri
kinaulan tiyang kathah
dèn pisusung siyang latri

narendra amba pukulun
dados satruning wadya lit
awit kathah kang sumêlang
bok têmah katrap pisakit
dening nata murangkrama
prabu nèm ngandika aris

wis aja padha winuwus
apan ta wus têmah lalis
kari paran pikirira
samêngko padha sun tari
umatura dèn prasaja
kang dadi kêncênging budi

para mantri rêmpêk matur
kêdah sami nyuwun ngabdi
dadosa pamong turôngga
datan garantês ing kapti
amung pun Arya Sudarma
katanêma Gilingwêsi

pantês jumênênga ratu
wit sabar wiyar kang budi
tur maksih darah narendra
buyut Raja Gilingwêsi
ingkang jumênêng ing kina
kontap lamun ratu adil

ing mangke yakti tumurun
kautamaning pambudi
tuwin ta Arya Sudarma
punika ingkang mêjahi
narendramba ingkang murka
gung karya rusaking budi

prabu nèm ngandika arum
ya ingsun bakal nuruti
mring karsanira sadaya
nanging dèn sarantèng kapti
katêmu buri kewala
payo mring jro kutha dhingin

sun sebakkên mring sang prabu
sakancanta Gilingwêsi
kèrida dening sudarma
aturira para mantri
sandika datan suwala
ing rèh sapakèn jêng gusti

Ki Arya Sudarma sujud
saprikancanira mantri
prasêtya srah jiwaraga
mring sang wira jayèng jurit
suka sinunga pakaryan
tan suwalèng siyang ratri

prabu taruna gya dhawuh
têngara budhal lumaris
gong bèri tinabuh sora
wau wadya Gilingwêsi
sagung gêgamaning yuda
sampun sami dèn bongkoki

môngka pratôndha panungkul
Arya Sudarma kang ngirid
sigra sang prabu taruna
amiji mantri tinuding
atur uninga narendra
lamun wus unggul kang jurit

kang dinuta nandêr mamprung
ing jro kitha sampun prapti
sri nata ngaturan priksa
yèn putra unggul ing jurit
sigra ngrasuk kang busana
sakaprabonira mijil

nitih dipôngga gêng luhur
pinalanan sarwi wilis
mêlês amardapa wrêda
sumunar kang songsong asri
sampête kang upacara
garêbyêg ing ngarsa wuri

lêlayu anglir kêlayu
kalulun kelut sang aji
dwaja panjrah urut marga
margil kang kêndhang gong bèri
srawungan swaraning gurnang
thongthonggrit kêkêlèng sruni

sira sang juwitaningrum
dumulur mapag ing laki
kasusu arsa uninga
ing warna sang jayèng jurit
kayapa solahe baya
kang binayang boyong putri

titihanira sang ayu
jêmpana rinênggèng rukmi
tan pati ngadi busana
amung lugas amarnani
prandene lawêning cahya
ngasorkên langên sabumi

kèh wadoning pra tumênggung
punggawa satriya mantri
kalayu sang kadi rêtna
saking dènirarsa ngèksi
mring laki kang mêntas yuda
prasamya wahana joli

ing samarga galur-sêlur
tandhu tundha-tundha kadi
lampahe pangantèn anyar
gôngsa sauruting margi
saengga wiwahanira
mangkana ta sampun prapti

ing pakuwon sri winangun
prabu nèm sigra ngabêkti
nulya dyah sêkaring pura
mring pangran raka ngabêkti
langkung onêng-ingonêngan
kang lagya sami pêpanggih

sang narendra wrêda anggung
mêmuji sang jayèng jurit
aris dènira ngandika
dhuh putraningsun wong sigit
tan loro paraning trêsna
mung sira atmaja mami

kaki bangêt panrimèngsun
sira bangkit berat wèri
lan dahat sokur manira
iya mring Hyang Utipati
dene paring parimarma
karahayonira sami

paran ta wartane kulup
duk sêdhêng ramening jurit
prabu anom matur nêmbah
makatên purwaning nguni
nêdhêng kèngsêre kang mêngsah
Sri Narendra Gilingwêsi

badhe ngungsi dhatêng prau
kasêlak dipun pêjahi
dhatêng wadyane priyôngga
pun Arya Sudarma nami
wit malêskên kadangira
linunas dènnya mambêngi

limrah sami aturipun
pra nayaka Gilingwêsi
ngawonkên mring prabunira
sinêbut sri datan adil
dene kang pinuji tan lyan
amung pun Sudarma yêkti

pramila panuwun ulun
lamun pinarêng ing galih
prayogi yèn pun Sudarma
ingadêgkên narapati
wontên Gilingwêsi praja
rèhne ta sampun pinilih

kang rama ngandika arum
sarèhêna dhingin kaki
nora gampang karya raja
kudu pinikir kang slêsih
bok ing wuri gawe susah
aja dumèh sira asih

mêngko yèn wis dadi ratu
angèl panglungsure kaki
bêcike nganggo cinoba
ingadêgkên patih dhisik
sinawang saka kadohan
yèn bisa jinunjung aji

lan manèh pamikir ingsun
Si Sudarma iku kaki
kêna dosa ing nagara
gone wani amatèni
ya marang narendranira
bênêre iku tan kêni

sanadyana ratunipun
murang marang para adil
bênêre mung linungsura
iya karatone kaki
iku kudu sabipraya
lan para nayaka sami

kang lumrah mangkono kulup
mungguh lêlakoning mantri
iki têka buwang nalar
wani matèni nrêpati
marma saka karsaningwang
samono pan wus mantêsi

patih tan rinèh ing ratu
iku wus sasat nrêpati
môngka bêcik karyanira
dènira angrèh nagari
ing kono sêdhênge iya
ingadêgkên narapati

prabu nèm alon turipun
lêrês pangandika aji
tumraping dhatêng wiradat
kawula kalimput yêkti
de kirang titipariksa
nalar anggêring nagari

saking maksih mudha punggung
dadya ing driya kalêmpit
tan mulur ngulari nalar
kasêsa karoban ing sih
ngicalakên subasita
tan mawi wêweka wingking

ing mangke sumôngga ulun
ing karsa jêng sang dewaji
iya nging panjaluk ingwang
nganggo ngaturna prajanji
sêtyaning amêngku praja
supaya bisa lêstari

lawan ta sabanjuripun
ingkang jêjêg marang adil
amrih karêksaning praja
myang tata têntrêming alit
yèn darbe tindak sawênang
nayaka wajib sung peling

mring nata kang ambêk rusuh
sung panggrêsahing wadya lit
marga kurang adilira
nganggo karêpe pribadi
yèn tan kêna pinambêngan
para nayaka dèn aglis

nyuwuna salin mring ingsun
aja nganggo walangati
têmtu sun paring parentah
êndi ta ingkang pinilih
ing akèh umadêg nata
nanging kang turun nrêpati

nadyan putu tuwin buyut
canggah iya misih kêni
amung aja milih darah-
ing alit nora prayogi
watêk turuning asudra
sayêkti maksih nglabêti

yèn kêbanjur madêk ratu
watake maksih nglabêti
ardaning kang manah prapta
ambuwang wêlas lan adil
lir Gilingwêsi Narendra
pinadhêm dasih pribadi

kinarya pèngêt tan patut
Sri Narendra Gilingwêsi
siniksa wadya priyôngga
kunarpa tan dèn rumati
kang putra suka miyarsa
kalunturan sabda aji

undhang ing wadyarsa kondur
gong bèri munya swaratri
kêbut saha wadyakuswa
sang rêtna wus nitih joli
sri nata nitih dipôngga
pinalanan sarwa asri

prabu anèm munggèng pungkur
nitih turôngga rêspati
binusanan kancana bra
mêndha pan mêdhar sêsirig
anut iramaning gôngsa
urmatan saurut margi

kunêng lampahirèng ênu
wus prapta jroning nagari
gumuruh swaraning gôngsa
pelog slendro carabali
wurahan swaraning janma
ingkang samya nêningali

hyang pratônggapati surup
ginantyan wimbaning sasi
praba mubyar kêkêncaran
sêdhênge purnamasidi
padhange kadi raina
dening ujwalaning rati

sri nata rawuh kêdhatun
lajêng lênggahan mandhapi
sadaya samya sumewa
satriya punggawa mantri
tuwin wadya têtêlukan
kang saking ing Gilingwêsi

prabu nèm ngandika arum
mring Patih Cêmpa nagari
paman kula benjang-enjang
dinuta ing sri bupati
misudha mantri wisesa
ing nagari Gilingwêsi

kônca andika sawêgung
kadhawahan sami nangkil
kinèn sami ngèstrènana
ingkang winisudha ing sih
pantêse kang pakurmatan
kula pasrah paman patih

pun Sudarma namanipun
kang badhe jinunjung linggih
kya patih matur sandika
sigra kang sumewa sami
dhinawuhan lir kang dadya
dhawahing prabu taruni

narendra putra gya kondur
kanthèn asta lan kang rayi
ginarbêg parêkanira
sampat saupacara sri
kawuryan ing lampah kadya
Sang Hyang Asmara sarimbit

kunêng tan winarnèng ratri
praptenjang nêmbang têngara
sabên nayaka wismane
thong-thong grit gong bèri lawan
kang puksur sêsauran
tôndha têngara dhêdhawuh
ngumpulkên pra wadyabala

gumêr gumêrah kang nangkil
marpat nèng bacira tantra
sawega sagêgamane
lêlayu lawan bandera
rontèk rantab ing ngarsa
minôngka wiwahanipun
ingkang arsa winisudha

narpatmaja arsa nangkil
ginarbêg punggawanira
asri kawuryan lampahe
praptèng pagêlaran lênggah
tantara ingkang rama
miyos rawuh sitiluhur
pinarak ing dhampar dênta

prabu nèm dènira nangkil
anèng kananing palôngka
patih ngarsa samantrine
narendra mudha ngandika
hèh paman Patih Cêmpa
lamun sampun sami kumpul
saprikônca pêkênira

pun Sudarma dipun aglis
nuli jêngandika bêkta
sumiwèng ngriki samangke
lan sapirantose pisan
busana kapatihan
kya patih nêmbah umatur
anggèr pan sampun samapta

kya patih sasmitèng wuri
Sudarma sampun binêkta
umarêk ngabyantarane
ingayap para nayaka
tuwin mantri punggawa
saha saprikancanipun
ing Gilingwêsi sadaya

wus banjêng munggèng sitinggil
prabu anèm madêg sigra
dhawuhakên timbalane
sora sarèh kang wicara
hèh sagung pra nayaka
saking asmanta sang prabu
namtokkên mring Si Sudarma

ing mêngko jinunjung linggih
kinarya patih wisesa
nèng Gilingwêsi prajane
ingkang sarta kaarana
Klana Suraludira
marmanta sinung jêjuluk
mangkono ing têgêsira

basa sura iku wani
ludira têgêse darah
wani pêrang sanyatane
sigra sinung kang makutha
pratôndha mêngku praja
sinêngkakakên mring luhur
bineda pangwasanira

wus lênggah jajar lan patih
Suraludira nèng kiwa
wadya Gilingwêsi kabèh
dadya tyas kalangkung suka
dene ta Sang Sudarma
mangkya wus têtêp amêngku
anèng Gilingwêsi praja

tantara bujana mijil
dinum mringwadya sewaka
nata jêngkar mring purage
luwaran ingkang sumewa
Patih Suraludira
kalilan ngaso mring kuwu
sawadyanira sadaya

Kyana Patih Gilingwêsi
tansah dènira sumewa
mring prabu anèm sêdyane
nyuwun pitêdah kang nyata
caraning mêngku praja
salaminira pan anggung
winulang rèh karaharjan

samana sami pêpanggih
nèng dalêming siwayendra
prabu anèm andikane
mêngko wus sêdhênge kakang
mulih mring prajanira
ananging ta wêkas ingsun
poma sira dèn prayitna

lire wong mêngku nagari
lamun adil paramarta
alus lulus pamêngkune
dumadi karta kang praja
yèn ambêk siya-siya
sayêkti akarya kisruh
rêrusuh dumrunuh prapta

kaya upamane kali
yèn lêtuh sêsirahira
sayêkti buthêk iline
kongsi sapangisor pisan
yèn wêning kang sêsirah
ilining we kang saèstu
amilu wêning sadaya

mangkono mungguh nrêpati
sarat sarèh saniskara
supadya alus êmpane
parentah tanduking prana
pranatanirèng wadya
budi angkara wèh wurung
graita kang mrih utama

wong ulah nalar upami
lir janma ngulig turôngga
kudu rigên myang talatèn
dènira mrih pangajaran
ywa kongsi kurang pakan
kang minôngka boganipun
tan lyan mardi martotama

yèn turôngga kurang bukti
tuwin ta kopène kurang
sayêkti gêlis bobroke
kaya upamane prana
kurang prihatinira
tuwin ta tarimanipun
sayêkti glis tibèng papa

marma wong mêngku nagari
gêdhe cilik nora beda
ing pangolah wêwadine
upama kurang prayitna
dènira mêngku wadya
nora wurung tibèng luput
kalêmpit atêmah nistha

sarate wong arsa adil
kudu karêm mupakatan
lawan pra niyaka kabèh
nimbang sakèhing prakara
myang sagunging dêdosan
yèn pratitis êmpanipun
sumrambah nglabêti praja

ana têpaning palupi
Nata Gilingwêsi ika
angagêm karsane dhewe
nora rêmên têtarenan
sakèhe kang kinarsan
karsa pribadi jinurung
kadlurung tibèng bêbaya

Kyana Patih Gilingwêsi
prastawèng driyantuk têdah
pangolah praja lajêre
manêmbah alon turira
ing parimarma tuwan
mugi-mugi dasihipun
sagêda anglampahana

pamintamba mring Hyang Widi
mugi sagêd nampènana
wulang tuwan sadayane
lêstantuna ing salama
dumulur ing sakarsa
dadosa jêjimat ulun
ing sabda sri nata mudha

