Ki Jaka tan kêna muwus
sangêt sungkawaning galih
datansah amênggah-mênggah
dene musna ingkang pêksi
kunêng malih kang kocapa
satêngahipun wanadri

pan wontên têlaga agung
padusane widadari
pêndhak Gara Kasih prapta
ing wayah têngange nêgih
têlaga satêngah wana
kang toya kêlangkung wêning

gumêdêr gumêrah umyung
samya dus pra widadari
kêlawan sarowangira
warnanên kang agung brangti
Ki Jaka kagèt miyarsa
arame swaraning èstri

tinilingakên puniku
suwara dipun pêrpêki
mindhik-mindhik lampahira
ampingan wrêksa arêmpid
pawèstri samya yu endah
Ki Jaka micarèng ati

baya iki warnanipun
widadari ing suwargi
ingkang adus ing têlaga
dene padha ayu luwih
cahyane kadya sêsôngka
Ki Jaka awas ningali

busanane ingkang adus
tinumpuk dadi sawiji
kang sinjang lawan rasukan
tinumpuk sapinggir bèji
acakêt kêlawan toya
Ki Jaka graitèng galih

ngong jupuke sinjangipun
anglangsur dènnya lumaris
arênggosan napasira
adangu datan kaèksi
dupi wau sampun pêrak
kulambi sigra cinuthik

kêlawan sinjange katut
ya ta undurira ririh
anjujug ampingan wrêksa
lampahira sampun têbih
kunêng wau ingkang siram
sakeca kosokan sami

Ki Jaka pan lajêng mantuk
bêkta sinjang lan kulambi
datan cinatur ing marga
sapraptane wisma nuli
busana gya sinimpênan
tan ana ingkang udani

gène sandhangan puniku
sinèlèh ngisoring pari
sajrone lumbung punika
ênggone kêlangkung rêmpid
panyimpênira busana
anèng sangisoring pari

sampun tinindhihan pantun
Ki Jaka anulya bali
bêkta sinjang lan rasukan
saking ing wismanirèki
datan kari sêmêkannya
Ki Jaka bêbêktannèkimêrpêki têlaga wau
sarwi asingidan rêmpid
ngawasakên polahira
kang sami siram nèng bèji
rame sami kêkosokan
wus tutug asiram sami

pra widadari sêdarum
ingkang siram anèng bèji
angucap ing rowangira
payo padha mêntas sami
wus adangu anèng toya
sêksana umêntas aglis

sêdaya busana sampun
lajêng ngumbara wiyati
kari Dèwi Nawangwulan
maksih angum anèng warih
mêncil akantun pribadya
sira Dèwi Nawangsasi

ing driya kêlangkung ngungun
klambi sinjang tan kaèksi
sang rêtna lara karuna
kalimputan solahnèki
arsa mêntas maksih wuda
dadya angum anèng warih

kêlangkung kawêlasayun
angiyêng dènira nangis
kari lawan kancanira
tanpa sinjang tanpa klambi
sêsambat alara-lara
katuwone awak mami

ngur baya tumêkèng lampus
lan ilang busana mami
nora wurung kamanungsan
wus warising widadari
kulambi miwah sinjangnya
minôngka êlarirèki

yèn ilang sandhanganipun
tan bisa ngambah wiyati
sayêktine kamanungsan
mila bingung tyasirèki
wus tininggal rowangira
Nawangwulan kawlasasih

angum anèng jroning ranu
tanpa sinjang lan kulambi
ciptane sajro wardaya
paran polah ingsun iki
lamun kawruhana priya
mendah dene wirang mami

sinurakan kancaningsun
sakèhe pra widadari
pêsthi nyuraki sêdaya
sangsaya wuwuh prihatin
kocapa wau Ki Jaka
eca nèng sorkayu dhamping

mêspadakkên solahipun
Nawangwulan anèng warih
Ki Jaka awas tumingal
marang Rêtna Nawangsasi
ngêrês manahe Ki Jaka
sêksana ngatingal aglis

ngèdhèng jiwa raganipun
sarwi amarani ririh
marang satêpining toya
osike sajroning ati
ayu têmên wong punika
mendah baya-bayanèki

pêsthi maya-mayanipun
mayane anjait ati
kaya ngapa polah ingwang
yèn ora têkèng sarêsmi
angur ta ingsun matia
lamun ora akaronsih

adhuh lae kukus gunung
kinapakna awak mami
palwa gung kandhêg samodra
kandhêm kèrêm sun labuhi
sarwi mênggah ngusap jaja
saya parêk lampahnèki

prapta satêpining ranu
Ki Jaka ngadêg ing pinggir
mangkana Dyah Nawangwulan
duk wau sarêng ningali
wong lanang bagus taruna
tyasira wuwuh prihatin

sang dyah panone sumaput
saking wirange tan sipi
Ki Jaka aris atanya
lah wong apa sira iki
warnanira ayu endah
tanpa rewang angum warih

tanpa sinjang anèng ranu
sang rêtna aris nauri
pan sarwi ngusapi waspa
sangsaya imbuh rêspati
widadari raganingwang
kari lawan kônca mami

sakèh widadari wau
barêngan ngong siram bèji
mêngko ingsun katiwasan
sinjang lan kêlambi mami
ilange nora karuwan
marmane ngong angum warih

lamun mêntas awak ingsun
tanpa sinjang tanpa klambi
Ki Jaka aris saurnya
samêngko kadya punapi
yèn ana kang awèh sinjang
paran baya kang pêrjangji

nauri Dyah Nawangsantun
yèn ana kang awèh tapih
lamun wonge wus atuwa
manjinga wong tuwa mami
kêlamun maksih taruna
dadia sudara wèdi

sun anut sakarsanipun
Ki Jaka mèsêm dènnya ngling
lamun tuhu ujarira
lah payo mêntasa yayi
iki ingsun darbe sinjang
kêmbên tanapi kulambi

ya ta Sang Dyah Nawangsantun
sêksana sampun nampani
sinjang kêlawan rasukan
ya ta wus rinasuk aglis
Nawangwulan sigra mêntas
ngagêm sinjang lan kulambi

alênggah pinggiring ranu
jagongan tiyang kêkalih
Nawangwulan alon mojar
kawula anilakrami
sampeyan jinis punapa
Ki Jaka mèsêm nauri

pan manungsa jinisipun
dene ta pêparab mami
ingkang sinêbut ing kathah
Jaka Tarub aran mami
atmajèng Rôndha Kasihan
manira pan durung krami

baya sira mirah ingsun
pantêse durung akrami
apa maning winicara
aja kêparan doh yayi
mirah atma jiwaningwang
wêlasa wong kawlasasih

lan sira wus tômpa masku
beya ragad ing akrami
têtukon apalakrama
luwih prayogane yayi
jangji dadi jatukrama
jaka panggih prawan sunthi

tan rumôngsa krama ingsun
manira sêdya angabdi
ing dunya têkèng dêlahan
tulusa ingsun dêdasih
mring gusti kang sawang rêtna
Ki Jaka angusap wèni

Sang Rêtna Yu Nawangwulan
myarsa Ki Jaka dènnya ngling
anglês sajroning wardaya
mangkono osiking galih
baya takdiring Widi
lêlakone awak ingsun
akrama lan manungsa
paran gon ingsun sumingkir
ya ta mèsêm Kusuma Yu Nawangwulan

aris dènira angucap
pan sarwi ambalang liring
bok dados sanak kewala
têtêpa sudara wèdi
Ki Jaka anauri
bok aja kêpalang tanggung
rèhning padha lêlêgan
wus katêmu padha siji
apamanèh yayi ingkang winicara

sang rêtna mèsêm ngandika
inggih napa dèn rasani
wus karsanira Hyang Suksma
sakarsa kula umiring
rampung dènnya pêrjangji
Ki Jaka manabda arum
lamun mêngkono mirah
lah ta payo padha mulih
ingsun êmban sang rêtna amiwal karsa

kakang sampun dika êmban
prayogi sami lumaris
sêksana sarêng lumampah
sang rêtna lumampah ngarsi
lampahe nolih-nolih
kagugu sasolahipun
dene nora kayaa
lêlakone awak mami
takdiring Hyang manira laki manungsa

andulur anèng ing marga
lir Kumajaya lan Ratih
ing marga datan kawarna
ingkang lumampah sarimbit
sêmana sampun prapti
nênggih padhusunan Tarub
lajêng tumamèng wisma
wus sami tataalinggih
sang kusuma jajar lênggah lan Ki Jaka

nyi agêng sarêng tumingal
putrane dèn pêlayoni
rinangkul kinuswa-kuswa
sira nyawa têka ngêndi
dene olèh pawèstri
kaya widadari nurun
dhuh anggèr iki sapa
kang putra umatur aris
adhuh ibu punika mantu sampeyan

tinutur ing purwanira
duk anèng têngah wanadri
ing purwa madya wêsana
kang ibu suka tan sipi
kang putra sampun rabi
nyi agêng tyasnya sagunung
tansah ithak-ithikan
atuwuk datanpa bukti
darbe mantu ayu anom saking swarga

jinurung panêdhanira
nyi agêng suka tan sipi
putra atut palakrama
anggêpe ginusti-gusti
mantune ayu luwih
atmajane kakung bagus
tan ana kang kuciwa
lir Kamajaya lan Ratih
jalu èstri datan pêgat lênggah jajar

nyai agêng kawarnaa
nalikane darbe siwi
Ki Jaka anggawa bêgja
gangsar ngupaya rêjêki
tan towang sabên ari
rêjêkine mumah-mumuh
wuwuh wong padha urmat
sabên ari prapta gili
nyai agêng wus ngagêngkên ingkang wisma

yèn cinatur wismanira
nyi agêng anglir bupati
pasareane kang putra
rinêngga cara bupati
tinon kêlangkung asri
pajangan kumêndhung-kêndhung
dinulu abyor sinang
lir pendah kaswargan ngalih
putra siji rinêngga sinuba-suba

sêmana suruping arka
gumanti padhanging sasi
ingdalu kadya raina
anuju purnamasidi
warnanên Nawangsasi
dhasare ayu pinunjul
karêngga ing busana
dhèmês mêsês luwês manis
cahya mancur limpad pasanging graita

wus misuwur môncadesa
nyi agêng mantune luwih
ayu pantês tanpa sama
surti wêdi bêkti laki
milanya sabên ari
wong prapta kadi sêsulung
yun-yunên kudu mulat
wong kuning ayu macêning
aprak ati sêdhêpe kanthi wiraga

siyang dalu ingkang raka
tan kêna bênggang sanyari
kadi mimi lan mintuna
pinangku liniling-liling
dèn ban mring jinêm wangi
wus atangkêp samiripun
amangun yudasmara
tanpa wêlèh akaronsih
jalu èstri amêpêk diwasanira

syang dalu nungku asmara
pêrmain tikswara lungid
luware pulang asmara
asêsuci maring bèji
supe dhahar lan guling
katungkul apulang lulut
antara sangang warsa
nyidham kaworan sang dèwi
nyai agêng ing Tarub sêmana seda

layos sampun binêrsihan
sinucèkakên tumuli
lajêng kinubur sêksana
lan makaming raka nunggil
Ki Agêng Tarub nguni
lumintu sidhêkahipun
kubur dadya sadranan
misuwur liyaning dèsi
amêmule sami nyuwun karaharjan

apa kang sinêdya prapta
sakajate kang mêmuri
Ki Jaka gumanti lênggah
kalênggahane kang lalis
pêparab nunggak sêmi
anama Ki Agêng Tarub
pan dadya pangauban
wong ing Tarub wêdi asih
apadene wong môncapat môncalima

warnanên Dyah Nawangwulan
wus sêpuh dènnya garbini
sampun prapta mangsanira
lair ingkang jabang bayi
nanging miyos pawèstri
gumêbyar cahyane mancur
kadi wulan purnama
ibu rama langkung asih
yèn liniling èsême lir guladrawa

