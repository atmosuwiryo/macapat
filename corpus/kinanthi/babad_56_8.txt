gandrung-gandrung kapirangu
lampahe wong agung kalih
Endrajanu lan Winata
Anila lan Satabali
lawan bala wre sayuta
kang badhe anambutkardi

karya padhepokanipun
lèr wetan sukuning wukir
sasêngkankaparèng ngambat
têngah-têngah awêradin
nênggihlimang atus cêngkal
toyanjog badhe kinardi

gandrung-gandrung kapirangu
lampahe samargi-margi
Endrajanu lan Winata
Anila lan Satabali
sangêt wêlasnya tumingal
ing gusti kabyatan wingit

gandrung-gandrung kapirangu
kagyating manyura muni
cêngongong sumêbut mêsat
kêdandapan duk ningali
katon risang mawèh rimang
Kusuma Putri Mantili

kunêng ingkang kapirangu
wau ta ingkang winarni
kapi bala akèh prapta
kang wus samya ngariyini
sukuning wukir lèr wetan
lajêng sami nambutkardi

wau ta sang kapirangu
wong agung lampahe prapti
kèndêl munggèng pasanggrahan
Prabu Sugriwa ing nguni
ngantosikang nambutkarya
kapi Anila angrakit

nalikanira ing dalu
wong agung mangsah sêmadi
sirêp kang bala wanara
sadaya wus samya guling
nadyan Truna Sudarsana
wus dangu dènira guling

kukusing dupa kumêlun
ngêningkên tyas sang apêkik
kawêngku sagung jajahan
nanging sangêt angikibi
Sang Rêsi Kanekaputra
kang anjog saking wiyati

kagyat risang kapirangu
pinêngkul kinêmpit-kêmpit
dhuh sang rêtnaning bawana
ya kitukang walangati
ya kitukang ngênêsing tyas
ya kitukang kudu gêring

têka dadak milu-milu
kaya polahe wong cêplik
lali yèn kalêngkaning rat
ing bawana amurwani
musthikaning jagad traya
dhêmên lalèn sônggarunggi

sun iki ngêmbani wuwus
dera Sang Hyang Otipati
Bathara Suksma Kawêkas
sira ingkang dèn paringi
nênggih maosadilata
panguripe wong sabumi

sira arsa aprang pupuh
lan ditya Ngalêngka Aji
panguripe kapi bala
roning lata maosadi
yèn ana matyèng palagan
ungkulana maosadi

waluya ing uripipun
kêna sira anu malih
tandurên ing dhepokira
sukuning Malyawan wukir
lah uwis sira kantuna
Narada mêsat wiyati

nugraha sang kapirangu
badhe tinanêm pribadi
nadyan ari Sudarsana
datan sinungan udani
wusaring sadaya mangsah
jênêngi kang nambutkardi

tan cinatur laminipun
wus paripurna rinakit
sagunge bala wanara
wus samya tinundhung mulih
marang ing Guwa Kiskêndha
tan kêna kari sawiji

amung sukane wong agung
manêkung badan pribadi
lan ari Sumitratmaja
tan kêna tinunggwèng dasih
wau rêngganing prawata
dhepoke wong agung kalih

asri busananing gunung
dhepoke satriya kalih
winarsada jêjidharan
paripurna pinarigi
angongkang talaga dibya
toyanya sumilak wêning

binotrawi angênguwung
akik winêngku cêndhani
wagêde kapi Anila
rêngganing lêlarèn alit
marik kayu apu pita
sapangandhap sapanginggil

mêngkap katrajang ing ranu
lingkap kakape kaèksi
akik wungu kang kinarya
sinunduk sinungan sêntil
ingukir lawan kênaka
Anila ingkang akardi

angubêngi toyanipun
ing dhepoke larèn alit
wutahe pan tinalangan
akik dadu kang kinardi
ngandhap sinungan gupala
pinindha wanara Bali

jajar kalih gupala gung
prasamya akik ingukir
siji pinindha yaksendra
ajêng-ajêngan alinggih
duk winuruk pôncasona
dening Sang Wanara Bali

toyanjog ing baunipun
amanggul kang talang akik
baune kiwa sadasa
dene bau kanan sami
sadaya kang dadi ôndha
malipir talanging margi

tibane toya sumawur
sumamburat maratani
kanan kering talagendah
toyane datan lumaris
liyane toya tinalang
pan sadaya rinêngga sri

pêpêthetan amêmuthut
kêmbang-kêmbange ngubêngi
kayu anyang angayangan
warana yom angayêmi
adas tarawas naratas
katumbar ambabar pinggir

cabe cêngkèh candhana rum
pêpala kayu têgari
sari adas sidawayah
manis kumukus mêsoyi
ing kalêmbak kapulaga
pucak pacar amalipir

talanira lumut-lumut
lamat-lamat tan alimit
lan akala kaliwatan
yèn sang wira wira-wiri
lami langlang kalangênan
karonron-ronron lan ari

sinambungan roning sêmbung
balumbang kalong balimbing
ring kulon wunglon kilenan
kalong kalung kolang-kaling
kali kêkalèn kalingan
dhukut dhêkêt mulêt têki

sêsêngkan pèrèng aparung
parang rong miring kapering
kêkarangan arang-arang
urung-urunge pring ori
asrang sinêrang karangrang
angrêrèwèng urang garing

bayangan bayêm ngrêmbuyung
lor durèn arèn kuwèni
rawe-rawe ing rêrawan
kararewang taru turi
karandhang lir ngadhang-adhang
kadhondhong nêdhêng asandhing

bengok bênguk nganguk-anguk
pêcuk cangak nucuk cacing
kacancang ing anjang-anjang
jinunjung bajangan bajing
jalarang mèlu angarang
ginagulang ing tênggiling

warak wuru ngawur-awur
kang ngawêri kiwir-kiwir
kuwur kawur nora kawar
sulur silar ting saluwir
suwari loro kumêlar
kumêlasar analisir

anucuk kêcapi pucung
kacaruk carang kacêpit
cacap cucuke kacêpat
suwak suwèk ngiwik-iwik
mangap kacangap srang-srangan
sinungsunging walangsangit

ramèng bramaramarèngrum
sumamar sêkar saruni
sari wungu wèh wêwêngan
tunjung bang kumambang têmbing
kambêng pambêngan nèng tambang
kaliling kaya ngalingi

tarate otêr kabêntur
bêntar kentir intir-intir
entiring toya antara
rêramening irim-irim
kêkiris riris karasan
kadya raras tinon aris

wetan tangkile tumungkul
ngulêngkênonga kêmuning
walikadhêp kêdhap-kêdhap
andhêndhêng kang randhu kuning
tinubing simbar kababar
kêkajar kadya jajari

kidul kandêl dhuwêt dhuku
jêruk jirak jambu jali
jambe jajar bêbanjaran
ênggène dhêmping anggamping
roning suruh kadi sarah
kumêlar kelor kumêlir

mèh daut mêndat kadudut
kadawan drawasèng angin
biyoyot biyêt abayat
Ramawijaya mulat ing
kabèh kêlangêning wana
kalalangan lêlêng brangti

tuhu tan kêna winarni
rêngganing kang padhepokan
kapi Anila wagêde
ingukir pinônca warna
akik bang akik seta
akik dadu akik wungu
ingukir kuku kewala

mangkana wong agung kalih
yèn dalu tansah mêmuja
sanityasa sêmadine
yèn ari angenggar-enggar
ngidêri kêlangênan
gandrung-gandrung kapirangu
anon ngurage kang sêkar

kagagas putri Mantili
dhuh mirah pêpujaningwang
paran solahira anggèr
apisah lan dasihira
sarwi tumindak ngetan
gandrung-gandrung kapirangu
mulat kayu apu pita

dhuh ari putri Mantili
kayu apu tingalana
ing jêro ana kakape
kakap akik kang kinarya
tumindak malih ngetan
gandrung-gandrung kapirangu
mulat toya kang tinalang

dhuh kusuma maskuari
miyata toya tinalang
pan ing nguni karêmêne
wangsul mangilèn saksana
ngubêngi pakêbonan
gandrung-gandrung kapirangu
mulat kalong kênèng kala

sarwi nucuk kolang-kaling
yayi Mantilidirêja
gusti kalangênan kalong
kalonge ing Maliawan
unine kaya kidang
cancangên panging kapundhung
anggèr pakanana walang

nanging aja walangsangit
manawa pês nuli pêjah
pakanana walanggênjor
lumampah angidul nulya
mring karangjambe jajar
kapirangu gandrung-gandrung
mulat suruh kadi sarah

dhuh ari putri Mantili
saosan kang jambe sêdhah
andhêmping gone gampinge
yayi urabana sêcang
campur dhêdharanira
nyangking sadak gandrung-gandrung
kapirangu tiris dênta

yayi iki cêngkir gadhing
ing nguni kalulutira
anggung sinurat pêputrèn
pinindha putri Manggada
ngunus patrêm abela
gandrung-gandrung kapirangu
belane kurang utama

tan mulat kang dèn belani
sabêne karêmênira
dangu sigra wangsul ngalèr
marang ing toya pancuran
pring ori kang kinarya
kapirangu gandrung-gandrung
miyat sêluring karangrang

angrêrèwèng urang aking
mirah sira tingalana
iki sêmut asêsêmon
sêsomahan amèt môngsa
sigra kondur saksana
gandrung-gandrung kapirangu
kang diwangkara diwasa

prabane sumirat kuning
agonjing mustakanira
kang ima wilis duk katon
trênyuh tyasira tumingal
dadya kang salang-salang
kang akarya lara gandrung
sadalu datanpa nendra

dhuh gusti putri Mantili
paran wêkasing wiyoga
angin ru-ara gora rèh
dutaning rêktu karyonang
gurnita tan nangsaya
manglawan muwuhi gandrung
rarasing wadananira

tumutur gêbyaring sasi
kidang-kidang katon tandang
sumêngèr tinggal unine
kemutan ing swaranira
liman agung liwêran
sun agandrungkapirangu
katon kawagêdanira

lintang sumusuping tasik
kilat limut lamat-lamat
umulat kincang ta anggèr
gandaning kusuma sumyar
mrêdu nanduki grana
masuk sumusup ing jantung
mêrês rarasing wardaya

drawayèng waspa ngong ari
anon manyura kirab lar
kumêlap kadya remane
nalika ukêl winêdhar
dhuh mas yangyanging teja
dasih agung kapirangu
tan kawawa anahana

anon kuntul kontal-kantil
katatal katula-tula
katali salêlewane
talaga kocak kalembak
ngalabi lêbak-lêbak
marutasangsayèng ranu
kadya dening imbanira

kunêng kang anggung wiyadi
wuwusên Guwa Kiskêndha
Sri Maha Sugriwa Katong
lan sagung bala wanara
samya muktining boga
gung alit sadaya tuwuk
tan ana winalangdriya

tuwin Sugriwa Narpati
andon raras karasikan
lan Dèwi Rata garwane
muktyanèngsajroning pura
Anggada wus diwasa
wus pinacak satriya gung
punggawa sinungan bala

sinami lawan Maruti
balane Radèn Anggada
Druwenda bupati gêdhe
têtêp ngêmbani Anggada
apan ingkang parentah
Bathara Rama ing dangu
Anggada pinundhut putra

warnane tuhu ngajrihi
acancut rowang arikat
kadya baskara netrane
yèn asêgu kadya gêlap
gêtêr-patêr sauran
turas prajurit pinunjul
kinudang ing tri bawana

wadya wanara gung alit
amuji Radèn Anggada
mendah ing aprang bobote
dhihin anaking prawira
kapindho kasêpuhan
ingambil putra satuhu
ing Gusti Bathara Rama

kunêng Sugriwa Narpati
wuwusên ing Maliawan
wong agung ingkang wirangrong
nalika enjing alênggah
lan ari Sudarsana
munggèng soring nagasantun
kang raka asru ngandika

hèh yayi Sumitrasiwi
tingalana langit ika
pan wus samya rêsik kabèh
yayah budining pandhita
sari wus padha ngurag
kang ôngsa wus akèh mabur
mamrih toya mring talaga

mangsane katiga prapti
pagene yayi Sugriwa
têka lali ubayane
pijêr amukti wibawa
anèng sajroning guwa
baya nora mêtu-mêtu
tan mulat padhanging wiyat

dene ubayane dhihin
sêdhêng arang ingkang udan
kapindra sanggup angakate
amukul nagri Ngalêngka
iki ta wus katiga
baya ta nora andulu
maring silaking akasa

panguraging sarwa sari
yèn rina tan mêdal-mêdal
pijêr muntêl ing paturon
karane tan kaemutan
maring môngsa katiga
pijêr nora sêdya mêtu
apa tan ajrih tumingal

patine wanara Bali
yayi sira lumakua
maring Kiskêndha dèn age
Si Sugriwa ucapêna
lalune ing ubaya
ingkang rayi nêmbah mundur
mangkat ngecani wardaya

amikul langkap pribadi
pinundhak ing bau kiwa
nyangking jêmparing têngêne
kang aran Surawijaya
sanjatane Lêksmana
ing marga datan winuwus
prapta ing Guwa Kiskêndha

bala wre kathah udani
praptanira sang nararya
malajêng maring kadhaton
tur uningèng ratunira
Radèn Lêksmana prapta
Sugriwa gupuh amêthuk
wus kinèn angaturana

lumajêng ingkang tinuding
wong agung wus ingaturan
lajêng tumamèng kadhaton
orêg kang bala wanara
samya saos ing karya
Sugriwa mêthuk tumundhuk
gupuh risang wau prapta

ngrarêpa sarwi nungkêmi
wau Narpati Sugriwa
angraup nguswa lêbune
ing suku Sumitratmaja
sampun ngaturan lênggah
munggèng singangsana murup
prapta glar kang pra dipatya

Sugriwa umatur aris
dhuh anggèr raka paduka
jêng gusti mendah dukane
pun patik angraès dosa
mèh lalu ing ubaya
wuruning ôngga pukulun
anglimputi kaluputan

wisaya wibawa mukti
arang wruh ing kapuwaran
pun patik kalangkung awon
lamun kawula ngutusa
marang bala wanara
ambalengkrah gunung-gunung
ngosak-asik wanawasa

pintên wiyaring jaladri
kalaban bala wanara
Sumitratmaja lingnya lon
yayi sira ingandikan
barênga lawan ingwang
Sugriwa nêmbah umatur
suwawi inggih sandika

Prabu Sugriwa ngêjèpi
umêsat Radèn Anoman
minggah ing gapura gêdhe
sigra anggoyang gathita
garjita kapi bala
kumrutug saengga jawuh
ibêkan punang gêgana

lir guntur nêngkêr wiyati
kumarusuk kumarasak
kadya prahara gora grèng
wanara kang têbih gènnya
lêlakon pitung dina
dhêdhêt prapta susun timbun
ing wuri pan dèrèng têlas

tuhu tan kêna winilis
gungekang bala wanara
datan karuan wêndrane
sèwu kirna sèwu wurda
misih kêna dèn wilang
pitung dina ping pat kêmput
têbane bala wanara

Radèn RamaDayapati
mulat angulon angetan
angidul miwah angalèr
sangkêp kang bala wanara
tan ana liru prênah
ing sajuru-jurunipun
ing wuri maksih kumêrab

anjog RamaDayapati
saking kapura wiwara
wus praptèng ngarsa prabune
asasmita wus samêkta
ambêkta singangsana
saosane sang aulun
pinanggul wanarèng wuntat

