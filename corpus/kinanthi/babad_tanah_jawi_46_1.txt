benjing ing sapêngkêr ulun
yèn tuwan dipun aturi
dhumatêng Kênol Kapitan
pinarak dhumatêng loji
jêng pukulun sampun tindak
lamun kapitan jêng gusti

badhe andarbèni atur
bicara kang kathah kêdhik
jêng pukulun sampun karsa
inggih sêngadia gusti
ngantosi sadhatêng kula
sadayanipun prakawis

sampun kawrat dhatêng ulun
paduka tan ngudanèni
nabdaa sakèh bicara
Si Rôngga kang sun bubuhi
jêng pangran aris ngandika
sutèngsun iya prayogi

aja sumêlang ing kalbu
klakona sêdyanirèki
sutèngsun sawêkasira
Ki Rôngga malih turnèki
lan malih sapêngkêr amba
tumênggung ing Surawèsthi

myang Dipati Madurèku
paduka prih madêg baris
lawan damêla pratôndha
yèn balela ing nrêpati
supados suyud sadaya
mring paduka pra dipati

gusti ing watawis ulun
rinta ing Sampang Dipati
ngadêg ing kasuranira
lan Tumênggung Surawèsthi
tiyang pasisir bang wetan
pasthi sadaya kinêrig

mring Dipati Sampang anut
sagunging môncanagari
bang wetan tan wontên nôngga
ananggulang ing ajurit
yudane wong Surabaya
agagah prakoswa wani

lawan sami têguh-têguh
santananipun prasami
mila gusti makatêna
dados ènthèngipun benjing
bicara lawan Walônda
yèn kula praptèng Batawi

pangeran ngandika arum
sutèngsun watara mami
yayi dipati ing Sampang
kaya nora ngapirani
iya ing sapungkurira
mungguh pangadêging baris

yèn Hyang Kang Amurwèng Pandum
asih marang ingkang dasih
tumênggung ing Surabaya
kaya nora anyidrani
Mas Rôngga matur wotsêkar
kawula ngaturkên bêkti

katur paduka pukulun
awarni kancana adi
pitung kati wawratira
lan reyal rong èwu ringgit
kadamêl tumbas busana
kaprabon jumênêng aji

wontên Sêmarang pukulun
jêng pangeran ngandika ris
sutèngsun luwih tarima
pawèwèhira mring mami
samêngko ingsun angganjar
iya marang ing sirèki

êmas lan reyal puniku
karyanên sangu lumaris
têlungane awak ingwang
ingkang ana ngomah mami
lah pirabara ing benjang
ana pitulungHyang Widi

sapungkurira lumaku
Mas Rôngga sigra wotsari
budhal tandya numpak palwa
wau Mas Rôngga Sêmawis
asangu reyal salêksa
langkung kalih èwu ringgit

budhal sing Sêmarang nuju
Mukharam pitu marêngi
ari Rêbo wanci enjang
sigra alayar tumuli
sarêng lan utusanira
Gurnadur Jendral Batawi

satêngah côndra nèng laut
wus prapta nagri Batawi
nèng pondhokan wolung dina
Mas Rôngga bicara wiwit
dhatêng kitha Intên mangkya
gurnadur sampun andugi

yèn Rôngga sêsulihipun
pangran kang anèng Sêmawis
ya ta wau pinanggihan
Jendral Hurpèk Hudimani
para radpêni ngandikan
sadaya wus sami prapti

kalih wêlas munggèng ngayun
lajêng bagèkakên sami
mring Rôngga Yudanagara
wusira mangkana nuli
majêng ngaturkên nawala
kang srat sampun dèn tampèni

dhumatêng tuwan gurnadur
binuka sinuksmèng galih
lajêng wau kinurmatan
sanjata gêng ambal kaping
sapta laju Ki Mas Rôngga
tinundhung mring pondhok kriyin

kacarita pitung tèngsu
Mas Rôngga anèng Batawi
langkung ruwêd kang bicara
dènnya arsa amancasi
para radpêni sadaya
bicaranira pradondi

mila dadya laminipun
Mas Rôngga anèng Batawi
ingkang dadya ruwêdira
dene wus kasusrèng warti
Pangeran Pugêr prawira
sudibya kuncara sêkti

marang ing Walônda purun
ing uni sampun matèni
ring Tak milwa Surapatya
ya ta kawarnaa enjing
Ki Mas Rôngga tinimbalan
dhumatêng para radpêni

sampun prapta munggèng ngayun
pra radpêni muwus aris
hèh Rôngga Yudanagara
sira awaking Kumpêni
mêngko ingsun todhi sira
tutura ingkang sayêkti

aja sisihên sirèku
tuwan gurnadur tan apti
karya ratu mring pangeran
Adipati Pugêr iki
krana wus alabêt ala
kang sapisan wus nglakoni

dadi kraman gawe rusuh
Sunan Ngalaga wêwangi
sarta matèni Walônda
kapindhone ngumum ugi
duk patine Kapitan Tak
iku Pangeran Dipati

Pugêr ingkang atêtulung
mring Si Surapati nguni
apa tan nyata mangkana
dadya wus cidra ing galih
karsane gurnadur jendral
tanapi kang pra radpêni

yèn dhasar ingkang sinuhun
Mangkurat Mas Ratu mangkin
têtela nora anêdya
têpung bêcik mring Kumpêni
luwih bêcik ngupayaa
darah Mataram lyanèki

kang yogya ingangkat ratu
mung Pangeran Pugêr iki
aja pinrih dadi nata
Ki Rôngga mèsêm turnya ris
tuwan sing dhawuh paduka
punika inggih sayêkti

nanging tan lêrêsi niku
sabab ing kalanirèki
Pangran Pugêr nama Sunan
Ngalaga punika margi
rêbatan nagri kalihan
sadhèrèkira pribadi

de Wlandi kang samya lampus
sajroning prang punika wit
têtulung Sunan Mangkurat
sarta duk pêjahirèki
Kapitan Tak ing samana
punika inggih sayêkti

saking Pangran Pugêr wau
nanging pangran anglampahi
parentah Sunan Mangkurat
rèhning pangran wau ngabdi
ajrih yèn tan nglampahana
sabarang rèhira aji

dene ta samangke lamun
tiyang Kumpêni tan apti
anjunjung dadi narendra
tuwin tan hyun anjurungi
tamtunipun sang pangeran
jumênêng nata pribadi

sabab kang sarira sampun
darbe andêl-andêl jurit
prawira Pangeran Sampang
kanthi tiyangira nênggih
sapulo nagri Madura
lan Tumênggung Surawèsthi

tanapi tiyang saurut
pasisir sadaya nênggih
sampun suyud sadayanya
sumarma jêng pangran yêkti
kuwawi yèn angrêbata
karaton ing Kartawani

tan susah mawi bêbantu
ing tiyang Kumpêni malih
kang sarira sampun rosa
de kala lolosirèki
sing Kartasura karsanya
sumêdya mring Dêmak nagri

wontên ing riku gènipun
arsa jumênêng nrêpati
têdhakipun ing Sêmarang
kawula ingkang ngaturi
atur kula jêng pangeran
mundhuta tulung Kumpêni

mrih Kumpêni wingkingipun
sagêda kèringan tuwin
angsala ing kauntungan
makatên panêdya kami
satuhu atur kawula
tan mrihgêgirisi galih

sarèhning ulun rumasa
ing Kumpêni pitayanya
dados ing sabisa-bisa
mrih Kumpêni untungira
margi kula kinawula
punapa walês kawula
mila sru atur kawula
jêng pangran dadosnya nata

anging lamun sri paduka
jêng gurnadur mêksèng driya
tan arsa jumnêngkên nata
mring kangjêng pangran punika
sayêkti kawula datan
purun wangsul umantuka
dhatêng ing Sêmarang praja
lajêng wisma ing Jakarta

suka tumêkèng pralaya
sabab kula jrih tinarka
angubungi anggènira
jêng pangran jumênêng nata
tur sèstu masa wandea
dènira yun madêg nata
Jêng Pangran Pugêr punika
de sampun dados karsanya

ya ta Sang Gurnadur Jendral
tuwin kang pra rad sadaya
tan wontên malih wacana
samya umindêl sadaya
saksana wau Ki Rôngga
anulya dipun kunjara
ginêdhong ing laminira
kacriyos salikur dina

lan ing sabên-sabên dina
winêdalkên sing kunjaran
katodhi awantya-wantya
anging Ki Rôngga akêkah
ing aturira tan ewah
têtêp lir paturan ngarsa
tan ketang praptèng antaka
yeka sing gênging trêsnanya

mring Pugêr Pangran Dipatya
kang tansah kaciptèng nala
mila tan ajrih pralaya
Ki Rôngga tuhu prawira
ya ta wusnya slikur dina
Ki Rôngga gya linuwaran
tinimbalan munggèng ngarsa-
nira Jêng Gurnadur Jendral

sapraptaniraing ngarsa
pra radpêni wus sanega
nabda hèh sira Ki Rôngga
mêngko ingsun tanyèng sira
Kumpêni lamun ngadêgna
mring Pangeran Pugêr ika
dadi ratu tanah Jawa
apa kang dadi untungnya

Mas Rôngga alon aturnya
tuwan ing katur kawula
ingkang dados untungira
mênggahing kang saprakara
Kumpêni lan Ratu Jawa
têtêp sami amêmitran
dene kaping kalihira
prajanjiane kang raka

punika têtêp badhenya
Carêbon lawan Pasundhan
tanapi ing Pamêkasan
têtêpipun mring Walônda
dene kaping tiganira
Kumpêni gadhah kuwasa
ing pasisir tanah Jawa
ngriku dèn kawasanana

sakathahira wong sabrang
tan kenging benjang angambah
yèn botên aminta lila
ing tuwan gurnadur jendral
dèrèng dugi aturira
kasaru wontên kang prapta
saking Sêmarang Kapitan
Kênol lan kumêndurira

kalihe atur uninga
mring tuwan gurnadur jendral
lan sagung para kawala
yèn tanah Jawi samangkya
cawêt aru-aranira
pasisir wetan sadaya
sami ngadêg barisira
anglawan ing Kartasura

punggawa suyud sadaya
mring Pangran Pugêr Dipatya
kang dadi panutanira
adipati ing Madura
lan Tumênggung Surabaya
de kang misih nut ing nata
amung ing Dêmak nagara
Kaliwungu miwah Kêndhal

tanapi ing Pakalongan
mangkya wong ing Kartasura
kyèh nusul dhatêng Sêmarang
kalayu mring sang pangeran
manawi pun Surapatya
tumut analabung yuda
mila prayogi jinaga
sampun kirang ing wiweka

de pangeran ing Madura
mring Sêmarang wus utusan
ngaturi prajuritira
pangeran kang baurêksa
kalih èwu winatara
lan Tumênggung Surabaya
utusannya sampun prapta
atur prajurit kang jaga

kalih èwu kathahira
Pangeran Pugêr samangkya
ingaturan madêg nata
anèng Sêmarang nagara
nanging pangeran tan arsa
ngantosi utusanira
kang mring Batawi Mas Rôngga
Yudanagara kinarya

manggala sagung bicara
mila sru ingarsa-arsa
ya ta jêng gurnadur jendral
sakala lajêng pirêmbag
lan pra radpêni samangkya
wus sami rêmbag sadaya
antawis ing tigang dina
Mas Rôngga Yudanagara

tinimbalan umanjinga
ing loji agêng samana
sapraptanira mas rôngga
kinurmatan pira-pira
unine ponang sanjata
anglir pendah gêlap sasra
Mas Rôngga sinungan trima
kasih de gurnadur jendral

marga saking aturira
inganggêp têmên pasaja
tan wigih dening dêduka
têmah ngantya kinunjara
maksih têtêp aturira
nulya gurnadur ngandika
wis rôngga samêngko sira
mring Sêmarang umuliha

Ki Rôngga matur sandika
nulya lèngsèr saking ngarsa
gurnadur atur rêruba
mring pangeran warna-warna
sakalangkung kathahira
busana kang adi mulya
pèni-pènine kawarna
lawan angaturi wadya

prajurit sabrang mawarna
Bugis Têrnate Sumbawa
Ambon tanapi Mêkasar
kalih èwu kathahira
saprabotirèng ayuda
sagung kasrah mring Mas Rôngga
antara ing tigang dina
dyan ingangkatakên nulya

budhal mring Sêmarang sigra
Mas Rôngga sarêng angkatnya
kalawan Kênol Kapitan
tanapi kumêndurira
tan winarna lampahira
lastantun praptèng Sêmarang
anulya wau Ki Rôngga
sowan umarêk ing ngarsa-

nira Jêng Pugêr Pangeran
sigra manguswa padanya
sinabdan bagya ta sira
sutèngsun sapraptanira
Ki Rôngga nêmbah turira
sing pangèstu jêng paduka
wilujêng lampah kawula
punika kawula bêkta

pakintun saking Jakarta
atur-aturipun tuwan
Gurnadur Jendral Jakarta
warni lêlêmês busana
sakalangkung adi mulya
lan pèni-pèni mawarna
tuwin binêktanan wadya
prajurit sabrang maneka

Bugis Têrnate Sumbawa
Ambon tanapi Mêkasar
kalih èwu kathahira
saprabotirèng ayuda
sagung katur jêng paduka
saksana wau Ki Rôngga
ngaturkên lêlampahannya
ing purwa madya wasana

ingaturkên sadayanya
jêng pangran dupi miyarsa
ing aturira Ki Rôngga
kalangkung wêlas ing driya
sarta sru angalêmbana
dening tatag titisira
ing wicara tan rêringa
ngantya prapta kinunjara

ingandhêman ujarira
wasana pangran ngandika
bangêt tarima manira
ing antêpe atinira
dèn ta trêsna mring manira
ngong rumasa kapotangan
bêcik marang sira uga
mêngko ingsun durung bisa

umalês mring pakênira
manawa ing wurinira
kêna sira arsa-arsa
wêwalês ingsun mring sira
Ki Rôngga nuwun aturnya
mangkya tan antara lama
nulya na nawala prapta
saking ing Batawi praja

mring Kumisaris Sêmarang
Ki Rôngga nulya ngandikan
dhumatêng ing loji môngka
wakilira jêng pangeran
awit saking aturira
Ki Rôngga wau tan suka
jêng pangeran kapanggiha
pribadi lawan Kumpênya

mrih ywa kenging dèn pangangkah
sapraptanira Ki Rôngga
sigra tinêdahan sêrat
karampungan sing Batawyah
yèn gurnadur lan para rad
wus sami ngidini dènnya
arsa jumênêng narendra
Pangran Pugêr sartanira

sagah mitulungi ngyuda
nging darbe panuwun praja
ing Dêmak miwah Japara
tanapi ing Têgal sarta
nyuwun têtêmpah rêginya
tiyang Kumpêni yèn ana
kang pêjah madyaning rana
lan wragad sajroning yuda

tanapi badhe janjinya
tiyang Kumpêni kalawan
narendra ing nusa Jawa
tinêdahkên mring Ki Rôngga
Ki Rôngga wangsulanira
mênggah sadaya punika
inggih sampun sinagahan
mung srat badhe prajanjian

lan têtêmpah jroning yuda
punika badhe karêmbag
rumiyin lan Jêng Pangeran
Cakraningrat sabab mangkya
dèrèng dhatêng ing Sêmarang
kajawi saking punika
kula nyuwun idinira
Kumpêni anglilanana

kula yun ngadêgkên bandar
bandar dharat kang supadya
bangginira nyêkapana
kasanggèkakên ing karsa-
nira kang dados narendra
nauri kang sinuwunan
anglilani ing paminta
samana dènira arsa

angangkat madêging nata
amung ngêntosi praptanya
Jêng Pangeran Cakraningrat
ing Sampang lan pra bupatya
ing pasisir sadayanya
lan upados arinira
kang dèn sênêngi jêng pangran
mrih laksana gambuhira

ya ta mangke winuwus
wontên utusanira Sang Prabu
Kartasura Ôntagopa namanèki
matêdhakkên srat pamundhut
dhumatêng Kapitan Kênol

suraosing srat wau
sri narendra ing mangke amundhut
bêbujênganira saking Kartawani
Pangran Pugêr namanipun
pinundhut dening sang katong

dhatêng ing Kartapurun
ya ta Kapitan Kênol dupi wus
nupiksani sêratira narapati
sakala lajêng umuwus
hèh kongkonan sira mêngko

matura mring ratumu
ing anane Pangran Pugêr iku
praptanira ing Sêmarang wong Kumpêni
nora ngundang amrih rawuh
mung karsanedhewe rawoh

banjur nêlukke sagung
wong pasisir kabèh padha nungkul
wong Kumpêni tan ana kang andahwèni
sartane tan milu-milu
ing karsane kang mangkono

pan ing Jawa sawêgung
kagungane dhewe kang sawastu
dene lamun ratunira sri bupati
wani nyêkêl sang môngka wruh
dèn cêkêla dhewe gupoh

wis muliha sirèku
ngong tan mangsuli layang sul-angsul
punang duta sigra mêsat saking ngarsi
datan kawarna ing ênu
ing Kartasura wus rawoh

sigra marêk sang prabu
nêmbah matur rèhira ingutus
amiwiti malah prapta amêkasi
Ki Kênol ing ujaripun
ingunjukkên mring sang katong

sri narendra sru bêndu
myarsa utusan ing aturipun
nanging datan kantênan kang dèn dukani
saksana ing karsanipun
badhe nêlasi sang katong

dhatêng ingkang tinrungku
yèka Radèn Suryakusumèku
anging datan kalampahan karsanèki
awit sabên sang binagus
arsa pinêjahan katon

ardi Mrapi umurub
katar-katar swaranya gumrubug
têmah dadya lindhu bumi gonjang-ganjing
wong Kartasura gumuruh
gègèr otêr sakèhing wong

gya utusan sang prabu
amariksa swara kang gumrubug
têrang wau urubira Ki Mêrapi
dadya sang sri karsanipun
anêlasi datan siyos

apan kongsi ping pitu
Dyan Sudira sabên yun binunuh
tanpasangkan gara-gara kang dhatêngi
dadya maras sang aprabu
jroning driya sru kuwatos

têmah ngapura sampun
malah jinunjung ing namanipun
Dyan Sudira anama Pangeran Bèi
pinaringan lênggahipun
sabin sèwu karyaning wong

ri sampunira wau
mangkya gantya malih kang winuwus
nênggih nagri ing Sêmarang kang winarni
arame ing siyang dalu
dening kathahe punang wong

Pangeran Madurèku
lawan Ki Jangrana Surèngkewuh
sampun sami labuh jangkar ing jaladri
tan antara dangunipun
ing Sêmarang sampun rawoh

gumruh swarèng wadya gung
tanpa wilis saking kathahipun
neka warna busananing kang prajurit
mawèh ebat kang andulu
dene busananira byor

gya sang kalih mangayun
malêbêt ing pasanggrahan sampun
Rôngga Yudanagara ingkang angirid
ingandikan kalihipun
praptèng ngarsa awotsinom

samya mangaras suku
kalihira pan sami rinangkul
dhumatêng ing Kangjêng Pangeran Dipati
sawusira tata lungguh
bage-binage krahayon

Dipati Sampang matur
kangmas paran mangke karsanipun
tyang pasisir sampun sami suyud tuwin
tan wontên ingkang barênjul
jêng pangran manabda alon

sun tarima riningsun
sih prasêtyanta marang ing ingsun
anging bêcik dèn padha sarèh ing kapti
ing karya aywa kasusu
sêdhêng sirapadha ngaso

Pangran Madura matur
kangmas mangke sampun mangsanipun
punapa ta ingkang ingantosan malih
Ki Rôngga alon sumambung
bilih sampun sami condhong

yogya ing Soma ngayun
jêng pangeran jumênênga prabu
Adipati Sampang sampun angrujuki
Pangran Madura jumurung
sri nata ingkang gumantos

samana prajèng Sêmarang
sauruting margi-margi
pasabinan têgal-têgal
sadaya wus kêbak janmi
kalangkung ramenèki
dening kathahing tyangipun
ugi para pandhita
ngulama lan para khaji
apan sampun sami ngalêmpak sadaya

panêmbahan wujilira
ing Ngadilangu pan inggih
sampun wontên ing Sêmarang
anging kadangira kalih
sami kèrêm ing warih
mangkya sangajênging kuwu-
nira kangjêng pangeran
pan sampun sami rinakit
alun-alun tratag tuwin wringin kalang

ya ta duk ing ari Soma
sêngkalanira ing warsi
trus sêmbah angrasa tunggal
Pangeran Pugêr anuli
ingaturan umijil
pinarak ing dhampar tatur
pratistha ing têratag
kumasaris anjajari
lênggah munggèng kananira jêng pangeran

kumêndur lawan Kapitan
Kênol lênggah munggèng kering
sinambungan para lutnan
Pangran Cakraningrat tuwin
sagung para bupati
tanapi para tumênggung
rôngga ngabèi dêmang
tuwin para khaji-khaji
para putra prasami sowan ing ngarsa

wadya Kumpênisamêkta
nèng alun-alun abaris
ya ta Pangran Cakraningrat
saksana angadêg gipih
sarya sru dènira ngling
hèh srupaning kancaningsun
bupati sapangandhap
tanapi pra khaji-khaji
kabèh sira dèn padha angèstokêna

yèn ing sadinèki uga
Jêng Pangeran Adipati
Pugêr jumênêng narendra
umêngku ing tanah Jawi
sarta wus olèh idin
ing kangjêng tuwan gurnadur
jendral ing Batawiah
tuwin kang para radpêni
jêng pangeran jêjuluk Kangjêng Susunan

Pakubuwana kalawan
Senapati ing ajurit
ya Ngalaga Ngabdurahman
Sayidin Panatagami
ingkang sami sumiwi
sadaya asaur manuk
pra khaji lan pandhita
tanapi para ngulami
sami donga jumurung adêging nata

bala Kumpêni saksana
sami kurmat wanti-wanti
dènnya ngungêlkên sanjata
tuwin mariyêm tanapi
awor ing swaranèki
pradôngga tanapi tambur
kadya mêcahkên karna
swara lir karêngèng langit
rambah-rambah swaraning kang pakurmatan

ya ta kumasaris lawan
sapanunggilanirèki
sigra sami têtabean
sawusira tata sami
lajêng para bupati
tuwin pra putra sadarum
gêntos-gêntos mangaras
sukunira sri bupati
sawusira nata kondur masanggrahan

tambure tansah brang-brangan
binarung swaraning bêdhil
kadya gugrag kang akasa
de ta wadya Madurèki
duk tabuhan umuni
kodhokngorèk kalaganjur
sigra prasami bêksa
tamèng towok lawan tamsir
bêksa lawung arame bênthak-binênthak

miwah wadya Surabaya
gamêlane carabali
prasami abêksa tumbak
sagunging para dipati
lulus kasukan sami
nutug saari sadalu
arame swaranira
saênggèn-ênggènnya sami
suka-suka gumuruh ing swaranira

ya ta ing ari sajuga
sang prabu miyos tinangkil
lênggah ing dhampar tulyendah
Pangran Madura ing ngarsi
Tumênggung Surawèsthi
ingkang munggèng wurinipun
Ki Rôngga ing Sêmarang
nambungi ing wurinèki
pra bupati sapangandhap pêpak samya

angandika sri narendra
hèh sagung para bupati
padha sira pyarsakêna
mêngko yayi adipati
ing Madura palinggih
ingsun paringi jêjuluk
anama Panêmbahan
Cakraningrat madanani
pra bupati ing pasisir samoanya

lan sutèngsun kaki Rôngga
Yudanagara Sêmawis
anamaa Adipatya
Suradimênggala nami
lawan ingsun paringi
bumi saurut dalanggung
gêdhe wiwit Sêmarang
têkan Kartasura nagri
dadya wênangira Dipati Sêmarang

de Tumênggung Surabaya
iku sun wèhi kêkasih
anamaa Adipatya
Jangrana ing Surawèsthi
tulusa angliwoni
wadya pasisir sadarum
kalawan Si Japara
sun êlih ingkang wêwangi
anamaa Dipati Sujanapura

dene ta Si Jawikrama
samêngko ingsun paringi
tanah Kudus kaduwea
lan sun paringi kêkasih
namanira saiki
Jayasêntika ing Kudus
lawan Si Sêtrajaya
ing mêngko sun karya patih
ajênênga Ki Tumênggung Cakrajaya

sisihan lan Banyakpatra
padha sun karya pêpatih
iku sun paringi aran
Tumênggung Kartanagari
lan Si Sutajayèki
ingsun junjung lungguhipun
ingsun karya wadana
jêro sun wèhi kêkasih
namanira Ki Tumênggung Citrasoma

kalawan Si Ônggataka
iku sisihanirèki
tanapi Si Kartajaya
dadia wadana jawi
sartane kula mami
iku ing sakabèhipun
mêngko ing karsaningwang
sun angkat alungguh mantri
kêkasihe Kandhuruan Wilatikta

wadana panumbak anyar
iku kalungguhannèki
lan maning Si Kartawôngsa
wong sèwu lungguhirèki
lan sun wèhi kêkasih
Jayasudirga Tumênggung
sagung para punggawa
tan ana suwalèng kapti
sri narendra malih alon angandika

lan bocah ingsun Si Subah
ingsun paringi kêkasih
Ngabèi Wirasantika
nindhihana gandhèk kering
Si Baru sun arani
Rôngga Wirasêntikèku
nindhihi gandhèk kanan
Si Kartinala sun alih
ajênênga iya Rôngga Wanèngjiwa

Si Sutakarti dhepoka
ing Cêngkalsèwu kang buma
lawan pun paringi aran
Ngabèi Kartijayèki
Si Bawa sun arani
Angabèi Singaranu
dadya mantri kaparak
Si Lodar ingsun arani
iya iku Ki Ngabèi Kartiwirya

Si Koplo sun wèhi aran
Ki Kartayuda Ngabèi
dadi mantri jro kewala
Sampang pangalihe benjing
ya ta sampun waradin
abdinira sang aprabu
kang dhèrèk lara lapa
tan na kaliwatan siji
pra kapêdhak tanapi kang panakawan

jru regol lan gamêlira
wus samya jinunjung linggih
sapantêse awarata
sawang-sawunge kang dasih
ana kang dadi mantri
sawênèh dadi tumênggung
dêmang ngabèi rôngga
wusnya gya sami ngabêkti
kumarubut mrih suku sri naradipa

gantya ingkang para putra
sadaya jinunjung linggih
prasami ingalih nama
Radèn Wôngsatruna mangkin
Pangeran Adipati
Mangkunagara ranipun
Radèn Martataruna
Pangran Dipasornta nami
Radèn Ôntawirya Pangran Prangwadana

Rahadèn Dipataruna
Pangran Dipanagarèki
Rahadèn Sôngka ingaran
Pangeran Purbaya nami
Dyan Sudama wêwangi
Pangeran Balitaripun
sagung kang para putra
nulya sami angabêkti
ganti-ganti mangaras padaning rama

nulya na wau kang prapta
wadya Sampang Surawèsthi
kang sami lampah dharatan
majêng sowan sri bupati
pra kadang Surawèsthi
matur mring kang raka gupuh
yèn nagari Nglamongan
lawan nagri ing Garêsik
ing sawingking tuwan yun nalabung yuda

pun Apatih Sumabrata
ing uni akintun tulis
mring dipati ing Lamongan
lawan Tumênggung Garêsik
kinèn nalabung jurit
lamun lanang yudanipun
ingêbang kang ganjaran
nagri Sampang Surawèsthi
dadya agêng tyasira kalih punggawa

lagya sami pabarisan
lajêng kawula dhatêngi
ing Lamongan kula bêdhah
lawan nagari Garêsik
tandya kula bêsmèni
wadyanipun kathah lampus
bupatinya lumajar
kacandhaka angêmasi
sakalangkung panase manah kawula

Adipati Surabaya
sigra umatur sang aji
yèn nagari ing Lamongan
lan nagari ing Garêsik
sami dipun bêsmèni
dening maleca ing wuwus
dene ingkang mangrurah
abdi paduka sang aji
kadang ulun ingkang kaprênah taruna

sampun katur sadayanya
miwiti malah mêkasi
sri naranata ngandika
Adipati Surawèsthi
kadangira kêkalih
samêngko manira pundhut
iku ingkang atuwa
iya sun wèhi kêkasih
sun arani Ariya Jayasupônta

linggihe uwong sanambang
gêmpalna ing Surawèsthi
kadangira kang taruna
mêngko sun karya bupati
nagri Nglamongannèki
dadia lêlungguhipun
lawan sun wèhi aran
Panji Surèngrana iki
dhasar bagus sêmbada lan aranira

malih sang nata ngandika
adhi mas Sampang Dipati
putranira ingkang tuwa
mêngko sun wèhi kêkasih
Suradiningrat tuwin
jênênga Radèn Tumênggung
Panêmbahan Madura
manuwun suka ing galih
dening agung pasihan nata tan pêgat

kunêng sabdanira wau sang aprabu
mangkya Dipati Sêmawis
umatur dhatêng sang mulku
patikbra atur udani
ing ngarsa paduka katong

abdi dalêm adhi Martayuda lampus
sang nata ngungun ing galih
karaos ing driyanipun
rikala mêthuk ing uni
wasana ngandika alon

sutaningsun Si Martayuda adhimu
apa ta adarbe siwi
Dipati Sêmarang matur
inggih gadhah mung satunggil
nanging gusti maksih anom

Sumaningrat pukulun pêparabipun
sang nata ngandika aris
iku mêngko karsaningsun
gumantia ramanèki
Martayuda kang wus layon

lawan sutanira Sumaningrat iku
iya ingsun karya carik
nênulisi karsaningsun
awit anane samangkin
durung darbe carik ingong

Adipati Suradimênggala matur
sumôngga karsa sang aji
nanging punika sang prabu
maksih sangêt tunèng budi
rare anèm maksih bodho

tuna dungkapipun sumanggèng pukulun
tutug dènira siniwi
ya ta luwaran sang prabu
ebah kang samya sumiwi
sang nata nulya makuwon

sigêg ingkang masanggrahan sang aprabu
gantya wau ka winarni
Kartasura wadyanipun
nèng Dêmak sampun alami
dènira sami makuwon

Wirawôngsa kalawan Wirarêjèku
Wirasastra katrinèki
myang kang baris Kaliwungu
Tumênggung Mangkuyudèki
lan Natayuda punang wong

ingkang dadya têtindhihira ing wadu
Pangeran Balitar nêgih
sakiduling Têgalarum
Banyakwidhe kang abaris
baris ing têngahan mangko

kasih dalêm Ki Jayaningrat Tumênggung
sumêdya sarêng ngêmasi
lawan kangjêng sang aprabu
binêktanan kang prajurit
jêro kèhnya sapratêlon

lawan dunya saisining jro kadhatun
kinèn karya anggêgajih
prajurit sabrang puniku
wong Ambon Mêkasar Bugis
nèng Ungaran dènnya manggon

wong Mataram abaris ing Pudhakpayung
sampun katur sri bupati
yèn wus yun-ayunan pupuh
sagunging kang para dasih
kantun têmpuhing palugon

ya ta mangke Wiranagara Tumênggung
kalawan Rêksanagari
nuwun pamit ing Sang Prabu
Ngalaga arsa anggitik
mêngsah ingkang samya andon

baris anèng sakiduling Têgalarum
sampun binêktan Kumpêni
sawatawis kathahipun
têtindhihirèng prajurit
Lutnan Jahisman raning wong

Kaptin Kênol kadhawahan ing sang prabu
anggêbag mêngsah kang baris
ing Dêmak kinèn angirid
sabrêgada kang Kumpêni
kanthi Madura punang wong

cacahira wau kangkinanthi sèwu
têtindhihirèng prajurit
putra panêmbahanipun
Dyan Suradiningrat nami
lan radèn dêmang karoron

tuwin bala ing Turabaya saèwu
têtindhihira Ki Panji
Surèngrana kang jêjuluk
de ta kang tinuduh gitik
mêngsah ingkang baris munggoh

anèng Tugu iyèku tanah ing Kêdhu
Kapitan Lusman prajurit
ambêkta Kumpêninipun
sabrêgada kanthinèki
bala Madura sèwu wong

tuwin bala Surabaya wolung atus
têtindhihirèng prajurit
Natadiningrat Tumênggung
lawan Jayapuspitèki
samya sarêng dènnya bodhol

kawarnaa nagari ing Têgalarum
pan sampun campuh ing jurit
nèng kiduling Têgalarum
wau dènira ajurit
arame samya rêbut rok

Kyai Wiranagara ing Têgalarum
lan Kyai Rêksanagari
wadya Kumpêni puniku
tinindhihan lutnannèki
sami mangsahi palugon

Banyakwidhe wadyanira tigang èwu
samya sura-surèng jurit
wong Têgal têngara sampun
lajêng campuh ing ajurit
anggrêgut dènnya rêbut rok

wong Banyumas atadhah barise pêngkuh
arame bêdhil-binêdhil
swarane lir gunung guntur
Lutnan Jahisman agipih
Kumpêni ngabanan nêmpoh

baris ingkang munggèng dhadha kinèn nêmpuh
wadya Banyumas nadhahi
ingêdrelan wantu-wantu
surak awor tambur muni
swarane atri gumuroh

sigra wau Wiranagara Tumênggung
kalawan Rêksanagari
nêmpuh saking kering purun
kadi singa tandangnèki
wadya ing Banyumas bodhol

pan tinutuh kang wadya Kumpêni ngrutug
ing mimis kadya gurimis
wong Banyumas bubar mawut
tan tahan katiban mimis
kathah tatu ting kalêmprot

kang madati lumayu kapoyuh-poyuh
ambêkane kêmpis-kêmpis
umbêlira mulur-mulur
samargi-margi sinisi
nèng soring pêlasa dheprok

mêgap-mêgap nora urip nora lampus
tinunjang kancanirèki
kang mêntas kaburu pupuh
ya ta Ki Tumênggung Têgil
barisira mundur alon

dyan warnanên wadya gêng ing Kartasura
ka samya anuguri
anèng nagri Dêmak
Arya Madurarêja
Tumênggung Wirasêtrèki
myang Wirawôngsa
samya miyarsa warti

lamun tiyang Madura nglurug ing Dêmak
lan wadya Surawèsthi
pangiriding lampah
Radèn Panji Lamongan
lan wong Madura têtindhih
mantri prawira
Jangkewuh lan Jangpati

kang tanaya Pangeran Suradiningrat
myang Radèn Dêmang nênggih
lan wadya Walônda
Kênol mêdal lautan
angirid wadya Kumpêni
wadya ing Dêmak
nèng alun-alun baris

ingkang mêthuk wadya kang mêdal lautan
ingkang nadhahi jurit
Ki Tumênggung Dêmak
Wiranagara lawan
Padmanagara lan malih
Ki Suranata
kang magut ing Kumpêni

kang nadhahi mêngsah Sampang Surabaya
wadya Kartasurèki
wus sami sanega
warnanên wong Walônda
minggah ing dharatan nuli
lajêng umangsah
dhatêng ing kitha nuli

wadya Dêmak sampun anêmbang têngara
Kumpêni sampun prapti
baris lêlumbungan
tambur munya brang-brangan
lopèrèse kang nadhahi
sareyanira
anata nganan ngering

kopralira anata mungguh ing wuntat
Kapitan Kênol wuri
ya ta wadya Dêmak
manêmpuh ngamuk rampak
wadya Kumpêni ngêdrèli
ramening aprang
pêtêng kukusing bêdhil

kadya singa kartala wadya ing Dêmak
ingêdrèl wanti-wanti
wadyabala Sampang
lawan wong Surabaya
wus ayun-ayunan jurit
sarêng umangsah
dhadha myang kanan kering

ramening prang wong Surabaya umangsah
panji ingkang nindhihi
prajurit Madura
rampak dènira yuda
lir buta amunah daging
kagila-gila
kaduk sura mangukih

sira Panji Lamongan angirid bala
tigang atus sinêlir
mangsah ngadilaga
tadhah wong Kartasura
wong Surabaya mangukih
wadya Madura
sumahab ambêk pati

binarondong bêdhil sinawur gudebag
busur miwah jêmparing
pêtêng subing obat
nglimêngan ngampak-ampak
yayah kadi têngah wêngi
wadya Madura
saya gambirèng jurit

datan wingwrin miyat lungiding warastra
myangwadya Surawèsthi
lir banthèng kabranan
wong Sampang Surabaya
pangamuke anglir bêlis
wong Kartasura
rusak tataning baris

ngiwat-ngiwut wadya Sampang Surabaya
dyan panji angawaki
myang wadya sêliran
wong Kartasura dhadhal
tan ana kang môngga pulih
kathah kang pêjah
myang wadya Dêmak ngisis

wus angumpul malih wadya Kartasura
mogok anèng Têmbiring
ingêlun saksana
mawut-mawut sasaran
kutha Dêmak wus dèn broki
dening Walônda
nèng jro wisma dipati

kang ambujung wadyabala Kartasura
wong Sampang Surawèsthi
nèng Têmbiring aprang
wong Kartasura bubar
tan ana ingkang ngudili
sirna suh gêmpang
larud tan môngga pulih

wontên wadya ing Kartasura satunggal
tuwa kuru madati
mêngi mêgap-mêgap
sangune klèlèt têlas
umarêk lurahirèki
ngling dhuh ki lurah
kula nyuwun sakêdhik

inggih klèlèt mung sakêmiri kewala
kula papagne mangkin
tiyang ing Madura
inggih ijèn kewala
dimèn sirna sadayèki
nulya sinungan
dèn untal lajêng gêndring

palayune mring wana anêbas-nêbas
wadya gung mlayu sami
tan môngga puliha
wadya ing Kartasura
tyasira kadya pawèstri
palayunira
malêbu ing wanadri

nulya wangsul mring kitha wadya Madura
miwah wong Surawèsthi
wadya Kartasura
lawan wadya ing Dêmak
sakarine ingkang mati
angumpul samya
ing timur dènnya baris

mangkya sampun bêdhah nagari ing Dêmak
caritanira nguni
apan tunggal warsa
lan adêgira nata
Sunan Mangkubuwanèki
dyan kawuwusa
wong Sampang Surawèsthi

pan atugur samana nèng nagri Dêmak
Ngadilangu wanarni
Pangran Rôngga seba
tundhuk dhatêng Sêmarang
tinarima mring sang aji
kala samana
Ngadilangu pinalih

Panêmbahan wujil lan Pangeran Rôngga
têtêp dipun kalihi
ya ta kawarnaa
wong Sampang Surabaya
kalawan wadya Kumpêni
kang sêdya ngrurah
baris ing Tugu nênggih

sampun prapta sawetaning Tugu samya
wong Kêdhu wus udani
yèn mungsuhe prapta
nulya siyagèng yuda
ing dhadha dipun kandêli
tuwin pangawat
tinata barisnèki

ingkang munggèng dhadha Pangeran Balitar
ingkang mungguh ing kering
sira Mangkuyuda
ing kanan Natayuda
ya ta wau kang winarni
wadya Madura
sampun atata baris

wong Kumpêni ingkang baris munggèng dhadha
ingkang pangawat kering
wadya ing Madura
kanan wong Surabaya
kalaganjur tambur muni
Carabalinya
lan Kodhokngorèk muni

bêndhe bèri tinêmbang munya sauran
sigra campuh ing jurit
wong Kêdhu sumahab
Tumênggung Mangkuyuda
angêdhangkrang dèn payungi
wadya payudan
rowa mungsuh nyarêngi

wus acampuh wong Kêdhu lan wong Madura
kapanggi sami wani
arame yudanya
bêrêg-binêrêg samya
wong Kêdhu pêngkuh ing jurit
wadya Walônda
gumrudug angêdrèli

kathah mati wong Kêdhu nging maksih panggah
dèn êdrèl wanti-wanti
sira Mangkuyuda
kalawan Natayuda
tatag têtêg dènnya jurit
sawadyanira
wong Kêdhu ambêk pati

dyan gumulung wong Sampang lan Surabaya
pra mantri angawaki
sira Radèn Sasra-
diningrat ngirid wadya
wong Madura nêmpuh wani
Rahadèn Rôngga
ingkang nrêgakên baris

ramening prang pêpati susun atumpang
mangsah angidak jisim
Arya Japuspita
nêngah asumbar-sumbar
wong Kêdhu mundura aglis
bok nora nôngga
mungsuh wong Surèngwuri

anolèha pundhakira
padha bundhas mandhukul ting talêning
ya masa padhaa iku
kalawan pundhakira
prajurite iya wong ing Surèngkewuh
pucake alus arata
ngêlingir padha anglading

lah payo sira numbaka
hèh wong punuk ing aprang jêjêmbêri
ya ta wong panèwu Kêdhu
Sarapati arannya
amiyarsa kalangkung bramatyanipun
mara sarwi ngêmbat watang
nêmpuh Jayapuspitèki

busèt dene tan kajamak
ya ta Jayapuspita amiyarsi
asuka-suka gumuyu
pan sarwi anênacad
arêp apa lah sirèku uwong punuk
pating bakuthuk angucap
marêpêki maring mami

baya sira iku arsa
akon ngiris punukmu kang nglênggirik
dèn parêka lawan ingsun
sun irise punukta
Sarapati saksana asru manglawung
mungkur Dyan Jayapuspita
wong Surabaya udani

sigra dèn êbyuk ing kathah
Sarapati kinrocok wus ngêmasi
Ki Mangkuyuda andulu
mangsah sawadyanira
ya ta Jayapuspita awas andulu
yèn Mangkuyuda umangsah
ngabani wadya pasisir

têmpuh malih ing ayuda
Radèn Jayapuspita angabani
wadya sinêlir sadarum
wadya ing Kêdhu panggah
pangawate apan sampun bubar larud
nginêbi wadya Madura
saking ngiringan nulya glis

dhadhane yuda wus dhadhal
Natayuda matur raka anangis
kakang lah ta dawêg mundur
dede sêsanggènira
saya kathah mêngsah wuri kadi ladhu
sampun karsaning Hyang Suksma
nagari ing Kartawani

wahyune ngalih panggenan
kang ayuda tan ana angudhili
pratandhane wus kadulu
apêse wong nagara
kula dulu mêngsah kakang agêngipun
apan inggih gangsal tiyang
ingkang raka amiyarsi

saking rayi aturira
ya ta lajêng ngingêrakên turanggi
atinggal glanggang lumayu
Pangran Balitar mulat
wadya Kêdhu wus sami bubar lumayu
binuru wadya Madura
miwah wadya Surawèsthi

wadya Kêdhu nêbas-nêbas
mawut-mawut angungsi mring wanadri
wong Madura Surèngkewuh
ing Kaliwungu prapta
wong Madura Kumpênilan Surèngkewuh
rêrêb Kaliwungu samya
lajêng prasami amêrgil

palayune Mangkuyuda
Natayuda ing Kêdhu kang dèn jogi
ya ta malih kang winuwus
Kumpêni kang nèng Têgal
budhal saking Têgal Pakalongan rawuh
arsa anggitik ing Batang
lan Tumênggung Wiranagri

Tumênggung Rêksanagara
ya ta wau lampahnya sampun prapti
têpis wiringing prajèku
gègèr wong Pakalongan
dèn anciki dening ingkang baris agung
wus katur mring Nitiyuda
yèn mêngsah kathah kang prapti

tanapi kitha ing Batang
Radèn Madurêtna lolos ing wêngi
sampun myarsa wartosipun
kang baris Tugu bubar
gurawalan Nitiyuda playunipun
tuwin Radèn Madurêtna
ing Kêdhu ingkang dèn jogi

ya ta ingkang kawarnaa
sira wau Kyai Tumênggung Têgil
lan wadya Kumpêni rawuh
ing nagri Pakalongan
kang dèn broki Pakalongan kuthanipun
Batang sarêng linêbonan
kuthane kapanggih sêpi

ya ta malih kawarnaa
wadya Sampang kalawan Surawèsthi
ingkang anèng Kaliwungu
ngêlar-êlar jajahan
samya tundhuk tiyang kanan keringipun
Kumpêni wus mundur samya
ngumpul dhumatêng Sêmawis

mung tilar mantri kewala
ingkang ngêlar jajahan kanan kering
miwah ing Dêmak puniku
tilar mantri kewala
Kênol bubar sampun anumpak ing prau
kunêng kang lagya lumampah
gantya malih kang winarni

nênggih ing nagri Sêmarang
sakalangkung arjanira samangkin
tuwin sangêt ramenipun
dening kathahing janma
Jêng Sinuhun Pakubuwana Sang Prabu
wêwah kathah balanira
tanpetungan cacahnèki

pasisir suyud sadaya
samya ajrih sumiwi angabêkti
angèstupada sang prabu
myang wadya Kartasura
sampun kathah kang sami anungkul alus
nusul dhumatêng Sêmarang
ngaturakên pati urip

ngaturkên bulubêktinya
ing ri Soma kasukan sri bupati
pêpak pra pratiwa anung
munggèng pakuwon nata
garwanira para dipati sadarum
tanapi somahing wadya
sami sumawi jro puri

tuwin para mantrinira
atap andhèr sadaya anèng ngarsi
pra putra nangkil sadarum
munggèng ngarsa narendra
kang pradôngga angrangin swaranira rum
panêmbahan ing Madura
anangkil ngarsa sang aji

lan sagung punggawanira
amabukuh munggèng ngarsa nrêpati
Kaptin Kênol praptanipun
saking nagri ing Dêmak
sinung urmat dènnya unggul yudanipun
tuwin wadya Surabaya
ing Sampang wus samya prapti

wus sami wiwit abêksa
pra atmaja pangran dipati dhingin
lan Panbahan Madurèku
angrangin bêksanira
ingkang para bupati gumêr lokipun
angidung Pangran Dipatya
sinom miring ing Kêdhiri

swara rum manis arênyah
wilêt luwês cêtha tibaning dhong-dhing
rada kaduk gandês arum
lir ngalap yuswaning dyah
asêmbada warnanira anom bagus
tur prawira ing ayuda
sudibya kuncara sêkti

kasêmbuh putraning nata
mila sagung garwaning pra dipati
kang tumingal lênglêng wuyung
wontên prawan Sêmarang
ayu kuning bok pêrawan warnanipun
nunut nonton ing wong kathah
dhêpèpèl ngadêg ing wuri

sarêng mulat jêng pangeran
dènnya bêksa sarwi ngidung ngrêrêpi
kancane nonton ginêlut
dhuh lae awak ingwang
bok iyaa mêngko yèn turas sang bagus
muga ingsun mênangana
sun cukile lêmahnèki

anuli sun untal pisan
dimèn lêga rasane ati mami
ya ta na ingkang sumambung
kancane nonton ngucap
dhuh bok ngantèn dene têka tanggung-tanggung
bok iya sesuk kewala
sira idêr sayur asin

masa dadak kapirana
wong Mataram iku anèng Sêmawis
yèn dulu pêrawan ayu
kaya kucing umulat
maring tikus pating pancêrêng puniku
mara ta sira jajala
mijila ing bêngi-bêngi

sagung garwane para dipati
prasami anonton
ya ta wontên kaprênah mantune
Suraadimênggala Dipati
ingkang jalu nênggih
kaponakanipunMartayuda aranirèng janmi
pinundhut sang katong
nèng pakuwon kinarya carike
duk kalane wau sri bupati
dèrèngdarbe carik
puniku pinundhut

Martayuda wau darbe rabi
ayu maksih anom
gandês luwês pantês salewane
galak ulat lan landhêp ing liring
kadya pasopati
laraping pasêmun

wus adangu dènira ningali
mring pangran patya nom
ingkang dadya rasaning driyane
Bok Martayuda sajroning ati
Pangran Adipati
tuhu yèn binagus

ambaranyak luruhe rêspati
bisa wèh wirangrong
dene nyamlêng kalawan swarane
gêtas rênyah ulêm arum manis
ing nagri Sêmawis
tan na ro têtêlu

dadya tikbra sajronirèng ati
rongèh dènnya lunggoh
kasêmêkan jingga ting kathèthèr
supe kathah rowangira linggih
mung Pangran Dipati
kang mukêt jêjantung

riwe kumyus kadya dèn sirami
gêlungira kêndho
ni bok wontên rencange kang dhèrèk
Biyang Garêm waspada ing wadi
jawil-jawil ririh
anggèr dawêg mantuk

solah dika sangêt ngatawisi
têka sarwa loyop
mulat maring wong bagus bêksane
kula anggèr sampun nini-nini
myarsa swara nganti
kapoyuh ping pitu

yèn sampuna putraning nrêpati
tamtu kula gablog
botên etang ginêbug pakane
malah lajêng kula turi gusti
ngidung angrêrêpi
anèng wisma ulun

pakne Garêm yèn purun kang pasthi
kula kèn bêborong
pêpanganan tanapi wedang tèh
yèn tan purun kula sade Bugis
dimèn anglampahi
dados saradhadhu

sampun mênggah anggèr dhasar maksih
ayu tuwin anom
yèn botêna obah sadayane
nanging anggèr prayogi dèn ririh
masa lêpat masthi
yèn kenging pinulut

wantu putra kang mêngku rat Jawi
myat wong ayu anom
ingkang kadi sariraniranggèr
yêkti kenging yèn sinabêt liring
wataking priyayi
putrane wong agung

nulya mêdal pawongane ngiring
kalangkung wirangrong
rasa-rasa ni bok ing lampahe
ya ta pinarêng kang asung brangti
luwar dènnya ngrangin
ngisis-isis mêtu

praptèng jawi pintu aningali
wanodya andheprok
jêng pangeran dangu pawongane
bibi baya bêndaramu sakit
dene sun tingali
pasêmone alum

Biyang Garêm waspada ing wadi
nêmbah matur alon
inggih gusti asangêt sakite
pan kasambêt mring kang bêksa rangin
jampènana kêdhik
dimèn sagêd mantuk

jêng pangeran mèsêm amarani
dhatêng ing pêpojok
arum manis pangran timbalane
sesuk sore sun parani gusti
eman masku ari
aja bangêt wuyung

dèn abisa namun ulat liring
mirah jiwaningong
aja kontap anggèr pasêmone
pangliringe sarya angarasi
wus muliha yayi
ngong seba sang prabu

Ni Bok Martayuda nyêndhal liring
tyasira cumêplong
jêng pangeran wangsul panggenane
Biyang Garêm nyumêd damar lilin
wus mêdal ing jawi
praptèng wismanipun

kang sru brôngta sigra ngrangkul guling
sarwi kêmul dodot
tan lyan ingkang mukêt ing jantunge
amung Kangjêng Pangeran Dipati
gumarit ing ati
tansah arawat luh

tan winarna kang agung mong brangti
langkung awirangrong
rangu-rangu wiyoga ing tyase
mangke kawarnaa sri bupati
aluwaran sami
dènira anayub

wau Kangjêng Pangeran Dipati
wus kondur makuwon
kang kacipta amung ubayane
lawan Ni Bok Mêrtayuda nênggih
sasolahe kèksi
tansah wèh laras kung

rêngêng-rêngêng angidung ngrêrêpi
kidunge sang anom
amung kang wus dadya ubayane
dhuh mas mirah ingsun wong alindri
dhêdhongklak Sêmawis
bisa gawe wuyung

upamane mirah awak mami
lir pradapa layon
pan kasongan raditya kênyare
yèn tan tulus mirah sih ing mami
ingsun mati kingkin
dhuh ngong awulangun

wontên ingkang kinarya anilib
dènira sang anom
kaki Garêm iya kêkasihe
iku dadya jarumanirèki
èstri sami èstri
jalu sami jalu

sinamun-samun tan kêna lali
tyasira sang anom
sigra nimbali ing kalulute
kaki Garêm wus prapta ing ngarsi
ngandika sa pêkik
payo andon dalu

kaki Garêm nêmbah matur aris
sumôngga sang anom
gya lumampah wau ta kalihe
kawarnaa Ni Martayudèki
sangêt ngarsi-arsi
praptane sang bagus

bakda ngisa Pangeran Dipati
têdhak mung wong roro
kaki Garêm umampir wismane
kang yun dhustha asmara tut wuri
prapta wismanèki
lênggah sang abagus

dangu pinarak Pangeran Pati
ingkang arsa andon
kaki Garêm pan magêrsarine
dening Ki Mas Martayuda nênggih
wau kang winarni
kang anggung mangun kung

ingkang raka apan kesah kêmit
pasanggrahan katong
kang tinilar sigra paès age
agêgônda rema dèn sêkari
dhasar mêmak wilis
panjang ngêmbang kangkung

kasêmêkan têpi rinenda brit
sinjangnya têgaron
kadya bêngle kèris pamulune
sêngkang bapang asêkar warsiki
gandanira minging
mèsêm pait madu

akalpika barlyan siji sisih
pawongane kalih munggèng ngarsa
tansah dènira tinakèn
Biyang Garêm lon matur
sampun sangêt angatawisi
manawi rakandika
mangke nuli wangsul
kawarna kang lampah dhustha
sampun ngrampid ing pagêr jaro sang pêkik
Ki Garêm anèng wuntat

de ta wau Ni Martayudèki
datan têtêp dènira alênggah
sangêt pangarsa-arsane
tansah minggah tumurun
apan kadi sata mèmèti
jêng pangran dene cidra
ing sêmayanipun
ujare iya jam sanga
wadung pari wong bagus Pangran Dipati
munduran kaniaya

Pangran Pati mèsêm amrêpêki
Ni Bok Martayuda tan uninga
yèn Pangran Dipati Anèm
wus dangu dènnya rawuh
kaki Garêm tansah nèng wuri
ya ta andhodhog lawang
sang dyah wus adangu
dènira agarundêlan
si diparag wibawa singgih lan mukti
sinambêr prawan kêba

dumèh-dumèh putraning nrêpati
cidrèng janji gawe lara brôngta
amuwuhi ing wirage
si ditubruk wong ayu
bisa gawe rasaning ati
Pangeran Adipatya
nulya ge malêbu
sang rêtna sinandhing lênggah
ya ta mingsêr saking panggonane linggih
cinandhak astanira

dhuh jiwa ngong arsa mênyang êndi
apa tan sudi marang manira
kang asru nandhang wirage
Ni Martayuda dhêku
arsa nêmbah sinambut aglis
ginawa mring paprêman
Ni Bok Marta matur
sarwi jiwit balang tingal
kapanane wong bagus dènira prapti
dene tanpa sabawa

jêng pangeran ngaras wanti-wanti
astanira nyandhak padon sinjang
winingkis kengis wêntise
tinon akarya gumyur
sigra wau sampun katitih
tumanduk kang warastra
amarwasèng lulut
dumugi pulang asmara
kalihira wus luwar dènnyandon rêsmi
wanci pukul sakawan 

jêng pangeran têdhak asêsuci
lênggah malih anèng pajungutan
Ni Martayudèng pangkone
gya nambut burat arum
binuratan sang rajasiwi
kunêng kang don asmara
kawarnaa wau
Martayuda kang ajaga
jroning driya sangêt dènnya kêtir-kêtir
ngrasa yèn ana dhustha

ya ta wau saksana umijil
enggal mantuk sapraptaning wisma
angintip katon ing jrone
paturon ting karênuk
agêguyon tiyang kêkalih
jalu lawan wanodya
ngawaskên pandulu
sampun katingal waspada
kang alungguh nèng kidul Pangran Dipati
umangku èstrinira

dadya mangu sandeya ing galih
arsa alok ajrih yèn kawruhan
dhumatêng ing janma akèh
gya dhèhèm-dhèhèm asru
Martayuda sing jawi kori
Pangran Dipati kagyat
saksana sang bagus
miyos pagêr kang ngiringan
bêdhah jaro kaki Garêm atut wuri
mlajêng Pangran Dipatya

anyalimpêd dhêlik anèng wuri
kawarnaa Ni Bok Martayuda
kari nèng paturon dhewe
Martayuda lumêbu
maring wisma kalangkung runtik
rabine dhodhok mapan
dyan cinandhak gupuh
ingukêl rêrambutira
tinabokan pan sarwi dipun jêjêki
anjrit tan ingapura

gulasaran gumuling ing siti
Martayuda putêk driyanira
malbèng tilam nulya sare
kang èstri duk andulu
kakungira kapati guling
tangi sigra umêdal
saksana lumaku
sarwi kudhung kasêmêkan
anèng marga tansah amicarèng ati
dhuh lae kaniaya

Kangjêng Gusti Pangeran Dipati
ngong tinilar têmah pinilara
inggih dhumatêng kang darbe
adhuh lae wong bagus
nadyan kula tumêkèng pati
masa ta gumingsira
babarpisan ingsun
pinêgat mring Martayuda
nora tanggung ênggon ingsun mara nyai
mring Pangran Adipatya

lampahira kang sinêdyèng ati
Ni Bok Martayuda mring jro pura
sampun prapta ing lampahe
katur mring kangjêng ratu
lamun wau alambangsari
lan Pangran Adipatya
pinala ing kakung
ni êmban nulya dinuta
umatura dhumatêng sri narapati
kalamun ingkang putra

Pangran Pati wus alambangsari
lan rabine kaki Martayuda
èstrinira ing têmahe
pinala dhatêng kakung
Ni Bok Marta samangke purik
malêbêt ing jro pura
duk myarsa sang prabu
mèsêm wasana ngandika
timbalana Martayuda dipun aglis
marang ing arsaningwang

panakawan alit nêmbah mijil
sigra-sigra lampahira prapta
ing wisma Martayudane
nulya ginugah gupuh
wus atangi ngaturan uning
duta sampun apanggya
andhawuhkên dhawuh
Martayuda jêngandika
katimbalan ing gusti sri narapati
sarênga lampah kula

sigra kerid ing parêpat alit
lampahira Martayuda prapta
ing ngarsanirèng pamase
manêmbah nguswa suku
sri narendra ngandika aris
kulup ingsun miyarsa
rabinira iku
purik marang ing jro pura
jare sira pala marga lambangsari
cêlor lan Ki Dipatya

Martayuda pamundhut ngong kaki
apuranta marang rabinira
mêngko karêbèn nèng kene
sun lironi sirèku
pilihana wong dalêm puri
sasênênge tyasira
kabèh sêlir ingsun
cèthi manggung lan pawongan
atanapi putra kaponakan mami
miliha têka papat

aja dadi atinira kaki
mring arimu Ki Mangkunagara
lagi kêna pangridhune
eblis ingkang ngrêriwuk
lali marang kadang pribadi
Martayuda miyarsa
darodos kang êluh
gya sumungkêm ing pratala
angrês myarsa timbalane sri bupati
yayah angrêmêt manah

kalimput ing sihnya sri bupati
Martayuda matur awotsêkar
nuwun duka sang pamase
yèn kaparêng pukulun
unjukipun kang abdi gusti
nuwun kaparêngêna
namung semah ulun
kawula suwun mantuka
angandika wau kangjêng sri bupati
lah iya sutaningwang

nanging poma kulup wêkas mami
rabinira ywa sira pilara
puliha enak atine
Martayuda sru nuwun
abdi dalêm tan malih-malih
puruna amilara
dhatêng rabi ulun
sadêrah pinara sasra
botên pisan ulun mindakèng sabda ji
kapundhi ing mustaka

sri bupati gya ngandika aris
dhatêng ingkang rayi pramèswara
mangkana pangandikane
yayi wêtokna gupuh
Martayuda rabinirèki
warahên yèn lakinya
ingkang akon mantuk
ingsun ingkang ananggunga
ora manèh yèn kang lanang mrih misakit
marang ing dhèwèkira

sori nata mentar saking ngarsi
amurugi Ni Bok Martayuda
saksana alon wuwuse
nini muliha gupuh
timbalane sri narapati
lakimu Martayuda
iya ingkang nyuwun
lah aja kuwatir sira
sri narendra kang nanggung marang sirèki
nêpsune lakinira

pan wus akèh timbalan sang aji
iya nini marang lakinira
marma ywa sumêlang manèh
Ni Bok Martayudèku
langkung awrat sajroning ati
kapêksa sabda nata
ya ta nêmbah mundur
kang raka wus dhinawuhan
mring sang nata kinèn umantuk tumuli
nêmbah Ki Martayuda

sarêng-sarêng undurira kalih
tan winarna wau anèng marga
sampun prapta ing wismane
èstri kalawan jalu
ingkang jalu ngrangkul mring rabi
dhuh yayi apuranta
kang agung maring sun
luput ingsun marang sira
dene bangêt lali ngong amrih misakit
marang ing jênêngira

pan ingaras-aras ingkang rayi
Ni Bok Martayuda lon wuwusnya
jêr dika niku wong ènthèng
trêsna dika mring ulun
nalar dika lir bocah cilik
bangêt tan wruh lukita
wong busuk angêpluk
kaya wong mêngku rat Jawa
kula niki mring dika milu ngrewangi
gèn dika angawula

ing sabisa kula wong pawèstri
saking gêngesih kula mring dika
sapintên bêgja ing mangke
kinarsan mring wong agung
Kangjêng Gusti Pangran Dipati
putrane sri narendra
rat Jawa kawêngku
abagus alus kang warna
mendah baya puniku lamun nuruni
baguse anak dika

tur ta dika kinasihan gusti
bôndha kula botên karusakan
ngarah-arah panggarape
pan botên srugal-srugul
apatitis tur ngarih-arih
Ni Garêm amiyarsa
milu-milu muwus
gih dara rayi andika
satêmêne puniku milu ngrencangi
gèn dika asuwita

apan amrih sênêngira gusti
nadyan lêpat sawataranira
gèn dika nglakoni gawe
yèn rayi dika niku
kinasihan marang ing gusti
masa dadak susaha
angsal dika luput
Ki Martayuda miyarsa
brêbês mili luhira adrês umijil
garwane sinungkêman

iya yayi ingsun ingkang sisip
yèn bênêre yayi raganingwang
ambeyanana pantêse
ing mau sang aprabu
sun sinarah èstri jro puri
êndi sun sênêngana
pinaringkên mring sun
kang rayi aris saurnya
lah puniku inggih pikiring priyayi
mrih turun kang prayoga

bibi Garêm kayaparan iki
budi kasèp apa iya kêna
kalamun dèn êjum manèh
Biyang Garêm gumuyu
gampil-gampil puniku gampil
yèn rakanta wus ngandhang
mênggah luputipun
Martayuda wuwusira
iya ingsun bibi ingkang bangêt sisip
tan wruh garwa mrih dana

ya ta kawarnaa malih
Ki Tumênggung Jayaningrat
anèng Ungaran barise
sampun amiyarsa warta
yèn wadya Kartasura
kang anèng Dêmak kaburu
miwah ingkang anèng Têgal

myang kang baris Nglèpèntangi
kawarta sampun kaplajar
marmane alit galihe
Ki Tumênggung Jayaningrat
sigra wau utusan
dhumatêng Sêmarang gupuh
arine ingkang dinuta

Pusparudita wêwangi
sampun binêktanan surat
sigra lumaksana age
wus praptèng nagri Sêmarang
sowan mring Panêmbahan
Madura tur sêmbah gupuh
nawala gya tinampanan

kadriya têmbunging tulis
Panêmbahan sigra sowan
maring pasanggrahan katong
wus prapta ngarsa narendra
manêmbah aturira
dhuh pukulun sang aprabu
patikbra atur uninga

dhatêng paduka sang aji
ing mangke pun Jayaningrat
ingkang baris Ngungarane
atur srat dhatêng kawula
nênggih ingkang dinuta
pan kaprênah arinipun
awasta Pusparudita

mênggah suraosing tulis
pukulun pun Jayaningrat
ngaturkên pêjah gêsange
katura paduka nata
sumêdya asuwita
nanging wontên kang dèn suwun
dhusun dalêm ing Bahrawa

wondening padhanging margi
sampun tuwan wancakdriya
pun Jayaningrat ature
wadya Bugis miwah Cina
sampun sami kabêkta
angabdi dhatêng sang prabu
ya ta wau sri narendra

kalangkung trustha ing galih
arum wijiling wacana
sun tarima panungkule
Si Tumênggung Jayaningrat
suwita ing manira
dene panuwune mring sun
iku wus sun karyobaya

marang ki besan Sêmawis
ya ta wau Ki Dipatya
Suradimênggala ture
luhung gusti pinaringna
dhusun dalêm Bahrawa
rinojonga aturipun
Ki Tumênggung Jayaningrat

pamurih kawula gusti
tulusa dadosa rowang
sang nata lêga galihe
saksana alon ngandika
adhi mas ing Madura
caraka tundhungên mundur
sadina mêngko mangkata

kinon tutur kakangnèki
Si Tumênggung Jayaningrat
sun jurungi panuwune
panêmbahan atur sêmbah
wus tinundhung kang duta
tan winarna lampahipun
gantya ingkang kawuwusa

ing Kartasura winarni
Sri Bupati Amangkurat
lagya siniwè wadyane
sakarine kang punggawa
pêpak samya sewaka
wong Kêdhu kaparak pênuh
myang Ki Patih Sumabrata

angandika sri bupati
hèh Apatih Sumabrata
ing mêngko paran wartane
kang padha andon ing yuda
apa lanang ing aprang
Patih Sumabrata matur
pukulun sri naranata

abdi dalêm sri bupati
ingkang sami andon yuda
dèrèng sampurna ing mangke
pan maksih ajêng-ajêngan
kalihan wadya Sampang
lawan wadya Surèngkewuh
sang nata asru ngandika

alawas têmên sun anti
bapa kirimana layang
konên angrurah dèn ingge
iya nagara Sêmarang
si paman dèn cêkêla
kyana patih awotsantun
sandika ing aturira

kasaru caraka prapti
dutane Mandurarêja
kaparêngan utusane
Pangeran Arya Balitar
kalawan utusannya
Ki Mangkuyuda Tumênggung
duta katri sarêng nêmbah

katupiksa sri bupati
caraka ngawe mangarsa
nata alon ing dêlinge
hèh sira kinongkon apa
marang ing gustinira
caraka katri umatur
patikbra apan dinuta

anuwun bantuning jurit
ing mangke wadya narendra
samya kasoran yudane
pun Arya Mandurarêja
nagri Dêmak wus bêdhah
saklangkung ramening pupuh
para mantri kathah pêjah

duta ingkang saking Têgil
ature datan prabeda
miwah ta wau dutane
Ki Tumênggung Mangkuyuda
sami aturanira
abdi dalêm nuwun bantu
wagugên tyas naradipa

kasêmbuh wong gandhèk prapti
ingkang saking ing Ungaran
nguni dadya jêjênênge
Ki Tumênggung Jayaningrat
aran Mas Pangalasan
abdi dalêm sang aprabu
panakawan alit mila

tanpa garapan duk prapti
tumamèng ngarsa narendra
Mas Pangalasan ature
kawula atur uninga
ing pada padukendra
yèn mangke abdi sang mulku
Jayaningrat malik tingal

têluk dhumatêng Sêmawis
miwahwadya urut marga
wus sami binêkta kabèh
anungkul dhatêng Sêmarang
samangke Jêng Pangeran
Pugêr sampun madêg ratu
wontên ing nagri Sêmarang

bisikanira nrêpati
Susunan Mangkubuwana
Senapati Ngalagane
Ngabdurahman Sayidina
Panata ing Agama
malah mangke wartosipun
badhe budhal sawadyanya

saking nagari Sêmawis
nglurug dhatêng Kartasura
sampun samêkta balane
inggih mêdal ing Ungaran
anjog ing Salahtiga
dene kang dados panganjur
arahan wadya Madura

ya ta wau sri bupati
miyarsa aturing wadya
saksana asru dhawuhe
hèh ta Patih Sumabrata
age sira dandana
sirèku budhala mêthuk
barisa ing Salahtiga

amêpêtana kang margi
lan sagung para punggawa
kang padha kalah pêrange
kabèh sira timbalana
ngumpula lawan sira
kyana patih awotsantun
sigra jêngkar sri narendra

Patih Sumabrata aglis
sampun anêmbang têngara
gong bèri umyang swarane
orêg wadya Kartasura
sagung para punggawa
sadaya tan wontên kantun
tumut dhumatêng ki patya

kang kantun têngga nagari
rumêksa sri naranata
wadya kaparak lan gêdhong
kyana patih sigra budhal
mangkat mring Salahtiga
swarane wadya gumuruh
kadya ombaking samodra

datan kawarna ing margi
wus prapta ing Salahtiga
kya patih utusan age
nimbali Mandurarêja
lan Pangeran Balitar
myang Mangkuyuda Tumênggung
sakancanira sadaya

punggawa katri wus prapti
sami ngumpul Salahtiga
sangsaya agêng barise
punggawa ing Kartasura
Pangran Arya Mataram
baris anèng Bayawangsul
nindhihi pra kanthinira

kunêng ingkang baris tugur
wadya ing Kartasurèki
ya ta mangke kawarnaa
wontên Walandi kang prapti
ing Sêmarang sing Batawyah
nama Amral Sêpilmani

bêkta Kumpêni pônca tus
samana sampun kapanggih
kalihan sri naranata
lajêng têtabean sami
sawusira tata lênggah
Tuwan Amral matur aris

dhuh sinuhun sang aprabu
sowan kula pan tinuding
ing kaki gurnadur jendral
angaturkên tabenèki
sarta tabenira ingkang
para radpêni sakalir

ingkang kaping kalihipun
kaki jendral angintuni
rajabrana neka warna
katur ing jêng paduka ji
sarta pra putra paduka
kaping tiganipun mangkin

kula tuwin bêktan ulun
Kumpêni pônca tus nênggih
kabantokakên paduka
mugi kaabêna jurit
ingkang kaping caturira
bilih tuwan amarêngi

abdinta Kapitan Kênul
kainggahkên komisaris
tuwin ing nagri Sêmarang
ngriki badhe dèn dèkèki
kumêndur dening Japara
ingadêgan petor nênggih

ingkang kaping gangsalipun
abdinta pun Adipati
Suraadimênggaleka
kalilana tan sumiwi
ing sabên kalamangsanya
yèn botên sarêngan ugi

kalihan kumênduripun
lan malih panuwunnèki
pun kaki jendral ing tuwan
tulusa asih-ingasih
dènnya pawong pasanakan
sang nata myang bôngsa Wlandi

nênggih sapancorongipun
wulan sagêbyaring rawi
dènnya pawong pasanakan
sampun ngantos ewah gingsir
sintên kang sumêdya ala
sampun amanggih basuki

duk myarsa wau sang prabu
pangandikanira aris
iyèku wus ingsun trima
gurnadur panjaluknèki
ingsun jumurung samoa
sakala wau ing loji

atêngara ungêlipun
mariyêm awanti-wanti
anulya Amral Sêpilman
angaturkên srat prajanji
satunggal katur sang nata
juga kacêpêng pribadi

kala samantên donipun
prajanjian nuju ari
Kêmis sanga likurira
Jumadilawal kang sasi
Jimawal sêngkalanira
trus loro angrasa siji

nulya Amral pamit mundur
dhatêng pamondhokannèki
linilan mundur sing ngarsa
ya ta wau sri bupati
saksana alon ngandika
mring Panbahan Madurèki

yayi mas ing Madurèku
sagunge punggawa mami
kabèh padha undhangana
siyagaa ing ajurit
aywa na kang kaliwatan
sagung bupati pasisir

panêmbahan nêmbah matur
pukulun sri narapati
kang abdi sampun samêkta
sakapraboning ajurit
sri narendra angandika
kalamun wus tata yayi

padha undhangana iku
ing dina Soma ta yayi
saosa mangkat ing yuda
ingsun arsa budhal enjing
anglurug mring Kartasura
panêmbahan matur aris

lan Dipati Surèngkewuh
kawula nuwun sang aji
yèn parêng atur kawula
sampun tuwan anindaki
gusti ecaa kasukan
anèng nagari Sêmawis

mênggah têmpuhe prang pupuh
dhatêng nagri Kartawani
sampuna dening kawula
lan pun kakang Surawèsthi
pukulun sampun sumêlang
bêdhahe ing Kartawani

tan lêga raosing kalbu
lamun dèrèng gantos kêris
kantar bau tamèng jaja
lawan Natèng Kartawani
gandhèng kunca atakêr rah
bênthak lawung liru karbin

saking sakite tyas ulun
punapa raose gusti
kularsa anagih wirang
dhatêng Nata Kartawani
yèn ulun wus lanang yuda
antuk sufangat sang aji

saengga ing bêdhahipun
nagari ing Kartawani
ulun wangsul mring Sêmarang
amondhongi paduka ji
sampun katêkêm ing asta
narendra ing Kartawani

sanadyan siraha sèwu
kawula pan botên ajrih
sagunging para punggawa
ing nagari Kartawani
warnia buta sayuta
masa wandea ingbenjing

ulun gêcak êndhasipun
ajur ulun juwing-juwing
benjang lêga tyas kawula
yèn nata ing Kartawani
wus karasèng asta kula
sang nata ngandika aris

sun tarima ariningsun
prasêtyanira mring mami
myang Dipati Surabaya
nanging yayi awak mami
kumudu arsa uninga
tingkahira mangun jurit

yèn sira tiwas ing pupuh
manira arsa udani
wruha alang ujurira
aja liya kang ngruktèni
mring layonira yayi mas
ngamungna ingsun pribadi

punggawa kalih asujud
mukanya konjêm ing siti
kongkulan sabda narendra
datan sagêd amangsuli
gêng sihnya sri naradipa
kalih waspanira mijil

nulya jêngkar sang aprabu
kondur masanggrahan nuli
kang nangkil bubar sadaya
ing solah datan winarni
sampun prapta ing sêmaya
sêkare pucung gumanti

kang wadya gung sadaya wus samya kumpul
lir samodra bêna
miwah sagung pra dipati
pêpak andhèr busana mawarna-warna

kang winuwus wong Sampang lan Surèngkewuh
busananira bra
pating prêngangah ingèksi
solahira kadya macan binasahan

tuwin sagung wadya Kumpêni sadarum
sangkêp ing ayuda
Walandi barisirèki
Bugis Ambon Têrnate tuwin Mêkasar

lurahipun Amral nindhihi ing pungkur
agagah prakosa
sampun sowan sri bupati
sinasmitan alaju ing budhalira

kumarusuk swaraning wadya lêlaku
saking kathahira
kadya robing jalanidhi
ambalabar ngêlèbi ing wana-wana

tinon murub busana pating palancur
sang hyang bagaskara
surêm sunare kalindhih
saking gunging busanane wadyabala

angêndhanu saking mandrawa kadulu
asrining gêgaman
kadya giri puspasari
sumrêg sêngkud gumuruh swaraning bala

tuhu lamun narendra dibya linuhung
trahirèng kusuma
rêmbêsing madu sayêkti
wijil tapa jumênêng narendra tama

dhasar bagus budyalus ngumala mêrdu
sudirèng alaga
kunthara prajurit sêkti
kinasihan mring Suksma dènnya mrih arja

wuwuh têguh bisa mong wadya sawêgung
sinawang sang nata
dènira angirid baris
apan kadya Sang Prabu Arjunasasra

Sasrabau Maèspati duk ing dangu
pantês nitih kuda
gula gêmpung ulêsnèki
binusanan ing kancana abra munca

apan turut lampahe wadya ing ênu
pangawate kanan
dipati ing Surawèsthi
ing Madura kang dadi pangawat kiwa

Kumpninipun kang môngka dhadhaning laku
de kang munggèng wuntat
sagunging wadya pasisir
anggarêbêg dhumatêng sri naranata

datan kantun Patih Cakrajayèng pungkur
rumêksa pra garwa
datan kawarna ing margi
sri narendra sampun prapta ing Ungaran

munggèng kuwu sang nata sawadyanipun
wus lêrêb sadaya
wadya pangajuring baris
sampun prapta ing Êlopait samana

Tuwan Kênul komisaris alon muwus
dhatêng Tuwan Amral
suwawi mangke ing wanci
sontên pukul gangsal sami sowan nata

kula ayun nyênyuwun dhatêng sang prabu
mupung sêpi para
bupati prasami munggwing
pamondhokanira tan na kang sumewa

lamun nuju wontên kêkasihirèku
Dipati Sêmarang
panyuwun tamtu tan olih
Amral dhangan anuruti ing pangajak

dupi sampun ing wanci jam gangsalipun
sontên kalihira
amral lawan komisaris
sêsarêngan sowan ing ngarsa narendra

apanuju lênggah pribadi sang prabu
komisaris nulya
alon dènnya matur sang sri
jêng sinuhun saking prentahipun jendral

badan ulun lan tyang Kumpêni sadarum
kinèn sumaosa
ing karsa dalêm jêng sang sri
kaabêna ing yuda samôngsa-môngsa

nadyan ulun sami praptaa ing lampus
awor lan bantala
saèstu botên gumingsir
nanging mugi wontêna kawlasan tuwan

sih sang mulka amaringi uwos sèwu
koyan sabên warsa
dadosa ngon-ingonnèki
ing Kumpêni kang rumêksa padukendra

sru kalangkung panyuwun kawula prabu
sintên malih ingkang
kawajiban amaringi
sanèsipun pukulun sri naranata

yêktosipun ingkang dipun ayun-ayun
ing tyang Kumpênèka
mung kêkucah dalêm sang sri
lèn têtêpe ing tanah Jawi punika

tanpa muwus sang nata duk myarsa atur
mung manthuk kewala
saksana sang komisaris
lawan amral nênurat sêrat pratôndha

sawusipun gya ingaturkên sang prabu
anyuwun tôndhasta
bilih sampun amarêngi
ing panuwun kang sampun kajarwèng ngarsa

tandya mundur sang kalih sing ngarsa prabu
praptaning pondhokan
kalangkung sukaning galih
lajêng ngungêlakên mriyêm kaping sapta

urmatipun ing panuwun sampun antuk
ya ta pra bupatya
kagyat panarkaning galih
wontên mêngsah dhatêng akarya ru-ara

enggal malbu sami sowan ing sang prabu
nata wus ajarwa
dhatêng kang para bupati
ya ta Adipati Suradimênggala

duk angrungu sangêt ing gêgêtunipun
saksana turira
dhuh pukulun sri bupati
paran tuwan angungkurkên ing kawula

panutuhe Ki Sêmarang
bok inggiha paduka animbali
dhatêng kawula pukulun
komisaris lan amral
dènnya darbe panuwun dhatêng sang prabu
punika sangêt naracak
apan watêking Kumpêni

yèn angsal bancik gya minggah
ing pêpundhak makatên lire gusti
yèn dèn lêgani tyasipun
wêwah-wêwah kaptinnya
sri bupati sakala sangêt angungun
wasana alon ngandika
puluh-puluh kadipundi

wong wis katrucut ing sabda
panuwune uwis ingsun saguhi
lah ing buri bae besuk
ingsun kudu prayitna
sri bupati lajêng rêmbag ing bab pupuh
ngandika mring Panêmbahan
Cakraningrat Madurèki

adhi mas sarèhning warta
mungsuh ingkang nèng Salahtiga baris
angluwihi agungipun
bitinge asantosa
lan miranti sagêgamaning prang pupuh
lah adhi sapa prayoga
kinarya cucuking jurit

panêmbahan aturira
yèn kaparêng ing karsa dalêm sang sri
pun Suradiningrat patut
dados cucuking yuda
lan pun Jayapuspita katiganipun
Panji Surèngrana sarta
bêktaa tyang Surawèsthi

tuwin wadya ing Madura
sri narendra lajêng ngandika aris
dhatêng punggawa têtêlu
Radèn Suradiningrat
Arya Jayapuspita lan Surèngpupuh
hèh kulup Suradiningrat
lan adhi sakaronèki

sira têlu pisan padha
sun karsakkên dadi cucuking jurit
dene ta ing wêkas ingsun
yèn kira-kira sira
kuwalahên padha ngungsia maring sun
aja angumbar kasuran
eman bokmanawa mati

sanajan sira matia
abarênga lan balaningsun tuwin
sun uga tan nêdya kantun
matilan sanak ingwang
ingkang padha asih marang jênêng ingsun
priyantun tingtiga kala
myarsa lingira sang aji

lajêng androdos luhira
sarta sami pratignya katrinèki
yèn biting datan karêbut
suka matiyèng rana
sang aprabu duk myarsa atur puniku
gya têdhak sing dènnya lênggah
priyantun têtiga sami

gantya-gantya rinangkulan
sarwi alon ngandika sri bupati
wis nuli mangkata gupuh
sun dongakkên raharja
lajêng mangkat kanthi bala tigang èwu
samya gambira ing manah
dhasar samya bèr kawanin

sang prabu nulya pirêmbag
lawan para punggawa pra dipati
ingkang dados karsanipun
upami kandhap prangnya
botên karsa pradandosan malih prabu
sêdya seda ngadilaga
mangkana para bupati

tanapi para satriya
inggih sampun samya gilig ing pikir
sabyantu sarênga lampus
saksana sri narendra
gya parentah anata lampahing wadu
kang môngka pamugarèng prang
Panêmbahan Madurèki

lan Ki Dipati Jangrana
sarêng sampun karakit sadayèki
saksana bidhalan sampun
ingkang dadya panjawat
kering kanan Ki Dipati Jangranèku
lan Panbahan ing Madura
dhadhanya wadya Kumpêni

sang nata munggèng wurinya
ing Kumpêni sarta rinêksa dening
wadya Madura dwi èwu
nèng kanan keringira
de ta wadya pasisir mungguh ing pungkur
gumuruh swarani bala
wor têtabuhaning jurit

sigêg lampahirèng wadya
Kyana Patih Sumabrata winarni
anjrokkên lêlarènipun
wus kandêl bitingira
gêgamane malatar tan kêna ngetung
nèng kali Cacing barisnya
samya rapoha bêbiting

wus rinakit mariyêmnya
Sumabrata sampun miyarsa warti
yèn wus budhal sang aprabu
saking nagri Sêmarang
amakuwon nèng Ungaran wadyanipun
prajurit tanpa wilangan
punggawa wus dèn undhangi

asanega ing ayuda
sampun tata rakit gamaning jurit
ya tarya Mandurêjèku
matur mring Sumabrata
dawêg miyos ing ayuda campuh ripu
kyana patih wuwusira
kula botên angrêmbagi

amiyosi ngadilaga
nêdha mêmpên kewala jroning biting
amung kang dados panganjur
ing yuda miyosana
yèn kasoran dènira mapag ing ripu
malêbêta pabitingan
lan sadaya sanak mami

dèn samya ngantêp ing yuda
utamane yèn wong priya prajurit
mati ngadoni prang pupuh
manggih swarga di mulya
sanak ingsun para dipati sadarum
aja na atinggal glanggang
tuwin sagung para mantri

aja na ngucirèng yuda
dèn sumêdya amalês sihing gusti
rumasaa ngabdi ratu
naur sihing narendra
apa ingkang kinarya naur puniku
yèn ora pisahing nyawa
kalawan raganirèki

Kyana Patih Sumabrata
sêdyanira angantêp ing ajurit
sanjata pinasang sampun
nèng balowartinira
Arya Banyakwidhe nênggih kang tinuduh
dadya panganjuring yuda
lan Pangeran Balitari

myang Tumênggung Mangkuyuda
pan katiga kinèn miyosi jurit
wus budhal sawadyanipun
tantara dangunira
wadya Surabaya lan Madura rawuh
lajêng campuh ing ayuda
samya cucuking ajurit

Rahadèn Suradiningrat
miwah Arya Jayapuspita nênggih
wus panggih sami panganjur
lajêng campuh ing yuda
Ki Tumênggung Mangkuyuda mêngsahipun
tuwin Pangeran Balitar
arame dènira jurit

sigra satriya katrinya
sarêng mangsah singa katrajang gusis
wong Kartasura kèh lampus
datan moga puliha
sira Pangran Balitar nulya lumayu
angungsi mring pabitingan
matur marang kyana patih

lamun mêngsahira prapta
Sumabrata sigra têngara aglis
bêndhe tinêmbang angungkung
têtêg kadya butula
wadya Kartasura prayitna ing kewuh
myang sagung para punggawa
sumêdya ngantêp ing jurit

wadya saragêni sigra
kinèn minggah marang ing balowarti
mariyêm tinata sampun
lela lan kalataka
sira Radèn Suradiningrat gya rawuh
myang Dyan Panji Surèngrana
Jayapuspita prajurit

satriya katiga mulat
lamun mêngsahira sampun bêbiting
tanpa wilangan kèhipun
mojar Jayapuspita
hèh wong Surabaya mandhêga karuhun
apan dudu bobotira
sira ngrangsang balowarti

padha ngêntèni ing wuntat
tuwan amral lan gusti sri bupati
Panji Surèngrana muwus
sampun kakehan polah
nadyan kathah wong Kartasura ngong purun
kakang paduka nèng wuntat
kula kang nacak kariyin

ciptane manah kawula
yèn sun bobot sihipun sri bupati
kakang malah kirang mungsuh
mèsêm Jayapuspita
Radèn Suradiningrat alon sumambung
alêrês ujar punika
sigra angabani dasih

sumahab wong Surabaya
lawan wadya Madura golong pipis
wong ing Kartasura gupuh
mariyêmnya pinasang
swaranira pinyarsa lir gunung guntur
myang lela lan kalataka
sanjata arungan muni

pêtêng kukusing sandawa
alamêngan lir pendah têngah wêngi
wadya Sampang Surèngkewuh
kinarutug sanjata
datan gimir sangsaya sudiranipun
wus angrampit pabitingan
rinangsang sinomirèki

kawarnaa sri narendra
miyarsa swaraning bêdhil
mariyême agênturan
anglir gunture kang ardi
surak gumuruh atri
sang nata narka wus campuh
baris ingkang pangarsa
kalangkung mirmaning galih
gya ginêlak lampahe kang wadyabala

ing kali Cacing wus prapta
Kumpêni lumampah ngarsi
tumingal sri naranata
lamun wadya Surawèsthi
kalawan Madurèki
wus angrangsang bitingipun
wadya ing Kartasura
ambêdhili saking nginggil
kathah pêjah wadya Sampang Surabaya

ya ta Panji Surèngrana
awas dènira ningali
lamun wadyanira rusak
kalangkung dènira runtik
têdhak saking turanggi
adharat dènira ngamuk
Radèn Suradiningrat
Arya Jayapuspitèki
sarêng mangsah saya sru dènnya ngandika

hèh wong Sampang Surabaya
aja na mundur ing jurit
payo padha rinangsanga
ambubrah ing biting iki
wadya ing Surawèsthi
sumahab ing tandangipun
baluwarti rinangsang
lawunge ingkang kinardi
rêrambatan landhehan minôngka ôndha

minggah nginggil pabitingan
panggah wadya Kartawani
tan sêdya mundur ing rana
sanjata wus tanpa kardi
barung lawung prasami
swarane pating barêkuh
biringe kang rinêbat
ya ta wau sri bupati
arsa mangsah anyarirani ing yuda

wêlas dènira tumingal
wong Madura Surawèsthi
asangêt dènnya kangelan
dènira angrangsang biting
karoban mungsuhnèki
sigra abdinya kinumpul
atap sumiwèng ngarsa
Patih Cakrajaya ngarsi
Wirasana miwah Ki Wirasêntika

Citrawôngsa jajarira
angandika sri bupati
hèh Subah ingsun têtanya
kakangira ya Si Malim
nora ana kaèksi
kang tinanya nêmbah matur
pun kakang sawêg anglah
bêdhilên sukunirèki
langkung sangêt sengga tan sagêd lumampah

sang nata ngungun ngandika
apanta uwis pinasthi
kakangmu tan duwe bêgja
tan bisa dadi bupati
sigra mangsah sang aji
karsanya ngantêp ing pupuh
pratignya ing wardaya
yèn ora bêdhah kang biting
angur ingsun sirnaa ing adilaga

Ki Palèrèd wus ingêmbat
mungguh ing asta pinusthi
wangkingan Mesa Panular
cinothe mungguh ing ngarsi
wong Sampang Surawèsthi
ingkang rumêksa sang prabu
wikan lamun gustinya
arsa nyarirani jurit
lajêng surak anglancangi munggèng ngarsa

tandange lir singa lodra
sarêng mangsah ngrangsang biting
tanapi Amral Sêpilman
ngangsahkên wadya Kumpêni
sarêng nêmpuh ing jurit
wadya Kartasura pêngkuh
Kya Patih Sumabrata
lawan Mandurarêjèki
anèng wuri eca lênggah pinayungan

Ki Arya Jayapuspita
sampun lumêbêt ing biting
miwah Panji Surèngrana
lawan Suryadiningrati
wong Sampang Surawèsthi
asarêng dènira mudhun
maring jro pabitingan
ki patih awas ningali
yèn wus malbu wadya Sampang Surabaya

sakalangkung dukanira
sigra anrêgakên baris
wadyabala Kartasura
sarêng mangsah ing ajurit
tanapi para mantri
asarêng dènira nêmpuh
wong Sampang Surabaya
panggah tan ana gumingsir
rame lawung-linawung pêdhang-pinêdhang

pêdhang rêmpu gya curiga
caruk kuwêl gênti kêris
wadya Sampang Surabaya
kadya buta munah daging
anigas angakahi
anumbak mêdhang anuduk
surak wong Surabaya
Arya Jayapuspitèki
Surèngrana kalawan Suradiningrat

ngobrak-abrik pangamuknya
puyêngan madyaning jurit
ing jro biting lir kiyamat
swarane wadya kang kanin
ki arya mukanèki
gêgubras lir raup marus
wadya ing Kartasura
pirang-pirang kang ngêmasi
wangkenira atumpuk susun atumpang

pêpati pating sulayah
lir pendah babadan pacing
wong Sampang lan Surabaya
arahan kathah kang mati
nanging datan pinikir
angidak bangke ing pungkur
mangsah mangrurah mêngsah
wadya Kartasura ngisis
aningali wong Madura Surabaya

wau kang dadya pangawat
panêmbahan wus ngobongi
ing Tingkir lan Adipatya
Jangrana ing Surawèsthi
angapit barisnèki
Sumabrata awas dulu
yèn liningkung barisnya
sigra angingêr turanggi
miwah sagung pra dipati sadayanya

lumayu rêbut kêripan
kyana patih datan kari
wadya alit asasaran
wong Sampang lan Surawèsthi
sarêng surakiranjrit
anglir pendah langit rubuh
binarung mriyêm munya
bêdhile wadya Kumpêni
saya gugup playune wong Kartasura

ya ta kang para santana
kang baris nèng Bayalali
Pangeran Arya Mataram
ingkang dadya senapati
ing uni ingkang janji
mring kang putra sang aprabu
saguh nanggulang yuda
lan kang madêg nèng Sêmawis
marma sangêt dèn ugung dhatêng sang nata

kalamun mênang yudanya
dèn bang arsa dèn pasrahi
bang-bang alum-alumira
ing tanah Jawi sakalir
sarta lêlênggah sabin
salêksa karya wus tamtu
mila ingkang dèn êbang
kalangkung agêng kang galih
barisira gêgamane amalatar

sagunging para santana
nèng Blêdug dènira baris
ya ta lagya pirêmbagan
Pangeran Arya Matawis
kasaru Kyana Patih
Sumabrata praptanipun
lan sagung pra punggawa
kang sami kasoran jurit
gègèr otêr sagung wadya pabarisan

katunjang palayunira
Sumabrata Kyana Patih
sinêngguh mungsuh kang prapta
kadya gabah dèn intêri
Sumabrata Kya Patih
samana sampun kapangguh
kalawan jêng pangeran
sawusnya tata alinggih
sigra tanya jêng pangran mring Sumabrata

kadospundi wartosira
dene enggal praptèng riki
kang tinanya lon aturnya
anggèr tiwas ing ajurit
kula kasoran jurit
mêngsah lan wong Surèngkewuh
lawan wadya Madura
tanapi wadya Kumpêni
yudanipun anggèr lir pendah wanara

mriyêm bêdhil miwah tumbak
sadaya tan dadya giris
amral anindhihi wadya
Têrnate Mêkasar Bugis
Ambon miwah Walandi
lir rewônda tandangipun
balowarti rinangsang
tyang Madura Surawèsthi
datan wigih binendrong ing kalataka

kadange Ki Adipatya
Surabaya kang nindhihi
kalawan atmajanira
Cakraningrat Madurèki
katiga pamuknèki
kadi banthèng tawan tatu
tan pasah dening braja
kawula giris umèksi
singa panggah pasthi yèn amanggih susah 

kula dulu solahira
kalangkung saking sumêngit
kadya wong anagih potang
tanapi wadya pasisir
anglir wong naur gêthing
muring-muring sêmunipun
kèhnya tanpa wilangan
jêng pangeran amiyarsi
aturira Kyana Patih Sumabrata

saklangkung ngênês ing nala
anulya têtanya malih
pintên kèhe wong kang pêjah
matur Sumabrata Patih
datan kenging winilis
gêng alit wadya kang lampus
makatên ugi mêngsah
lageca imbalan angling
pan kasaru têlike jêng pangran prapta

Wiragati aranira
lajêng sumaos ing ngarsi
Pangeran Arya Mataram
pangandikanira aris
kayaparan kang warti
Wiragati ingong tuduh
Wiragati tur sêmbah
kawula sampun anêlik
andombani rakanta kang madêg nata

mangke praptèng Salahtiga
raka paduka sang aji
amakuwon sawadyanya
tanapi wadya pasisir
nèng Salahtiga mrêgil
kang dados lajêring ripu
Panêmbahan Madura
lan Dipati Surawèsthi
kalihira dhinahar saaturira

pun Adipati Jangrana
tigang èwu kang prajurit
têguh timbul sura ing prang
pun Cakraningrat angirid
wadya tri èwunèki
dulangmangap wastanipun
miwah Kumpêninira
pun amral ingkang nindhihi
wadya Ambon Têrnate Bugis Mêkasar

pênuh anèng Salahtiga
kalih èwu kathahnèki
wadyane raka paduka
kalêbêt tyang magêrsari
saking Madura gusti
kathahipun kalih èwu
kang sèwu wastanira
wadya jayèngpati tuwin
judhipati sèwu panatasing nyawa

magêrsari gusti saking Surèngkewuh
kalih èwu kathahnèki
punika kêkasihipun
winastan wong bosên urip
kajawi wadyaning katong

abdi lami ingkang saking ing Matarum
sampun ingangkat bupati
mantri tanapi panèwu
kaparak rôngga ngabèi
miwah gandhèk mantri anom

jêng rakanta sampun kawijil ing dhawuh
lamun kasoran ing jurit
apan botên nêdya wangsul
mundur dhumatêng Sêmawis
pratignya sirnèng palugon

yèn tan bêdhah Kartasura rêmbagipun
niyat sarêng angêmasi
ajura têngahing pupuh
botên sinêdya ing kapti
yèn oncata ing palugon

putranipun Panêmbahan Madurèku
Suradiningrat wêwangi
myang Jangrana ingkang sunu
Jayapuspita wêwangi
kalawan kadangnya anom

Radèn Panji Surèngrana wastanipun
kang pinuja siyang ratri
putra tuwan sang aprabu
sinêdya agênti kêris
gandhèng kunca arêbut rok

sakalangkung ing pangônta-antanipun
dhatêng putranta sang aji
lir tiyang angandhut nêpsu
asimpên raosing galih
angandhut sakit ing batos

tiyang tiga punika sêsumbaripun
aja na ingkang ngrewangi
sun rêmuke ing kadhatun
Kartasura ing saiki
sun bandane sang akatong

dudu ratu pratingkahekaya jagul
putune wong adol kulit
dadak arêp dadi ratu
amêngku rat nusa Jawi
turune wong bêlèh kêbo

Sumabrata miyarsa saklangkung gugup
sakala anulya pamit
maring Kartasura mantuk
lan sagung punggawa mantri
kang mêntas kasor palugon

samya tumut ki patih sadayanipun
Pangeran Arya Matawis
langkung ngênês galihipun
sarta aclum ulatnèki
myarsa atur kang mangkono

dangu-dangu anglocita ing jro kalbu
mangkana ciptaning galih
manirèki badhenipun
mungsuhan lan kadang yêkti
pulunan kang ingsun rojong

sayêktine ing tindak cêdhak sadulur
myang pulunan tandhingnèki
awit dening iku angur
ingsun gawea bêbêcik
mring kakang prabu ing mêngko

sigra pangran utusan kêkasihipun
Wôngsamênggala rannèki
sampun winêling ing atur
caraka sigra lumaris
ing marga tan winiraos

sampun prapta ing Salahtiga anjujug
Panêmbahan Madurèki
Wôngsamênggala cumundhuk
lajêng dènnya manganjali
nulya lênggah awotsinom

kang nawala mring panbahan sampun katur
panêmbahan nuksmèng tulis
kalangkung suka ing kalbu
caraka binêkta aglis
sowan pasanggrahan katong

kawarnaa wau kangjêng sang aprabu
lagya sinewakèng mantri
Patih Cakrajaya ngayun
para mantri munggèngwuri
kathah wadya ingkang saos

Ki Sujanapura Wirasananipun
Wirasantika Ngabèi
Ki Citrasoma Tumênggung
Jangrana ing Surawèsthi
Sumadimênggala saos

angandika wau kangjêng sang aprabu
hèh ki besan ing Sêmawis
wong Sampang lan Surèngkewuh
ngong nyana kasoran jurit
duk angrangsang biting mungsoh

yèn kangsoran sun arsa ngawaki pupuh
Jayapuspita turnya ris
abdi dalêm kang saèstu
gusti sampun nolèh wuri
amargi karoban mungsoh

nuntên paman Panji Surèngrana têguh
lan Suradiningrat gusti
makatên pambêkuhipun
yèn ingsun timbang puniki
lawan sihira sang katong

kang rumêntah marang ingsun wong têtêlu
misih kurang mungsuh iki
yèn iku tikêl sapuluh
lagi timbang sihing gusti
kang dhumawah mring wak ingong

mila lajêng katri ngrangsang bitingipun
rumaos kawula gusti
kados andulu dyah ayu
wadyabala Kartawani
yudanipun langkung tanggon

nanging tingal ulun katiga pukulun
ningali tyang Kartawani
kados aningali wêdhus
jêr ratune ambêk juti
arêmên karya sak ing wong

mila dados wadyane gusti kadulu
kadya kucing gêring mêngi
tarkadhang kèksi lir wêdhus
ical sipatipun janmi
wontên madyaning palugon

jêng sinuhun miyarsa suka ing kalbu
ginanjar busanasami
katrinya sarêng asujud
Panêmbahan Madurèki
prapta ngayunan sang katong

gya manêmbah panêmbahan nguswa suku
lajêng lênggah munggèng ngarsi
saksana alon umatur
patikbra atur udani
rayi paduka sang katong

Jêng Pangeran Arya Mataram pukulun
utusan akintun tulis
lah punika dutanipun
ngandika sri narapati
kinongkon apa maring ngong

ing ari mas Pangeran Arya Matarum
punang duta awotsari
ulun dinuta pukulun
dhatêng rayi dalêm gusti
angaturkên mring sang katong

rayi dalêm atur pêjah gêsangipun
inggih arsa manganjali
mangèstupada sang prabu
badhenipun nglawan jurit
mung samudana kemawon

padhangipun ing margi rinta kang nanggung
sampun wancak driya gusti
ari paduka sang prabu
ingkang mêngakakên kori
suka miyarsa sang katong

ing ature punang duta kang kadyèku
saksana ngandika aris
yayi mas ing mêngko wurung
dènnyarsa ngayoni mami
pamucungirèng palugon

nora èstu dènnya yun magut ing pupuh
angêmbari ingwang
mung samudana ing jurit
lah ta iya nuli sira umatura

mring gustimu ariningsun kang satuhu
dènnyarsa mrih yogya
anungkul marang ing mami
sun tarima yayi mas ing têlukira

sigra mundur caraka sarya wotsantun
mêsat sing ngayunan
gêgancangan lampahnèki
sampun panggih kalihan ing gustinira

nulya matur purwa praptèng wêkasipun
wau jêng pangeran
saklangkung sukaning galih
tandya enggal parentah anata bala

badhe mêthuk yuda reka-rekanipun
bala pra santana
wus samya angati-ati
praptèng Kênthèng malèbère barisira

de ta wau jêng sunan kang munggèng kuwu
nagri Salahtiga
wus budhal sawadyanèki
panganjure misih bala ing Madura

Surèngkewuh samarga-marga gumuruh
sru asurak-surak
carabalène angrangin
wor swaraning tambur Kumpêni brang-brangan

lampahipun praptèng dhusun Kênthèng sampun
bala ing Madura
sarêng wau aningali
punang mêngsah enggal sami nêmpuh sura

tandangipun lir bangthèng kataman tatu
angêsuk ing mêngsah
sagung wadyèng Kartawani
gila mulat tandange wadyèng Madura

dèrèng dangu têmpuhira ing apupuh
nulya senapatya-
nira wadya Kartawani
ngrumiyini lumajêng anêbas-nêbas

balanipun nulya nututi lumayu
sarêng grubyugira
salang tunjang niba tangi
swaranira kadya ngobahkên bantala

wus tan ngetung dêdamêl dandosanipun
kathah kang tinilar
wadya Sampang Surawèsthi
sakalangkung suka sami ambêbandhang

ya ta wau

