Kang sêrat satunggilipun
pinaringkên putra kalih
Jayèngrêsmi anupiksa
Jèngraga tumut nungkuli
winaos sinukmèng driya
samun tan katarèng lathi

Pangaksamanta kang maklum
yayi kang langgêng pupuji
pupusing angga toh jiwa
tanpa dharat tanpa tasik
tan kêlêm datan kumambang
misesa anèng pribadi

Kadya antiganting sawung
ingêrêm titising wiji
narna cumaning kasidan
dadya wuk maring kêjatin
nikmat rasaning galinggang
kang muhung brangti Hyang Widi

Têgêse kulinèng luhung
tan milih ênggon sawiji
nèng jamaning kasamunan
pasêmoning kang ahli wis
Jayèngrêsmi Jayèngraga
lir pinancas tyasnya kalih

Ungêling srat mring ramèbu
pan anor ing atur bêkti
nuwun sokuring pandonga
kagalatan ing pangikis
tan kobêr atur uninga
kawula limput ing wingit

Karsaning Sang Kang Maha Gung
amba pinulah ing kêlir
winayang ing kawuyungan
marang Hyang Kang Maha Luwih
mangênês ing kaênêsan
narah kumambèng wanadri

Inggih pintên bangginipun
ramèbu myat anggamami
mugi sokur ing Hyang Suksma
tulusing amal kang salih
sindhêkah jariyah pitrah
kang mêlêng mumulang pakir

Ki Bayi kalangkung ngunngun
ngêlus-êlus jènggodnèki
kang srat tiningkêm kewala
anjêtung tan kêna angling
sarwi nênggak-nênggak waspa
angling angrês-rêssi kapti

Iya ta lah kang linuhung
astakpirulah halalim
sun sidhêp nora mangkana
dene tan pracayèng kami
sadaya susah ing driya
Nikèn Tambangraras nangis

Wus tetela sang dyah ayu
yèn ingkang raka lunga nis
têbah jaja sambat pêjah
kalara-lara anangis
sadaya ambyung karuna
jalwèstri langkung prihatin

Ki Panurtèmêng ing kalbu
lah uwis mênênga sami
padha pupusên tyasira
takdir karsaning Hyang Widi
wedaning kawula êngam
tanpa wêkas gung prihatin

Wus mênênga sira gêndhuk
ywa pijêr giyêng anangis
arahêna maring Hyang Sukma
kandêlna tekadirèki
aywanggung siranggêng brangta
ala kang tinêmu nini

Wis wis kabèh ywa kapiluh
kewala muliha sami
aja na prihatin dahat
maring kang alêlana nis
kang padhenak nambutkarya
lawas enggale pan mulih

Malah kang jumurung sokur
sapakolèh muji dhikir
nyêlamêtna lan sidhêkah
kang lunga lawan kang kari
ya kang padha duwe trêsna
kang lagya nis ing prihatin

Ingkang liningan umatur
sandika jalu lan èstri
samya pamit wus linilan
gya mundur bubaran mulih
sadaya sowang-sowangan
tan cinatur kang gung kingkin

Yata wau kang anglangut
ngalèr-ngetan wus pasisir
sira Ki Sèh Amongraga
lan santrinira kêkalih
tan arsa mampir padesan
umahas ing wana wukir

Ngambah jurang pèrèng parung
parang rong miring kapering
pring ori anggrit garotan
gumêrit katiyup angin
mawor krisiking cêmara
tampêking kalingan aking

Ngrapak kapidak kumrusuk
sêmpal gumropak pang garing
gigal papal kapalêsat
sumyur lir jamak binênthik
kabênthak palêthoking pang
ngrêbatang ngalangi margi

Lir prajurit prang kapupu
sèmpèr katibanan bindi
bêngkong lêmbu andaka
kadya sambating akanin
jêjawi rambon andhapan
kidang manjangan lan kancil

Garêdhêging mesa danu
anglir pambêrêging jurit
swabawaning singa nabda
krura krah anggo ngajrihi
buron wana kabêrasat
bêsot lumayu anggêndring

Cênguk lutung rêbut dhucung
kikik ajag wawran wiwrin
uwa-uwa wêrangutan
bangkokan kapêngkok kontit
kapalang asalang-tunjang
kang nêrancag mènèk mêncit

Mesa-lawung bêkos gedrug
samya pasang singat lungit
myang andaga agabrêsan
kênthus mathênthêng amathis
lir magoli kang sasaran
andanu kadya nglajêri

Anggabag samya bêg purun
êmonge ngalewa ering
anggêrêng cakra kêrukan
muringis mikrisnya ngisis
amuwus ilu nêracas
nilap kumlepat kuncati

Laju lampahe sang Mong kung
lan santrine Jamal Jamil
buron wana èsthanira
basaning sato apênging
aja na wani nukarta
mring sang Adi lêlana nis

Sang monêng manêngkung wêtu
nèng pinggiring talaga di
munggèng sela sumayana
rêjasa gung kang ngayomi
bakda Lohor gya mahawan
awanting ing jurang curi

Margi rumpil papal pupul
pipil sêluk siluk sungil
asingub mangêb sumahab
dhukut srêsèwèhan warih
tibèng parang rong grènjèngan
mabun tampuning kang warih

Linut kandhas ing atrêjung
rêjangan parang tumawing
nut irahing toya rancah
lumut tinawatan limit
praptèng kakarasing jurang
myat guwa nguwêng awingit

Lir rinakit rekanipun
apipilar sela langking
tinus ing pakis dhêdhêkan
wisa marta lir susumping
bilung bêlong lan wilada
walêdan êlo luluwing

Pilang pule pulasantun
santên sengon wungu mangir
ngapit nganan ngering guwa
patukan sirahing kali
kang mili mring Pasuruhan
bêngawan nyungab jaladri

Sèh Mongraga tyas kumênyut
myat singubing guwa wingit
wastaning guwa Sirupan
palayapaning dhêdhêmit
êjin pêri pêrayangan
kayang nèng Sirupan wingit

Yata wau sang among kung
nèng pangol sela alinggih
wanci surya wus ngancala
sira Ki Sèh Amongragi
tumurun marang patirtan
santri kakalih tan kèri

Samya ngambil toya wulu
sawusira asusuci
sang brangta tumamèng guwa
wontên lata gêng mêthalit
ambêlanthit lir sêsalang
nam-naman kadya kinardi

Taru-gêblèg namanipun
sêlampit kadi warnèki
pasalataning uliya
nèng guwa Sirupan nênggih
anulya Ki Jamil Jamal
angadani wêktu Mahrib

Anutug dènnira wêktu
praptèng Isa bakda witir
Sèh Mongraga kajênêkan
nèng Taru-gêblèg amupit
swarèng ratri kèh karênga
thor thor thot rong-orong cacing

Kaciting riris poh êlur
babak-salu lan rêrêngi
timbêlong luwing lan jongkang
jangkrik gangsir ngêrik ngênthir
thilêng dhawang bêring upa
kêkècèk lan walangsangit

Myang pêksi kang munyèng dalu
kokolik tuhu kêdhasih
kup-angkupan atilêpan
bubut bintit lan barênggi
sribombok têkak lan cabak
wiwirog landhak angêsir

Wau ta ingkang anêkung
nèng Taru-gêblèg tan mijil
jênak anèng jroning guwa
iktikapira ngantêpi
karsa mêdal lamun kadas
sumungku dènnya nênêpi

Antara wus pitung dalu
Sèh Mongraga dènnya mupid
anèng ing guwa Sirupan
ngandika mring Jamal Jamil
payo mahawan lon-lonan
nuruti paraning budi

Nulya umijil sang mong kung
nut têmbinging sela tumawing
wus linggar saking jro guwa
bakda Subuh pajar sidik
Hyang Haruma kang sumirat
amrabani wana wukir

Wurahan swaraning manuk
tiyupan sriti dhêdhali
srèpèt mèh nêrapat angga
èsthanira lir ngaturi
kang lunga-nis kèn wangsula
owêl sêpên panêpèn tis

Ana lir tuduh dêlanggung
dhêdhali abola-bali
punika marga tan pringga
wontên èmpèhe sakêdhik
gawar walêring wêlahar
aradin glis praptèng nginggil

Jamal nèng ngarsa nut manuk
dhêdhali mangsiting margi
tinut satêngah onjotan
ngêncêng pèrèng lêmah miring
supana bana bêbanar
anon palêstrèn têtêgil

Sêmangka kêrai timun
kacang kara lan kêcipir
lombok terong jêwawutan
jagung ontong canthèl jali
nêdhêng andhêndhêng kang gêdhang
gumadhing turut pêpinggir

Pagêr rajêg walikukun
atêngah gubugnya inggil
wit jati pat ngiras cagak
rinambat kara kêcipir
gubug kampung gêng irasan
pawon pêturon sasisih

Kang tunggu gubug akukuk
ngoraki pêksi prit pêking
ayêm sami gêgambangan
kêndhangan gambang mêlingi
kamuktèning wong gunungan
sona jugug lir nyindhèni

Namaning dhukuh ing Cadhuk
pagriyaning jurukunci
anama Ki Nitinala
samana lagi andhangir
têgale pèpèrèng jurang
Nitinala duk ningali

Wong lumaku aruruntung
nut pèrènging jurang têgil
nêrka yèn dudu wong ala
Nitinala têtanya ris
gus dalêm kèndêl sakêdhap
kula takèn mring gus katri

Yata ingandhêgan wau
alon lênggah Sèh Mongragi
anèng soring sidawayah
matur wau saking pundi
sang monêng alon turira
sing guwa sirahing kali

Nênêpi mung pitung dalu
nèng oyod gêng ambêndhalit
gêgêtun Ki Nitinala
matur suwawi mring panti
Sèh Mongraga datan arsi
karsa laju lêlana ris

Ki Nitinala agupuh
matur dalêm kèndêl ngriki
aglis mulih maring wisma
nak bojone kan angrukti
susuguh sa-ananira
tan dangu dènnya cacawis

Ngatag pawong baturipun
kinèn bêkta dhulang aglis
wangsul prapta ing gwannira
dhêdharan sumaos ngarsi
pala godhongan bakaran
jagung tela wi gêmbili

Nitinala lon umatur
sumangga katur puniki
sawontêne sumapala
supaya jampi tyas pêrih
sang monêng mèsêm ngandika
gih bangêt tarima mami

Bok sampun susah sêsusuguh
nulya dhinahar kang uwi
sacuwil wusnya dhinahar
linorodkên Jamal Jamil
uwi gêmbili sapanjang
jagung lan kêtela abis

Sêmunira durung tuwuk
dhasar mêntas pati-gêni
Sèh Mongraga angandika
dika punapa pêtinggi
matur kawula punika
won awon pan jurukunci

Guwa ing Sirup puniku
ingkang kawula tênggani
yèn wontên tiyang tirakat
sabarang kang dadya kingkin
kêkirangan sandhang pangan
myang arsa dadya priyayi

Asring kula kang jinujug
têrkadhang sring angsal kardi
luwar tyase kang sungkawa
sakadar ngulih-ulihi
dene kang guwa Sirupan
punika kalangkung wingit

Liya kula kang mariku
tan kêna sinêngka prapti
asring kabujêng taksaka
pun Taru gêblèg kang mawi
katingal sawêr lêkêran
mangap naut mring kang prapti

Puniku kêramatipun
ing waliyulah sinêkti
kangjêng Sang Sèh Mahalaya
nèng riku amatiragi
mila angkêre kaliwat
tan ana wani kang prapti

Rumiyin wontên wong mriku
nènèman sutaning santri
nèng Taru-gêblèg anendra
pitêkur lajêng ngêmasi
agawat sangêt kang guwa
tan kenging kambah ing janmi

Paduka kuwawa mriku
kongsi sipêng pitung ari
inggih anglangkungi bêgja
têmtu yèn punjul sasami
Sèh Mongraga lon nglingira
lah gih paman jurukunci

Asuguh sarta pitutur
wus bangêt tarima mami
kula laju nut saparan
muga brêkata kang kari
lulusa padhukunira
angingoni anak rabi

Ki Tinala dhêku-dhêku
sumanggèng karsa lumaris
Jamal Jamil wus pamitan
mahawan Sèh Amongragi
ngaler-ngetan lampahira
nut jurang trêbis wanadri

Angambah talatahipun
ing Prabalingga wana writ
kathah papaning patapan
lêbak punthuk sêndhang bêlik
palêrêpaning iktikap
nèng riku bêkti Hyang Widi

Kèndêl lampah lamun wêktu
wus bakda salat lumaris
mahas ing wana wulusan
tan kewran gyan nendra mantri
têrkadhang lalu lumampah
pupunthuk kang singit-singit

Pan siyang dalu alaju
sumêngka ardi gêng inggil
anênggêl arga inancab
pupucaking ardi Gêndhing
praptèng pucak kajênêkan
asimpar banar nrang kapti

Nèng sela sumayana lus
ingapit ing guwa guling
pêpangol angêtuk toya
arêmbês sarta awêning
kinubêng wit manisrêja
lan paponan asasêling

Tan ana liyaning taru
tuwuhan puncaking ardi
manisrêja lan paponan
nêdhêng wohira andadi
abungah Ki Jamil Jamal
kang thêng-ithêng dèn-undhuhi

Katur ing bêndaranipun
sang brangta dhahar sakêdhik
pinaringkên Jamil Jamal
anêmên lir mangan nangsi
wus têlas nulya ngupaya
wohing manisrêja malih

Dènnira nèng uwitipun
niyungkên pang amilihi
kang ithêng-ithêng kewala
tuwuk tan kalirên bukti
mangan wohing manisrêja
arêna Ki Jamal Jamil

Yata wau kang manêngkung
nèng pucaking rêdi Gêndhing
pan wus kawandasa dina
sira Ki Sèh Amongragi
minggu tan kêna ngandika
lyan angling ing puji dhikir

Dènnira kasut ambuntu
amrih babaring kajatin
pinulang pêlênging driya
datan nadhah tan aguling
gugulunging kalênglêngan
minta luwar ing alangip

Karsaning Sang Kang Maha Gung
durung panggut ing pangèksi
maksih lilabaning mangsa
musêng dènnira anganti
sêmining jati gêlinggang
langgênging marang kêjatin

Ki Sèh Mongraga amuwus
payo tumurun sing ardi
santri ro matur sandika
nulya tumêdhak sang pêkik
sila sulak aluk-lukan
lukak-lukik sêngkil-sungil

Tumurun ing jurang trêjung
buntu kêcuthêlan margi
marga têlasing jujurang
jurange kêlangkung bangbing
bangbinge angrong angungang
nguwêng-uwêng sêmu wingit

Nulya non oyot susulur
silar ngêlun ing walulin
walan wêlon lir wèh dalan
gandhu kadya angandhani
kang arsa mudhun ing jurang
trêbis tan kambah ing janmi

Kang andon lampah tumanduk
mêdhun nut oyot walulin
gendholan sobrah mêrambat
gênteyongan ngontang-anting
praptèng karasing jujurang
nyêkodhong ngêdhung angêndhil

Angêluwêng mangêb singub
kracahan rêmbês anritis
angrèwès ingadal-adal
tumètès kadi garimis
tibèng tirta pakêdhungan
têlaga sirahing kali

Kali Gêntung sirahipun
bêngawan tanah Bêsuki
anyungap marang samodra
tuking kali ardi Gêndhing
guwa Cerong aranira
tan lêbêt kambah ing janmi

Kêlangkung sirung asêrung
cêbrik cêrabakan warih
umès tan ana kang dhahas
nglulumut kabèh tan aking
kèbêkan ampu kêkajar
pakis galar nut pêpinggir

Sèh Mongraga ragi ngungun
ngubêngi gampèng guwa writ
tan ana padhas kang dhadas
sadaya kacakan warih
sang monêng sokur tyasira
pangunandikaning galih

Kang guwa upaminipun
wanudya pêrawan sunthi
tan nate pinotha-potha
ing priya pinolahing sih
ing mangkya lagya tinêkan
janma di minangka krami

Lire dede pancènipun
kang guwa kambah ing janmi
krana kèh kang dadya bahya
ulêr lingsêng ula uling
latêng kêmadhuh adhakan
Sèh Mongraga angubêngi

Sajêmbaring guwa singub
dangu dènnira kuliling
ngambah jêrambah tan asat
myang pinggir tan ana aking
wanci Lohor arsa salat
rikuh ngupaya kang aking

Sakala nulya andulu
jêrambah kang têlês garing
salampit kasah kang salat
lulumut garing arêsik
kandêl êmpuk lir kasuran
Mongraga sokur ing Widi

Sèstu palaling Hyang Agung
pinaring papan ngabêkti
nulya samya Lohor salat
ajênêk Sèh Amongragi
antara ing pêndhak dina
nèng Calerong Sèh Mongragi

Yata wanci bakda Luhur
saking Calerong umijil
Jamil Jamal tan kêna sah
lumampah nèng ngarsa wuri
lon-lonan tindak tan kongang
tan bukti ing pitung ari

Anêrang jurang aparung
pêparang pèrèng arumpil
anêtêr praptèng bêbanar
agiran sukuning ardi
mungguh tumurun sêparan
laju nênggêl ardi malih

Apan maksih têpang suku
Sêmèru lan ardi Gêndhing
Sêmèru kang êlèr-wetan
gêng ngungkuli ardi Gêndhing
kêlangkung angantak-antak
Mongraga dènnya ngunggahi

Pêpêncu pating panjutu
kathah wawêkaning ardi
Ki Sèh Mongraga ararjwan
kêdalon anèng ing kêndhit
arga Songsong pasipêngan
ing papan langkung miranti

Balumbang watu angêtuk
toyanya kalangkung wêning
dhampènging sela awirya
mot janma sèwu ngênggoni
sela blêg datan lilapan
nyakêdhung sela ngaubi

Ataman tinon maha rum
sangkêp sasêkaran asri
anggrèk wulan argulo-bang
landêp noja wora-wari
pêlasa patra-mênggala
cilung sikatan bang putih

Mambak sri sarinya ruru
brêmana kèh angrêrêpih
ngrurah mring maduning sêkar
winigar anyar ing siti
sela lus lir pinayasan
panjrah ing puspita amrik

Pudhak sisili gandanduk
mulêg ambêlêg ing angin
Mongraga têpakur ing Hyang
kêlangkung sokur ing Widi
dènnya karya kaelokan
ngandika mring Jamal Jamil

Makluking Hyang Kang Maha Gung
janma kang tinitah urip
wong ana sajroning praja
durung sokur ing Hyang Widi
beda wong kang anèng arga
yèn ora anèng jaladri

Wruh salir kelokanipun
kwasaning Kang Maha Sukci
kaya ta kiye panggenan
kang watu angêtuk warih
majade tan ana toya
lan sangkêping sari-sari

Kadya gêng rumasanipun
myat kelokan kang kaèksi
tuduh yèn Allah Tangala
luwih kawasa pribadi
dadyèngsun ngarsi kapurba
drêma pinolah ing kêlir

Jamal Jamil matur nuwun
mangkana Sèh Amongragi
antara ing têlung dina
nèng sela Songsong amupid
ing bakda Subuh anulya
manjad nginggil pucak wukir

Kathah pêpangol sela gung
sagajah-gajah tumawing
sagênthong-gênthong nyêrakal
kitrine ingkang ngêbêki
manisrêja lan paponan
sidawayah jêgod rêsi

Kang dhukut sulanjana rum
gandapura rum awangi
gandarêsmi rêsmijiwa
juwatan lan sumantali
muntri pakis wisamarta
kèncor kajar pujêr jori

Manjat malih sing selagung
watês pupucaking ardi
palêstha wêdhi kewala
tan kenging tinampêk sikil
kêrikil luntur laradan
pakewuh Ki Jamal Jamil

Tan bisa mancad mandhuwur
dening luhuring kang wêdhi
malinthas apucak pisan
tan ana lyan kitri malih
mung pandhan-rang karang-arang
lan dhukuk gulung galindhing

Kang sukêt gulung-gumulung
gêlundhung kêtiyup angin
sèh Mongraga kewran ing tyas
samya tan bisa manginggil
nulya na watu sablungkang
kèsisan wêdhi mandhêlis

Sèh Mongraga napak watu
sablungkang narithik nginggil
pinancad kêkah tan obah
kang watu lir angandhani
lêga tyasira amancad
anulya prapta ing nginggil

Pucaking ardi Sêmèru
namung sadina sawêngi
kêpotan wuluning salat
mung toya mum lêbu suci
ing tyas tan pati pitaya
nulya mundhun Sèh Mongragi

Laju jiarah ing gunung
Sêmèru dipun-ubêngi
wêkane satunggal-tunggal
lèring arga Songsong wukir
aran arga Telamaya
kang lèr wetanipun malih

Ardi Bugangin rannipun
kidul wetanipun malih
ardi Rèntèng pêlawangan
ngapit wukir sela manik
ing lambung têlaga Muncar
mandrawas gêbyoging wukir

Rèjènging jurang atrêjung
mungkara sirahing kali
narmada nyungap samodra
bêngawan kèh anêmpuri
jong tanahing Pênarukan
maro sungaping jaladri

Antaranya laminipun
nèng Sêmèru Sèh Mongragi
sawulan langkung tri siyang
turun sing Sêmèru wukir
laju maring Pênarukan
angayam alas wanadri

Tan ana drêgama ketung
trêkadhang kêpapag janmi
kang mrêjurit myang wong dagang
sumimpang nêlasak margi
tan arsa yèn tinakènan
lamun kêpagutan titik

Têmah mêwahi papa gung
mangkana ingkang sêdya nis
umahas wana wulusan
anglangut lampahira ris
jujurang sêngkan linakyan
anênggêl ing ardi Putri

Parange rumpil aparung
lilingiran watu putih
cucuri kêrakal pêthak
tan ana kitri ngagêngi
pandhan rangkang lan kucila
jêlapa parijatha sri

Wali-kadhêp lan tri-kancu
kancuh cukilan kacumpit
utit tale lan widara
papas têpus lan kulampis
sira Ki Sèh Amongraga
praptèng kêndhit têngah ardi

Myat lawang guwa aciyut
sapipisan wiyarnèki
satêkên inggiling lawang
karungkupan dhukut grinting
lamuran mrak katêmbagan
simbar kajar pakis wiring

Katutupan sela gênuk
gêng sagajah watu putih
kanan kering kori guwa
pan wau sumbul angapit
rong prangkul ananjung pêthak
Jamal Jamil angrêsiki

Sukêt kang nasabi pintu
sumilak katon arêsik
Sèh Mongraga gya tumama
mring guwaning ardi Putri
guwa Kawidarèn rannya
kalangkung dènnira wingit

Bênêre pupucakipun
bolong wiyar amadhangi
dadya tan pati limutan
saisining guwa kèksi
sajroning guwa matirta
karang kang lumbang botrawi

Patuking tirta sing luhur
tumètèsing kang ngrêmbêsi
wontên rakite lir tilam
sela sumayana putih
gigilang lir watu lintang
pêsalatan ingabrangti

Sang monêng ing kung sumungku
kukuwu kulinèng sêpi
antara sadasa dina
dènnira dadalon nêpi
èngêt lamun angêlana
jiarah ing ardi-ardi

Ngandika mring santrinipun
payo mêtu Jamal Jamil
nulya mijil saking guwa
mangetan bênêr lumaris
glagah pêngalang-alangan
bobondhot bandhil ri sisir

Tanjungmaja kulampis pung
kêmarung kèngkèng ngor cangkring
pring ori gadhung ri-wana
rigulo pandhan pênjalin
suruda rêjêg rèndhètan
Jamal Jamil dimik-dimik

Anabrang bêngawan agung
kali Glawèng wus kawingking
ngambah wana têrataban
têtêgil dhusun Pêminggir
kadhang kèn mampir tan karsa
milalu laju mêgatsih

Ngetan bênêr lampahe saya anglangut
apan turut ing pasisir
wana tratab kêtêl sampun
gabus dhaon lan pi-api
rayung gêlagah gêlonggong

Sabên-sabên akêpapag wong lêlaku
sang Mong-kung namur nimpangi
manawa asalang wuwus
mêmanguri dènnira nis
sinamun lamun kêbrojol

Pan lêstari rahayu ing lampahipun
nulya nabrang kali malih
nyungap sawanganing laut
kali Bêlorong rannèki
wus liwat saking Bêlorong

Langkung wana pan pêpanas anglêlangut
kêdhik kitri saliyaning
mung lanas lan pandhan rungkut
sawêr liwêran gung alit
Jamal Jamil grigah-grigoh

Kidih-kidih samarga sring kagyat jumbul
tlosoring sawêr ngawêri
warni-warni kang kadulu
dumung gadhung wêlang wêling
bondhotan lan ula koros

Kayu buhu dhiwêl dhudhak jangan banyu
rare-angon kalipicis
cabe lêpe kadut luwuk
macan sapi sawa konyit
samarga pating sêlosor

Nulya nabrang kali manggalang aciyut
nanging nyungap ing jaladri
tapêl-watês tanahipun
Panrukan lan pasitèning
ing Bêlambangan ing kana

Apan kali panggalang wakidanipun
kali tan ana nêmpuri
sirah saking ardi Ruyung
Ruyung sirah kali kalih
kalihe kali Bêlorong

Laju ngetan Sèh Mongraga lampahipun
jurang sêngkan jro wanadri
ingkang kasêdyèng ing kalbu
ardi Sêdana kang pinrih
tanah Blambangan pinggir lor

Ing ka-upus trêmbuku ujunging gunung
pêpongol munggal jêladri
Sèh Mongraga praptèng suku
ing ardi Sêdana nênggih
nulya manjat nênggêl lakon

Tan patya gêng andêdêr panjadanipun
sinêngka panuntungnèki
Jamal Jamil ngangsur-angsur
rêkasa dènnya ngunggahi
satindak rong tindak aso

Akesotan wong ro samya kêmpus-kêmpus
sira Ki Sèh Amongragi
anyêngka manjad mandhuwur
wlas miyat mring Jamal Jamil
arêmbên rambatan oyod

Dangu-dangu nulya praptèng pucak gunung
lênggah tambining kusambi
pêlatar banar amunggul
lêrêsing laut kaèksi
baita cêlak doh katon

Dadya pulas pêpaèse samudra gung
wau Ki Sèh Amongragi
sakala tyasira lipur
myat kèhe jong ting saliri
tan kaèngêtan yèn wirong

Sèh Mongraga anèng sapucaking gunung
antara pan pitung ratri
papaning pucak acukup
pala kang kêna binukti
kêtela gantung nêdhêng woh

Bêndha lawan sarangan jambu kaluthuk
kang binukti Jamal Jamil
siyang dalu urub-urub
bêbênêm kang dadi bukti
lan wontên toya anyarong

Nèng calowoking padhas atas angêtuk
sangandhaping sela aling
sandhing sela langking alus
gigilang nistha pêsagi
papan pêsalatan manggon

Sawusira iktikap sadasa dalu
yata Ki Sèh Amongragi
ngling mring santri payo mudhun
sêndika Ki Jamal Jamil
tumurun lampahira lon

Praptèng suku agiran aluran tejur
anut bang-binging atrêbis
ngidul nut sukuning gunung
anusup wana pringga writ
anjujur ing jurang jêro

Kang sinêdya ing ardi Janrili-ridhug
timpah samya suku ardi
kang kilèn ardi Wot-ruyung
inggil Liri-ridhug wukir
gêng arga Wot-ruyung kulon

Sèh Mongraga nèng ardi Janrili-ridhug
nahan tri ari tri ratri
laju mring wukir Wot-ruyung
antara ing pitung ari
Sèh Mongraga dènnya manggon

Wusnyèng riku nulya laju malih ngidul
nabrang lèpèn Toyawangi
bêngawan nyungap ing laut
tinurut sirahing kali
sadintên dènnya mangulon

Pan kêpangguh sirahe kali Toyarum
rêrawi wiyar nglangkungi
ing wana Sandi rannipun
kêkayon tan liya cangkring
toyanya kêlangkung nyarong

Sapandêlêng wiyaring rawa anyamut
-nyamut lirap-lirap wêning
Toyawangi sirahipun
rawa gung ing wana Sandi
namung sadalu nèng kono

Bakda Subuh laju lumampah mangidul
lêpas lampahe sang brangti
tan ana ardi kadulu
tan etang durgamèng margi
kèh sato-wana kapêrgok

Singandaka jêjawi maesandanu
mênjangan kidang lan kancil
andhapan sona-jak lutung
landhak luwak lan trênggiling
kêthèk wauwa mêlangkrong

Angathingkring madal wang wrangutan lutung
lir gêtun anjêtung kingkin
marang ingkang andon wuyung
wênèh kadya nêmbramani
wangsitan samining sato

Aywa na kang wani-wani nukarta dur
ngandhêg kang sêdya lêstari
kaya dudu wong kur-ukur
wani ngambah wana Sandi
sèstu yèn wong wus winongwong

Anrêng adrêng andarung tan anut lurung
sining wana kèsi-kèsi
saonjodan kaywa taun
sadêdêl wuluh rampal pring
kadhang sadhèng edhèng bonjot

Sadungkapan têrataban glagah ruyung
sapandhêngêt pala kitri
nangka kuwèni kêpundhung
rambutan pijêtan manggis
klayu bêndha gowok kêtos

Kêpêl pakèl duryan lan kêtela gantung
kêmlaka carême wuni
kamal kêmlandhingan sêntul
pace kêluwak kêmiri
pêtêt pête lawan jengkol

Karoya prèh waringin bulu lan nyamplung
gumrah swaraning kang pêksi
joan bèthèt lan pêlatuk
slindhit kêdhawa kêdhasih
cêkaklak lan gogik rangkok

Kulilinga luhung tèngkèk sunggi lêsung
sêpahan busit prit gantil
kêpodhang barênggi bubut
êmprit pêking lan gulathik
cocak colak-calik mencok

Jalak bêngkak bango buthak nèng kaywa gung
atat jaka-tuwa nori
kuthilang putêr drêkuku
pênthèt kèkèt lan srigunting
darès bêluk bidho manol

Duksa kakap kokok-bêluk jaka-wuru
sandhanglawe cangak bintit
cucak munyèng pang ambarung
cicithu tutuwu kolik
sata-wana mrak nyêngungong

Tanpa rungwan swaraning pêksi gumrumung
kadya ngaturkên pêmbagi
marang kang rarywan awêktu
samya marma angaturi
rêrêba ingkang kalêson

Sèh Mongraga sèndhèn tambining gurda gung
myarsa swaraning kang pêksi
prêkutut manggung angungkung
cumêngklung ngumandhang bêning
tanduke ajêg nêropong

Sasauran manggung lan tanduk kang ngungkung
kumênyut tyase Mongragi
kêgagas duk waunipun
muktyèn nèng Sukaraja di
tuwin nèng Wanamartènggon

Sakêdhap pan èngêt ing garwa ramèbu
myang mring Jèngrêsmi Jèngragi
tuwa nom samya sumungku
sadesa mring Amongragi
kang garwa nandhang lara bot

Angrês ing tyas kêrasèng garwa kawlas hyun
tinawêkêlan ing kapti
sabil ing nala têwakub
tinunjêmakên ing ngèlmi
sakala nir tyasnya kepon

Bakda Luhur wusnya rêrêm dènnya rawuh
nulya umangkat tan sari
samargi tan na potipun
daimira mring Hyang Widi
saparan angonjot-onjot

Sapandêlêng pêjatèn kewala ngayun
sagrêngan wana tuwa writ
sagethak bubulak nglangut
saêgrêgan bana êri
lêstari lampahira lon

Nabrang lèpèn kali Lêntang bênawi gung
kèh narmada kang nêmpuri
anyungap ing samudra gung
kêdhung jro tan pati mili
kathah bajule manthongol

Aliwêran kang dhedhe ngambang mancungul
kang lagya abyangan warih
jumêgur ambyur ing puthuk
kadya wrêdu anèng warih
anggigilani yèn tinon

Tuking kali Bêngawan Lêntang puniku
ing têlar sisirahnèki
alas bana kumbat nêngguh
tapêl-watês tanahnèki
ing dhukuh Blambangan kono

Ngidul bênêr lampahe kalangkung darung
kêdalon tansèng wana-dri
bakda Subuh byar lumaku
sadintên tan na liyaning
namung kêmiri kang ngradon

Ngambah wana-wasa ing kabanan agung
wana lampahan saari
tan ana liyaning wuluh
lawan pring mawarni-warni
pêtung wulung gêndhan ijo

Rampal ampèl apus tutul ori ganjur
bonjor dêling gadhinglêgi
lêpas lampahe mangidul
nulya nabrang kali malih
sih tanah Blambangan kono

Sirahipun Kula-papang ing wana gung
nglojok tanah Jêmbêr nagri
apan tapêl-watêsipun
wêlahar wiyar saari
ing Gambiran ranne rêko

Sèh Mongraga tansah nusup ing wana gung
ing wana saran awingit
wêrit ruwêt bondhotipun
taru malata mulêti
kêkayon carub-carub wor

Tapêl-watêsing wana kisma Nojajung
nulya mangetan sang brangti
wana Grojogan rannipun
Ingkilkan sirahing kali
kali Prawa kang kinaot

Saking sêndhang Ingkilkan bot-rawi watu
toyanya kêlangkung wêning
wana sri kèh palanipun
kirna kang kêna binukti
kayu buratan angrêdon

Kêpuh gunung tinja cêndhana lan garu
sidawayah myang mêsoyi
kêningar sintog sêprantu
pulasari kayu-manis
majakan kacêngkèh ayom

Pala jênggi ganthi têgari lan pucuk
purwa rêrawis tumangir
adas kêtumbar tapèn rum
aruman lan jaha kêling
widasari winong waron

Kapulaga cabe mêrica kêmukus
jongrahab mungsi sêsawi
kulabêt puli sigunggu
randhu jênar lan kêmuning
myang jangkêping êmpon-êmpon

Wusnya nabrang ing kali Prawa mangidul
pan ing tanah Jalamanik
wana tan na liyanipun
tiris kêlapa mawarni
limrah gêng-agêng kang tabon

Tanah Bêlambangan kang pasisir kidul
pathuk gêbyogan jaladri
sang brangta osiking kalbu
tan antuk papan panêpin
nulya lampahira menggok

Wangsul ngalèr nut pasisir lampahipun
nabrang kali Prawa malih
ing Jalamanik kapungkur
mangilèn angambah curi
nèng ngriku lamun kêdalon

Sèkêt waktu salat sadintên sadalu
tangat sunat dèn-antêpi
sarta tan pot dhikiripun
daimira mring Hyang Widi
pamawasing tyas wus manoh

Karungrungan anut parang-curi sêrung
kacaryan dènnya ningali
gêbyaging alun jumêgur
muncrat sumirat nyoroti
mabun malêdug tatampon

Ngulon bênêr nut têpining samodra gung
anulya nabrang bênawi
kali Sabrang wastanipun
nyungab sawangan jaladri
tanah ing Jajungkis manong

Pan winongwong ing Sukma lampah lêstantun
tan ana durgamèng margi
gya nabrang lèpèn Bêdhadhung
tapêl-watês tanahnèki
Lumajang lampahnya menggok

Ngidul ngilèn nut karang kajang parlidhu
pêpathuk pongol jaladri
Sèh Mongraga lèrèn ngriku
ngandika mring Jamal Jamil
priye karêpira mêngko

Manirarsa mring pulo ingkang kadulu
paran kaisèn ing janmi
lan sêpine sun arsa wruh
pikirira kadipundi
tan ana baita katon

Jamal Jamil wau alon aturipun
yèn paduka anuwèni
anggêbyur gèthèk nut alun
manawi punika kenging
Sèh Mongraga lingira lon

Iya bênêr lah mara ngambila kayu
gèthèk balok tinambir pring
Ki Jamal Jamil agupuh
dhasar gêng-agêng kang êpring
tan susah mawi gêlondhong

Êpring limang lonjor kewala pan rampung
wus anêgori pring ori
arit bapang adan rampung
kinili tinalènan wis
ingêrut ginodhi kukoh

Wusnya katur gèthèk ginêbyurkên laut
nitih gèthèk sang Mongragi
wus samêkta wong têtêlu
samya mêlahi pribadi
manjur kang gèthèk pitados

Maju mundur kang gèthèk kabêkta alun
mèh prapta gya wangsul malih
gèthèk kabuncang ing alun
alun agêng anglangkungi
tatanggor ing karang pongol

Sru jumêgur magora gèthèknya sumyur
ambyur malêsat gèthèk pring
wong tri kagêbyur ing alun
kumocak ing jalanidhi
wawalikan samodra rob

Sèh Mongraga kêpapa kêbayèng laut
winasuh syuh ing jaladri
ingulêng alun angêlun
alin-alin tan kalilin
lalu laraning kalêson

Lila lena angganira Sèh Mong-wuyung
wiyong kawayanging Widi
wadining wadaka sinung
saniskaraning pangèksi
pucuk babaring cêcalon

Acancalan cêla cilaka kacêluk
calak kacêluk ing ngèlmi
ngulama lami ngalimut
ngalamat maot ing lair
luhur akerate manggon

Langkung papa sèh Mongraga kawlasayun
dadya sarah ing jaladri
tumimbul kumbul ing laut
ting karêmpul Jamal Jamil
nèng lautan Nusabarong

Barêng pancabaya lan bêndaranipun
Jamal Jamil tansah dhikir
dulagêpan misih junun
sira Ki Sèh Amongragi
tuwakup marang Hyang Manon

Wus mangkana mulya tinênggêl ing alun
binuncang tumibèng tasik
ing lêsta têbih sing laut
ngalumpruk tan bisa osik
anèng pawêdhèn andheprok

Wus antara sêsangat dènnira kantu
Sèh Mongraga tyasnya tis-tis
kadya gêlagah tinunu
brêsihing driya mawêrdi
wus aso dènnya andhoko

Sèh Mongraga alon dènnira amuwus
hèh Jamal Jamil sirèki
dangdana manèh dèn-gupuh
gèthèk pring yumana malih
nabrang maring Nusabarong

Jamal Jamil sigra karya gèthèk bambu
sinunduk kêlawan tali
cinancang anèng pêpathuk
sarèh karsane sang brangti
sarèhning wêktu kêdalon

Pan iktikap sêdalu nèng karang plêdhu
pêpangol munggul jaladri
nêlaskên tangating dalu
nimpah mring kang among wingit
sasmitèng tyas wus cumêplong

Bakda Subuh Sèh Mongraga nulya mudhun
nitih gèthèk mring jaladri
bènèh lune lan kang wau
gèthèk lampahe lêstari
praptèng pulo Nusabarong

Sukuring tyas narimèng sihing Hyang Agung
rakiting pulo rêspati
kèh pêpangol sela munggul
nut pinggir saengga ardi
kitri mawarna nêdhêng woh

Angayangan tirisan kêlapa puyuh
lêgi wilis rêkta gadhing
kumlingking mepung mapuguh
miwah payoming gayamprit
cok barat bobot kumalot

Dhêmpul lèlèt dhuwhêt gamêt pêpêt umbut
bondhot kêmaron pring ori
timaha wanitan garu
egang wrêgu gora agring
cêndhana tinja mêntaos

Dhadhap kakap cacap kêcapi kuciput
myang pala kêna binukti
cipta kêna anèng ngriku
kitri asri samya sêmi
kamal prêdapaniranom

Sira Ki Sèh Amongraga
nèng Nusabarong pulo lit
suwung tan kambah ing janma
mung kirna kang amêpêki
anêdhêng woh andadi
anggêlasah samya runtuh
tan ana kang amangsa
liya sato lawan pêksi
puspita-rum ruru sarinya mêngambak

wontên ingkang katingalan
candhi gêng sela ingukir
wontên kucur tirtantara
saking wukir sela alit
jog bêlumbang botrawi
trap kosok pinatar gêmpur
talundhag lus pinasah
togog sela sumbul ngapit
êkong sela itêm alus bêlimbingan

Undhakan saking paheran
mêrgèng natar sela ringgit
maring langgar pamidikan
pêsagi batur sungsun tri
watu bang trap jinobin
pracabakaning manguntur
pagênthan pakêlèngan
ing riku pamrikanèki
sanggar tajug pêsagi candhèn nêsthasta

Dhanyang sanga janggud praba
ingukir patra angrawit
kadya rêmêg ginarayang
binintulu tinulya sri
wus kalumutên wilis
simbar mênjangan angrêmbuyung
simbar song-song sumangsang
ing saka kadya cêlumpring
Sèh Mongraga mulat lulut kawilêtan

Lumalat marang langgatan
tabêt labêting budasri
amêmaha ing pauman
amèpèt dènnira mupit
nèng pamêlêngan candhi
candhi Cêndhana rannipun
sira Sèh Amongraga
mirungga rêngganing candhi
acêcadhang nêgês karsaning Hyang Suksma

Miwah santri Jamal Jamil
karênan kèh kang binukti
tan watir lalurat pangan
pala gumantung mêpêki
sang adi Sèh Mongragi
kajênêkan anèng ngriku
tanah Nusa-kambangan
tan kocap gantya winarni
yata ingkang kantun anèng Wanamarta

Sira Ki Bayi Panurta
nuju ing dina sawiji
tinarap nak putunira
kajad sidhêkah kêndhuri
mumule para nabi
lan slamêtaanak putu
sadesa Wanamarta
sawusnya nadhah kêndhuri
barêkate kang ngulihkên baturira

Pêpakan putra pra kadang
Jayèngrêsmi Jayèngragi
Suharja lan Wiradhustha
Panukma Panamar tuwin
Kulawirya wuragil
myang pra tuwa Ki Pangulu
Sêmbagi lan Jumêna
Jampêna Lawatan tuwin
pra bundhêl santri magêrsari sudagar

Ki Bayi lon angandika
marang ingkang putra kalih
sirèku paran miyarsa
wartane paranirèki
Ki Sèh ngalim Mongragi
dènnira anis anglangut
baya wus karsa Allah
dene tan ana tinolih
hèh ya talah kakangira Sèh Mongraga

Bisa têmên mêdhot trêsna
lan sakèhe kang samya sih
sumawana mring rabinya
myang ibumu lawan mami
kabèh samya nêdhêng sih
puwara tinilar nglangut
kadya sêsapu wudhar
lir mina kasatan warih
aprêsasat juragan kêpatèn bandha

Sadaya ngungun miyarsa
pangandikane Ki Bayi
samya kumêmbêng kang waspa
karaos katrêsnan sami
tan ana bisa angling
kang nginang mingkêm tan idu
kang udud tan ngakêpan
dènnya sangêt samya kingkin
Kyai Bayi Panurta malih ngandika

Apa bayèku sida-a
lungane Sèh Amongragi
iya marang Nayaganda
ngulati kadange kalih
parang ngulon mring Kawis
apa marang Gunungkidul
lawan wus pirang candra
saprene duk lunga anis
Jayèngrêsmi sumêrêp matur ing rama

Paduka andangu dènnya
kesahipun Amongragi
tatkala ing wulan Rajab
sampun gangsal wulan mangkin
Dulkangidah puniki
nênggih gangsal wulanipun
mênggah kabar tan angsal
sèstune kang dèn-purugi
kaping kalih tan kaur pitakèn warta

Kawula lamun kêngêtan
mring putranta Sèh Mongragi
akathah ingkang karantan
kawula lawan pun adhi
asangêt nahên brangti
mèh-mèh sring kapotan wêktu
kang rama ngling tigapar
astagpirolah hal ngalim
iya nora maido sun marang sira

Yènta mungguha wowohan
kakangira Amongragi
wêruh rasane lir kilang
amangan lagi sairis
gugal ing jurang trêbis
cuwa dèrèng kongsi tuwuk
andhingkluk sadayanya
rumaos kados Jêng Kyai
alon muwus malih marang para kadang

Mara ta padha usula
manawa antuk pawarti
tela lambung kering mitra
sanak pêsanakan têbih
yèn olèh kabar yakin
manawa kêna sinusul
manira nora bêtah
mulat rabine kang kèri
iya Nikèn Tambangraras kawlas-arsa

Umatur kang para kadang
tan wontên angsal pawarti
nging wontên ingkang carita
sumêrêp tiyang lumaris
nèng wana tuwin ardi
tiyang titiga kang tutur
kabar piyambak-piyambak
putranta Sèh Amongragi
inggih nunggil yèn kabaripun mangetan

Kanca santri padhêkahan
wus ngaos kula ing ngriki
punika juga tumingal
mring putranta Amongragi
wana ing ardi Kawi
nênggêl Leyama kang gunung
lan malih kang pawarta
sadhèrèk ètèr gêgrami
pan kapêthuk wontên tanah Panarukan

Nimpang tan arsa papagan
kang satunggilipun warti
dinugi lajêng kewala
mring Bêlambangan pasisir
sawêg pandugi mami
mantuk wontên laminipun
manawi karaharjan
ing lampah dènnya nênêpi
Kyai Bayi anjomblong miyarsa warta

Wusana aris ngandika
sirèku glis olèh warti
budimu lêga anjangkah
wruh lide wong wus lunga nis
matur tan lêpas budi
sawêg parêng wontên tutur
sira Bayi Panurta
pangandikanira aris
payo padha bubaran sayah wus awan

Sadaya matur sandika
nulya mundur saking ngarsi
putra kalih lan pra kadang
sudagar lan magêrsari
miwah pra lurah santri
sadaya wus samya mêtu
mantuk asowang-sowang
Ki Bayi malbèng wismèki
têkên êcis sarwi anyangking selepa

Yata Nikèn Tambangraras
kang lagya anggung prihatin
sakesahe Amongraga
anajin nadhah myang guling
sarira kuru aking
tulanging salang saluku
lêkane angga latha
tan luntur labêting warih
lir sudama karêmêngan ing jaladha

Asinjang seta lungsêtan
sarwa putih tan ginanti
gantung kêpuh nèng sarira
rurukuhan siyang ratri
miwah cèthi Cênthini
sarwi pêthak kulu-kulu
tan pêcat rukuhira
tan kêdoana nèng ngarsi
Tambangraras tansah andêdarus Kur'an

Tan darbe têkiyar liyan
mung salat kêlawan ngaji
yèn wus ngaji nulya salat
sukuran kewala bukti
tan pati angarêpi
tadhah gulinge sinêrtu
panêdhanirèng Suksma
ing siyang kêlawan ratri
rahayune lakinira Sèh Mongraga

Tinêkanna kang sinêdya
sarta apuraning Widi
dinohna rêncana donya
godha panggawening eblis
pitêdah ing sasami
liya ganjaran Hyang Agung
mungguh takdir panduman
manawa manggih yomani
ing akerat suka nênggalang ing priya

Sabên ing dina Jumungah
Sênèn Kêmis Garakasih
tan êpot dènnya sidhêkah
mêmule pra nabi wali
pra ratu kang wis swargi
mêmule myang pra luluhur
sêlamête agêsang
sapêpadhaning ngaurip
mumule kang para bumi tanah Jawa

Yèn mumule pra ambiya
sinuci pangolahnèki
kang olah mèt toya kadas
tan kêna sukêr jalwèstri
junub anggarap sari
èstri kang wus luwas marus
kang sarta lawan kadas
lawan tan kêna ngicipi
sêkul anggi binumbon kèju mêrtega

Ulame ayam kang menyak
lalab cabe uyah pasir
kêndhi wêwadhah sarwa nyar
sêkar konyoh lisah wangi
slawat patpuluh picis
kutug tumpêr kayu garu
sadaya kang kondangan
amaca sêlawat sami
kang saèstu ingatase kulawarga

Yèn mumule waliolah
tan pae pangolahnèki
wuduk ulame lêmbaran
ayam mulus ingkang putih
lombok uyah kang rêsik
widasari lawan kutug
sêlawat patang yatra
kêndhi kang anyar dènbêggi
yèn mumule para ratu kang wus swarga

Bras putih ingkang las-lasan
wosing pari sokanandi
pan sêkul golong antêban
pêcêl pitik jangan-mênir
lam-ulaman mêpêki
asarwa lalabanipun
konnyoh sêkar roncènan
kutug gantal sadak rawis
kêndhi anyar lambaran slawat pat uwang

Lan malih yèn kirim donga
mumule luhur jalwèstri
sêkul angi ing ambêngan
jangan pindhang abang putih
ulam sarwa mêpêki
sêkar konyoh lawan kutug
sêlawate rong yatra
yèn mule ing bumi-langit
sêkul tumpêng golong liwêt lan mêgana

Ulam pêksi lawan kewan
ulam loh kali jaladri
jangan lawan jêjanganan
sakèh mawarna mêpêki
salawuhing abukti
sarwa na sadayanipun
myang warnane woh-wohan
juwadahan datan kari
lah-olahan di-adining warnan pasar

Ki Pangulu sabên dina
Basarodin mituturi
marang Nikèn Tambangraras
kinèn sidhêkah kang asri
milane kèn kêndhuri
Ki Pangulu pakènipun
pan inguja kewala
sakêcape dènturuti
Ki Pangulu kêsêl wira-wiri prapta

Saking krêp pindho sadina
kadhang ping tiga saari
nyêlamêtakên sadina
gêng-agêng ambênganèki
dhasar wus dènkajati
tan ngeman bandha sang ayu
mung mupangat kang ketang
Ki Pangulu Basarodin
dadya datan mantuk-mantuk maring wisma

Nèng wismane Tambangraras
tugur anèng masjid alit
miranti kalasa bantal
Ki Pangulu Basarodin
mulih-mulih yèn dhong-dhing
sakêdhap wangsul kukuwu
nênggih Ni Tambangraras
kang lagya mangsud angaji
yata wau ingkang rama ibu prapta

Ingiring pawonganira
Sumbaling lan santri Luci
sira Nikèn Tambangraras
nangkêpkên Kur'anirèki
mingsêr dènnya alinggih
wus pinarak kalihipun
Kyai Bayi Panurta
myat putra langkung prihatin
kadho-kadho alon dènnira ngandika

Mring kang putra Tambangraras
wus luwara sira nini
gènnira banting sarira
angarang marang ing laki
sêdhêng boboting èstri
subrangta satêngah têkun
dodonga mring Hyang Suksma
mamrih rahayuning laki
lakonana nini nuli tuturingwang

Tan mêmalangi dènnira
bêkti ing Hyang lan mring laki
sumungkunira ngibadah
sun sukur datan maoni
namung gyannira kingkin
awakmu kongsi alumut
abêcik rêrêsika
nganggea wastra kang suci
wirongira nini datan kawistara

Tambangraras ris aturnya
mring rama saha tur bêkti
inggih langkung kasinggihan
wulang paduka Jêng Kyai
sih marmawlas ningali
mring jasat-kawula anggung
papa durakèng priya
ganjaran Hyang Kang Ma Sukci
inggih nuwun kapundhi wulangpaduka

Nanging ing mangke kawula
dèrèng sagêd amangsuli
pan dèrèng bombong tyasamba
ambengkas raosing galih
sapunika kang mugi
maklum tuwan kang kasuhun
kewala nuwun gungan
sakadar darmi nglampahi
kapurbèng Hyang lagya kinarya lampahan

Sira Ki Bayi Panurta
myarsa ature kang siwi
sidhakêp ngungun sasmita
mring garwa Nikèn Malarsih
kang ragi brêbês-mili
sarya ngling mring putranipun
dhuh Nikèn Tambangraras
ywa sira manggung prihatin
pituhunên pituture ramanira

Anganggea sawatara
raganira kopêpati
tan pêcat rukuh mêkêna
musêla ing siyang ratri
bangêt angêtarani
ing rina wêngi rurukuh
iya bênêr ngibadah
panggawe luwih utami
nanging kudu nganggo bêcik kira-kira

Karana sira supaya
aywa kêdarus ing kingkin
wêlasa sariranira
kari bêbalung lan kulit
wau Nikèn Malarsih
pitutur sarwi rawat luh
tyasira Tambangraras
kadya kumala kinikir
datan rêmpit malah sangsaya santosa

Wusana alon turira
ibu paduka mênawi
wêlas myat marang kawula
kewala ugungan ugi
pintên banggi ing mangkin
sagêd luwar ing papa gung
kang rama ris ngandika
wis aja sira waoni
dongakêna sakajate sutanira

Sapuluh wus karsaning Hyang
adil ganjaran wus takdir
pêk mêngkono pira-pira
winahyu bisa nglakloni
ywa ambodhokkên kapti
kêncênging niyat aplalu
lan manira lèh warta
paranne Sèh Amongragi
kang lèh kabar adhimu si Kulawirya

Kang tutur marang si Wirya
santri lan sajuga grami
kapapag nèng Panarukan
sawetaning gunung Gêndhing
dinuga laju maring
Bêlambangan kang jinujug
tan gèsèh kang wêwarta
wong têlu tuture sami
dene biyèn tuture mring Nayaganda

Malarsih myarsa dènnira
pawartane Jêng Kiyai
umatur marang kang raka
kang punika kadipundi
karsa paduka mangkin
punapa pênêd sinusul
punapa ta botênna
Ki Bayi ngandika aris
iya mêngko rinêmbugna putu kathah

Ngling malih marang kang putra
sirèku olèh punapi
apa arêp sidhêkahan
kang putra umatur aris
inggih makatên ugi
kajat mêmule pra ratu
mangke malêm Jumungah
Ki Bayi nauri aris
iya sukur Alkamdulilah utama

Tutugna gyanmu lah-olah
sun mulih karia nini
Sumbaling bae mèlua
ngrewangi karya kêndhuri
gupuh kang sinungan ling
gya mantuk lan nyainipun
kang olah sidhêkahan
ngratêngi sarwi sêsuci
anèng panjang giri gêng rolas ambêngan

Sinamir sarwa prayoga
wus rumat tanggungan Mahrib
ingangkah bakdaning Ngisa
wêdale ingkang kêndhuri
wus tinata miranti
kang lampit kêlasa alus
agêlar nèng jêrambah
dhasar sinêrbètan putih
sinêbaran sêkar campur bawur ngambar

Ing wanci wus bakda ngisa
ki Luci kinèn ngaturi
mring kang raka myang pra paman
para tuwa kèn ngaturi
miwah kang rayi kalih
lurah-lurah ingkang mungguh
santri Luci gya mentar
angaturi sadayèki
tan adangu ingaturan sami prapta

Wus tata têpung sakapang
kang samya ngêpung kêndhuri
Ki Bayi alon ngandika
bêcik kataman utami
Bismilah Basarodin
tabakal lalahu minkêm
sinauran sadaya
minna wa minkum ya karim
Kyai kang miwiti amaca Manga

Satamate surat Ngama
wusnya têkabul anuli
nulya Jayèngrêsmi sigra
amaca surat Wanaja
tamat gya Jayèngragi
surat Ngabasa puniku
tamat nulya takabal
gya Pêngulu Basarodin
kang maca surat Hada samsu kurat

Wus tamat nulya têkabal
gantya Suharja sratnèki
Ida samaun pararat
tamat gya Wiradhusthèki
Waelul munta pipin
tamat nulya Panukma wus
Ida samaun sakat
tamat gya Panamar aglis
Surat Wa samai datil burut nulya

Tamat gya Ki Kulawirya
Wasamai watthariki
tamat lajêng turutira
Sêmbagi surat Sabikis
tamat Jumêna nuli
Halataka suratipun
tamat gupuh Jêmpina
amaca surat Walpajri
tamat atakabal nulya Ki Lawatan

Surat La uksimu tamat
gya modin Ki Tabalodin
srat Wa samsi wa lukaha
tamat nulya Nursukidin
kang srat Waluka gumanti



Bagus Kanjir maca surat Alamnasrah

Sadaya maca têkbiran
gumuruh arahab sami
pan la ilaha ilalah
hu Allahu akbar walil
laikamdu anuli
Bagus Ngajujir sumambung
surat Watini nulya
surat Iksak mustabyanni
sabên surat tinakbiran ing ngakathah

Gus Menot Ina anjalu
Gus Suleman Lamyakunil
gus Dawut Idajul sigra
Gus Liyas Wal-ngadiati
anulya Gus Jamjani
kang surat Alkaringatu
Alhakumut GusNurya
Amat Dasra Walngasêri
Amat Dullah surat Wailul winaca

Amad insal Alam-tara
liila Amat Jahnawi
Amat Diman Ara aetal
inna aktaena Mad Ngali
Kulya ayu Mad Supi
Idaja-a Amad Yunus
Mas Tahir Surat Tabad
katam mukadam anuli
surat Kulhu winaca ping tri wong kathah

Nulya surat Palak-Binas
surat Patekah mungkasi
nulya Ki Pangulu Basar
ingkang dadya bawa ratib
langkung rahabirèki
santri kèh barung gumuruh
nutug satamatira
sawuse ramya adhikir
nulya donga santri nasib gantya-gantya

Pêragat dènnya ratiban
slawatan salaman sami
Ki Bayi alon ngandika
Luci pandumên dèn-aglis
sigra Ki Santri Luci
amêthak ambênganipun
pra santri sigra kapang
mapatan nêmi moloni
adan lêkas pikantuk dènnira nadhah

Wus antara dangunira
dinum barêkat waradin
santri pamburi bubaran
kang kantun pra kyai-kyai
brêkat maksih sinandhing
kang nginang nocoh audud
Ki Bayi lon ngandika
payo rêrêmbugan sami
bab kabare dhèk wingi si Kulawirya

Iya Ki Sèh Amongraga
dènnira nglêlana anis
priye padha rêmbugira
mungguh bêcike pinikir

apa ta bêcik sinusul
kang putra aturira
miwah ingkang para ari
pan sumangga punapa karsa-paduka

Umatur Ki Kulawirya
punika lamun suwawi
prayogi dipun susula
manawi sagêd pinanggih
yèn parêng Jêng Kiyai
kula prayogi kang nusul
Jèngraga nambung sabda
paman lan kula pribadi
angluluruh ingkang mêksih among raga

Pra ari samya wacana
tan pae lan sira sami
nanging ta manawi ana
ing karsane Jêng Kiyai
kinèn nusul ngulari
mangsa abota ing kalbu
Jayèngrêsmi amojar
puniku kula anêmpil
ing rêmbuge paman Swarja Wiradhustha

Ki Bayi alon ngandika
sakarêpira amikir
dospundi mênggah pun uwa
Sêmbagi nauri aris
kang sami rêbat pikir
inggih sami lêrêsipun
kang kapanggih ing kula
prayogi datan linari
sanès lawan kipayah lampah kal dunya

Tiyang ujlat ing Pangeran
tan kenging dipun-iloni
manawi wontên wadinya
mêmanguri ing pangèksi
kêdhik pikantuknèki
luhung kinèndêlkên sampun
enggal lamining prapta
dumugi ingkang kinapti
wa makatên mangsa-borong ing ngakathah

Pundi rêmbag kang kinarsan
sumangga karsa  Kyai
pan inggih pundi kang eca
micara Ki Basarodin
gih lêrês Ki Sêmbagi
jèh wong montên nika wau
wontên kula piyambak
wah têpa sami nglampahi
yèn ta dawêg lagi punapa-punapa

Anolih Ki Kulawirya
mring Pangulu Basarodin
gumuyu sarwi angucap
yèn muwus Ki Basarodin
tangèh sun tan angêrti
sapa sintên kang sumurup
wiwitan lan wêkasan
ngalênthar nora pakolih
anglêmpara ilang talêring wicara

Yèn kang Pangulu kajaba
amikir babing kêndhuri
iku pikire kang gênah
tan nganggo bliwur samênir
gumuyu sadayèki
Ki Pangulu mèsêm muwus
run wudhu yèn klêrêsan
rèhning gih sami mêningi
yèn tan wudhu dènranni sêtunggil nika

Gêr ginuyu ing ngakathah
Ki Kulawirya nudingi
mawi ngriki sintên ingkang
sêrêp basane Ki Rodin
kèh wêwangsalanèki
sêtunggil nika prèhipun
têgêse lir punapa
ngling mangsa borong mastani
yèn kawula winastan bugêl kewala

Sangsaya dadi paguywan
Ki Bayi ngandika aris
bênêr Ki Rodin mêningan
sabisane urun angling
pira-pira ngudhoni
amêtu samono iku
aranne wong rêmbugan
sadhengahne ya kang dadi
ana bênêr luput brêkate wong kathah

Kulawirya garênêngan
andêlna yèn ngingiloni
durung sapisan kewala
manira yèn dèniloni
ngling malih Jêng Kiyai
sun rasa-rasa kang rêmbug
kang katêmu tyasingwang
mèlu kaya Sêmbagi
iya padha kewala andodonga

Salamête kang alunga
tumuli bisoa bali
sami ambungkuk sadaya
tan ana kang amaoni
mêngkana dènnya pikir
putra ri lan para sêpuh
kèh kang rêmbug nusula
ana ingkang angrêmbugi
ing wêkasan wus samya kinèn dêlelah

Nganti praptane priyangga
lawas enggale pinuji
santana lan kulawarga
tansah sidhêkah bên ari
sadesa gênti-gênti
nglulujêngkên kang anglangut
yata samya bubaran
saking ngarsane Ki Bayi
tan cinatur kingkine ing Wanamarta

Warnanên ingkang lêlana
sira Ki Sèh Amongragi
nèng pulo Nusa Barong
sampun kawandasa ari
dènnira tèki-tèki
nèng Nusa Barong amojud
sumungku ing pahoman
tan katimpah ing panilib
lêbêt tan kalaban loba labêtira

Suprandene raganira
tan rêkasa dènnya najin
mukaram kaping sadasa
jangkêpe patpuluh ari
nèng pahoman budarsi
malêm Jumungah ing dalu
amangsudakên tangat
palilah ing pila eling
linglung luyut angêningakên kaênêngan

Tahajud rolas rêkangat
lan rolas rêkangat tasbih
wuse pêragat tangatnya
amupit dènnira wirid
sêla silaning dhikir
nganasir sira Hyang Agung
tariyah rêskandhiyah
barjah jalalah wus ramping
ripangiyah panguyahing pancadriya

Alus panglêpasing napas
anpas tanapas nupusi
pêmapaning pamupusan
pamungkasing kas kaswasih
sadêrah ing ngin-angin
pangoning angên-angênku
buntu tanpa karana
mancat layaping pangèksi
ngèksi ganda cipta pininta wêkasan

Wus amurba purbaning Hyang
tan purba pinurba asih
sah jaman wus tan kayapa
tan sipi datan kawiji
miwah datan kêkalih
kaluluhanira jumbuh
jiwa tanpa jamuga
galethak kadya kaywa-king
kang kawêngkua wêngkoning kawalèyan

Kêjêp liyêping kanêngan
sêsangat guling gulinting
apan tigang èwu napas
dènnya suhul ing Hyang Widi
tan weda wadinèki
nalikanira akantu
tan sirna tan warana
panane maring kajatin
wus antara tarêki tanajulira

Pajalu liyaning napas
aring pangikalirèki
sambunging datan kêsotan
sawataranira aris
bakda dhikir anuli
andonga sukur Hyang Agung
sawusira dodonga
asujud sumungkêm siti
takrub asru têpakurira nalangsa

Rumasa kinarya titah
bedaning kawula Gusti
lir lêbu kalawan mega
bantala lawan wiyati
tiniti apatitis
dhêndhaning papa kapupus
pasrah rèh kadariyah
siningsalakên saliring
cipta ingkang bidêngah kibir jubriya

Wus jêrnih nèng pasujudan
anjunjung mustaka tangi
sarwi maca rong kalimah
Iya-kanakbudu tuwin
wa Iya-kanastangin
bakda dènnira tapakur
pupungun kawimbuhan
ing kasuciyan Hyang Widi
lir sasangka katrangan ing ima mawan

Pitêkur dènnira lênggah
jatmika tan obah osik
alun gêng anêmpuh parang
jumêgur gumuruh atri
tanpa rungwan mawêrdi
mawukir alun gumulung
nulya cipta sabawa
mêne munaning jaladri
wanci bangun angungun sang Monêng ing tyas

Swaraning pêksi kapyarsa
mrak manguwuh nyangungongi
cakikèring satawana
tuhu akolik mêlingi
thong-thongsot anglêlungi
lcubak bêluk blêkêtupuk
têkak êngkak bêrduwak
dhècu cinggoling srigunting
tèngkèk buta lir bobolih asmanira

Dhuh sang monêng Amongraga
sêdhênge linggar sing ngriki
pan wus têrang pinitayan
kang mara-bumi jaladri
ing têmbe mulyèng tasik
wahyaning mangsa ing ngayun
binabar nèng Tunjung-bang
lunturing papa prihatin
tèngkèk buta lir mupakatkên carita

Blêkêtupuk lir nambung basa
luntur pisan iku benjing
mangsa wus akir katiga
mèh labuh kapat nukuli
wêka mataning kunci
niscaya ambabar luhung
thithik mêksih sêsangat
tutuwu lir angiyani
jan-jannane têmtu ing tembe kasidan

Kêdhasih mèlu rêrasan
iya bênêr iku benjing
minulya ing kaênisan
nanging yèn pangkating cilik
cilaka lahirnèki
batinne sapa kang wêruh
sabab jalaran dosa
kulawangsane prihatin
tan sumurup yèn dadi marganing mulya

Mulyaning ahli uliya
sênêt karatoning gaib
dudu jamaning wong jamak
mukmin kas ingkang jamani
gêmak mêlung mêlingi
sêrawungan nawung wuwus
pêpancèning ganjaran
kawulanira Hyang Widi
apês kuwat wus tinakdir tulisira

Karêm rahmad ing dêlahan
karêm rahmad ing donyèki
iku Ki Sèh Amongraga
tan karêm rahmad ing lair
donyane dènsinggahi
mung muhung marang Hyang Agung
yèku tekad utama
tumanêm tinêmu luwih
sampurnane kapurba Prabu Mataram

Mangkana pêksi èsthanya
kang samya mungêl ing ratri
ana kang ngetung laminya
nèng Nusa Barong Mongragi
wus kawandasa ari
apan langkung kalih dalu
jangkêp pitung Jumungah
bèthèt maido madoni
gumarêjêg kang ngetang ngajak totohan

Tan wun ujare pêksi ka
sêsangat dènnya kapyarsi
nulya umrês ing samodra
jumêgur nêmpuh prang curi
ing wanci pajar gidib
nulya ngangkat wêktu Subuh
sawusira akadas
Jamal Jamil angadani
wusnya salat wêktu Subuh pupujian

Bakda ing pajar sidig byar
Hyang Aruna mêrbawani
karya ujwalèng samodra
myang isining wana wukir
sira Sèh Amongragi
asalat Loka sumungku
rolas rêkangat salam
sabakdanira anuli
midêr-midêr nèng têpi tirahing karang

Non kitri pinggir samodra
tiris kucila kêcapi
wohe kang tiba samodra
pan dadi ulam jaladri
sang monêng ngling jro kapti
apa baya wahyanipun
wohing puyuh kang tiba
myang woh kucila kêcapi
ingkang runtuh dadi ulam ing samodra

Sèh Mongraga lon ngandika
hèh ki santri Jamal Jamil
dulunên wohing kalapa
kucila lawan kêcapi
dadi ulam loh sami
mara ta dulunên iku
Jamal Jamil tumingal
woh kang dadi ulam warih
matur inggih woh dadi ulam samodra

Wong roro gumun rêrasan
apa wis adate iki
woh kang tiba ing sagara
padha dadya lam jaladri
sang monêng mèsêm mèksi
ing sasmita wus kadulu
dêdalaning kasidan
kang kasêdya siyang ratri
pêmbabare woh dadya ulam sagara

Mangkana aris ngandika
dangdana gèthèk dèn aglis
nutugên paraning driya
ngêlangut ngupaya budi
sigra ki Jamal Jamil
dangdan gèthèke kang wau
ingêrut kinukuhan
tan antara wus miranti
Sèh Mongraga saking Nusabarong linggar

Tumurun saking samodra
nitih gèthèk pring lêstari
nut alun ngrambang ngarumbah
kabuncang prapta ing pinggir
pan wus tumamèng tasik
laju kewala anglangut
mangaler mahas wana
anabrang ing kali Kithing
lêpas kang sinêdya marang ardi Pigang

Apan tanah ing Lumajang
lan ing Jêmbêr tunggil wangkit
mangkana ing lampahira
Sèh Mongraga nênggêl ardi
prapta kèndêl ing kêndhit
nèng guwa mirong sadalu
kalangkung jro awiyar
jroning guwa wontên ardi
alit sawatara nulya ingunggahan

Pucak rata lir pinapar
gigilang gêng sela langking
sadalu dènnira tangat
enjing nulya sami mijil
umangkat manjat malih
nênggêl wukir pucakipun
praptèng lukiting arga
arêrêm ing tigang ari
wus mangkana tumurun Sèh Amongraga

Jurang-jurang kinandhasan
anètèr ing parang rumpil
aluk-lukan ing lêlêka
lêmpar laju lampahnèki
ngalèr nusul wanadri
kêdalon tansèng wanagung
marang ing ardi Kilang
maksih tapêl-watês nagri
ing Jêmbêr kang wetan kang kulon Lumajang

Prapta dhepoking parbata
guwane kalangkung wingit
guwa dalêm namanira
pêtênge anglilimputi
sigra Ki Jamal Jamil
ngagar kaywaking karya pyu
kang guwa ingoboran
kathah parane kaèksi
alurungan ngidul ngulon ngalèr ngetan

Kalih dalu anèng guwa
enjingira samya mijil
laju manjad ing aldaka
kêkayon kèh anggi-anggi
sêkar sangkêp mawarni
panjrah ing sari rum-arum
gandapura ngayangan
sukêt sulanjana mamrik
mêmêrakên êmêr sêre kamijara

Pakis galar kasimbaran
wisamarta jenggod rêsi
kucila lan katilampa
talompe tampèlan tangkil
prijatha kajar kêji
lung-wana lan kêncor-wulung
malelu kumlandhingan
bilungan lan adhêm-ati
kaywan inggil manisrêja lan paponan

Wau Ki Sèh Amongraga
ngancik sapucaking wukir
myarsa swaraning pêpasar
umyung tumawon kapyarsi
diyèng gyanne dhêdhêmit
apêpasaran gumuruh
sang monêng gya istipar
sirna swaraning pawèstri
lir mirangrong kawanguran janma tama

