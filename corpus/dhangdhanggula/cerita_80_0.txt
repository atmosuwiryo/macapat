mangkya wontên dhadhakan nusuli
raka paduka Prabu Madura
rawuh sawadyabalane
kapraboning prang pupuh
rawuhipun nèng Dwarawati
bêkta pun Burisrawa
bala Kurawa gung
karsanya raka paduka
ing Madura kakang bok Banoncinawi
arsa pinanggihêna

lan pun Burisrawa rakanta Ji
tan miyarsa yèn mèh karyanira
lawan paduka dhaupe
wulan ngarsa pukulun
raka tuwan ing Dwarawati
kêkah Madura mêksa
dene wus katrucut
sagahnya lawan Kurawa
têmahipun kaka Prabu Dwarawati
akarya sayêmbara

kakang êmbok ing Banoncinawi
duk timurnya apan ta kinudang
mring swargi wa Madurane
yèn krama pinujyantuk
satriyanom ingkang apêkik
atampia sasrahan
kêbo danu satus
kang pancal panggung sêdaya
lan pêngantèn lanang pêngarakirèki
sampun nitih turôngga

anitiha rata kancana di
kang pangirit turôngga rasêksa
kusir dewa lan patahe
jawata ingkang bagus
lan gamêlan munyèng wiyati
mawia kêmbar mayang
kayu dewadaru
apan botên pilih jalma
sintên-sintên ingkang sagêt andhatêngi
sayêkti jatukrama

lan kusuma ing Banoncinawi
kaka prabu apan sampun sagah
andhatêngi sadayane
kudanganipun wau
pan paduka dipun bêbahi
ngupaya sêkar mayang
kajêng dewadaru
lan gamelan munyèng tawang
kusir dewa patah dewa myang pêngarih
dene raka paduka

ing Pamênang pan dipun bêbahi
angupaya // kang rata kêncana
turôngga wil pangiride
putra tuwan pukulun
Pringgadani dipun bêbahi
pados maesa pancal
panggung inggih satus
satriya Andananjaya
duk miyarsa kaprêmpêng runtik tan sipi
garês jroning wardaya

nanging sinamun datan katawis
sinawung gujêng dènnya ngandika
yayi mas matura bae
sadukane ngong suwun
ayya dadi galihirèki
ingsun nora kaduga
ngupaya riningsun
pamundhute sri narendra
patah dewa myang sêrati dewa luwih
gamelan munyèng tawang

kêmbang kayu dewadaru swargi
sapa wonge kang bisa ngudhuna
lagia kusire bae
dewa kinèn mêmêcut
iku yayi namung kinardi
samudana kewala
pan ing batinipun
sri bupati ing Madura
miwah ingkang sinuwun ing Dwarawati
kaduwung galihira

gone arsa ngabdèkkên mring mami
yèn tinimbang lan putra Mandraka
sayêkti dudu timbange
dadya tyas ingsun mupus
pan angrasa lamun wong cilik
nêdya rabi kusuma
dudu bobot ingsun
namung abdine kewala
Si Sulastri iya kang sun suwun bali
kalawan kêris ingwang

Radyan Sômba wau duk miyarsi
pangandikanira ingkang paman
sigra nungkêmi padane
ngrarêpa aturipun
adhuh paman wong tuwa mami
sampun paduka narka
ing galih pukulun
mring rakanta kangjêng rama
yèn gadhaha ing / pênggalih malih-malih
liya sangking paduka

pan kawula purun ananggêni
ing sor miwah upataning rama
mring kawula bêbisike
rakanta rama prabu
sangêt-sangêt dènira wêling
kulup yèn pamanira
dadya ing tyasipun
tan arsa anêkanana
mutung dening sayêmbara anusuli
warahên wus tan kêna

yèn lumuha kudu anêkani
kabèh ingkang kocap kakudangan
mring bibèkamu dhaupe
iya lan pamanamu
pan tinuta wêling ngong iki
nora ngèl pamanira
ing kudangan iku
nêkani sayêkti bisa
yèn suthika sasat maido ingkang wis
dadi karsaning dewa

Dananjaya gumujêng sarya ngling
iya radèn wis ingsun tarima
sih parimarmaniranggèr
bangêt tarimaningsun
ngrasa nora bisa mangsuli
nanging sun lakonana
karsanira iku
kang mêsthi môngsa bisaa
mundhak dadi gêguyoning wong sabumi
ingaran tanpa ngrasa

dene cebol mêksa gayuh langit
kêrangsangan pan môngsa tutuga
gayuh dudu sêsamane
tan wruh kanisthanipun
sudra papa anyipta putri
namung sira kewala
tutugna nak ingsun
gonira angaku bala
mring wong nistha Radyan Sômba duk miyarsi
asru dènnya karuna

Nangkula gya nêmbah matur aris
dhuh kakang mas sampun tan lumampah
ing kaka prabu dhawuhe
sangêt pêpacuhipun
lamun mopo dèn supatani
miwah raka padu- // ka
ing Pamênang wau
lamun mopo tan lumampah
kaka prabu pamit seda lêbu gêni
marma sangêt tur amba

sampun tuwan tan botên lampahi
botên sande yèn lêbu dahana
kaka prabu ing samangke
punapa tuwan kantun
myang kawula alêbu gêni
satriya Dananjaya
tyasira kumênyut
myarsa ature Nangkula
pan kadaut pangrêsing tyas dènira jrih
mring raka sih bêktinya

lir sinapon runtikirèng galih
marang Prabu Baladewa lawan
wong Ngastina Mandrakane
miwah ing runtikipun
mring kang raka ing Dwarawati
galih ingkang timbalan
kang raka sang prabu
dadya alon angandika
iya yayi matura ing sri bupati
atur ingsun sandika

darma bae wak ingsun nglakoni
ing timbalan kangjêng sri narendra
mugyantuka pangèstune
miwah sira nak ingsun
umatura ramanirèki
yèn ingsun wis sandika
ing timbalanipun
ingkang rayi ing Ngamarta
ingkang mêsthi lakuningsun nora olih
sangking wêdi kewala

yèn mopoa ing karsa sang aji
Radyan Sômba myang Radyan Nangkula
kalangkung suka galihe
wus pamit kalihipun
mundur sangking ngarsa wotsari
satriya Dananjaya
ing saunduripun
Nangkula lan Radyan Sômba
animbali Sêmar Bagong kinèn sami
angobar dupanira

Sêmar Bagong sukanya tan sipi
dènnya arsaminggah suralaya
sigra ingobar dupane
rahadyan nurut kukus
Sêmar Bagong pan datan kari
saparaning gustinya
wau lampahipun
Radyan Nangkula wus prapta
ngarsèng nata sêdaya wus katur sami
sasolahing dinuta

yèn kang raka sampun nyandikani
satimbalan lajêng lumaksana
mring suralaya lampahe
sang prabu sukèng kalbu
duk miyarsa ture kang rayi
wau ta kang winarna
nênggih lampahipun
satriya Paranggarudha
sampun prapta nêgari ing Dwarawati
ngarsane ingkang rama

matur solah-tingkahnya tinuding
mring Ngamarta miwah Madukara
ingkang paman wangsulane
sêdaya sampun katur
ingkang rama suka miyarsi
kunêng gênti winarna
nênggih lampahipun
sri bupati ing Madura
saundurnya sangking nagri Dwarawati
lan Kurawa Ngastina

praptèng marga sasimpangan sami
Prabu Baladewa sawadyanya
kundur marang nagarine
Kurawa lajêng mantuk
sapraptanya Ngastina nagri
sêdaya tinimbalan
manjing jro kadhatun
Drona sampun munggèng ngarsa
Arya Burisrawa nangis anungkêmi
ing pada sri narendra

Arya Sangkuni matur miwiti
duk praptane nagari Madura
sêrat dalêm ing kature
lajêng ing budhalipun
marang nagri ing Dwarawati
purwa madya wusana
sêdaya wus katur
solah-tingkahnya dinuta
myang dadining sayêmbara katur sami
gumuyu // Rêsi Drona

yèn mêngkono hèh ta adhi patih
atur ingsun ing nguni lan sira
paekan lêlakon bae
nora nana kang luput
balinira iki pan sangking
Sumbadra lan Arjuna
iya wus katrucut
dhaupe ing sasi ngarsa
yèn ojoa yayi mangkono wus pêsthi
lakunirantuk karya

sri narendra angandika aris
hèh ta paman paran dayanira
amrih olèh ing banjure
nora bisa wakingsun
tinangisan sutanirèki
Rêsi Drona turira
pukulun sang prabu
kang kocap ing sayêmbara
pan sêdaya langkung elokipun sami
tan kenging binudia

ewadene rayi paduka ji
Nata Pandhawa mênawi bisa
andhatêngi sêdayane
dene bêbotohipun
inggih ingkang amêmundhuti
sayêmbara punika
ing wêwadosipun
Sri Maha Bathara Krêsna
botên kenging binudi samining jalmi
ananging padukendra

sapikantuk kêdah anganani
sawontêne nêgari Ngastina
anggèr rata kancanane
kagungan dalêm prabu
sinaputa dening mas adi
turangganipun yêksa
dipôngga kang tutut
kusir patah pêngarihnya
ngupadôsa endhang lan wiku kêkalih
ingkang pêkik taruna

kajêngipun dewadaru kardi
sêsotya di-adi kang kinarya
woh pêntil lawan kêmbange
kêncana godhongipun
winarnaa ing rajawrêdi
banthèng maesanira
gôngsa munyèng luhur
inggahêna ing jêmpana
lan kang nabuh yèn sampun samêkta sami
aturna mring Madura

sri narendra angandika aris
iya paman nuli samêktaa
kang kadya turira kabèh
Burisrawa riningsun
sarèhêna brangtanirèki
antinên sasi ngarsa
anèng tamansantun
poma paman dèn samêkta
kudangane putri ing Banoncinawi
kang kocap sayêmbara

matur sandika rêkyana patih
lawan Dhanyang Drona wus umêdal
sangking jro pura kalihe
sang prabu angêdhatun
Burisrawa pinêrnah malih
anèng ing patamanan
sangsaya kalurung
siyang dalu sru karuna
sambat-sambat kusuma Banoncinawi
katon nèng wurinira

kunêng nêgari Ngastina
gantya ingkang winursita ing kawi
Wêrkudara lampahipun
praptèng pinggir samodra
kèndêl jêgrêg anjêngêr datanpa muwus
sidhakêp asta kalihnya
datan mobah datan mosik

sêmèdi jroning wardaya
kang pininta nênggih jroning sêmèdi
ing praptane gurunipun
tan dangu katingalan
Dewaruci lênggah ngudayaning alun
aminggir anut ing ombak
Wrêkudara aningali

langkung sukaning wardaya
mudhar asta luwar sangking sêmèdi
Dewaruci gya sumêbut
mêsat saingga kilat
tinadhahan ma- // rang Arya Sena sampun
lênggah èpèk-èpèk kanan
Wêrkudara anungkêmi

Dewaruci angandika
Wêrkudara apa karyanirèki
dene nyipta praptaningsun
Sena lon aturira
dhuh pukulun sadèrèng amba umatur
kang dados lampah kawula
sayêkti ingkang murbèng sih

saliring sêdya tan samar
sru gumujêng Dewaruci sarya ngling
lah iya lakunirèku
dinuta kadang tuwa
kaki Prabu Darmaputra ingkang ngutus
ngupaya rata kancana
bakal tungganganirèki

arinira kaki Parta
lamun ngarak marang ing Dwarawati
sasi ngarsa dhaupipun
kalawan Si Sumbadra
ayya maras Sena ingsun ingkang jurung
iya marang lakunira
lor bênêr samudra iki

ana ratu binathara
pan sinêmbah sasamining narpati
dene ta jêjulukipun
Sri Maha Bisawarna
angêdhaton ing Singgêla nêgara gung
trahing Prabu Wibisana
Ngalêngka ratu linuwih

yèku ingkang kagadhuhan
rata rugmi kang pangirit kuda wil
ing nguni titihanipun
Sang Sri Bathara Rama
nalikarsa amungkasi ing prang pupuh
mring yêksendra ing Ngalêngka
tanpa titihaning jurit

Dasamuka munggèng rata
Batharendra mulat sandeyèng galih
tinurunan rata gupuh
sarta Guwawijaya
hru pamungkas Rawana katiban rampung
Pôncasona tanpa dadya
dhas sapuluh tibèng siti

sirnane Bathara Rama
rata iku ing samêngko pan mêksih
Sri Bisawarna kang gadhuh
wus pêsthi lamun kêna
rata rugmi iya ing lakunirèku
myang lakune Si Janaka
gone marang suranadi

ngupaya sêrati dewa
patah dewa pêngarih widadari
kêmbar mayang dewadaru
gamêlan munyèng tawang
antuk kabèh Si Janaka lakunipun
miwah ta Si Gathutkaca
gone lunga angulati

kêbo danu satus ingkang
pancal panggung yêkti kalamun olih
apa sapundhutanipun
Sang Prabu Padmanaba
antuk kabèh siji tan ana kang luput
ingkang kocap kêkudangan
kusuma Banoncinawi

lah payo sun atêr nyabrang
lor samudra Wêrkudara turnya ris
paran ta gèn kawula nut
lumampah ing samudra
sayêktine pêjah kêlêm dening ranu
Dewaruci angandika
yèn sira nut marang mami

sayêkti kaya dharatan
Wêrkudara gumuyu aturnya ris
inggih suwawi pukulun
anut ing lampah tuwan
wus mangkana sigra sarêng angkatipun
Dewaruci anglir kilat
lampahnya anèng jêladri

saingga ngambah dharatan
saparannya Wêrkudara tan kari
sakêdhap lampahira wus
prapta loring samudra
samya kèndêl Dewaruci ngandika rum
sun bali kene kewala
sira banjura pribadi //

ngalor bênêr aja nyimpang
ing Singgêla ratu agung linuwih
Sri Bisawarna dibya nung
sugih bala prawira
wêkasingsun sira dèn prayitnèng laku
besuk yèn bali kewala
sira ingsun papag malih

lah ta wis sira karia
wusira ngling musna Sang Dewaruci
mantuk mring kayanganipun
Rahadyan Wêrkudara
saungkurnya Dewaruci gya sumêbrung
sinêrang kras lampahira
saya drês kang angin-angin

prahara rèh magênturan
sindhung riwut bayu bajra gumêrit
wrêksa rug rêbah barubuh
sol sêmpal kapêrapal
murang marga ambêbênêr lampahipun
gègèr sagung kang kamargan
wau ta ingkang winarni

nênggih nêgari Singgêla
kacarita pêpatihing narpati
apan wus saingga ratu
sinêmbah pra dipatya
Kyana Patih Kartabôngsa sudibya nung
gagah prakosèng ayuda
môndraguna luwih sêkti

ing sabrang wus tanpa lawan
duk sêmana nuju rêkyana patih
sineba sakancanipun
sagunging pra dipatya
para mantri anèng panangkilan atup
gègèr katrajang prahara
sindhung riwut rèh gumêrit

têratag rambat suh sirna
mawur-mawur kabuncang dening angin
tan adangu gya kadulu
lampahnya Arya Sena
ambêbênêr mawa lesus lir pinusus
prapta jujug panangkilan
Kartabôngsa amanggihi

prasamya adêg-adêgan
pra dipatiatup rubung nèng ngarsi
kyana patih têtanya sru
hèh wong sing ngêndi sira
angakua sapa ta aranirèku
dahat wuta murang tata
praptanira gawa angin

jumujug ing panangkilan
dumarojog ngadêg datanpa kering
Wêrkudara sru sumaur
ingsun wong tanah Jawa
pan kinongkon dening kadang ingsun sêpuh
Sang Aprabu Darmaputra
Arya Sena aran mami

kinongkon anyilih rata
kancana kang pangirit turôngga wil
marang ingkang dadi ratu
iya nagri Singgêla
lah ta apa sira iku ratunipun
Singgêla Sri Bisawarna
ki patih asru nauri

lah ingsun dudu narendra
wruhanira pêpatih misesani
Singgêla wus sasat ratu
sinêmbah pra dipatya
aran ingsun Kartabôngsa sudibya nung
Wrêkudara lon lingira
yèn sira tuhu pêpatih

lah age ingsun aturna
lawan ratunira sun arsa panggih
dene kadang ingsun sêpuh
iya ratu Ngamarta
Patih Kartabôngsa sugal sauripun
balia sira tan kêna
seba marang ratu mami

dene sira iku wuta
tanpa krama Singgêla datan kêni
apa ing kana prajamu
tan ana bisa basa
lawan ora ana tatane wong lungguh
Wêrkudara saurira
iya mung ingsun pribadi

ingkang nora bisa basa
hèh ta patih yèn tan arsa sirèki
tur uninga mring ratumu
iya mung lilanana
ingsun dhewe banjur // manjing jro kêdhatun
katêmu lan ratunira
kyana patih duk miyarsi

krodha sru ing wuwusira
babo-babo wong apa sira iki
ambêgmu bêrung dalurung
tan ana keringira
apa ta wus katon kucing raganingsun
miwah sagung pra dipatya
tan katon durmaning jurit

lamun mêksih urip Patih Kartabôngsa
lan sagung pra dipati
kaya nora bisa
sira banjur mring pura
buh ta ingsun yèn wus mati
lan pra dipatya
kabèh ajur wor siti

Wrêkudara nauri nadyan wak ingwang
iya pêlaur mati
kalamun balia
anèng kene kewala
myarsa krodhanya tan sipi
rêkyana patya
ngêjèpi pra dipati

wong sawiji paripêksa gôndra pira
sarêng ambyuk ngêbyuki
marang Arya Sena
rumukêt mamrih bônda
rêkyana patih jêjêgi
ngadêg nèng ngarsa
sarwi angundha bindi

pan kalimput Sena dening pra dipatya
adêgira tan osik
pinarbutan kathah
astanira Sang Sena
katgadèng tyas mamrih budi
bayuning ôngga
prahara sarêng mijil

bayu bajra kumrusuk sangking sarira
sindhung riwut gumêrit
sagung pra dipatya
kapadal singsal kontal
katut tibane kabanting
rêkyana patya
krodha sigra ambindi

Arya Sena tiniban ing gada panggah
jajanya datan osik
pinindho tan obah
kyana patih cinandhak
gapyuk sarêng anadhahi
rêkyana patya
prakosa gêng ainggil

tanah sabrang yèn aprang datanpa lawan
kuwat anglêliwati
lan Sang Arya Sena
mèh sami prakosanya
dêdêr-dinêdêr pra sami
sêndhal-sinêndhal
sigra kang pra dipati

sarêng tandang têtulung marang kya patya
mangêmbul angêmbuli
Sena pinarbutan
dhinêndha binêdhama
pinalu-palu piniling
cakra candrasa
bingung Arya Sena glis

milar marang kya patih lumumpat nyandhak
punggawarsa binanting
ki patih anggada
dadya was panyêkêlnya
nolèh mring patih ginitik
musala dhêndha
mring sagung pra dipati

sinasiwo sangking wuri sangking ngarsa
myang sangking kanan kering
pinarbutan dhêndha
binandhêm ing bêdhama
binabingung gada bindi
Sang Arya Sena
tan antuk amalêsi

krodha Radyan Wêrkudara gya lumumpat
nyandhak rêkyana patih
sru sinêndhal dhadhal
tiba kongsêb cinandhak
linarak dèn oncit-oncit
tiba jinêjak
pra dipati ngêbyuki

pinapag ing Sena kya patih kinarya
nyabêti pra dipati
rêbah kasulayah
kambah dadya jêrambah
patih kang kinarya gitik
kantakèng asta
wor lawan pra dipati

Wrêkudara tan arsa mrih patinira
mring sagung pra dipati
sawênèh cinandhak
sinawatakên marang
jro pura gègèr ningali
Sri Bisawarna
gugup ing tyas tan sipi

mijil ja- // wi mulat marang Arya Sena
pangamukira maksih
mobat-mabit babat
mring sagung pra dipatya
patih kang kinarya gitik
kang wus cinandhak
sinawatkên jro puri

kang kantaka ing alun-alun gêlasah
punggawa para mantri
kang kantun tumingal
yèn gustinira têdhak
sarêng ambyuk angêbyuki
mring Arya Sena
pinapag kèh gulinting

duka Prabu Bisawarna ngayat kunta
mèh lumêpas ningali
cahyanya Sang Bima
anut sêrênging duka
kadya sunaring yyang rawi
munggèng wêdana
prabanya balêrêngi

Prabu Bisawarna ing tyas nora samar
lamun kusuma yêkti
trah ngandana tirta
wijiling maratapa
sèlèh cakra marêpêki
asru ngrarêpa
dhuh sang prakosèng jurit

sampun anggèr kadêrêng
dhawuhkên duka
mring abdi tanpa kardi
lêburên sapraja
môngsa dadak gawêra
ananging paduka gusti
sasat angrusak
ing kagungan pribadi

pan kawula dêrmi atêngga kewala
nagri Singgêla ngriki
kagungan paduka
saisining jro pura
punapa kang dèn karsani
ulun sumôngga
branarta busana di

nadyan silih pêjah lan gêsang kawula
sakarsanta pan dadi
Radyan Wêrkudara
kèndêl pangamukira
ningali marang kang prapti
seje warnanya
mawa cahya tur pêkik

wus anarka yèn iku Ratu Singgêla
sinèlèhakên aglis
Patih Kartabôngsa
gumlinting nèng bantala
ngalumpruk sangêt tan eling
SriBisawarna
ngrarêpa matur aris

lah sumôngga anggèr paduka pinarak
aso nèng pôncaniti
mangke dhêdhawuha
punapa kang kinarsan
dene kongsi anêmahi
dhawuhkên duka
mring kang abdi ing ngriki

Wêrkudara nuruti sigra lumampah
marang ing pôncaniti
wusnya tata lênggah
Sang Prabu Bisawarna
umatur angasih-asih
dhuh gustiningwang
kamipurun kang abdi

atêtanya ing nami miwah pinôngka
inggih nagari pundi
rawuh nèng Singgêla
punapa kang kinarsan
dene ngantos anêmahi
dhawuhkên duka
mring kang abdi pun patih

Radyan Wêrkudara aris saurira
tanah Jawa sun iki
panênggak Pandhawa
aranku Arya Sena
satriya ing Judhipati
dene kang dadya
natèng Ngamarta nagri

kadang ingsun tuwa Prabu Darmaputra
dene ta prapta mami
anèng prajanira
nora bêbara aprang
lan ora sikara budi
apan dinuta
marang ing kadang mami

kakang prabu nêdya ngambil pawong-mitra
mring sira sri bupati
miwah raganingwang
nêdya wanuh lan sira
prapta ngong nèng pôncaniti
pêpatihira
lan sagung pra dipati

angadhangi nora wèh ingsun banjura
têtamu lan sirèki
atêmah sikara
maringsun mamrih pêjah
marma têmah dadya jurit
Sri Bisawarna
miyarsa ing tyas kingkin

umatur angasih-asih
ang- // gèr lamun mêkatêna
kang lêpat abdine kene
namung apuntên paduka
hèh patih marenea
ngabêgtia mring gustimu
padha nyuwuna ngapura

ki patih lan pra dipati
èngête sangking kantaka
mêksih rêngkêng-rêngkêng kabèh
samya ngabêkti sadaya
marang Sang Arya Sena
sawusnya kinèn alungguh
aglar munggèng ngarsanira

Wêrkudara angling aris
hèh Sang Prabu Bisawarna
praptaningsun sayêktine
dinuta mring kadang ingwang
nyilih rata kêncana
kang bakal tungganganipun
ariningsun kang pamadya

rabi putri Dwarawati
pangarake anungganga
rata mas jêjalukane
pangirit turôngga yêksa
kusir sêrati dewa
timbalane kakang prabu
rata bisaa kagawa

barêng ing salaku mami
Bisawarna tur sumôngga
mundhut kagungane dhewe
wartine bapa kawula
inggih rata punika
ing nguni titihanipun
Bathara Ramawijaya

milanipun wontên ngriki
dhasar lêluhur kawula
kang darbe gadhuhan anggèr
marmamba jrih nitihana
laminya mung rinêksa
pun bapa pitungkasipun
sirnanya Bathara Rama

nuksmèng Ratu Dwarawati
mangkya arinta akrama
putri ing Dwarawatine
dhasare ingkang kagungan
inggih Bathara Krêsna
yêkti kawula tan kantun
anggèr kang rata kêncana

ulun dhèrèkkên pribadi
wus lami niyat kawula
sumêdya ngèstupadane
marang sang Bathara Krêsna
ing mangke kaparêngan
nanging antinên pukulun
ing wulan ngarsa kewala

paduka kawula turi
ngêdhaton sajroning pura
ngayêmêna sarirane
sêdhêng kawula samêkta
ing bala myang baita
mring Ngamarta nabrangipun
Wêrkudara èngêt ing tyas

wêlingira Dewaruci
kinèn nuruti kewala
Bisawarna sêmayane
dadya ris dènnya ngandika
lah ta ingsun tarima
sih marmanira maringsun
nanging ingsun nora kêna

yèn ngantia lami-lami
watir kang kari nèng praja
nanging poma wêkas ingong
sasi ngarsa aja cidra
praptanira Ngamarta
karana ing gawenipun
rata iya sasi ngarsa

lamun cidra sun balèni
Sang Aprabu Bisawarna
sarwi gumuyu ature
môngsa ta puruna cidra
anggèr dhatêng paduka
Wêrkudara lingira rum
lah wis kariya raharja

ingsun amit ing saiki
sumêbut Sang Arya Sena
saingga bênêr lumpate
wuri Prabu Bisawarna
parintah marang patya
samêkta ingkang wadya gung
myang baita pênyabrangan

sandika rahadyan patih
lajêng dènira parintah
marang sagung punggawane
siyaga wadya lan palwa
kunêng gênti winarna
Gathutkaca lampahipun
wus prapta Kêndhalisada

Senaputra angabêkti
mring uwa Kapi Anoman
dangu nungkêmi padane
Anoman alon têtanya
lah sira iki sapa
dhuwur têngga- // k ingsun dulu
kaya na èmpêre uga

ngêngrêng jarote ngêblêgi
iya lawan Wêrkudara
lah ngakua sapa kowe
Gathutkaca matur nêmbah
pasaja yèn putranya
anulnya rinangkul gapyuk
nora lidok tangguh ingwang

bok aja kabèh ngêblêgi
jarote myang swaranira
kang seje lan bapakane
Si Wrêkudara balèngah
sirèki bambang awak
prapta ing patapaningsun
apa ta sira dinuta

mring wong tuwanira kaki
Gathutkaca matur nêmbah
pukulun inggih kinèngkèn
mring uwa Prabu Ngamarta
angupaya maesa
danu satus pancal panggung
jêng paman ing Madukara

krama putri Dwarawati
kusuma Wara Sumbadra
ing wulan ngarsa dhaupe
mundhut sasrahan maesa
danu satus kang samya
pancal pangung sukunipun
milamba marêk jêng uwa

nyuwun têdah kang sayêkti
jêng uwa gèning maesa
Anoman suka gujênge
sun arani wong gêlathak
Sang Prabu Padmanaba
jaluk kêbodanu satus
kang pancal panggung sukunya

ubrêsên sajagat kaki
matura mring uwakira
kang kadya aturmu kuwe
kêbo mangkono rupanya
dhasare nora nana
kang duwe pênjaluk iku
golèka môngsa bisaa

lah ta wis muliha kaki
matura mring uwakira
yayi Prabu Ngamartane
yèn mangkono saur ingwang
Gathutkaca tur sêmbah
yèn uwa tan arsa tuduh
nênggih ênggèning maesa

suka pêjah anèng ngriki
lingsêm mantuk mring Ngamarta
mendah jêng uwa dukane
miwah arinta jêng rama
Anoman duk miyarsa
kang putra rinangkul gapyuk
bocah iki wus kabapan

iya kulup sun tuturi
pan dudu ing marcapada
ênggone maesa kuwe
sayêktine ing kaendran
kagungane Hyang Endra
Bathara Gana kang gadhuh
satus pancal panggung samya

jujuga Sêmèru wukir
pucake ingkang lor wetan
pan ing kono panggonane
pêsthi kêna dening sira
sênadyan Si Janaka
lan lakune bapakamu
iya padha olèh karya

tan ana kang luput siji
pamundhute sri narendra
Dwarawati antuk kabèh
ujar wus pêsthi jodhonya
Parta lawan Sumbadra
lah ta wis mangkata kulup
ingsun jurung puja-môntra

nanging dèn prayitna kaki
andanu liwat bêbaya
satus galak-galak kabèh
suka Radyan Gathutkaca
dènnya wus antuk têdah
amit nêmbah lajêng mabur
kawuri Kêndhalisada

sinêrang kras ibêrira
Gathutkaca sakêdhap wus ngungkuli
luhuring wukir Sêmèru
pucak ingkang lor wetan
tiningalan jirap kang maesa danu
satus pancal panggung samya
Gathutkaca marêpêki

maesa satus tumingal
marang Gathutka- // ca arsa anggiring
kêbo satus parêng nubruk
ingkang ngarsa cinandhak
tan bisobah ingkang sangking wuri nubruk
cinandhak kang sangking kanan
nubruk ingkang sangking kering

bingung Radyan Gathutkaca
kontal-kontal mèh sayah dèn bijigi
langkung èmêng jroning kalbu
Rahadyan Gathutkaca
de andanu siji nora kêna tutut
wontên maesa satunggal
bule gêngipun saèsthi

pan iku kêpalanira
langkung kuwat panumbuke nyakiti
panjang lungit sungunipun
radyan anggung dèn undha
kumbul tibanira tinadhahan sungu
kumêdut nanging tan pasah
kang kathah ngrubut numbuki

krodha Radyan Gathutkaca
mulat marang andanu bule siji
kuwate panumbukipun
kêrasa ing sarira
gya cinandhak tinêpak dhasnya malêdug
muncrat polone mêlapar
ingkang kantun aningali

pêjahe kêpalanira
sangang dasa sanga prasamya giris
gumrubyuk sarêng lumayu
kagyat Bathara Gana
prapta sarwi angundha gadanira gung
nguwuh asru asêsumbar
anjrit swaranya ngajrihi

hèh-hèh wong ing ngêndi sira
dene têka wani-wani matèni
kêpalane kêbo danu
kagungane Hyang Endra
nora wurung sira mêngko dadi bubuk
katiban ing gadaningwang
ngêndi pangungsènirèki

Gathutkaca duk tumingal
osiking tyas iki kang bêbayani
ditya sirah dipangga gung
prayitna sru lingira
mêngko-mêngko ayya ge gada maringsun
iya antinên sadhela
rungunên wuwus ngong dhingin

ingsun iki Senaputra
praptaningsun ing kene pan tinuding
marang kangjêng uwa prabu
Ngamarta angupaya
kêbo danu satus ingkang pancal panggung
arsa ginawe sasrahan
marang putri Dwarawati

jêng paman ing Madukara
ingkang bakal krama dèn jêjaluki
sasrahan andanu satus
mêngko kapasang yogya
sira prapta andanu satus kang gadhuh
dèn suka rila tyasira
kêbo ingsun silih dhingin

ing besuk yèn wis karyanya
ingsun balèkakên marang sirèki
Bathara Gana sru muwus
babo dene gumampang
pangucape lamun ingsun durung lampus
kaya lamun ora kêna
kêbo kagawa sirèki

luput-luput mêngko sira
ajur mumur katiban gada mami
awor lawan bangkenipun
kêpalane maesa
danu putih siji sira ingkang nglampus
Gathutkaca duk miyarsa
krodha sru dènnya nauri

hèh dewa kang êndhas gajah
nadyan ingsun iya pan isin mulih
kalamun kang kêbo satus
nora bisa kagawa
ing saiki iya sun pêlaur lampus
wirang mulih mring Ngamarta
lah payo tibakna aglis

krodha Sang Bathara Gana
mangsah gada tibane dèn tadhahi //
cinandhak gadanira wus
rame sêndhal-sinêndhal
udrêg-dêdrêg rêrêjêngan gada dangu
krodha Arya Gathutkaca
panyêndhalira nguwati

wus karêbut gadanira
gya binuwang sumêbut tibèng siti
Bathara Gana gya nubruk
sarya gro lir rasêksa
tinadhahan panubruke parêng gapyuk
caruk rok candhak-cinandhak
rukêt samya silih-ungkih

kakahan pokah-pinokah
rame cêngkah-cinêngkah kih-ingungkih
gêlut pulêt pan apêluk
okol-okol ingongkal
rame dêdêl-dinêdêl dêkung-dinêkung
kuwêl kalih tan kêna wal
kagulung gênti kaguling

rug-ugrug agraning arga
ing Sêmèru kambah ramening jurit
wrêksa rubuh kabarubuh
bosah-basih bêlasah
Sang Bathara Gana astane malesuh
susah wus angrasa sayah
anggung kalindhih katindhih

dhas bundhas kabêntus padhas
rongkong rêngkêng-rêngkêng anggung kabanting
jongor-jongor kajêrungup
mrih singsal tan bisa wal
mamrih kiwul yun krodha-krodha kapêluk
têlake katikêl sela
kuping tuli mili gêtih

mangangên-angên ngupaya
amrih uwal dènnyarsa angoncati
mèh kêdhik kêna dinêkung
gulunira sru gronjal
sarwi mancal mancat ing jajanira sru
wal-singsal kalihe kontal
Gana tibane kabanting

gumulung angglundhung jurang
satanginya lajêng lumayu gêndring
barêng lan maesanipun
andanu satus samya
ngungsi marang kaendran satus gumrubyug
samana Bathara Endra
sêdhêngnya lagya siniwi

dene kang para jawata
lênggah munggèng ing singangsana manik
aglar pra jawata ngayun
detya samya katunjang
pêlayune kang maesa danu satus
prapta lan Bathara Gana
pêlayune niba tangi

lajêng dheprok nèng ngayunan
mêmpis-mêmpis napase mêtu kuping
dinangu tan sagêt matur
pan mêksih mêgap-mêgap
babak bundhas ngangsur têlale ngalumpruk
prapta Radèn Gathutkaca
Bathara Gana mentar glis

dharadhasan ngungsi wuntat
sangêt kawus wau Sang Bimasiwi
wus narka yèn jawata gung
siniwi para dewa
lênggah munggèng singangsana rêtna murub
marêk ing ngarsa tur sêmbah
Batharendra ngandika ris

saingga kadi ngrarêpa
hèh ta kulup paran purwanirèki
dene nêmahi prang pupuh
iya lawan Si Gana
lawan apa sêdyanira kang satuhu
kongsi prapta ing kaendran
nora lawan sun timbali

sumêngka pêngawak braja
mring suwarga matura kang sayêkti
Gathutkaca nêmbah matur
dhuh sang maha bathara
nuwun duka prapta kawula Sêmèru
botên pisan sumêdya prang
lan pun dewa sirah èsthi

wus ingaturkên purwanya
lan Bathara Gana dadining jurit
miwah ing sasêdyanipun
yèn dinuta kang uwa
ing Ngamarta ngupa- // ya maesa danu
mangkya paman Madukara
dènira badhe akrami

ingaturkên sêdayanya
pamundhute putri ing Dwarawati
Batharendra ngandika rum
kulup maune sira
têka nora anjujug ing ngarsaningsun
kêbo danu wruhanira
pan wis gadhanganirèki

ing kramane kaki Parta
sasrahane mring Putri Dwarawati
barang papundhutanipun
Sang Prabu Padmanaba
kabèh-kabèh ing mêngko mèh praptanipun
anèng nêgara Ngamarta
iya sasi ngarêp iki

Si Bima lan Si Arjuna
besuk barêng lan praptanira kaki
lah ta wis muliha kulup
mênèk kari ing karya
Radyan Arya Gathutkaca nêmbah matur
pukulun paran ing karsa
maesa sêdaya kêsit

botên kenging ginêrêgna
Hyang Endra ngling yèn sarta sabda mami
sayêktine kabèh tutut
payo nuli pangkata
kêbo dimèn kêkinthil wurinirèku
Gathutkaca mundur nêmbah
maesa danu kinanthi

sêpalih bayak nèng ayun
sêpalih kêkinthil wuri
suka Radyan Gathutkaca
dene kêbo lir jajari
ngarsa rampak bayak-bayak
rêmpêk kang lumakyèng wuri

kunêng gênti kang winuwus
lampahnya Radèn Prêmadi
wus prapta ing Cakrakêmbang
Hyang Kamajaya marêngi
anèng Taman Cakragônda
lan kang garwa Dèwi Ratih

ngang langlangêning kalangun
kêkanthèn astane kalih
angubêngi kêmbang-kêmbang
angalap kang sarwa sari
Sang Parta kèndêl lampahnya
Sêmar Bagong anèng wuri

mring kang rêrèntèng-rêruntung
sangking doh asru dhèhèmi
kagyat nolih kalihira
Dèwi Ratih aningali
yèn kang rayi Madukara
gupuh dènira mlajêngi

Sang Parta rinangkul gapyuk
pungkurane dèn gablogi
bok aja agawe gita
prapta dadak têka wuri
payo marêk kakangira
Dananjaya sampun kering

baune mêksih rinangkul
prapta ing ngarsa wotsari
mangaras pada kalihnya
kang raka angrangkul aris
sawusnya tumungkul lênggah
Dèwi Ratih angrakêti

dhumèpèl dènira lungguh
nèng kanan wêntisirèki
tumumpang pangkon Sang Parta
Bathara Kamajaya ngling
hèh yayi sira bageya
praptanira ngarsa mami

Sang Parta umatur nuwun
tumungkul sarwi wotsari
kang raka malih ngandika
apa na karsanta yayi
praptanta ing Cakrakêmbang
apa ta namung têtuwi

kangên marang raganingsun
miwah mring bakyunirèki
Dananjaya matur nêmbah
pukulun sang maha rêsi
praptamba ngarsa paduka
tinundhung sangking nêgari

mring arinta Sang Aprabu
Ngamarta yèn botên kêni
ngambah ing nêgarinira
pangandikannya tan sudi
angakên kadang wong tiwas
karya sangaring nêgari

kang raka ngandika arum
dunungêna sira yayi
panundhunge marang sira
apa ta tiwasi- // rèki
Dananjaya matur nêmbah
purwane amba tinuding

ngupaya pundhutanipun
Sang Aprabu Dwarawati
sêkar dewadaru swarga
lan patah dewa kang pêkik
myang gamêlan munyèng tawang
pêngarihipun apsari

lan kusir dewa pukulun
amba mopo tan kadugi
marma sangêt dukanira
kang raka mèsêm dènnya ngling
dene nganggo patah dewa
lan pêpangarih widadari

lawan kayu dewadaru
gamêlan munyèng wiyati
sapa ta kang arsa krama
Arjuna matur wotsari
pukulun kang badhe krama
Rajaputri Dwarawati

iya kang duwe pamundhut
kusuma Batacinawi
pêngantène lanang sapa
apa mung pêngantèn èstri
Sang Parta tumungkul nêmbah
Dewi Ratih duk miyarsi

Dananjaya gya rinangkul
ginablogan dèn ciwêli
kalingane yayi sira
marene ngulêm-ulêmi
lah ta iya besuk apa
gon ingsun ngêdêgi kardi

bok aja nganggo gumagus
marang ing kakangirèki
dinangu suwe tan jarwa
aling-aling dèn dukani
mring yayi Prabu Ngamarta
tinundhung têka nêgari

mendah dene luwih patut
bakale ipeku binjing
kusuma Wa Sumbadra
anèng pangkonira yayi
ingsun lawan kakangira
sayêktine anunggoni

Kamajaya ngandika rum
iya payo age yayi
seba Sang Hyang Girinata
pêsthi pinaringkên yayi
kabèh sapanuwunira
ujar wus mangsanirèki

yayi ing dhaupirèku
lawan Dyah Banoncinawi
ingkang marang ing kaendran
Si Gathutkaca pan uwis
andanu satus ginawa
miwah ta lakunirèki

Si Wêrkudara wus antuk
rata saratune ngiring
sêksana sarêng lumampah
katri lawan Dèwi Ratih
marêk Sang Hyang Girinata
tan dangu lampahnya prapti

ing ngarsanira Hyang Guru
Narada kang munggèng ngarsi
cingak jawata kang seba
mulat praptanira katri
satuhu warnanya kêmbar
Kamajaya lan Pêrmadi

mung kaot busananipun
jawata sanès lan jalmi
Narada latah agiyak
dene nuli padha prapti
Hyang Guru mêntas ngandika
sira ingkang dèn rasani

Dananjaya gya sumujud
nèng ngarsaning Hyang Pramèsthi
myang Bathara Kamajaya
tiga lawan Dèwi Ratih
kinèn samya lênggah jajar
anèng ngarsanira katri

Sêmar Bagong datan purun
nèng ngandhap dènira linggih
wangsul mring jawi kalihnya
jaga-jaga malang-kêrik
kang sewaka bubar-bubar
dewa sami dèn bêkêmi

wau ta Sang Parta sampun
dinangu lampahirèki
dènnya minggah suralaya
katur sasêdyanya sami
Hyang Guru aris ngandika
iya wis sêdhênge iki

mêkar sêkar dewadaru
wus sêdhêng dhaupirèki
lawan sira Si Sumbadra
nguni duk mêkar sawiji
rabine Si Baladewa
kêlawan Si Erawati

ing saiki dewadaru
kêmbange mêkar kêkalih
sayêktine rabinira
hèh Kamajaya sirèki //
ing besuk kang dadya patah
pêngarake Si Pêrmadi

kakang Narada sirèku
ingkang ngusirana binjing
gamêlan Si Lokanônta
munia anèng wayati
apsari Si Gagarmayang
iya lan Si Gagarwati

kang ngampila dewadaru
Si Ratih dadya pêngarih
dene kèh para jawata
ingkang jumurung umiring
pêngarake Si Janaka
marang nagri Dwarawati

luwihêna kaya kang wus
lêlangên isining margi
lawan duk Si Baladewa
mangkata sadina iki
kaki Prabu Darmaputra
dhayohe wus akèh prapti

sêdaya sinungan dhawuh
sandika wus samya mijil
samêkta lajêng angkatnya
widadara-widadari
tuwin kang para jawata
nom-anom ingkang umiring

satriya Andananjaya
mêdhaknya sing suranadi
saingga binayangkarya
lampahnya anèng wiyati
kusuma Dèwi Ratih
wolulas parêkanipun
samya lumakyèng ngarsa
sêdaya angampil-ampil
pan tinata kalih-kalih lampahira

angampil-ampil sêdaya
upacara Dèwi Ratih
wênèh ngampil gônda-wida
lawêdan sangking swarga di
munggèng bêrsihan rugmi
gônda-wida jêbad arum
ana ngampil busana
raja kaputrèn apsari
ingkang badhe kagêm ing Wara Sumbadra

ing wurine kêmbar mayang
kang dewadaru sêrakit
widadari kang anggawa
Gagarmayang Gagarwati
samya ayu linuwih
rinênggèngbusana murub
wurinira Narada
samarga-marga sêsirig
anggung nolèh anyawang ing wingkingira

Kamajaya lan Sang Parta
tinêngahan Dèwi Ratih
katrinira kanthèn asta
Sêmar Bagong anèng wuri
cêcebolan samargi
datan pêgat asung guyu
gumyak samarga-marga
jawata kang ngiring-iring
ngarsa pisan gamêlan Si Lokanônta

tinabuh para jawata
munya raras angêrangin
dewa kang lumakyèng ngarsa
samya ngigêl urut margi
tan wus lamun winarni
srining lampah udhunipun
Sang Parta saking swarga
nênggih gênti kang winarni
ing Ngastina Sang Aprabu Druyudana

sêdaya sampun samêkta
pangrakitira ing nguni
kang kocap ing sayêmbara
kang minôngka rata rugmi
dèn byur pêrada kuning
dipôngga pangiritipun
môngka turôngga yaksa
banthèng satus kang kinardi
kêbo danu satus kang pancal sukunya

kusir dewa patah dewa
ngupayantuk wiku kalih
kinarya kusir satunggal
patah ingkang radi pêkik
kêmbar mayang sêrakit
kang minôngka dewadaru
kinarya wit suwasa
sêsotya kang adi-adi
kang kinarya woh pêntil miwah sêkarnya

godhong pêrdapa kêncana
winarna ing naja wrêdi
pêngarih endhang satunggal
radi endah warnanèki
Kurawa kang sêpalih
sakapraboning prang pupuh
pangarsa Drusasana
lan Patih Arya Sangkuni
gamêlan kang mu- // nyèng tawang nèng jêmpana

lan ingkang nabuh sêdaya
sawusnya samêkta sami
budhal sangking ing Ngastina
asri lampahirèng margi
Burisrawa anitih
rata pita pêrada byur
pangiride dipôngga
wiku patah indhang siji
ingkang môngka pêngarih nunggil nèng rata

srining lampah tan winarna
tuwin kèhe kang ningali
kang ngarak marang Madura
wus lêpas lampahirèki
kunêng gantya winarni
Gathutkaca lampahipun
ingkang bêkta maesa
andanu satus kêkinthil
alon-lonan kagyat dènira tumingal

gêgaman agêng lêlampah
lir ngarak rakiting margi
kèndêl Radyan Gathutkaca
dangu-dangu aningali
datan samar ing galih
yèn gêgaman kang lumaku
Kurawa ing ing Ngastina
gya andanu satus sami
dhêdhêg munggèng wurining Dyan Gathutkaca

wus anduga lampahira
mèsêm salêbêting galih
mangkana gêgaman ngarsa
alok kang sami ningali
bêbungasing wanadri
jirap kang maesa danu
pancal panggung sadaya
sigra Ki Arya Sangkuni
marang ngarsa waspada ing paningalnya

lamun Radyan Gathutkaca
dhêdhêg maesa nèng wuri
andanu pancal sadaya
têbah jaja kyana patih
tingalana ta iki
Pandhawa ing gunanipun
ika Si Gathutkaca
lakune dinuta olih
kêbo danu satus pan pancal sêdaya

kumpul sagung pra sêntana
sêdaya sampun winisik
karsanya Rêkyana Patya
Sangkuni sigra mêrpêki
dhuh babo putu mami
Gathutkaca wong abagus
sêmbada prakosanya
widigdaya sura sêkti
sining jagat kulup sapa kaya sira

wus prapta gyan Senaputra
Sangkuni angrangkul aglis
apan sarwi angêngudang
adhuh babo putu mami
jarote nêmbadani
môndra prakosa dibya nung
bisa antuk maesa
danu satus pancal putih
lah ing ngêndi kulup gonira ngupaya

mèsêm ing tyas Senaputra
miyarsa lingnya Sangkuni
laku nyumbang mring Ngamarta
wruh lamun doranirèki
alon dènnya nauri
eyang kang andanu satus
pêparinge Hyang Endra
Sangkuni angrangkul malih
jarku apa luwih têmên putuningwang

bisa ngambah ing kaendran
sapa kang kaya sirèki
lah payo barêng kewala
kulup sira lawan mami
kêbo dimèn nèng ngarsi
awor lawan banthèng satus
kulup iki wakira
sêparo ingkang tinuding
angadêgi gawe marang ing Ngamarta

kinèn banjur ngiringêna
benjang pêngarakirèki
anak mas ing Madukara
marang nagri Dwarawati
akèh dènnya maringi
pasumbang kang bakal katur
marang nagri Ngamarta
kagawa ing laku mami
isèn-isèn sajroning pura Ngastina

ingkang rupa raja brana
pèni-pèni raja pèni
guru bakal guru dadya
myang kang rupa busana di
Gathutkaca nauri
eyang paduka rumuhun //
kula wuri kewala
sêlot-sêlote lumaris
sampun pisah lawan maesa kawula

Sangkuni asru wuwusnya
ayya pugal putu mami
sun amrih rakiting lampah
kêbo danu munggêng ngarsi
awor lan banthèng bêcik
sira awor lawan ingsun
anèng têngah gêgaman
Sangkuni dènira angling
apan sarwi ngêjèpi mring Dursasana

tanggap Arya Dursasana
panubrukira dhingini
sigra Rahadyan Durmuka
Durmagati anututi
ing wuri angêbyuki
kanan kering parêng nubruk
Rahadyan Gathutkaca
kalimput datan kaèksi
pinarbutan dening Kurawa Ngastina

asta ingkang pinarbutan
maksih udrêg-dêdrêg sami
andanu satus graita
radyan rinêbut ngajurit
kang munggèng kanan kering
wuri parêng dènnya ngamuk
ingkang ngrubut wal singsal
ginudag miwah binijig
Gathutkaca gya mêsat marang gêgana

andanu lajêng manêngah
satus ngamuk ngobrak-abrik
gègèr kang bala Kurawa
kamuk ing maesa sami
akèh rêmuk binijig
Gathutkaca eca dulu
mayungi nèng gêgana
suka dènira ningali
dening kêbo danu satus pêngamuknya

sêdaya sami sudira
tan ana braja nêdhasi
sinosog ing ganjur watang
sawiji tan ana busik
yèn bijig bêbayani
singa kang tinubruk rêmuk
kang tan pasah kalumah
myang kontal tiba kabanting
ana ingkang dèn undha muluk nèng tawang

tibanira tinadhahan
tumuncêp nèng sungu kalih
kang têguh kumêdut tiba
lajêng kèlês anèng siti
lêmês dèn uli-uli
danu satus saya liwung
pangamuke lir yêksa
banthèng satus dèn gudagi
ucul sangking têtali ucul sêdaya

mawut kang bala Kurawa
pati-pati bêbêntusi
sar-saran angungsi wana
tan ana kang tolèh gusti
giris dènnya ningali
pamuking maesa danu
satus lir yêksa krura
nubruk gudag ngobrak-abrik
wah andaka ucul satus ngamuk samya

sagung kang para sêntana
kang panggah-panggah kabalik
sèkêt wus larut sêdaya
miwah ki rêkyana patih
Sangkuni andhingini
lumayu marang wana gung
Burisrawa wus tilar
ratane rêmuk binijig
dipanggane lumayu ngungsi srêngkara

Gathutkaca suka aningali
dening Kurawa larut sêdaya
mung kamuk maesa bae
andanu satus kumpul
ngaso soring mandera sami
namung banthèng sêdaya
manjing ing wana gung
Gathutkaca sigra têdhak
sangking wiyat sapraptanira ing siti
andanu marêk samya

satus aglar anèng ngarsa sami
Gathutkaca sing Ganamudana
ingêlus sirahe kabèh
sungu myang gigiripun
sawusira radyan lumaris
andanu satus samya
kêkinthil nèng pungkur
kunêng kang lagya lumampah
Gathutka- // ca wau gènti kang winarni
nênggih nagri Ngamarta

Prabu Yudhisthira duk ing nguni
wus winangsit mring Narendra Krêsna
sampun sumêlang galihe
katri ingkang kautus
Sena Parta myang Bimasiwi
wus pêsthi antuk karya
katri lampahipun
apan ta sarêng kewala
ing praptane satêngahing wulan ngarsi
Sang Prabu Yudhisthira

lajêng dènira ngatur-aturi
mring kang rama ing Cêmpalarêja
lan kang eyang Wirathane
mangkana kang winuwus
Wêrkudara kang prapta dhingin
lajêng tumamèng pura
panggih raka prabu
katur solahnya dinuta
angupaya rata kancana wus olih
ingkang pangirit yêksa

nanging sagah sinusulkên wuri
natèng Singgêla Sri Bisawarna
ngiringkên saha balane
kang raka sukèng kalbu
injingipun malih kang prapti
Rahadyan Gathutkaca
lan andanu satus
Sang Aprabu Darmaputra
angurmati praptane Sang Bimasiwi
mijil mring pagêlaran

Gathutkaca cundhuk angabêgti
mring kang uwa nungkêmi padanya
aris rinangkul janggane
sêdaya sampun katur
solah tingkahira tinuding
kongsi minggah kaendran
dènnyantuk andanu
miwah kalane binegal
marang Sata Kurawa anèng wanadri
sampun katur sêdaya

ingkang uwa ngungun duk miyarsi
Senaputra wus kinèn asoa
anèng ing pêsanggrahane
rahadyan nêmbah mundur
kêbo danu satus kêkinthil
sêdaya wus anjilma
mring Sang Bimasunu
injingnya malih kang prapta
Sang Aprabu Cêmpala sagarwa siwi
sagung wus manjing pura

sri narendra kalane umèksi
ing rawuhnya kang rama Cêmpala
lajêng manjing jro purane
saputra garwanipun
sawusira binojakrami
ingaturan lèrèha
pasanggrahanipun
wus mijil sangking jro pura
pasanggrahan Nangkula ingkang nyaosi
amot sabalanira

injingipun malih ingkang prapti
natèng Wiratha sagarwa putra
Radyan Seta Untarane
lan Warasangkanipun
Prabu Darmaputra ngurmati
miyos nèng pagêlaran
mring kang eyang tundhuk
sawusnya binojakrama
ingaturan asoa pakuwon sami
kamot sabalanira

injingipun malih ingkang prapti
natèng Singgêla Sri Bisawarna
lawan sawadyabalane
rata rugmi tan kantun
Prabu Yudhisthira ngurmati
mêthuk nèng pagêlaran
dhêku samya dhêku
mêndhak sarêng dènnya mêndhak
Prabu Bisawarna kêdah angabêkti
marang Sri Yudhisthira

nanging datan sinungan wotsari
kipa-kipa sarwi lon ngandika
yayi prabu mangke-mangke
andika ratu agung
binathara anyakrawati
nêgari ing Ngamarta
pintên kadaripun
katimbang lan ing Singgêla
ing Ngamarta sasat padhukuhannèki
môngka yayi narendra

arsa nêmbah marang awak mami
yêkti kenging sikuning jawata
sê- // nadyan sami alite
wah agung samya agung
lamun ratu pan botên kêni
nêmbah samining raja
loking jagat saru
kajawi sampun kabawah
mila yayi prabu sampun awotsari
sami-sami kewala

Prabu Bisawarna matur aris
inggih lêrês pangandika tuwan
Singgêla gêng karatone
nanging amba pukulun
mila-mila trah ratu abdi
alit nagri Ngamarta
ing karatonipun
ananging jêng padukendra
mila-mila satuhu trah ratu gusti
têdhak Bathara Brama

campur lawan trah Wisnu sayêgti
pan kawula satuhu trah ditya
Hyang Brama nampèli bae
yêgti wajib wotsantun
trahing abdi lan trahing gusti
botên kenging selaka
paduka pukulun
nampèni sêmbah kawula
Prabu Yudhisthira mêksa angêkahi
tan arsa sinêmbaha

natèng Singgêla sigra tinarik
astanira pan mêksa binêkta
lênggah dhampar saosane
nuruti sampun lungguh
pan tumungkul sangêt dènnya jrih
mring Prabu Yudhisthira
gusti anggêpipun
sawusnya sinamudana
ing pambage têlasing pambojakrami
tinundhung mêsanggrahan

sigra mundur sangking pôncaniti
natèng Singgêla wus sinaosan
pêsanggrahan sabalane
rinêngga tarub agung
kunêng dalunipun kawarni
sagung para jawata
sêdaya wus rawuh
jumujug sajroning pura
Dèwi Ratih sawusnya panggih Durpadi
kinèn lajêng kewala

lampahiramarang Dwarawati
rumêksaa mring Wara Sumbadra
wus mêsat sapawongane
mangkana jro kêdhatun
pra jawata sukanya ngênting
dene sampun sumêkta
sajroning kêdhatun
saupa-rêngganing karya
wêwangunan jaba jro samêkta sami
tan ana kakurangan

Prabu Yudhisthira angaturi
mring kang eyang Sang Nata Wiratha
lan kang rama Cêmpalane
myang Singgêla sang prabu
pra sêntana prapta jro puri
lajêng apirêmbagan
sêdaya samya nut
ing rèh Sang Rêsi Narada
pêngarake marang nagri Dwarawati
enjang badhe budhalnya

kang angreka rakiting lumaris
Rêsi Narada ingkang mêmatah
ing lampah pangkat-pangkate
Gathutkaca pênganjur
sawadyanya ing Pringgadani
ngiringakên sasrahan
kang andanu satus
kang badhe sumambung wuntat
miwah ingkang mungkasi anèng ing wuri
tundha-tundhaning lampah

wus pinatah sagunging para ji
pra sêntana miwah para putra
mêdal sangking pura kabèh
praptèng pakuwonipun
angundhangi wadyanya sami
kapraboning ayuda
samêktaning laku
ing dalu datan winarna
injingipun jaba jro samêkta sami
Rahadyan Gathutkaca

sawadyanya bala Pringgadani
wus têngara dhingini budhalnya
ditya pêpilihan kabèh
sakaprabon prang pupuh
kalih èwu nom-anom sami
sasrahan munggèng ngarsa
kang andanu satus
tata rampak bayak-bayak
lampahira rampa- // k tan moncol sanyari
sangarsaning maesa

kawan dasa wil kêndhang saruni
bêndhe bèri salomprèt wurahan
gong gurnang puksur arame
ngigêl ingkang ngêtipung
pan anglètèr bêndhe lan bèri
sêsirig urut marga
sênggaknya gumuruh
sawurinirèng maesa
têlung atus ditya kang rinugmi-rugmi
sikêp kapraboning prang

sawurining ditya kang rinugmi
Radyan Gathutkaca nitih rata
gothaka sri pangiride
rinêngga ing mas murub
pêpilihan wil para mantri
ingkang garêbêg samya
ditya kawan atus
samya wahana turôngga
busana bra winarna ing sêsotya di
sadaya sikêp gada

sawurining wil kuda pan sami
lan ing ngarsa wolung atus ditya
busana ngêmasan kabèh
asri pating pêlancur
nêrawungi sonaring rawi
mawor lan larasing kang
nênggala myang limpung
bandera tunggul daludag
pan sêdaya aciri ditya gora ngrik
pinindha ngundha dhêndha

gêng karaton nagri Pringgadani
kêratonnya Sang Prabu Arimba
Gathutkaca rikalane
siniwèng prajanipun
mêksih lungguh karatonnèki
lênggah ngamparan rêtna
makutha bra murub
lamun seba mring Ngamarta
datan arsa ngagêm kaprabon narpati
gambuh kaputranira

ingkang binêkta namung
upacara ing kaputranipun
anêtêpi ing kasatriyanirèki
wuri nulya kang sumambung
Rajaputra Wiratha nom

Dyan Warasôngka ngayun
nitih rata jong pita binangun
ing sêsotya upacaranira asri
prajuritnya kang pinangku
dharat kalih atus golong

abra busananipun
sinasami ingkang doh kadulu
pindha sêkar pêlasa nêdhêng wanadri
kang garêbêg anèng pungkur
prajurit kuda nom-anom

satus busana murub
sangkêp kapraboning aprang pupuh
bandera myang daludage samya kuning
pan sêdaya cirinipun
mong krura mamrih môngsa gro

ing wuri kang sumambung
Arya Untara titihanipun
rata bangun rêta rinênggèng sotya di
srining upacaranipun
lir panjrahing puspita byor

wadyanya kang pinangku
munggèng ngarsa dharat kalih atus
anom-anom sangkêp sakaprabon jurit
bandera daludagipun
pan sêdaya pareanom

sri upacaranipun
munggèng ngarsa amarwata santun
Rajaputra Cêmpala prawira pêkik
inggih rata bangun biru
winarna ing sêsotya byor

ingkang garêbêg pungkur
samya wahana turôngga satus
anom-anom sangkêp sakaprabon jurit
sinambungan wadyanipun
ingkang rama sang akatong

dharate kawan atus
samya sangkêp kaprabon prang pupuh
Sri Drupada nitih rata bangun wilis
daludag tê- // tunggulipun
myang bandera samya ijo

sêdaya cirinipun
wulan sêdhênge purnamanipun
upacara kêraton ngarsanira sri
prajurit kuda rong atus
garêbêg wuri sang katong

prajurit kalih atus
sangkêp sakapraboning prang pupuh
miwah para mantri ingkang magêrsari
ngapit kanan keringipun
busana bra asri tinon

satêlasnya wadya gung
ing Cêmpala wuri kang sumambung
wadyabala ing Ngamarta tinon asri
dharat kang pinangku ngayun
nêmatus lampahnya golong

Sri Yudhisthira Prabu
nitih rata manik bangun pingul
ingkang rayi Nangkula Sadewa nunggil
anèng jroning ratanipun
kinêmbar srining pênganggo

nèng ngarsa dènnya lungguh
ngampil gantèn pakêcohanipun
amuwuhi pantêsnya rahadyan kalih
warna kêmbar bagus-bagus
saingga Hyang Asmara wor

ingkang garêbêg pungkur
prajurit turôngga kawan atus
kawan dasa mantri ingkang magêrsari
ngapit kanan keringipun
upacaraning karaton

nèng ngarsa sri dinulu
prajurit kuda myang dharatipun
pan sadaya sangkêp sasikêping jurit
sarwa mas busananipun
nawung sonaring surya byor

asri daludagipun
samya seta myang banderanipun
pan sêdaya cinirèn wiku sêmadi
Arya Wêrkudara pungkur
lawan sri nata tan adoh

Sinomdharat lan sawadyanira
wong agung ing Jodhipati
mandhi gada gêng malela
kadya parbata lumaris
sawadyanira sami
mandhi gada ting rêgunuk
wadyabala Pamênang
nêmatus pamuking jurit
busanane prasamya polèng sêdaya

sarèh lampahe lon-lonan
tan rêkasa bêkira ring
wêtune kang bayu kadya
mabut ing napasirangin
sumilir-silir kadi
ngêpêti ingkang wadya gung
ingkang samya lêlampah
ilang sayahirèng margi
kênèng angin bayunira Arya Sena

miwah wadya ing Pamênang
nêmatus amandhi bindi
tan kêrasa sayahira
kanginan bayuning gusti
marma samargi-margi
samya uncal gadanipun
surak agiyak-giyak
kêndhang gong bèri tinitir
ayêm bae tan mêtu karingêtira

tunggul myang banderanira
polèng bintulu prasami
kentar kadrês ing maruta
kumitir-kitir mawêrdi
gêtêre gêgêtêri
kêrbêting bandera riwut
têlasing wadyabala
Pamênang ingkang nambungi
pacaranya pramèswari ing Wiratha

kadya panjrahing puspita
asrining upacarèstri
narpadayinta Wiratha
nitih jêmpana rinugmi
parêkan para cèthi
anèng wuri munggèng tandhu
ulur sêlur lampahnya
prajurit ingkang jajari
wolung dasa sinami busananira

pramèswari ing Cêmpala
ingkang sumambung ing wuri
nitih jêmpana rinêngga
lan putra Dèwi Srikandhi
miwah Dè- // wi Drupadi
nunggil sajêmpananipun
lan kang ibu Cêmpala
paworing upacara sri
tan kêna wor pangkat-pangkat lampahira

ing ngarsa pacaranira
kusuma Wara Srikandhi
nulya upacaranira
kusuma Dèwi Drupadi
ingkang mungkasi wuri
upacaranya kang ibu
lir wana kêmbang-kêmbang
prajurit ingkang jajari
wolung dasa prajuritirèng Cêmpala

wolung dasa ing Ngamarta
sangkêp sakaprabon jurit
binusanan sarwa rêtna
lir panjrahing puspita sri
tandhu lumakyèng wuri
gèn cèthi parêkanipun
têlasirèng wanudya
ing wuri ingkang nambungi
wadyanira satriya ing Madukara

kalih atus dharatira
sangkêp sakaprabon jurit
binusanan nawa rêtna
lir sêkar sêtaman asri
wadya pilihan sami
anom-anom bagus-bagus
pacara kasatriyan
tinata munggèng ngarsa sri
ingkang ngampil rare bagus-bagus samya

binusanan sarwa rêtna
myang mantri kang magêrsari
samya wahana turôngga
anom-anom pêkik-pêkik
samya trahing winani
miwah kang garêbêg pungkur
prajurit pêpilihan
satus wahana turanggi
bagus-bagus sêdaya ngiwa gandhewa

kêndhêng endhonge sinandhang
nêdhênge kasoran sami
têrahing andon sêdaya
Radyan Sucitra ing wuri
nitih turôngga putih
adhangah sarwi apayung
munggèng wurining rata
kancana kang binuka sri
ing sêsotya pangirit turôngga yêksa

wolu sinungan makutha
nawa rêtna binuka sri
badhong binandhung tinundha
binintang-bintang hèr gêni
binèji manik-manik
saingga baskara runtuh
wolu tibèng bantala
murup prabanya nêlahi
buntut lawan suri cinêmara ngêmas

rinawis-rawis sêsotya
saingga wintang mariris
siyunge turôngga yêksa
cinathok ing mas sinangling
lir pindah kilat thathit
sumêlap nèng tutuk mancur
nawung gilaping netra
muncar-muncar anêlahi
sênggani lan prabaning rata kêncana

singuping rata rinêngga
kinêmbang-kêmbang hèr thathit
rinumpakèng nawa rêtna
rinawis-rawis sotya di
mawor lawan tejaning
kêmbar mayang dewadaru
munggèng ngarsa Sang Parta
ingampil apsari kalih
kadya lintang sumêbar rêngganing rata

nawung sunaring baskara
rêngganing kang rata rugmi
linimput dening sêsotya
ting paluncar ting parêlik
sangking mandrawa kèksi
mawangkawa angênguwung
lir surya ngêmu teja
sinalimut kilat thathit
Risang Parta lan Bathara Kamajaya

munggèng jroning rata rêtna
dènnya lênggah jajar kalih
saèstu kêmbar kang warna
lir jambe nom pinra kalih
tanbuh ingkang pinilih
ing pêkiknya kalihipun
sami wênêsing cahya
paworing // tejanya kalih
lir andaru lêng-ulêngan jroning rata

Bathara Rêsi Narada
nênggih ingkang angusiri
Ki Lurah Bagong lan Sêmar
dharat awor lan wong ngampil
lêlewa ing samargi
tan pêgat asungsung guyu
gamêlan Lokanônta
munya nèng tawang ngêrangin
riyêm-riyêm luruh sunaring baskara

sangking kèhnya para dewa
lawan kèhing widadari
waranggana ing kaendran
ingkang samya angurmati
ngudankên wangi-wangi
sumawur riris rum-arum
anginnya sawêtara
sumilir mawa wêwangi
têdhuh gônda nênggih sauruting marga

inggar tyase wadyabala
wuwuh ayêming lumaris
kataman maruta gônda
tan ana sayahe sami
riris sêkar samargi
brêmara liwêran umung
yayah rumênggèng tawang
manungsung mamrih wêwangi
anutakên wadyabala kang lêlampah

kombang-kombang mamrih kêmbang
manawung sunaring rawi
muwuhi langêning mega
miwah ayêming lumaris
tuhu Radyan Pêrmadi
tanpa sama ing tumuwuh
kramanira Sang Parta
lawan Dyah Banoncinawi
ngobahakên kaendran myang suralaya

kabèh isining buwana
miwah saisining langit
sudama surya sêsongka
teja kilat lawan thathit
lêlidhah obar-abir
teja wangkawa kêkuwung
yayah tumutur suka
cahyanya sêdaya mijil
gunung-gunung miwah saisining wana

kêmbange sêdayasirna
katut kabuncang ing angin
tinibakakên nèng marga
kang marang ing Dwarawati
sangking Ngamarta nagri
kang kambah pêngarakipun
satriya Dananjaya
samarga riris wêwangi
manuk-manuk liwêran anèng gêgana

sêdaya muni wurahan
anèng sanginggiling baris
sênggani lan Lokanônta
munya nèng tawang ngêrangin
manuk singga nyênggaki
miwah têpining marga gung
kêkayone sêdaya
kêbak samya awoh pêksi
samya muni saingga anamudana

wusing wadya Madukara
ing wuri ingkang nambungi
wadya bala ing Singgêla
kadya yangyang wukir agni
sagunging pra dipati
pangkat-pangkat lampahipun
saupacaranira
tunggul banderanya ngapit
pra dipati kang samya nindhihi bala

samya wahana turôngga
sangkêp sakaprabon jurit
Sang Aprabu Bisawarna
ing lampah ingkang mungkasi
nitih rata rinugmi
makutha buka sri murub
kataman diwangkara
muncar-muncar anêlahi
apêsaja pêkik dêdêgnya pidêgsa

sagunging bala Singgêla
ing ngarsa lawan ing wuri
asrining busananeka
sênggani lawan laraping
nênggala palu piling
musala lori lan limpung
kunta cakra candrasa
kadya udan kilat thathit
wus kapungkur lampahnya nagri Ngamarta

saingga kadya pêpara
ing- // kang ngarak mring nagri Dwarawati
langkung sarèh lampahipun
nèng marga tan rêkasa
lamun lingsir kilèn kèndêl kang wadya gung
lajêng samya mêsanggrahan
wus kadya praja angalih

kunêng gênti kang winarna
Kurawa kang kawur ngungsi wanadri
kamuk ing maesa danu
wadya lit kathah pêjah
pra sêntana kathah ingkang nandhang tatu
kinumpulakên sêdaya
marang Ki Patih Sangkuni

pitung dalu anèng wana
kinumpulkên kang samya nandhang kanin
para sêntana sêpuluh
kang samya nandhang brana
datan pasah nanging ing jro sangêt rêmpu
para mantri kawan dasa
pitung dasa kang prajurit

tigang dasa sikêp rêmbat
alon angling Kyana Patih Sangkuni
kabèh anak-anak ingsun
paran rêmbuge padha
laku iki apa bali apa bacut
marang nêgara Madura
yèn muliha tanpa kardi

ing laku wus nyata tiwas
lah ta pira kèhe wong Ngastinèki
sakapraboning prang pupuh
durung prang lan Pandhawa
mung dèn amuk kêbo bae lêbur tumpur
golèk manèh yèn bisaa
mendah dukane sang aji

ingkang padha nandhang brana
anak-anak lamun padha ngrêmbugi
kabèh ingsun gawa banjur
marang nagri Madura
lah ta payo padha gawe-gawe atur
ing lakunira dinuta
ngaturkên sasrahan sami

kang kocap ing sayêmbara
pundhutane Putri Banoncinawi
kêbodanu pancal satus
rata kêncana ingkang
kusir dewa pangirit turôngga diyu
gamêlan kang munyèng tawang
patah dewa kang apêkik

kabèh-kabèh wus sumêkta
lan pêngarih widadari kang luwih
kêmbar mayang dewadaru
praptèng wana binegal
mring Si Wêrkudara lan sabalanipun
myang Si Arya Gathutkaca
sabalane ngadhang margi

watak Prabu Baladewa
wong bambang pring kaya-kaya yèn kêni
mring paekan kang kadyèku
sagunging pra sêntana
prasamya nut mring Sangkuni gêlaripun
sigra parintah mring bala
sêdaya kang nandhang kanin

winot munggèng ing turôngga
pra sêntana binêktèng tandhu sami
lampahnya dinèkèk ngayun
myang Arya Burisrawa
tumut tatu kamuk ing maesa danu
babak-bunyak saliranya
dhasare wus agring lami

wadya gung lumakyèng wuntat
rêrendhonan randhat lampahing margi
dènnya kèh rêrepotipun
kang samya nandhang brana
kunêng marga lampahira mangkana wus
prapta sajawining kitha
karya warta ing samargi

orêk sapraja miyarsa
dening praptanira Patih Sangkuni
karusakan wadyanipun
binegal anèng marga
marang Arya Wêrkudara kang rinêbut
sasrahan kang katur marang
nêgari ing Dwarawati

katur ing Sri Baladewa
langkung kagyat ing tyas wus nyipta runti- // k
mijil siniwèng wadya gung
sangkêp kapraboning prang
Kyana Patih Pragota wus kinèn mêthuk
nginggalakên praptanira
Rêkyana Patih Sangkuni

kapêthuk jawining kitha
wus kairit manjing jroning nêgari
sapraptaning alun-alun
kang samya nandhang brana
kinèndêlkên gêladhag mung kinèn laju
Radyan Arya Burisrawa
tinandhu marang ngarsa ji

samya tumungkul sadaya
Kyana Patih Sangkuni api nangis
srikutan ngusapi êluh
Sang Prabu Baladewa
aningali Kurawa ing risakipun
anglênggêr wus nyipta duka
jaja bang lir wora-wari

sumung-sumung mukanira
sru ngandika hèh ta Paman Sangkuni
umatura kang satuhu
paran margane padha
dene kongsi nêmahi rusak kadyèku
putranta kèh nandhang brana
sintên kang sikarèng margi

matura ingkang bêlaka
natambêganira Patih Sangkuni
pêgat-pêgat aturipun
pukulun sri narendra
inggih sangking tiwas kawula kautus
ing ari Sri Druyudana
dene kongsi anêmahi

karisakan wontên marga
botên pisan sagêt kiwul ing jurit
Sri Baladewa lingnya sru
botên paman matura
kang satuhu ingkang dados purwanipun
Sangkuni aris turira
ing lampah amba tinuding

ing ari Sri Druyudana
angaturkên pundhutan paduka ji
badhe sasrahan ingkang wus
kocap ing kêkudangan
rata rugmi pangirit turôngga diyu
patah dewa kusir dewa
myang pêngarih widadari

gamêlan kang munyèng tawang
kêbo danu satus kang pancal putih
sêkar mayang dewadaru
saksagête ngupaya
ri paduka sêdaya samêkta sampun
sarta lan pun Burisrawa
ingaturkên paduka ji

ing lampah botên prayitna
praptèng margi ginêtak sangking wuri
pun Wêrkudara pukulun
lawan pun Gathutkaca
sawadyanya begal nubruk sangking pukur
marma sangêt karisakan
tan antuk kiwul ing jurit

gugup tinungkul sing wuntat
kathah pêjah lan kathah ingkang kanin
duk miyarsa sang aprabu
muntap ing krodhanira
datan mawi sinaringan dukanipun
nora lawan satuhunya
kabranang ing tyas ningali

dening rusaking Kurawa
sru ngandika paman ayya kuwatir
sadaya ing risakipun
kula kang mulihêna
hèh Pragota payo dandana dèn gupuh
sadina iki sun budhal
marang nagri Dwarawati

budhal sakêcandhakira
prajurite ingkang sarêngan gusti
têngara turut dêlanggung
prajurit ing Madura
ingkang kantun gugup ing siyaganipun
ting balêbêr nusul samya
sêdaya kasmaran jurit

Kurawa mêksih umiring
tan têbih nèng wurinira
ingkang samya tatu kabèh
ingantukkên mring Ngasti- // na
mung Radyan Burisrawa
kang mêksih binêkta laju
mring Dwarawati nêgara

sarta Ki Rêkyana patih
Sangkuni ngaturi sêrat
mring Prabu Druyudanane
ing sasolah-tingkahira
nèng marga nèng Madura
miwah lajêngira sampun
wus kawrat anèng nawala

dutane Patih Sangkuni
rêrikatan sampun prapta
nêgari Ngastina gègèr
dene kang prapta sêdaya
sami anandhang brana
anak rabine kang lampus
gumuruh samya karuna

sêrat wus katur sang aji
animbali Dhanyang Druna
ngungun langkung sungkawane
sakêdhik ing sukanira
dene Sri Baladewa
krodha têdhakipun laju
mring Dwarawati nêgara

kênèng gêlare Sangkuni
Dhanyang Druna aturira
dhuh pukulun botên wande
inggih ta lampah punika
rakanta ing Madura
nêmahi dados prang pupuh
lan ari Nata Pandhawa

wontên nagri Dwarawati
lamun ngamungna Kurawa
ingkang wus umiring kabèh
kalangkung sangking kuciwa
dene wus samya sayah
prayoga pinaring bantu
prajurit ingkang ungaran

anut prabu Kurupati
mring ature Dhanyang Druna
sigra matah ingkang kinèn
nusul marang Dwarawatya
Kurawa tigang dasa
sakapraboning prang pupuh
wus budhal sangking Ngastina

ginêlak lampahing margi
Kurawa kang bantu samya
kunêng ganti winiraos
kang ngarak mring Dwarawatya
nênggih Nata Pandhawa
duk kawit ing budhalipun
sangking nêgari Ngamarta

srining lampah dènnya dadi
tontonan samarga-marga
kongsi mèh prapta lampahe
Dwarawati jaban kitha
dènnya dadi tontonan
datan wontên pêdhotipun
jêjêl ing samarga-marga

ingkang samya nêningali
tan kêna yèn sinapiha
gêdhe cilik lanang wadon
ingkang sampun kaliwatan
lakon satêngah dina
kathah kang lajêng tut pungkur
sangking kêdah arsa wruha

panggihnya sang rajaputri
lan satriya Dananjaya
iki lagya ngarak bae
asrine kaliwat-liwat
sabuwana pan kadya
rinênggèng teja kêkuwung
mendah binjang yèn panggiha

mangkana lampahnya sami
wus prapta sajroning kitha
ubêkan sapraja kabèh
ingkang samya anêningal
orêg arêbut ngarsa
jêjêl satêpi marga gung
tan kêna yèn sinapiha

wong jro pura kathah mijil
kasusu kêdah uninga
badhe garwane gustine
ingkang ningali sêdaya
kèh pita ginupita
lam-lamên kasmaran dulu
mring satriya Dananjaya

kang sawênèh ana angling
iku Sang Hyang Kamajaya
dewa kang dadi patahe
ingkang kocap ing carita
suralaya tan ana
dewa ratuning binagus
mung Bathara Kamajaya

lawan pocapane malih
sabagusane manungsa
nora padha lan dewane
dene iku Dananjaya
nora kari satuma
pêkik miwah wingitipun
lan Bathara Kamajaya

nadyan cahyane tan kari
padha nuksmèng andakara
teja miwah kêkuwunge
ngasor- // kên langêning jagat
lah iya ngêndi ana
kang mirib satriya iku
bêjane kang duwe garwa

wong jro sandhinge ningali
miyarsa sêndhu ujarnya
buh ta ingkang bêja bae
buh gustiku sang lir rêtna
buh ta Sang Dananjaya
ujar sira durung wêruh
ing warnane gustiningwang

widadari Dêwi Ratih
pêngarihe sang lir rêtna
ya garwane dewa kuwe
kang dadi garwa Sang Parta
musthikèng waranggana
guruning ayu swarga gung
Dèwi Ratih warnanira

suprandene sandhing linggih
lawan gustiku sang rêtna
nora bisa ngasorake
ayune babag kewala
sêdhêp manise samya
lêlungit myang lungitipun
wênês ingkang cahya samya

lah ta tingalana benjing
yèn wis panggih sandhing lênggah
mênèk kasor gustiningong
pêsthi yèn pantês kewala
nora nana kuciwa
gustiku lamun pinangku
mring satriya Dananjaya

lir rêtna nawung hèr thathit
lir sitèngsu nawung wintang
baya wus pêsthi jodhone
gustiku lawan Sang Parta
bênêr nguni kang rama
dènnya macang sangking timur
tan wus lamun winuwusa

wuwuse kang aningali
dènira angalêmbana
ing rêspatine gustine
mangkana Sri Padmanaba
wus mijil magêlaran
lan kang rama sang aprabu
Kumbina lan Lesanpura

pra putra aglar ngarsa ji
tuwin kang para sêntana
pra dipati sêdayane
prasamya anata bala
prajurit tigang praja
rakit baris urung-urung
sarta sakapraboning prang

satunggul banderanya sri
daludag runtèk lan kôndha
sangking mandrawa sri tinon
mangkana wau kang prapta
Rahadyan Gathutkaca
lan sawadyabalanipun
gong bèri ngarsa wurahan

kadya angsahing ajurit
ditya samya singa nabda
kabur kabèh kang nênonton
maesa bayak nèng ngarsa
eram ingkang tumingal
malêbêt ing alun-alun
wadya gung nisihi lampah

tata baris angrangkêpi
andanu sampun pinêrnah
satus jirap pasowan lor
Radyan Arya Gathutkaca
laju mring pagêlaran
mung lan upacaranipun
praptèng ngarsa ngaraspada

nulya kinèn lênggah nunggil
jajar lawan para putra
Gathutkaca tur sêmbahe
pukulun amba dinuta
ing ari padukendra
jêng uwa Ngamarta Prabu
ngaturkên ingkang sasrahan

maesa danu kang sami
pancal panggung sukunira
kirang satunggal satuse
gumujêng dènnya ngandika
Sang Prabu Padmanaba
ya bangêt tarimaningsun
hèh ta kulup sabab apa

dene isih kurang siji
pan satus pundhutaningwang
apa kang dadi kurange
Gathutkaca matur nêmbah
pêjah ingkang satunggal
wontên ing wukir Sêmèru
andanu kang ulês seta

wus ingaturakên sami
ing nguni salampahira
purwa madya wêkasane
ing têmah dadining aprang
lawan Bathara Gana
andanu sagêde tutut
kanthi sabda Batharendra

miwah duk kabegalipun
mring Kurawa nèng wanadri
wus ngaturakên sêdaya
ngungun kang samya // miyarsi
mangkana malih kang prapta
putra ing Wiratha katri

gantya-gantya praptanipun
sawadyabalani sri
ngambah rêratan nêgara
salin rakiting lumaris
sagung pacara nèng ngarsa
prajurit lumakyèng wuri

sapraptaning alun-alun
lajêngnya mring pôncaniti
mung lan upacaranira
prajurite samya nisih
mangetan tata barisnya
anut wadya Pringgadani

Radyan Warasôngka ngayun
nulya kang sumusul wuri
Rahadyan Arya Untara
saupacaranira sri
nulya Radyan Arya Sena
ingkang sumambung ing wuri

gumrêdêg barisnya barung
swaraning kêndhang gong bèri
sêsêg rêmpêg lampahira
sêrênge baris ngajrihi
pangarsa putra Wiratha
lajêngnya mring pôncaniti

mung lan upacaranipun
nulya kang sumambung wuri
wadyanira ingkang rama
Sang Aprabu Masahpati
lajêng marang pagêlaran
saupacaranira sri

prajuritnya tata ngumpul
lan barising putra katri
mangkana ing pagêlaran
Sang Aprabu Harimurti
Kumbina lan Lesanpura
mudhun samya angurmati

mêthuk têpining têtarub
marang ing sang prabu kalih
têdhakira sangking rata
cinandhak astanira glis
kinanthi binêkta minggah
tata nèng bangsal pêngrawit

putra katri Wiratha wus
ngaturan lênggah ing nginggil
anèng wurine kang rama
Sang Aprabu Harimurti
langkung dènira mangrêpa
marang Prabu Masahpati

nulya wuri rawuhipun
ing Cêmpala Sri Bupati
lan putra Dhusthajumêna
saupacaranira sri
lajêng marang pagêlaran
prajurite samya baris

lan bala Wiratha ngumpul
ingkang sumundhul ing wuri
wadyabala ing Ngamarta
Nangkula Sadewa ngarsi
têngah Prabu Yudhisthira
Wêrkudara munggèng wuri

pangkat-pangkat lampahipun
saupacaranira sri
lajêng marang pagêlaran
prajuritnya tata baris
pinêrnah kilèn sêdaya
wau ta ing pôncaniti

rawuhira Sang Aprabu
Drupada lawan Sang Aji
Ngamarta Sri Yudhisthira
sêdaya sami nêdhaki
jumênêng ngarsaning dhampar
tundhuk rêrangkulan sami

wusing panêmbramanipun
tata lênggahira kalih
nulya wuri ingkang prapta
sagunging upacarèstri
ulur sêlur lampahira
jêmpana tandhu lan joli

linajêngkên sêdaya wus
lumêbêt sajroning puri
ngurmati pamêthukira
pramèswari Dwarawati
Kumbina lan Lesanpura
anèng palataran sami

tundhuk ingaturan laju
lumêbêt ing dalêm puri
rinêngga sukaning driya
panggihe lan Dèwi Ratih
anèng gyan Wara Sumbadra
ing taman Banoncinawi

dènnya maripurnèng ngriku
ing busana pra apsari
marang ing Wara Sumbadra
busana sangking swarga di
miwah ingkang gônda wida
lawêdan para apsari

nahên ta jroning kadhatun
mangkana praptanirèki
gêgaman ing Madukara
parêng lan riris wêwangi
panangkilan udan kêmbang
gandanya kang sarwa sari

brêmara liwêran umung
nèng tawang amrih wêwangi
ma- // nuk muni mawurahan
sanginggiling rata rugmi
sênggani lan Lokanônta
munya nèng tawang ngêrangin

dungkap têpining têtarub
kèndêlnya kang rata rugmi
jawata kalih wus têdhak
anganthi Radyan Prêmadi
piyak upacara ngarsa
samya mire nganan ngering

namung sêkar dewadaru
ingampil apsari kalih
lumampah ngarsa Sang Parta
Sêmar Bagong anèng wuri
wau Prabu Padmanaba
lan sagung ingkang para ji

gurawalan samya mêthuk
sungsung guyu-guyu sami
Bathara Rêsi Narada
nanduki sukaning galih
gumujêng alatah-latah
Dananjaya angabêkti

mring Sri Krêsna gya rinangkul
astanya nulya kinanthi
aris prasamya lumampah
sarawuhing pôncaniti
samya wus atata lênggah
sêkar dewadaru ngapit

mring Sang Parta dènnya lungguh
jawata kalih tan têbih
banjêng ingkang para nata
munggèng ing dhêdhampar rugmi
para putra glar nèng ngarsa
Rêsi Narada lingnya ris

kabèh-kabèh samêkta wus
tan ana kurang sawiji
kang kalêbu kêkudangan
Sri Krêsna umatur aris
pukulun inggih sumôngga
sakarsa tuwan umiring

ing jro pura inggih sampun
pangrêngganya Dèwi Ratih
ingkang wayah pun Sumbadra
pangrakit sajroning puri
ulun pasrahkên sadaya
ing wayah ta Dèwi Ratih

sumêlang kawula namung
dèrèng ngaturi udani
mring wayah tuwan Madura
Rêsi Narada lingnya ris
aja sumêlang tyasira
mênawa tinutuh binjing

marang kakangira prabu
panggihe arinirèki
dumèh tininggal ing karya
yèn Baladewa ngruntiki
warahên lamun sangking wang
kang mêksa marang sirèki

sarta timbalan Hyang Agung
wus pinêsthi dina iki
têmune Parta Sumbadra
anut sagunging para ji
ing rèh Sang Rêsi Narada
mijil sangking pôncaniti

