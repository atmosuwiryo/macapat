wusnya ngambil kadas toyastuti
niatira ngilangakên kadas
kang cilik nir susukêre
nulya umanjing tajug
sigra sunat sukril wului
wus rong rêkangat salam
gya sunat tahyatul
masjidi kalih rêkangat
wusing salam ngangkat salat kiparati
rolas rêkangat nêm sam

tan kêsêlan-sêlan salatnèki 
wusing patekah mung surat iklas
kang kinarya wêwacane
akasud sujud rukuk
tan kalêmpit dununging têrtib
myang mukaranahira
tan copèt sêrambut
anuntung rolas rêkangat
ikram mikrad munajad lawan tubadil
coplok wus ngalih titah

wusing rolas rêkangat kang akir
rukuk iktidal sujud alênggah
antara sujud lorone
sarta lan têrtibipun
asta kalih tumumpang wêntis
tahyat akir iptitah-
ira têrtibipun
sunat akekat amaca
sêlawat kang atasing kulawarganing
nabi kita Muhammad

salalahu ngalaihi salami 
nulya salam bakda wus pêragat
tyas byar nèng jaman têngahe
jaman têngahan iku
ananira ia saiki
iki-iki bêlaka
tan mêngko tan wau
mêngkana Sèh Amongraga
nulya tatrap barjah jalalah suhuling
sataryah isbandiah

napas anpas tanapas nupusi
patang prêkara kang manjing mêdal
liningling-lingling raose
ingarah bênêripun
ing parênge tibane uni
lamojuda ilalah
mot sanapas landhung
nulya dikir napi isbat
wus angingkud ing cipta tingalirèki
satus klimah sanapas

lapal lailaha ilalahi
linampahkên ilalah-ilalah
nulya Allah-Allah bae
lan hu Allah-Allahu
hu hu hu hu lan i i i i
ila ilalah lah lah
o o e e u u
miwah la la a a ha ha
pan wus jomblah tan beda wijiling uni
muni tan munasika

saliane wuwuse kang uwis 
tyas wus kawas kawawas tan uwas
ing kêjêp liyêp layape
babahanira buntu
mingkup tan myat ing bumi langit
lap nir norana apa
pan wus suwung gêmplung
cêngêng plêng mung pamêlêngan
mulyaning dat salat daim ismu ngalim
mancad panaul pana

moring tingal pinancêr wus êning
ênênging karsa tan ana nglumba
akasud pancadriane
pinêlêng ing pêndulu
dadalan kang ilang mring sêpi
titis grana pusika
pusakaning kayun
kayungyun kaananing dat
datan osik ngulisik ênênge êning
badan budi tan obah

pan mêngkono sênête wong arip 
ingkang suning uning ing Pangeran
tan samar napi isbate
haib nganasir pagut
arambatan tanajul tarki
tan kêna ngilangana
tatakramanipun
yèn wus munggah budi mulya
sang Hyang Maha Mulya lan mulyaning budi
abeda nora beda

pan wus jumbuh sêmbah lawan puji
puji amuji ing dhawakira
ia dhewe nora dhewe
tanpa dhewe wus pupus
purna tan jali abadi
kae Sèh Amongraga
sawusira junun
tawakup marang Pangeran
anêlangsa apuranira Hyang Widi
wedaning kaluputan

andodonga rila mring Hyang Widi
kapindho sukur mring nabi duta
sakèh rahmat jalarane
jêng nabi kang mulya nung
wus pêragat dènya amupid
kang dhingin marang Allah
pindho mring jêng Rasul
wus sampurna tangatira
Ki Sèh Amongraga kondur saking masjid
alit panêpènira

bakda wêktu palilah wus lingsir 
wêngi wancinira bakda tangat
Amongraga kondur mangke
kang ibu mêksih lungguh
lawan para sêpuh kang mêksih
sami andarus kur'an
kathah kang wus turu
Tambangraras mêksih lênggah
ngarsèng tilam nulya Sèh Mongraga prapti
alênggah ngarsanira

Ni Malarsih angandika aris
anak ingsun Ki Sèh Amongraga
prayoga andika sare
nèng jinêm tilam arum
Amongraga umatur inggih
kaula kinalilan
layap nèng tilam rum
nuwun pangaksamèng galat
ingkang ibu nauri wêcana aris
aywa awancakdria

apan sampun dados wajibnèki 
kapopohan ing donya akerat
mung kula andongakake
mugi tulusa runtut
aywa nganti sawalèng kapti
kula titip kewala
ing rayinta busuk
mangsa borong gèn amulang
tan kêpalang ing cêguk balilunèki
pasrah rèh wus pitaya

Amongraga dhêku matur aris
inggih mugi angsala pandonga
ing sudarma sêkalihe
darmi kaula nuduh
langkung bêgjanipun pribadi
sawusira mêngkana
Ni Malarsih mêtu
asare anèng mêndhapa
mêksih pêpak kang rayi tan ana arip
myang putra kalihira

Kyai Bayi angandika aris
mring kang garwa apa wis putranta
guling nèng tilam karone
Ni Malarsih umatur
inggih kados sawêg puniki
sadangunipun salat
atangat ing dalu
anèng tajug pamêlêngan
lagya enggal punika bakdanirèki
kaula wus apasrah

sawusipun kula lajêng mijil 
Ki Baywangling ya alkamdu lilah
angandika mring putrane
miwah mring arinipun
padha tutugêna tan guling
kang maca kang trêbangan
miwah ngaji usul
kang dolan catur wong-wongan
lèk-lèkana sawêngi aywana guling
ingsun turu priangga

wus miranti panggenan aguling
lan kang garwa Malarsih anendra
tata kang wontên dalême
sang pinangantyan wau
kang kalihan lênggah sarimbit
Amongraga ngandika
mring kang rayi arum
dhuh yayi kusumaningwang
asarea nèng tilam mangsane arip
rapuh sasore mula

Tambangraras liningan ing laki 
pan kumêpyur tyasira nêratab
sarwi asêrêt ature
pukulun sang abagus
kaula kewala nèng jawi
paduka kang sarea
jrih kaula nuwun
Ki Sèh Mudha Amongraga
lingira rum sarwi anarik astèki
dhuh sang kumalaning dyah

aywa kalimpêt sira ingèlmi
palaling Hyang mring sira lan ingwang
ing ganjaran wus tan pae
nugraha sang Maha Gung
pira-pira sun sira yayi
karone pinaringan
kawasa tatêmu
marma kang kêrana Allah
nulya Ni Kèn Tambangraras angabêkti
nut sakêrsaning raka

gya winingkis kang samir cawêni
masuk sang ro kinanthi kang asta
wus tumamèng jro jinême
tumangkêp samiripun
Tambangraras tyasira ênis
kumutug kang sarira
kêtêg rêbut dhucung
dho cèng napase tyas mêlang
tuhu-tuhu katêmbèn cêlak pribadi
kuwur kèh nyananira

angandika Sèh Mongraga aris 
mring kang rayi ia yayi sira
dèn narima satitahe
mungguh ing bab kang pêrlu
ing aurip têkabul ngèlmi
ngèlmu kang wus muktamad
ing sarak jêng Rasul
ulah ingalèhi salam
aminihi mumuruk ing sira yayi
sira nêbuta sadat

nadyan wus ahli ya sira yayi
durung êsah yèn tan lakinira
kang amulang ing ahline
wajibe amumuruk
pan katêmpuh ing donya akir
ingèlmu lan nipêkah
samya pêrlunipun
sadat wajibing wanodya
ia sadat Patimah ingkang linuwih
yayi pasukên ing tyas

aywa dumèh rèmèh iku yayi 
wajib angucap ashadu an la
ilaha ilalah dene
sun ngawruhi satuhu
tan ana Pangeran kêkalih
nanging Allah kang êsa
kang tunggal puniku
dadèkên alam sêdaya
wa ashadu anna Patimah tin jokril
karimi imra atal

nubuwatin binti Muhammadin
salalahu ngalaihi wasalam
sun nêksèni satuhune
Dèwi Patimah iku
lintang johar ingkang mulya di
kang dadi ratuning dyah
kang acahya mancur
kang putra jêng nabi kita
Muhammad dinil salalahu ngalèhi
wasalam ngalaeka

ywa pepeka kang jatmika ngèlmi
jatmikaning ngèlmu iku sarak
ia sarengat yêktine
lawan tarekatipun
pan minangka wadhah sêkalir
dening ngèlmu hakekat
lan makripatipun
minangka wiji nugraha
wiji yèn tan tumanêm wêwadhah bêcik
bungkik nugrahanira

mulane yayi dèn ngati-ati 
sarengatira kudu sêntosa
asarèh akèh pedahe
aywa langar ingèlmu
yèn kêprècèt ambilaèni
murungakên kasidan
dene langar iku
hakekat tinggal sarengat
iku akèh langar pêngrasane uwis
angrasa badan mulya

solahtingkah muna lawan muni
aja salat ta pan uwis salat
mêngkono sêpapadhane
iku yayi dèn emut
yèn manira tan ana benjing
sira kari awirya
lamun ana catur
kang mêngkono iku uga
watak ladak kêsêlak calak kêcêlik
cêluk-cêluk ing setan

singa kang dèn lakoni tan dadi 
dudu dêdalane dalilulah
kang mupid Muhamad rasèh
ta dalil lawan madlul
kadis kudu lawan kudisi
ijêmak lawan kias
kisas lawan kusus
iku ugêring sarengat
lapal makna murad rasa dèn kalingling
iku ahli utama

rong prêkara yayi dèn pakeling
kang dhingin kudu wêdi mring Allah
kapindho maring lakine
iku ganjaranipun
donya kerat kinacèk bêcik
traping wong wêdèng Allah
tan pêgat adarus
ing kur'an kêlawan salat
pêrlu sunat lan tangatira ing wêngi
têpakur maring Allah

dene nora pati turu yayi 
wong kang mêlèk sajroning palilah
tumpa-tumpa ganjarane
sinung ilham Hyang Agung
brêsih jrênihira awinih
budi luhur utama
sidik ing pamuwus
awas maring kira-kira
ngèlmu ingkang samar-samar sinung uning
malêkah tyas musthika

sêmono iku ganjaran nicil
lagyèng donya durung ing akerat
pira-pira kèh tikêle
dene trap jrih ing kakung
apan ia kalih prêkawis
kang dhingin kudu ia
mituhu ing wuruk
ywa maido analimpang
kapindhone kudu pasrah maring laki
kumambang ing wisesa

kang tumanêm yayi donyèng akir
aywa sêla-sêla salah tampa
tumpa-tumpa durakane
angkuh êning kang kukuh
eling-eling sira dèn eling
nêlangsa ing Pangeran
nêlangsa ing kakung
yèn sira wus narimèng tyas
yêkti amrêtandhani Hyang Maha Suci
bineda kabèh beda

budinira badanira yayi 
nora rêngkêd bundhêt nora randhat
ginantungan rahmat bae
donya akeratipun
donya rahmat saking ing laki
akerat rahmat Allah
ro iku acukup
kayun pidarèni ika
ingupaya uriping banyu kêkalih
ing donya ing akerat

Tambangraras tyasira mranani
kêtanêman wuwulanging raka
sumilak padhang driane
ing surup pan wus koyup
datan ana ingkang kalêmpit
dhasar wus ahlinira
brangti maring ngèlmu
ing mangke wah angsal wulang
langkung sanggêm agêmi marang agami
ngugêmi rèh kang tama

ing patêmon Ki Sèh Amongragi 
tan pati amrih bakda dukulan
namung agama kagême
winulangkên sang ayu
kang rahayu lêstarèng budi
ngandika yayi sira
apa wus sumurup
kang rayi matur anêmbah
inggih bêrkah paduka kaula pundhi
tan nêdya apepeka

Amongraga mèsêm sarwi narik
astanira Ni Kèn Tambangraras
sang ayu kumêpyur tyase
riwenira akumyus
kawistara nityèsmu ajrih
alon dènya ngêndika
dhuh yayi sirèku
sarèhêna drianira
mênawa na eblis momor sambu yayi
ngrêgêdi musliming tyas

pan mêngkana Ki Sèh Amongragi 
sabên sêrukuk dènira mulang
tansah anyandhak astane
yèn têksih tyas kumênyut
dèrèng kêrsa amagut kang sih
wêdharing kêrasikan
yèn ta dèrèng junun
angantia pirang dina
apan mêksih inganti ahlinirèki
mêngkana kêrsanira

Tambangraras rumaos ing kapti
yèn mêngkana sangsaya pirêna
cipta tan ana tuwuke
nadhahi wulangipun
drianira angganing agni
tan warêg ing galinggang
ing supaminipun
Tambangraras wus nugraha
pan kêbuka idayat wulanging laki
alandhêp tan kumêdhap

Ni Cênthini mèpèd aniniling
andhêkukul nèng waton liangan
angula-ula ngêlèlèh
mapan sêdangunipun
acathêti sêcandhaknèki
kêcandhak uga ora
akèh kang kêcakup
ngalap bêrkah rèrèbètan
sêmangsane ing jro banene anangis
Cênthini tumut waspa

kancane sami pating kulisik 
nora jamak bok Cênthini ika
anêmêni nilingake
bêrkahe wong angilmu
karêm wuwuh dipun lilani
ngong mangsa mêngkanaa
Ni Sumbaling muwus
wus payo cuki kêntèlan
ya wong têlu pasangane lintang ngalih
kalêthik thèr kêntèlan

awiwit crak-crèk mangan asisir
sami masisir wiwitanira
arêbut laku picise
anyublik karya têlu
wênèh gawe liliman putih
rame cêgat-cinêgat
kang kasêsêr nêpsu
muring-muring ge uwisa
ingkang dhakon ting karêsêk andhok ambil
alok gumêdêr bungah

ingkang wontên jroning tilam sari 
Amongraga alon angandika
myarsakna yayi mêngkene
mungguh sampurnanipun
ing asalat tigang prêkawis
kang dingin suci badan
kaping kalihipun
kang asuci lesanira
kaping têlu kang suci atinirèki
tan kêna yèn gampangna

iku ugêr wong kang ahli kusni
anucèkên ing têlung prêkara
badan lesan lan atine
apadene trapipun
bangsa badan kudu rêrêsik
pênganggo lawan prênah
ing asalat iku
wruh pêrlune yèn wolulas
ingkang dhingin niat kasdu takrul takyin
takbir lawan patekah

rukuk lan iktidal adêgnèki
sarta lawan tumaninahira
sujud loro antarane
kêlawan lungguhipun
tahyat awal têrtibirèki
sêlawat ingkang atas
ing nabi puniku
lan atasing kulawarga
lawan tumaninah sarta ingkang têrtib
asalam jangkêpira

Tambangraras umatur ngabêkti 
punapa kêlilan umatura
mring jêng paduka têtakèn
Mongraga lingira rum
êndi pêtakonanirèki
Tambangraras turira
kaula nunuwun
wulang dununging asalat
kang sêjati ngadêg rukuk sujud linggih
angsal saking punapa

niat sampurnaning kang sêjati
sêjatining tambir atul ikram
kaula nuwun jinatèn
kang raka ris amuwus
ia yayi ingsun jatèni
mas Allah ing asalat
kang sampurnèng dunung
tambir mukaranahira
aksarane wowolu puniku yayi
ya iku kawruhana

wit alip mutakalimun wakid 
lamta bêngil lawan lam jaidah
hehu akad limtamsure
kapkabirah berubu
birah rera pingul drajati
jangkêp aksara astha
mangka kumpulipun
pan dadi patang prêkara
ikram mikrad munajad lawan tubadil
ikram cêngêng têgêsnya

ingkang lali ing sabarang kalir
solahtingkah sêjabaning salat
tan katimpah ing liane
ingkang plêng parêngipun
lawan niat tibaning têkbir
anadene kang mikrad
mungguh têgêsipun
munggah ing budi kang mulya
budi mulya mulyaning salat masuci
suci jatining êdat

dene kang tubadil iku yayi
pan kagêntèn kang badan wus singsal
mobah mosik sru lirihe
polah tingkah kang wau
wus kagêntèn polah saiki
iki polahing salat
êdat ingkang agung
anadene kang munajat
têgêsipun sapocapan iku yayi
ucap-ucaping salat

apocapan lawan êdat yayi 
salat iku suhul maring êdat
basa suhul wong tan pae
dat kang sipat rahmanu
dat kang asma iskat lan napi
êdat ingkang apêngal
ia kun payakun
iku yayi hak hakekat
salat iku mulyakêna kang asuci
luhurna kang kuasa

ingkang muslim wiridira yayi
têtalinên pikukuhing iman
wolung prêkara kang tanjèh
kang dhihin sipat kayun
têgêsipun puniku yayi
urip tan kênèng pêjah
ing salatirèku
pindho kadirun kuasa
tan kêna pês kang kuasa salatnèki
tri muridun kang kêrsa

kêrsa kang tan kêpalang lêstari 
salatira ywa nganti kêpalang
ping pat samingun têgêse
pêngrungu kang tan buntu
tilingêna salatirèki
basirun kaping lima
têgêse andulu
pêndulu tan kênèng wuta
kang waspada amandêng salatirèki
liru loroning tunggal

ping nêm ngalimun kang ngawikani
kawikanana jênênging salat
tan kêna bodho dhompone
pitu mutakalimun
pangandika tan ngaping kalih
yayi pêngucapira
kang cêtha ywa gangsul
ia saucaping salat
ping wolune sipat bakin langgêng yayi
kang langgêng salatira

Tambangraras tyas sêmada rapih
kandhih dening wuwulanging raka
tan pati akèh nyanane
nêmbah alon umatur
nuwun lajêngipun kang mugi
tuan ambabarêna
Mongraga lingnya rum
ia yayi pirsakêna
ing asalat adêge asal ing gêni
dudu gêni kang mangwa

dudu gêni ingkang murub mati 
gêni kang sipat patang prêkara
roh ilapi sêjatine
lan roh rahmani iku
roh nurani lan roh rukani
sêkawan iku mulya
cahya ingkang kudus
kudus wiwinihing duryat
duryat iku winih pêpêsthènirèki
kang pêsthi salatira

rukuk iku angsal saking angin
dudu angin barat lesus bajra
dudu kang gumrêbêg kiye
dene angin puniku
ngin kang sipat kawan prêkawis
napas anpas tanapas
kaping pate nupus
nupus wiwinihing ruhyat
ruhyat iku apan wiwinihing urip
kang urip salatira

dene sujud iku asal warih 
dudu warih kali sumur sêndhang
myang kang asat agung dede
dene banyu puniku
ya kang sipat patang prêkawis
roh rabani kêlawan
roh nabati iku
ping tri roh kewani lawan
roh jasmani jangkêpe kawan prêkawis
ya yayi dunungira

roh jasmani pan iku wiwinih
wiwinihe kang mêrtabat sapta
mêrtabat wiwinih mangke
ing kadadeanipun
ingkang dadi salatirèki
dene lungguhe salat
asal bumi nêngguh
dudu bumi kang kêncikan
dudu bumi kang mêndhukul iku yayi
ya bumi pat prêkara

ingkang dhihin wadi lawan madi
mani lan manikêm papatira
manikêm winih ngajale
dene ajal puniku
winih kêlanggêngan tan gingsir
ia kang langgêng sira
ing salatirèku
dèn brangta sira ing salat
pan pajunên ing têlung prêkara yayi
imam tokid makripat

tekadêna tokidira yayi 
balêdhagên ya ing antêpira
aywa mèngèng salah wèngwèng
kang lumuh maring wurung
kang kêpengin maring kêdadin
sêjatine jatmika
ênêngira lugu
ênêng narik kêlanggêngan
langgêng pati matia sajroning urip
urip kang ahli pana

Tambangraras tyasira wus wêning
padhang nêrawang tan kumalêndhang
wus ampêt pasang surupe
mêngkana kang mulang wruh
wus andungkap wancinirèki
pot palilah ijabah
pajar gidib subuh
Ki Sèh Mudha Amongraga
ngandika rum sarwi anarik astèki
dhuh yayi Tambangraras

mupung awal mêksih pajar gidib 
wêktu subuh utama kang awal
pajar gidib ing bakdane
payo yayi awêktu
Ni Kèn Tambangraras agipih
kinanthi astanira
mijil ing tilam rum
Cênthini gêpah tan têbah
pan liningan mring Sèh Mudha Amongragi
apa wus sore mula

nora turu dene aglis prapti
cèthi Cênthini umatur nêmbah
inggih jêng tuan wiose
marma dèrèng aturu
lamun wontên kêrsa anuding
rayinta ing kaula
aywa kongsi asru
Mongraga mèsêm ngandika
mring kang rayi yayi iku Si Cênthini
kaprênah apanira

Ni Kèn Tambangraras matur aris
punika kadang katut kewala
kula trêsnani wiose
sabab piambakipun
langkung trêsna dhatêng ing kami
mila kaula trêsna
nglêgakên tyas ulun
Sèh Mongraga lon ngandika
iku bêcik pan manira milu asih
ing mintra cèthinira

krana olih idayating ngèlmi 
mêlèk sawêngi mênangi wulang
akèh kêcanthèl surupe
Cênthini nêmbah matur
bêrkah tuan ingkang kêpundhi
nulya mijil kalihan
mring patirtan adus
wus suci nulya busana
laju ngambil toya wulu maring masjid
gantya kang rayi siram

cèthi Cênthini kang nglêladèni
sawusira siram nulya kadas
Cênthini tan kantun mangke
Mongraga adan subuh
ngalêp-alêp swara ngalap sih
manis arum arênyah
muluh rêmak êmpuk
mêngkana kang nèng mêndhapa
myarsa swaraning adan samya atangi
kang turu ginugahan

samya subuh para santri-santri 
mring masjid gêdhe wus binêdhugan
aramya rêmpêg swarane
nutug dènira subuh
bakda pajar byar surya mijil
mudhun kang samya salat
bubar wênèh mantuk
kang wangsul marang pêndhapa
Kyai Bayi asubuh anèng pêndhapi
enjing lajêng alênggah

pan ingadhêp ingkang putra kalih
Jayèngwèsthi miwah Jayèngraga
lan para ri sêdayane
Swarja Wiradhusthèku
Ki Panukma Panamar tuwin
kalima Kulawirya
anulya kang rawuh
Ki Sêbagi lan Jumêna
tan adangu ki pêngulu Basarodin
lawan samodinira

Nursukidin lan Ki Talabodin
murid Jaki lan Ki Pranaita
myang lurah-lurah santrine
sarênti dhatêngipun
Dêmang Purasani kang prapti
pêpak kang kulawangsa
atap anèng ngayun
tan dangu Sèh Amongraga
marêk dhatêng ing rama Kiai Bayi
samya mingsêr kang lênggah

Kyai Bayi ngandika mring Luci 
esuk bêcike padha madhangan
ngêt-angêtan sêga gorèng
lawan iwak bêtutu
sêga ramês ingkang mêpêki
sêga tumpêng kêlawan
nêmbêlèha wêdhus
sawiji bae dèn iras
cawisana gêni arênging kusambi
cokak bubuk marica

wedang srêbat kopi aywa lali
santri Luci gupuh nulya mentar
mring dalêm andhawuhake
Ni Malarsih agupuh
angrêtèni lêladènèki
miwah ingkang dhêdharan
srabi lawan puthu
sawarninenjing-enjingan
wusnya pêpak nuding Sumbaling Cênthini
kinèn angladèkêna

Ni Malarsih wau kang angirid 
lan kang putra Ni Kèn Tambangraras
angladèni ing kakunge
sinaoskên ingayun
sêkul ulam dharan mawarni
santri Luci mêragat
wêdhus siji lêmu
wus barêsih jrohanira
sinaoskên bêkakak mêntah nèng ngarsi
lan sujèn gya pinurak

Kyai Bayi angandika aris
sumangga samia sèsèmèkan
kula turi turuh kabèh
ingkang liningan gupuh
têpang kapang kupêng awanting
samya awiwijikan
kocor atuturuh
adan lêkas samya nadhah
ki pêngulu aprawira dènya bukti
dhokoh cekoh acikat

rambah-rambah kokoh mêratani
sêkul ramês ladha bobor pindhang
sêkul tumpêng sêkul gorèng
satêngah nyamuk-nyamuk
dèn sêsambi ambakar daging
ukur angêt kewala
wal-wol apikantuk
Ki Kulawirya anabda
kang pêngulu mêngko dadi gawe malih
munggah dhodhog-dhodhogan

dika eling-eling kala wingi 
ki pêngulu anauri sêbda
dadi dhodhogan bêgjane
kang myarsa gêr gumuyu
dèn tekadi têmên kiai
mêngkana Ki Sèh Mudha
Amongraga amung
anadhah ngecani sarak
pulukipun alit mung samiri bungkik
ginalintir kewala

samya nutug dènya kêmbul bukti
menda sêtunggil têlas pinangan
kêdhik kang linorodake
wus nutug samya turuh
Ni Sumbaling lawan Cênthini
anyarik sêkul ulam
linorodkên sampun
gantya dhêdharan tinêrap
anèng ngarsa juadah jênang surabi
wajik lan puthu mayang

lèmpèng ulèn-ulèn wedang kopi 
gêmblong ledre isèn-isèn sêga
myang isèn-isèn gêdhange
bakaran pisang suluh
pisang raja dhamplak kang kuning
wus sumaji ingarsa
kang ngladèni mundur
Malarsih lan Tambangraras
samya nadhah lan Ni Daya samya bukti
Malarsih angandika

mring kang putra Tambangraras ririh
sun têtanya babo maring sira
lah kêpriye sira anggèr
apa wis bakda dukul
katêtêsan sacarêming sih
kang putra aturira
pan kaula ibu
ing jro wêktu kang palilah
kaula pan winulang pratikêl ngèlmi
natas sêdalu pisan

pan kaula sangêt dèrèng ngêrti 
dèrèng sumêrêp basa pasihan
tan sagêd umatur mangke
kang ibu alon muwus
dadi durung bakda dukuli
kaliwat rèrèhira
panyananingsun wus
linuar ing karasikan
ni bok Daya nambungi wêcana aris
puniku anèh tama

botên limrah sêsamining sami
nêdhêng malih akir balègira
tan nyana lamun arèrèh
saking agunging ngèlmu
lan pratandha jalma linuwih
langkung panrimanira
putranta sang ayu
Malarsih linge gih talah
lajêng tutur marang ing putra mawêrdi
dhuh Ni Kèn Tambangraras

sukur alkamdu lilah sirèki
kang muga sira bisaa krama
têlung prêkara ywa wèngwèng
poma sira kang emut
tyas dèn gêmi wêdi gumati
lire wêdi kang pasrah
ywa maoni wuwus
mung lakonana kewala
kang tumêmên ing lair tumêkèng batin
kang mantêp aja oah

lire gêmi sira dèn akunci 
aywa boros têrobos ing pêkah
pêkah samukrim-mukrime
ala lan bêcikipun
ingkang akèh sênadyan kêdhik
pan iku gêmènana
kang narima sukur
wuruk iku ya nipêkah
ingkang gêmi akunci maring wêwadi
ywa rèbèt ing wicara

liring gumati sira kang asih
marang kang dèn rêmêni ing pria
kang miranti sadhêmêne
basa miranti iku
wusa wontên katon cumawis
sira nyandhang amangan
myang anginum ranu
kang kasatmata ing pria
aja kolon singlu sabarang pakarti
antinên priksanira

pamurunge pan têlung prêkawis 
dhihin wani awanuh sêmbrana
tan mituhu ing wêkase
ambadalakên wuwus
asring-asring anyêmpaluki
basane mêndhalungan
diksura dhahulu
nganggo atine priangga
kang mêngkono tan winahyu bangsa inggil
andhap sêsamanira

kapindhone nora angugêmi
barang ingkang dadya sisimpênan
dèn êbrèh dèn èwèr-èwèr
tan duwe owêl lowung
tan rumasa pèwèhing laki
angrurusak nipêkah
myang wadining wuwus
ngadhul-adhul mring têtangga
iku pêdhot dhêrodhot tan bisa bêcik
acorah janma rucah

kaping têlu tyase sanggarunggi
rêmên ningêd alumuh satmata
mangan ngombe kudu dhewe
karêpe anunungkul
tan pêsaja tyase bêsiwit
gawe sawiah-wiah
nora pati kudu
laki sunatan kewala
kang mêngkono êntèk talitining titik
tan kêna tinakokna

soring asor tyas mêngkono nini
wiranging wirang lamun binuang
tan kanggo maring lakine
pêthot gendholanipun
tanpa jia papa pinanggih
kalunta kawlas-arsa
sangsayane muput
mung iku pitutur ingwang
ia nora bisa sun nglakoni nanging
wong tua kudu warah

Ni Kèn Tambangraras matur aris
inggih kêlangkung nuhun kaula
wulang paduka wiose
mugi kaula ibu
asagêda suitèng laki
tan rumaos mah-imah
pan sêdya anglêbur
tapak tilas dêlamakan
sarta siang dalu kaula amundhi
ing bêrkah ibu rama

ya ta wau wontên ingkang prapti 
tiang pipitu sami kapalan
kèndêl nèng lawang korine
santri Luci andulu
lamun ana têtamu prapti
Ki Luci sigra mêdal
mariksa wus tundhuk
tinanyan sojar utusan
kinèn matur maring Jêng Kiai Bayi
duta mrih samya sowan

anganthuki sigra santri Luci
praptèng ngayun ngaturi uninga
yèn wontên dhatêngan mangke
kinèn nimbali gupuh
santri Luci nulya amanggil
kerid ing lampahira
dhayoh wong pipitu
wus kinèn lungguh pêndhapa
ingacaran wus binagèkakên sami
matur nuwun anêmbah

wong pipitu majêng gênti-gênti
samya umatur lampah dinuta
ing putra kèn nyaosake
ing patumbasing apu
saking Surapringga Garêsik
Sidayu myang ing Tuban
ing Rêmbang pra sunu
kang pisumbang tinampanan
sêdaya wus katur mring Jêng Kyai Bayi
ingkang rongpuluh real

kang wolulas myang nêmbêlas anggris 
limalas kêton kang rolas real
Ki Bayi alon dêlinge
inggih andika matur
mring anakmas tumênggung Grêsik
miwah putu mas rangga
nak dêmang dèn bagus
Dèn Bèi Wiryapuspita
sangêt panrima kula sukur ing Widi
inggih alkamdu lilah

mugi winalêsa sihing Widi
rahayune têtêping agama
mring anakmas sêdayane
pra dutèng nêmbah nuhun
samya matur anyêndikani
arta sinungkên nulya
marang garwanipun
mring Malarsih wus tinampan
gunggung arta wolung dasa kawan anggris
pan langkung tigang sêka

Kyai Bayipanurta ngling aris 
Luci sira ngruktia sugata
myang jaran kae sukête
ingkang liningan gupuh
angruktèni sugatanèki
Ki Bayi malih nêbda
mring pra duta wau
kewala sami cêlakan
kêrana'llah sami matur nuwun inggih
pan ingriki kewala

kalih dening punika mênawi
wontên pêndangunipun putranta
putra paduka kramine
ing pundi angsalipun
mantu tuan besan jêng kyai
mênawi ing nêgara
tuwin sami dhusun
Bayipanurta ngandika
inggih dika matur yèn dinangu mangkin
mêmanton tanpa besan

kula dudutakên olih santri
santri kang saking Karang buyutan
ngumbara kêsasar mrene
dadi manira pupu
sarta baya wus têkdirnèki
jodho walahu aklam
karsèng Hyang Maha Gung
manira datan kuasa
gawe dhaup luwih kêrsaning Hyang Widi
ingong dêrmi kewala

samya dhêku pra dutèngabêkti 
sarwi miat mring sang pinangantyan
langkung wibawa sêmune
tan kêwasa andulu
sainggiling tênggak blêrêngi
kamitênggêngên mulat
marang sang abagus
mêngkana wus sinugatan
nulya pamit caraka wus dèn lilani
nêmbah lèngsèr wus mentar

ya ta ingkang samya nèng pêndhapi
Kyai Bayi lan para ngulama
ngususkên têpsir murade
sêdaya sami kadung
datan pati mêtu muradi
sami cipta kayoman
marang sang abagus
pêngantèn Sèh Amongraga
samyanjurung sumangga ing rèh muradi
têpsir hakekatira

Kyai Bayipanurta ngling aris 
dawêg anggèr anak Amongraga
andika muradi lire
kitab Ibnu Kajaru
nulya gipih Sèh Amongragi
kang kitab gêng tinampan
rekal wus nèng ngayun
patitis wêwacan ilhar
pêmaose nuju lapal sapinati
kamli sartu albahra

pidalika wa-al bahri kamli
sapinatan lajêng têgêsira
mêngkana pangandikane
mênggah lapal puniku
pan pêrau anèng jêladri
wontêna pira-pira
sarah myang pêrau
sêgantên tan kenging kêbak
wa punika kaelokaning Hyang Widi
pêrau mot sêgara

sumanggèng kêrsa kang sêdayèki
miradipun tunjêming hakekat
kang tan pêthot sarengate
yèn mêthot sarak kupur
ingkang mawi lapal puniki
ing dalil inallaha
layu gayirunu
inna insani gayiran
wakulihi sadaka ngabdi pikuli
sumangga miradira

Kyai Bayi nyanthêng tan kêna ngling 
para sêpuh anjêtung sêdaya
manthuk-manthuk wênèh gèdhèg
rumaos miradipun
tuna dungkap ajrih mênawi
tan têpung ing sarengat
asalayèng kawruh
dadya ngalênggêr sêdaya
Jayèngwèsthi tansah mèsêm mring kang rayi
sasmita mathêm ing tyas

nênggih ki pêngulu Basarodin
Ki Suarja lawan Wiradhustha
Panukma lan Panamare
Kulawirya pra sêpuh
sami matur mring Amongragi
prayogi minuradan
kang supadosipun
sêdaya angalap bêrkah
rujukipun lan sarengate ing pêkih
Ki Bayi nambung sabda

inggih lêrês aturipun sami 
sami talabul angalap bêrkah
ing mirad pan dèrèng rasèh
Amongraga tumungkul
alon matur anyêndikani
anulya pasal murad
sêgara mot prau
pêrau upamaneka
wujuding kaula punika sayêkti
jêladri upamanya

ngilmuning Hyang ingkang anglimputi
tan kêna sat lan tan kêna kêbak
ing pêrau myang sarahe
de ngilmuning Hyang Agung
yèn ta lamun dipun tulisi
kayu ing alam donya
karya kalamipun
godhong kabèh dadi papan
samodra gung kinaryaa mangsi mêksih
kèh ngèlmuning Pangeran

murad kaelokaning Hyang Widi
dalika ngaksu mêngkono pama
pêrau mot jêladrine
jalma ingkang wus mashur
kalbi mukmin baitolahi
mukmin kang sampun kawas
wakasun kasiun
kang tan nandhang kêluputan
upamane angin margèng tulup nênggih
iman tikod makripat

ingkang kêrsa muji amrih asih 
nugrahaning dat kêlawan sipat
kang êsa ing apêngale
têgêse tyas puniku
kang cumadhang kêrsanirèki
tyas rohani punika
sengga damar murub
nèng jroning gêdhong wilayat
apan gêdhong wilayat punika ati
damar roh rohanian

datan ana patinipun nênggih
urubipun lan palêtikira
saking jro gêdhong pancêre
pancêr lan panthêripun
ya lailaha ilalahi
Muhammad Rasululah
kang waspadèng kewuh
soroting dat lawan sipat
yèku loroning tunggal kaula Gusti
sura lêgawèng laya

kang wus awor tekad lawan ngèlmi 
ngèlmi kang wus manjing maring tekad
tekad manjing ing badane
badan upami prau
pêrau kang amot jêladri
jêladri ngèlmining Hyang
sarengating rasul
tarekating Rasululah
hakekating Rasululah makripati
Rasul jalawa ngaja

dhêdhêp sirêp tan ana cumuwit
kang alênggah andhêkêm sêdaya
myarsakên murad rèntèse
tan ana salang surup
samya angsal pendah mangêrti
saking gênah aprênah
samya manthuk-manthuk
kabèh anglaloyop netya
saking sangêt pangungunira ing kapti
kaluhuran ing murad

angling malih Ki Sèh Amongragi
wakulihi tangala sadaka
ngabdi pikuli murade
andikaning Hyang Agung
sakèh dalêm a puniki
ya têkèng sun tan lian
ilallaha la yu-
gayiru wa man saian
satuhune Allah datan angoahi
mring sawijining titah

an insani gayiran riati 
ingkang oah-oah bangsa riah
kita piambak kang sèdhèng
saking aral tan kiur
man lasara ngilman maoti
têgêsipun sing sapa
tan dadi kang ngèlmu
mati bae sajêgira
nora nana antarèngnya uripnèki
dalika paokaha

waman sara ngilman lamaoti
kayana bayan ing têgêsira
sapa kang dadi ngèlmune
urip ing sajêgipun
nora mati kewala ngalih
panggonane kadhatyan
lawan malihipun
manda kalapil maota
pajis muna suma sipat turabani
têgêse lan sing sapa

wonge kang manjing ing dalêm pati 
mangka ilang jisim kawibuhan
malih sipate Hyang rêke
ingriku gyan pakewuh
bok tumpangso asalah kardi
kêdah têrang lan murad
ywa kanti kêtrucut
amêsthèkakên nèng swarga
kang dèn arsa-arsa mung ngêrsanirèki
lir nagih tanpa potang

kados punapa gènipun olih
wontên rungside raosing mirad
tan kenging gêgampang lire
kacênthok duraka gung
sabab dening gêgampang angling
tan parah ing sarengat
mêntah dèrèng kusus
bilai donya akerat
kêmlêkêrên kawruhe pan ora dadi
dadak anjêjak sarak

sarak borot kècèr borak-barik 
dadya sia-sia maring badan
wong kang anggêmpal sarake
têmah klurung kêpaung
nadyan bênêr ngèlmunirèki
yèn mêksih tinggal sarak
sarake jêng rasul
jêng rasul punika apan
sayêktine wus wujuding guru jati
jatining rasa mulya

mulyaning dat sipat apngalnèki
sêkathahe ngèlmu lair miwah
batin myang agal lêmbute
tan lian saking rasul
mila mring wêwalêr dèn ajrih
ing cêgah lawan pakwan
batal karamipun
karam ing kawan prêkara
karam tingkah myang karaming pênganggèki
karaming pêpanganan

karaming pamuwus jangkêpnèki
ingkang nêrak wêwalêr punika
kang aran kapir yêktine
têgêse pan kêtutup
kêtutupan tan wruh ing yêkti
kene dèn rani kana
lor dinalih kidul
arahab maring kang karam
nora rahab maring kalal kadhangnèki
tan ana batal karam

gih punika kopar kupur kapir 
wus mêrojol mêtu saking sarak
sèjèn agama kapire
punika kang samyemut
ya agampil saking sakêdhik
kêdhik saya akathah
padune abubruk
ngèrèti kukum Pangeran
jare wênang sabab kitèki kêkasih
tinimbang lawan kewan

kang punika tiang anggêgampil
cebol kawruhipun gêlangsaran
ngèlmu palawija pèndhèk
tan kêcacah ngalungguh
pan wus kanas adêgan têbih
tan kacêlêk ing sarak
pancèn gecul ngunthul
têtêp tiwas ing agêsang
ingkang sami lênggah micarèng jro ati
dhèmês anganthèt murad

abagus jatmika ruruh 
pasang sêmune awingit
pantês trahing awibawa
wangune angrêspatèni
cahyanira anranggana
tumeja sumunu wêning

ngong duga olia luhung
wijining mukti mêngkoni
kêtara lungiding basa
liringe amrabawani
singa sinatmatèng tingal
tyas gugup mèngèh ngabêkti

ngulama sêdaya kêthur
tan ana purun mapali
kayoman tyas tan gulawat
kabêncih rêmêking galih
wangsul sih samya narima
mindhak dhangan sêrêpnèki

mêngkana kang para sêpuh
graitanira jrih asih
marang Ki Sèh Amongraga
samya matur ngasih-asih
ki pêngulu aturira
myang kabèh ambiantoni

mugi lajêngna sarukuk 
êngkas bab kang angèl malih
nulya Ki Sèh Amongraga
amiak kitab ibêni
Pajar anglêrêsi pasal
kaelokaning Hyang Widi

walkapiru parilatun
wa-al islamu sunatin
kapir pêrluning agêsang
islam sunating aurip
kang myarsa sami anjola
saking wênèh pasalnèki

kabèh guyu-guyu gumun
wontêna saking satunggil
ingkang graita ing murad
tan sumêrêp kanthètnèki
kang rujuk lawan sarengat
kodhênge rumaos têksis

samya cadhanging pangrungu
Sèh Amongraga muradi
punika botên mungayan
kapir pêrluning aurip
islam sunating agêsang
de murad eloking dalil

ing dalêm sawiji taun
tanasub ing pêrlu kalih
wajib kêlawan kipayah
apan sami prêlunèki
prêlu wajib iku salat
pêrlu kipayah dus mayit

Islam kang nglakoni pêrlu 
pêrlu ing kalih prêkawis
wêktu lan dus mayit padha
tinggale puniku kapir
kang tinilar Islam sunat
sabab pêrlu tinggalnèki

wong kang atinggal ing pêrlu
puniku jênênging kapir
nanging kudu-kudu tinggal
mêrlokakên salah siji
sabab sami pêrlunira
ing wêktu lan dusing mayit

puniku rujuking ngèlmu
kususing murad kang salih
kang myarsa padhang tyasira
tansah pênggunggungirèki
sêdaya upamanira
lir lumbu katubing angin

Amongraga malih muwus
pasal watarkus salati
wajibatun wasalatan
sunatun têgêsirèki
dene wong kang tinggal salat
puniku kêlangkung wajib

de kang wong salat puniku 
sunat kewala nglampahi
pêrlu kang atinggal salat
tur utama ingaurip
kabèh jêngèk kêgawokan
Ki Bayi anêthêk lampit

gereng-gereng ki pêngulu
myarsa lapal mutawatir
dèrèng rasèh saking murad
nulya Ki Sèh Amongragi
murading têgêsing lapal
tanduk manis amatitis

murading kadis puniku
atinggal salat pan wajib
kang malah-malah utama
Ki Suarja matur aris
dhuh kadipundi anakmas
wajibipun kadipundi

kula kodhêng kususipun
atinggal winastan wajib
kang nglampahi susunatan
punika ta ingkang pundi
Sèh Mongraga aturira
inggih prayogi binudi

pahuwa dalika ngaksu 
ilabil ngunjilatihi
kenging yèn tinggala salat
kale ngujlati Hyang Widi
ngujilat punika moyang
tan sêdya mor ing sêsami

wus nora asinggan-singgun
tan amikir sandhang bukti
miwah marang rajah tamah
tyasira wus tan sak-sêrik
lan datan aloro tingal
anucèkên jiwanèki

majênun marang Hyang Agung
nêdya mijil ing pribadi
wus mancal saking sarengat
punika bilih mênawi
wontên kang sêdya atinggal
salat limang wêktunèki

Ki Bayipanurta manthuk
anêbut Ki Basarodin
Ki Suarja biang-biang
gèdhèg Dêmang Purasani
ana ingkang kêcap-kêcap
mèsêm Jèngraga Jèngwèsthi

sabab wus wiwinih ngandhut
ingèlmi ingkang piningit
sêdaya sami rêrasan
gumêrmêng tana kadugi
tinggal salat tan sakeca
kewala eca nêtêpi

ki pêngulu nambung wuwus 
wus datan nêdya giningsir
tan kêwagah kamban jangkah
kang kaprah kewala bêcik
sumangga ngriku sêdaya
yèn wontên kêrsa nandangi

sêdaya sami andhêku
Wiradhustha mèsêm angling
alêrês Kiai Basar-
odin Kulawirya angling
yèn mêksih wong bangsa êngam
pan kumaki kumawawi

sasat gurêm ngêmut êjun
gêr gumuyu sêdayèki
sêdaya tyasnya nalangsa
rumaos ngam tingkahnèki
tan ana kang mêngkonoa
lyan ingkang wus kêrsèng Widi

mêngkana ing wayahipun
bêdhug dhêng Kiai Bayi
ngandika mring santrinira
èh Luci matura maring
nyainira anèng wisma
mundhuta dhahar dèn aglis

sêndika ingkang tinuduh 
matur mring Ni Kèn Malarsih
sigra angatag padhêkan
Sumbaling lawan Cênthini
anampa rampadanira
Ni Malarsih anèng ngarsi

lan putranira sang ayu
Tambangraras wurinèki
angladèni kakungira
wus praptèng mêndhapi ngarsi
pêngajêng tumpêng mêgana
nèng panjang giri prada brit

sêkul golong mênul-mênul
opor bèbèk bêsngèk pitik
dhèngdhèng gêpukan gorengan
pêcêl pitik jangan mênir
ladha pindhang padhamara
gorengan kathik gulathik

bon age êmpal puk duduh
dhèng panjèn sujenan ragi
kalêpon limpa sêrêgan
pès-pèsan tambra têngiri
gêcok gênêm gadhon rêmpah
lombok kêncêng lawan pêtis

sambêl gorèng ngut-mangut 
sambêl kêluak kêmiri
lalaban kêcipir kacang
kara timun terong glathik
kêcèmèh pare lêmpuyang
têmu poh cabe lan kunci

wus tata kêkêt nèng ngayun
Malarsih matur ing laki
punika sampun samêkta
Ki Bayi ngandika aris
suawi sami wijika
sêdaya nulya wêwanting

dan lêkas nadhah akumpul
pikantuk dènira bukti
dumugi sasênêngira
ki pêngulu Basarodin
pênadhahe jor-jinoran
pêngulu lan Jayèngragi

Jèngwèsthi mèsêm amuwus
mring Kulawirya bibisik
tan pangling lon wuwusira
gugujêng mring Jayèngragi
anambung tantang-tinantang
lan pêngulu Basarodin

punapa kenging puniku
kêlamun dipun totohi
pundi ingkang bêtah mênang
gumuyu Ki Jayèngragi
mèsêm ki pêngulu Basar-
odin puluh tan ngêndhati

Jayèngwèsthi lon amuwus 
mring kang rayi Jayèngragi
ywa pijêr latah kewala
mêngko ga kêsusu mulih
kêbat susulên Ki Basar
wus kalong kèh kokohnèki

kang rayi saya gumuyu
kang cêlak-cêlak guligik
Kulawirya wuwusira
payo dèn but ro Ki Rudin
angling malih dawêg paman
ya ta Ki Sèh Amongragi

atamban pêmulukipun
kêpêle sajambe ranti
ulam mung paru kewala
ginigit dèn iwit-iwit
têmu poh cabe lêmpuyang
mung puniku kang binukti

sira kiai pêngulu
kaecan dènira bukti
tumpêng mêgana pinrutah
ulam jêjanganan sami
mot jroning tumpêng mêgana
sarta binumbon gugurih

dipun imbuh sêdaya wus 
nutug dènira abukti
tan ana ingkang cawêngah
ki pêngulu Basarodin
dènya anadhah mathethah
athêkul puluk sabithi

ki pêngulu dènya ngulu
gutuk lag-lêg kêcap aglis
lêgêndêr hêm uh anjêngat
blai kalêlêgên êri
pan êri iganing tambra
kokohira kantun kêdhik

tangan mêksih ngêpêl gathung
nglênggêrêk ambrêbês mili
sêdaya kagyat wlas mulat
Ki Kulawirya myat angling
lah-lah ujarku ta apa
puluh-puluh jêr tan aris

kaya wong kêburu nêpsu
tan nganggo satitah bukti
pêngulu nauri sêrak
wus tandange kadipundi
sarta nêbut astagpirlah
Allah-Allah priye iki

Kulawirya tanya muwus 
apa balung punapi ri
glêrêk-glêrêk saurira
dhuh niki klêlêgên êri
ri iganing tambra ika
sakit têmên prèhpun niki

Ki Bayi wêlas angungun
Ni Malarsih tutup lathi
kabèh gêtun wêlas mulat
mring pêngulu Basarodin
Ki Bayi alon ngandika
mring mantu Sèh Amongragi

punika kyai pêngulu
mugi anggèr atulung sih
supaya sagêda mangan
yèn kêlantur kawlas-asih
Amongraga aturira
pan inggih pun Jamal Jamil

asring sagêd sabênipun
Ki Bayi angatag aglis
lah ta sira Jamil Jamal
tulungên Ki Basarodin
Ki Jamil anulya minggah
mring gyaning Ki Basarodin

Jamil matur mring pêngulu 
kyai talinganirèki
andika jèwèr priangga
sarta amaca puniki
salèh-salèh kaping sapta
nuntên andika êlêdi

salèh malih kaping pitu
nuntên ngêlêd salèh malih
ping pitu jangkêp ping tiga
nulya dèn puluki nasi
ingkang angêt sakêlêdan
Basarodin anuruti

lir wulanging Jamil wau
anjèwèr kuping pribadi
salèh-salèh pujinira
tri ping pitu dèrèng kongsi
ampuhing donga wus sirna
sapulukan ngêlêd nasi

lêgêndêr lap sakitipun
mak blas raosing sêsakit
waluya sami sêkala
ki pêngulu Basarodin
amaca alkamdu lilah
olih tulunge Si Jamil

Jamal Jamil alon muwus 
wontên saratipun ugi
yèn wong dhahar ulam toya
êloh samodra bênawi
kawitana saking sirah
pêmangane ulam warih

yèn wus dhahar sirahipun
majênge tan mutawatir
ki pêngulu suka nabda
katujune ana adhi
Jamal Jamil awèh waras
bangêt lêgane tyas mami

Ki Jamil nauri wuwus
inggih kyai sami-sami
pan dêrmi dadya jalaran
Ki Basar ulate aring
yèn mêkotên dawêg nadhah
kula lan dika ingriki

Ki Jamil tan purun kêmbul
pinêksa-pêksa tan apti
jêng kyai alon ngandika
têka turutên prayogi
punagine goning waras
lan Ki Jamal aywa kari

kêmbula kono wong têlu
ia lan Ki Basarodin
Jamil Jamal tur sêndika
anulya nadhah wong katri
sêdaya dan laju nadhah
Kulawirya guguyoni

nyata rosa ki pêngulu 
awak-awak talu malih
nyanaku wus Petruk bondhan
esuk-esuk anuli wis
iki bali sorenira
lêkas wiwit mumucuki

Ki Jayèngraga gumuyu
kula wus mantun dèn tohi
punika pêngulu Basar
salin tandhing Jamal Jamil
gumuyu kang samya myarsa
dènya nadhah Jamal Jamil

ki pêngulu nyandhak duduh
duduh jangan dèn kokohi
angingkud ulam-ulaman
ngalumpruk mring Basarodin
sêdaya kang samya nadhah
sami mêne angantosi

tan ana tumuntên wisuh
Kulawirya paguywan ling
sasat wong laki tinambang
alok gosong sêdhêng malik
Ki Basar saya kaecan
imbuh sêkul jangan malih

sarwi muwus nyamuk-nyamuk 
wawi sampung iking-iking
kang gumugi kaih kua
gêr ginuyu sêdayèki
Jamal Jamil saurira
botên-botêne ngoncati

dangu dènya nadhah tutug
Ki Basarodin ngandhêgi
kumyus karingêt riwean
kumlakarên sundhul ati
kêmpus-kêmpus kalêkêran
lêgèyèh siduwèng wuri

anganti wong ro dèrèng wus
Kulawirya gumuywangling
sarwi mara jêrku apa
mundhuta irus dèn aglis
tan dangu katur irusnya
ki pêngulu dèn irusi

kang ngirus sarwi sru muwus
de kawon Ki Basarodin
dika têmah kajantaka
kasoran aprang abukti
sira ki pêngulu Basar
klêsik-klêsik anauri

kantun tigas kalihipun 
mila rosane abêlis
mungsuh wus randhan grabahan
sintên kuat angêmbari
kang myarsa gumuyu suka
mring saure Basarodin

Ki Kulawirya anuduh
mring Sumbaling lan Cênthini
kinèn anglorodkên dhahar
baginên marang pêmburi
lan èh sira Jamil Jamal
ambêngmu gawanên ngalih

Ki Bayi nambungi wuwus
ya bênêr gawanên ngalih
Ki Bayi gya wisuh asta
sêdaya nulya wawanting
kang tuturuh ngumbah tangan
wus samya suci prasami

rampadan linorod mundur
pinrutah marang pêmburi
wêrata tan ana kirang
santri Luci angêludi
Ni Malarsih lan kang putra
wusnya angladosi laki

mundur saking ngêrsanipun
lajêng malbèng dalêmnèki
Sumbaling Cênthini mêdal
ambêkta gembol tapsirih
dharan mêksih jing-injingan
wus tata malih alinggih

kang anginang wênèh udud 
Ki Bayi angacarani
wawi puniku mangsêgan
punapa kang dèn kêrsani
umatur inggih sumangga
Jamal Jamil mêksih bukti

wong roro samya asêngkud
sêkul sêpanjang munjungi
ulame nêm piring bebas
gumuyu kang samya mèksi
myang miat pêngulu Basar-
odin mêksih dèn irusi

wêtêngira dèn buk-êmbuk
obah alihan alinggih
mênggèh-mênggèh cêgèh sayah
ki pêngulu Basarodin
angling dhuh mangke sakêdhap
kularsa totoya sêni

gêdhubrugan ngadêg timpuh
griguh jinagan ing santri
santri sêkawan tan têbah
mundhut jogan ing pêndhapi
kadung grago sukunira
kaglongsan napak ing siti

kyai pêngulu tibambruk 
kêglimpang srêban kaglindhing
santri papat kêtindhihan
ting barêngok jêlih-jêlih
Kyai Basar tinulungan
tinarik wus bisa tangi

srêban inganggèkên sampun
ki pêngulu Basarodin
sarêngên mring santrinira
santri pat padha pênyakit
tan kêna gawe liangan
nora kongang anjagani

kang myarsa sami gumuyu
kêsusu Ki Basarodin
age ingkang mring gêdhogan
wus kalingan jaro kêlir
tan kongsi pêndhodhokira
lagi pêngulu acingcing

antarane dèrèng dangu
mak brok prèt prèkèt angising
kagyat kang anèng mêndhapa
gêr barêng gumuyu sami
Kulawirya latah-latah
de ngêmandhang saking riki

tan wus wuwusên ing guyu 
ya ta ing wêktu wus manjing
sira Ki Bayipanurta
ngandika mring santri Luci
èh Luci sira tataa
salatan kêlasa lampit

nèng kana ing masjid mangu
dèn age lan Si Nuripin
kang liningan sigra mentar
Nuripin lan Jalalodin
mring masjid mangu anata
pêsalatan wus miranti

Ki Bayi ngandika arum
suawi sami amijil
ingrika ingkang ajêmbar
matur sumangga prayogi
anulya samya amêdal
salat luhur maring jawi

Ki Bayi lawan sang mantu
lan Jèngwèsthi Jayèngragi
Suarja lan Wiradhustha
Panukma Panamar tuwin
Kulawirya lan Ki Dêmang
Purasani myang Sêbagi

Jumêna Jamal Jamilun
lawan para lurah santri
samya angêntèni marang
ki pêngulu Basarodin
tan dangu nulya katingal
lajêng nusul mring ing masjid

dèn iring pra santrinipun 
sapraptanira ing masjid
wusnya wulu nusul sunat
sêdaya wus sunat sami
Ki Bayi angatag kamat
Mongraga kinèn ngimami

nutug dènya salat luhur
prapta ing bakdanirèki
pujian dikir andonga
nulya sêsalaman sami
lajêng sunat bakdiatan
wus pêragat sêdayèki

laju kewala alungguh
anèng surambining masjid
wus tata dènira lênggah
angandika Kyai Bayi
marang para arinira
Suarja Wiradhusthèki

sun têtanya ing sirèku
paran tumon wisma bêcik
yèn gawe mênawa lawas
tan bisa kanggo tumuli
priye kono rêmbugira
pikirên ingkang prayogi

bakale panggonanipun 
pulunanira ing mangkin
tuwin paman lawan ua
Sêbagi Jumêna dening
tumingal wisma kang pelag
kang cêlak kewala ngriki

Ki Suarja lon umatur
ing raka sêmunira jrih
kaula sumanggèng kêrsa
pundi paduka kêrsani
wismaning para sêntana
myang sudagar magêrsari

mangsa èwêda ing kayun
wisma kathah kang prayogi
sadhengah ingkang kinêrsan
kaula ingkang ngrampungi
kang raka lon andikanya
ya bênêr kwèh wismèng bêcik

nanging tyas ngong mêksih ewuh
durung kêtêmu ing pikir
Suarja matur sumangga
kapriye ing kono yayi
padha matura priangga
êndi kang sira pirsani

Ki Wiradhustha umatur
tingal kula kang prayogi
grianipun pak Rajiah
gêng piambak tawon boni
Panukma ngling inggih samya
lan wismane Basarodin

ngling Panamar kaot sêpuh 
sêpuh griane Ki Rodin
pênêd griane pun ua
Sebagi kuciwa alit
Kulawirya wuwusira
lêrês sêdaya prayogi

nanging pintên bangginipun
parêng kêrsane Jêng Kyai
Dêmang Purasani nabda
kula ingriki satunggil
prayogi lamun kinêrsan
man dêmang dhongkol wismèki

nanging wontên têbihipun
botêna kula kadugi
ngrampungi andhatêngêna
Ki Bayi ngandika aris
gih nak dêmang ngong tarima
Ki Kulawirya ngling malih

punika wontên kalamun
parêng kêrsane jêng kyai
nanging mêksih rêragangan
pêcak sèkêt sasur nanging
kuciwa dhapur limasan
Ki Bayi suka myarsa ngling

lah ia iku ngong rêmbug 
tuture arinirèki
èh Wirya kang duwe sapa
umatur kewala ngriki
inggih pun anak Murtala
pêndamêlipun dèn apti

arapêt cathokanipun
sarwa santosa nglangkungi
balungan takir bêlandar
sakêrsa têksih kêdugi
Ki Bayi alon ngandika
mring putra Ki Jayèngwèsthi

kulup rêmbugên kang patut
lan paman-pamanirèki
ragangane Si Murtala
pira rêgane kang pêsthi
aywa nganti amisesa
pikirên ingkang abêcik

yèn dèn rêgani puniku
tutugên satawanèki
sathithik aywa koênyang
lamun ora angrêgani
têksirên tikêlên rêga
supaya ywa dadi pikir

prakarèku yèn wus rampung 
tutugêna dadinèki
aja lali sanak Kalang
kon garap dadi papali
lawan undhagi Jêpara
Si Patrakria kang bêcik

mangsa bodhoa sirèku
rayapên dimène gêlis
kiranên bisaa dadya
jroning patang puluh ari
tanggal patlikur kanggea
ing sasi ngarêp puniki

ingkang putra ris umatur
inggih sêndika umiring
pitarèn kang paman-paman
punapa sampuna benjing
kangge tanggal sêlawe prah
ing wulan ngajêng puniki

kang pra paman sami saguh
yèn ginêlak kaya uwis
wus samêktèng rêmbugira
ya ta Dêmang Purasani
umatur mring Ki Panurta
jêng kyai lamun marêngi

amba nuwun pamit mantuk
nauri Kiai Bayi
punapa tan kêtanggungan
prayogi bok benjing-enjing
sakeca pan datan panas
adrêng Dêmang Purasani

nulya umarêk angujung 
pamit mring sêdayanèki
nulya samya sêsalaman
mundur Dêmang Purasani
saungkurira ki dêmang
umatur kang para ari

mring kang raka nêmbah mundur
punika lamun marêngi
putra dalêm sang pêngantyan
kaula suwun saratri
pun adhi-adhi sêdaya
nuwun saratri-saratri

Ki Bayi aris amuwus
ya sukur karêpirèki
mêngko bêngi nèng nakira
kang tua namung sawêngi
rinane anèng wismanya
mung sadina bae nuli

ana ing wismanirèku
ia sadina sawêngi
nuli mring para rinira
sami sadina sawêngi
arakita sawêtara
pedah kurmating pêngantin

sawising kono anuju
sêpasare nakirèki
kang rayi lêga tyasira
ki pêngulu Basarodin
kula mênawi kêlilan
yèn sampun sapêkênèki

kaula nuwun sêdalu 
kemawon lamun marêngi
Ki Baywaris wuwusira
lah ia Ki Basarodin
padha nadar sêkadarnya
salamête nakirèki

ya ta bubaran sêdarum
akondur Kiai Bayi
samya angiring sêdaya
praptèng paregolan sami
Ki Baywangling wus balia
padha ambanjura mulih

kang liningan samya bungkuk
samya matur nyêndikani
nulak saking paregolan
sarêngan lampahirèki
ngacarani kang sumimpang
ampir-ingampirkên sami

ya ta Ki Bayi kang kondur
praptèng pêlataranèki
kang ngiring Ki Jamil Jamal
santri Luci lan Nuripin
wau kang anèng ing wisma
ni sori Bayi Malarsih

lawan kang putra sang ayu 
samya mêthuk maring laki
tundhuk Ni Kên Tambangraras
mêndhak ingarsa ngabêkti
sumungku angraup pada
Sèh Amongraga umèksi

sarwi narik astanipun
ngandika arum amanis
ya wus yayi ngong tarima
payo tumamèng wisma di
nulya ni kèn nut ing raka
kang rayi asta kinanthi

kang rama lawan kang ibu
ningali putra sarimbit
bungah amarwata suta
ya ta wau Kyai Bayi
laju mring gandhok kang wetan
de kang putra Amongragi

lajêng mring panêpènipun
ing tajug alit pawingking
lèr kilèn dalêm tan têbah
balumbang kinubêng asri
jinaro risig jêjêtan
kori lit ingukir rêmit

kitri trênggulun ngrêguyung 
ngayomi natar arêsik
kanan keri sasêkaran
kênanga gambir mêlathi
kêtongkèng lan sêkar dangan
sundêlmalêm mandhakaki

cêpaka kalak lan mênur
pacar anggrèk wulan asri
argulo patra mênggala
taluki lan wora-wari
puring kumuning andong bang
tayumas noja saruni

tinaman panêpènipun
asimpar singub awingit
wau sang ro pinangantyan
rêna nèng panêpèn ninis
ing srambining pamêlêngan
Cênthini kang nglêladèni

Sumbaling ngatêrkên wau
dhêdharan saking bunèki
wowohan myang lah-olahan
wedang tèh sarêbat manis
Sumbaling ngimbalkên dharan
cèthi Cênthini nampèni

sinaoskên sêdaya wus 
nèng ngarsa asri sumaji
sira Ki Sèh Amongraga
angandika rum amanis
lah yayi darusa kur'an
ngong arsa wruh gonmu ngaji

Ni Kèn Tambangraras gupuh
anuding cèthi Cênthini
kinèn amundhuta kur'an
kêlawan jalalèn têpsir
kang liningan sigra mentar
mundhut kur'an Kastambulmil

tan adangu nulya katur
Ni Kèn Tambangraras nuli
ngambil toya wulu marang
balumbang mili awêning
sawusnya marêk ingarsa
kang Kastambulmil ingambil

nêmbah amiak Kastambul
surat patekah awiwit
tangawudira pasekat
tan wangwang nèng ngarsèng laki
talabul tyas wit arahab
nulya maca bismilahi

rahmani rakim alkamdu
lilahi rabil ngalamin
arahaman nirakima
maliki yayo midini
wa iaka nakbudua
wa iaka nastangini

lan ihdina siratalmus- 
takima sirataladi-
na an nganta ngalehima
gerilmaglubi ngalehim
walalalina amina
kirate datan kalêmpit

miwah kasar lan madipun
tuwin kandêl tipisnèki
kang raka mèsêm ngandika
ya wus bênêr iku yayi
utama ingkang akirat
nanging wong èstri tan wajib

yèn ngudia kiratipun
mung wacan ilhar kang wajib
kirat wajibing wong lanang
lamun sira rêmên yayi
wêwacan kirat pasekat
mungguh patekah kang wajib

kudu ngawruhi puniku
sakatah pitu kang wajib
yèn tan ngawruhi sakatah
pêngajine ngundang eblis
gone nèng talak kalimah
iki sakatahe yayi

kang dhingin klimah alkamdu 
wajib mandhêg wacanèki
yèn bacut angundang setan
tasawur ing setan dulil
klimah lilahi saklimah
setan irab kang nunggoni

rabil ngalamine laju
arahmani arakimi
klimah malihi sakatah
setan kiaho kang manjing
yaomadini kalimah
iaka sakatah malih

setan kanak kang atunggu
nakbudu kalimah kalih
waiaka kang sakatah
setan kanas kang ngadhêpi
lajêng nastangin ihdinas
lawan siratal mustakim

siratal ladina nuju
an ngamta sakatahnèki

ngalehim geril maglubi
sakatah kang setan binga
ngalehim walal lalin wis

wus jangkêp sakatah pitu
ayate pan nênêm yayi
kapitu ayat bismilah
ing patekah kudu sidik
kêrana kang mukaranah
ing asalat wajibnèki

sabab iku bangsa kalbu 
kudu-kudu apil yayi
kang tratil ing mukaranah
lesan lan ati ywa srênti
tan kênèng cèwèd salilab
pan mukaranah kang dadi

kawruhana sêdayèku
panjang cêndhake lan têsjid
dèn prêtela kathahira
patbêlas kêlayan malih
aksara winaca panjang
pan pitulas kathahnèki

mad lajim lapal lalinu
tigang alip panjang sami
êle êlad panjangira
sami lan alip kaping tri
kèhing jabaring patekah
patang puluh nêm kèhnèki

êjère pan sanga likur
êpèse pan amung nêm thil
kalih likur klimahira
iku sunating awajib
ingkang sampurnèng patekah
dadi gêr-ugêring pingil

kang rayi nêmbah tur nuhun 
tumungkul kêlangkung ajrih
karahmatan mring kang raka
kapasuk ing tyas anggusthi
angèsthi saya waskitha
tan cèwèt wulanging laki

sangsaya mèntèr ing kalbu
kabuka talabul ngèlmi
bêrsih jêrnihi jinarwan
raga tan sawalèng kapti
sira Ki Sèh Amongraga
ngandika ris payo yayi

angambila toyèng wulu
ing wêktu ngasar mèh akir
kang liningan nulya kadas
wusnya samya toyastuti
sarêng dènya minggah salat
sang ayu makmum ing laki

bakda dènya salat sampun
wangsul gyan tata alinggih
Sèh Mongraga angandika
mring garwa wruhanta yayi
ing sawising wêktu ngasar
mungguh caritaning kadis

tan kêna lamun aturu
apan datan manpangati
malah kiparat mêlarat
suda ganjaran donya kir
krana pangandikaning Hyang
wabasiral akajirmi

waidapi mukinatu 
lijulela pinahari
watung lijuna arpila
elia badan nurihi
padha ningalana sira
ing jirim lagine munkin

kalaning surya mèh surup
panjinging rina lan wêngi
kudu arêp uningaa
kaya ta surya mèh mijil
panjinging ratri mring siang
kudu arêp nguningani

kadi ta ing bakda subuh
panyêgah yèn turu yayi
tan beda lan bakda ngasar
kiparating ing guguling
yèn wong sring nendra bakda sar
bakda subuh saminèki

lalèn tur pêtêng tyasipun
dhêdhêl graitane sêdhil
kêthul marang kira-kira
kêrana datan ngawruhi
mring wêwêlaking anendra
yogya kawruhana yayi

kang rayi nêmbah mituhu 
ya ta wau Kyai Bayi
pinarak anèng pêndhapa
lan garwa Ni Kèn Malarsih
ningali ana wong prapta
gumarudug jalu èstri

sami ngangge-angge mubru
tua nom myang kang rarywalit
pamêthuk sang pinangantyan
dene kang dadi pêngarsi
Turida lan Rarasatya
sarta lan kang bibi-bibi

praptèng ngayun tata lungguh
têmbunge nuwun ngaturi
mring raka sang pinangantyan
kang rama ngandika aris
mring putra mantu kalihnya
sirèku mapag pêngantin

kang putra inggih turipun
ngling mring garwa Ni Malarsih
matura mring anakira
Sèh Mongraga dèn aturi
marang adhine amapag
karo pisan kèh kang ngiring

wis mangsa bodho sirèku 
busanane nakirèki
apa kêrsane kang lanang
kewala turutên bêcik
Malarsih lèngsèr sing ngarsa
amrayogi mring kang siwi

tundhuk lan kang putra lungguh
mèsêm tumungkul Mongragi
pinajar sêdayanira
pra paman ingkang punagi
sira Ki Sèh Amongraga
umiring kêrsèng rèh bibi

sinaosan anèng ngayun
busana sakêrsanèki
nulya kondur dhatêng wisma
samya mabusana adi
ngagêm lir duk panggihira
sarwa seta lus rêspati

Ni Kèn Tambangraras ingrum
Ni Daya kang busanani
sawusnya ngagêm sarwendah
wus samêkta sêdayèki
sira Ki Bayipanurta
ngandika mring mantu kalih

lah wis ambilên umangsuk
ing wisma kakangirèki
kang putra kalih tur sêmbah
malêbèng dalêmira ris
nulya wau ingkang prapta
Suarja Wiradhusthèki

Ki Panukma lan Panamar 
Kulawirya anèng ngarsi
Ki Bayi alon ngandika
anusul kewala mami
dêdalon lan bakyunira
parari umatur inggih

ya ta kang adandos sampun
ingaturan mangkat mijil
bodhol parèstri sing wisma
gumrah tua nom rarywalit
samya angangge kêlingan
kang rare rinukmi-rukmi

Jêng Kyai Panurta gupuh
jumênêng dènira linggih
sêdaya sarêng umangkat
jajaran songsong miranti
sang pêngantyan sinongsongan
ijêm sorot prada kuning

akêkanthèn astanipun
jêng kyai lan Ni Malarsih
angatêr ing paregolan
sapraptaning madyèng kori
pinapag ing sêlawatan
tarêbang mung kalih rakit

bawa lagu sêkar gadhung 
santri kèh kang naurani
salatulah ngalalhuda
ya al imana imani
al anbiai imamal-
mursalina aki-aki

Allahu aki Allahu
wong pat nampani asingir
wulidalkabib wakadah
mutawarid wanurumin
wajanati ia tawa
kaduwuli da-alkabib

sinauran santri barung
tarêbang papat brung muni
pong pêk pong ping bêng pung pung brang
thung pyêk thung pyêk tong ting tong gring
rame swarane araras
piniarsa milangêni

ingkang umiring gumrudug
wus praptèng wismanirèki
sang pêngantyan dènya lênggah
jêrambah ing tilam wangi
tinarap ing èstri kathah
tua nom pêpêkan sami

para jalu pêndhapa gung 
saya sru dènira singir
gumêr tarêbang barungan
nulya suwuk tan asari
sami amaca sêlawat
wus kèndêl tata alinggih

nulya angladèni gupuh
pawohan gembol tapsirih
myang rokok wangèn myang nipah
kêlukuk sarotong tuwin
rampadan wedang patean
wus wêrata sêdayèki

tinanyakên sêdaya wus
samya anginum wedang tih
nulya mêdalkên ambêngan
lir ruahan kang kêndhuri
ngêndhukur rolas ambêng wrat
kêjawi ibêr mring cilik

miwah sajroning wisma wus
linadèn ambêng kêndhuri
mung sang tama pinangantyan
ingkang rinampad di-adi
ing pêndhapa wus ngacaran
aturuh wisuh wêwanting

sagsêg majêng têpung dhêngkul 
ngêpung kêndhuri ngênêmi
moloni ngrolasi miwah
rarywalit ngêrong puluhi
adan lêkas samya nadhah
kumrêpyêk kwèk swaranèki

ting karêcap ting kêriuk
kumaroyok royom sami
santri lit rêbutan ulam
sapitan basêngèk pitik
jalwèstri sarêng anadhah
nutug rahab dènya bukti

kang nunggil saambêngipun
kang rinampad Amongragi
akalian ingkang garwa
lan Turida Rarasati
Ni Daya lan Ni Jumêna
Sêbagi myang para bibi

Sèh Mongraga ragi rikuh
tan pantuk dènira bukti
atamban pamulukira
kêpêle mung sagênitri
Turida micarèng nala
wus adat têmên wong iki

nadhah lan wong wadon kêmbul
manah yèn ènglea bukti
parèstri gawokan mulat
pênadhahe Amongragi
mêngkana nutug dènira
anadhah jalu lan èstri

sêdaya wus sami wisuh 
ambêngan samya binagi
sinarang ing tapak dara
bêrkat kinèn gawa mulih
jaba jro wêrata samya
tana kêliwatan siji

luaran parèstri mantuk
salong-salong ingkang kari
kèh kang kari kèh kang bubar
wus andungkap wêktu mahrib
ing masjid agêng têngara
binêdhugan dhêng mahêrib

samya minggah salat wêktu
mahêrib sêdaya sami
nulya ngambil toya kadas
gya adan Ki Jamal Jamil
jalu èstri minggah salat
Sèh Mongraga angimami

wusnya sunat sêdaya wus
nulya kinèn angamati
wus tamat nulya aniat
usali parlalmahribi
salasa rakangatina
ada-ana imamani

lilahi tangla Allahu 
akbar lajêng maca tasbih
kabiran alkamdulilah
kasran pasubkanalahi
wabukratan wa asilan
nulya maca wajahnèki

ina wajahtu wajahu
lilahil ladi patiris
samawati wa-an arla
kanipan wamuslimani
wama mati wamah yaya
wa ana minalmusrikin

sarêng dènya usali wus
sêdaya dènira têkbir
imam amaca patekah
kirate kêlangkung apik
surat sawusing patekah
kula ayu awalnèki

mêmbat panjang cêndhakipun
sawising patekah akir
mapan surat ida ja-a
wus jangkêp rêkangatnèki
gya tahyat akir iptitah
sêlawat atasing nabi

myang ing kulawarganipun 
nulya salat awal akir
lajêng samya pupujian
wus pupuji nulya dikir
wus dikir amaca donga
Jayèngraga anangsibi

swara muluk landhung arum
lahuma sali wasalim
ngalaihi wa ngala a-
lihi wasabih wasalim
nulya min amin ya Allah
arêmpêg asri kapyarsi

nutug dènya nasib wau
sêsalaman sêdayèki
nulya sunat bakdiatan
gya sunat abêngal wabin
nêm rêkangat tigang salam
bakda sunat nulya wirid

antara ing tigang atus
suhule marang Hyang Widi
wus dikir têpakur ing Hyang
sujud takrube wus kusni
pan wus manjing wêktu ngisa
nulya kinèn angadani

wusnyadan sunat sêdarum
lajêng kinèn angamati
Sèh Mongraga nulya niat
usali praptaning têkbir
tasih wajah tumaninah
sawusing patekahnèki

surat ina anjalnahu 
wawacan awalirèki
lan malih wusing patekah
kang akir surat watini
taratil tana kuciwa
nikmat kabèh kang makmumi

angungun onêng kayungyun
pan rêkangat tahyat akir
iptitah sêlawat ingkang
atasing jêng nabi tuwin
myang atasing kulawarga
nulya salam awal akir

lajêng pupujian nutug
nulya anglêlagon dikir
nulya sru santak asênggak
arêmpêg swaraning santri
wusnya dikir maca donga
limang wêktu tinumpami

para lurah santri gupuh
anasibi ganti-ganti
wus nutug nulya sêlawat
lajêng sêsalaman sami
nulya sunat bakdiatan
sêdaya sami awitir

pêragat dènira wêktu 
bubaran saking ing masjid
tata tarap nèng pêndhapa
urut-uruting alinggih
nulya wontên ingkang prapta
ki pêngulu Basarodin

lan mêrbot Pranaitèku
Nursukidin Talabodin
murid Jaki sami lênggah
Mongragi ing têngah pinggir
dènira lênggah lèr pisan
nuli kiwane kang rayi

Jayèngwèsthi sambungipun
Suarja Wiradhusthèki
ki pêngulu lan Jumêna
Talabodin Nursukidin
murid Jaki Pranaita
nulya lurah santri-santri

ambanjêng saurutipun
kiwane Sèh Amongragi
kang lênggah Ki Jayèngraga
Panukma kiwane malih
Panamar lan Kulawirya
Ki Sêbagi urutnèki

pra lurah santri sumambung
atêpung santri pêngalit
kêjawi lurah pinatah
kasinoman kang ngladèni
kêkalih titindhihira
Nuripin lan Jalalodin

nulya lêladèn ingayun 
gembol wêr lawan tapsirih
bokor miwah panjang ilang
kang winungkus winêradin
sêsampunira mêngkana
Jayèngwèsthi ngandika ris

punika paman pêngulu
kajat kula kurmat nabi
Rasululah kang mustapa
dikir mulud ingkang mugi
angsala bêrkahe nuskah
supangate kangjêng nabi

dhumatênga ing bokayu
lan kakang sang Amongragi
wilujênge ingakrama
ing donya prapta ing akir
ki pêngulu matur gêpah
musawaratakên aglis

lah punika ekralipun
anakmas Ki Jayèngwèsthi
mugi-mugi nastijaba
sami andika sahidi
sêdaya kang sêpuh mudha
sigra samya anauri

donga wabarakalahu
wangalabil palalihi
ngajidan birahmatika
ya arkama rakim amin
sawusnya amaca donga
nulya samya anauri

gumrumung asaur manuk 
inggih sami anahidi
mugi nastijab ing kajat
sawusing mêngkana nuli
samya buka nuskahira
ki pêngulu Basarodin

wiwit tangawud angudu
bilahi minasetani
rajim bismilahirahman-
nurikimi lajêngnèki
alamu ngalaeka
jayèna al anbiai

sinauran sêdaya wus
gumarumung swara sami
asalamu ngalaeka
atkial atkiai
asalamu ngalaeka
asapial aspiai

dumugi sêlajêngipun
salalahu ngalaihi
salam salalahu ngala
Muhammad kèndêlirèki
nulya Ki Sèh Amongraga
kang miwiti maca rawi

pan tangawudira alus 
bismilah rahman nirakim
matitis kirat kang maca
alkamdu lilahil ladi
sarapa ilal anama
bisakibi almakami

akla waklama sangud
biasrapi maoludi
kang wasarapa wapalan
wasarpa bihil abai
wal jududa wamala-a
alwujudu bijudihi

anjomblong santri kang ngrungu
mring kirate Amongragi
lir tuan wêwêton Ngarab
ngêsorkên kang para kaji
ngulama tan mêngkanaa
dene sarwa angluwihi

abagus sawarnanipun
abagus busananèki
abagus suaranira
bagus dènira angaji
abagus susilanira
baguse andhèdhèwèki

mêngkana ciptaning kalbu 
sakathahe kang ningali
anulya wau kang prapta
sira Jêng Kiai Bayi-
panurta lan garwanira
dèn iring wong jalu èstri

pandam ting gêlas nèng ngayun
Sumbaling Luci tan kari
mudhun pra santri sêdaya
kurmat ing Jêng Kyai Bayi
lajêng pinarak pêndhapa
Malarsih malbèng wismèki

Ki Bayi dènira lungguh
tunggil lan Sèh Amongragi
sêdaya wus tata lênggah
Amongraga maca rawi
kantun kêdhik kêtanggungan
kang rama ngandika aris

prayogi ing lajêngipun
gyan andika maca rawi
ingkang putra anorraga
sarwi miak maca rawi
tratil acêtha ing sastra
sêmbada swara rum manis

wangadalan kang malathu 
aminatu palam tajid
likamlihi pi alaman
wa la sikalan wawali
wa la ngatua salalah-
hu ngalèhi wa salami

gya sêlawat salalahu
wasalamu ngalaihi
wasalam salahu ngala
Muhammad wus tamad rawi
Ki Bayi alon ngandika
sunat bêcik dèn trêbangi

mundhuta trêbang têtêlu
kang liningan santri Luci
sigra mentar mundhut têrbang
titiga wus praptèng ngarsi
pinundhut sarwi ngandika
paringêna kang kêkalih

mring Jèngwèsthi Jèngragèku
nulya pinaringkên aglis
asuka Ki Jayèngraga
trêbang sinungakên aglis
mring kang paman Ki Suarja
mundhut trêbange pribadi

macan garongan wus katur
ingarsane Jayèngragi
sinêntak nuli ginêmbrang
Ki Bayi ngandika aris
iku si macan garongan
Jayèngraga matur inggih

kang rama malih amuwus 
bismilah sapa kang singir
prayuwane papat-papat
kang singir kancuhanèki
Si Jèngwèsthi lan Jèngraga
Suarja Wiradhusthèki

kang liningan singir gupuh
la ilaha ilalahi
Muhammadun Rasululah
singir bisahri rabingi
katbadan nuruhul akla
payakabadan badrai

bida kalkima yujlayu
santri kèh anaurani
sarta trêbange ngapinjal
kêmpyange imbal ngapipir
gêmbyang bême alêlamban
manut lêlagoning singir

pung pung bêng brung brang dhêng thung byung
pong ping pong bung tong ting tong gring
pong bur brung brêng dhung brang dhung brang
tongê tong ting bêng prung prung bring
ping bêp ping bêp dhêng thung thung pyang
ping ping pyèk pyèk bêng bêng bung bring

pinirsa asri abarung
rêmpêg tan ana mênèhi
gêng alit swara araras
tuturunan tan sarênti
lêlagon landhung asora
lir pelog sêrancak ngrangin

yèn sèlèh sauranipun 
kang singir nampani ngêlik
swara pat barung wilêtan
ukêl karêkêle sami
angadhal landhunge padha
ubêde datan anilib

anuntun ngês manis arum
eram kang samya miarsi
Jayèngraga swaranira
ngayomi bêning pribadi
anglir rêbab sinambadan
bathok kawate pakolih

kinosok lamba angungkung
ngêmandhang landhung gumrining
tan rak malah muluh remak
wèh kêsar ambêlèr ati
kêsabêt ing swara rênyah
rênyah tyasing jalu èstri

dhasar mêsês lagu bêsus
kêpulungan swara bêcik
parèstri kang uwus tua
myarsa ulone Jêngragi
sêkala tan èngêt tua
tyase lir prawan birai

wus antara singiripun 
maca sêlawat kaping tri
kèndêl aso sêdayanya
gya Nuripin Jalalodin
lan Luci ngatag sinoman
ngladèkên pangananèki

rampadan wedang nèng ngayun
tèh manisan wedang kopi
nulya rampadan dhêdharan
kang panjangan miwah takir
wus tata rumat sêdaya
Jayèngwèsthi ngacarani

sumanggèng raka sang bagus
kang rama ngandika aris
payo krana'llah kewala
paran sasênêngirèki
wedang panganan bismilah
sêdaya umatur inggih

dan lêkas samya anginum
nulya nyamikan cinêmil
kumaroyok bêbarêngan
Ki Bayi suka ningali
wus antèr antaranira
nulya kinèn lêkas rawi

Jayèngwèsthi miak gupuh 
nuskah winaca kang rawi
sajak Mataram pêsaja
swara êmpuk rum amanis
kadya gêndèr jijinêman
sawusira maca rawi

Ki Bayi nuduh rinipun
Panukma Panamar tuwin
Kulawirya kinèn bawa
kang rayi sigra asingir
Alllah-Allah rabana'llah
hu kas bina ya Allahi

nulya santri kathah barung
sarta têrêbang sru muni
yèn nuju sèlèhing bawa
wong têlu nampani singir
tana kaltu pira sêla
biarbabi sahadadi

wus dumugi nulya suwuk
maca sêlawat kaping tri
so samya rèrèn nyamikan
Ki Bayi ngandika malih
kang singir padha gêntèna
saurute lurah santri

kang liningan sêndika wus 
maca rawi nulya singir
wulidalkabib wa kadah
sêtamatira gya gênti
maca rawi nulya sikra
kaslal kasdu walmuradi

wus tamat tinampan gupuh
singir alkamdu lilahi
tamat gantya singirira
badatlana pirabingi
wus tamat nulya asrakal
sarat kèndêl ngaring-aring

samya nyamikan anginum
santri sangêt sayahnèki
ambandrêng pitung rambahan
pêmangane lir punagi
plêmbung anginên tan ketang
ngarêngês bêtah ngucêmil

tan angoyag-oyag janggut
lir gilingan dèn kapasi
wus gêmêt kang enak-enak
kari anggrah-anggrahnèki
gowok maja lan kaleca
mlinjo kêmplang kênthang tumpi

mêksih dèn bêtahi gugut
Kulawirya gumuywangling
uwe bilah nora jamak
kanca santri graji angin
kaya ngrubuhakên omah
ting garêpêk swaranèki

pêpêding siung tan etung 
kadi gunting bae kit-kit
pra santri gumuyu suka
Ki Bayi ngandika aris
wong tas sayah maninganan
wis rijêkine pribadi

kang Wirya mèsêm tumungkul
e santrine dèn iloni
mêngkana sêdangunira
kang sêsambèn pra priayi
jêng kyai malih ngandika
yèn wus aso sarèh sami

payo ngadêg sêdayèku
ngurmati asrakal dikir
sêdaya matur sumangga
nulya ngadêg tan asari
pan pinaro pangkatira
dan lêkas singir ya nabi

salam ngaleka ya Rasul
salam ngaleka ya kabib
salam ngaleka sêlawat-
tulah ngaleka gya ganti
barungan gêr santri kathah
la ilaha ilalahi

Muhammad Rasululahu 
gumêr sru rêmpêg swara tri
arame tan mawi trêbang
sèlèh tinampan ing singir
asrakal badrun ngalena
pah tapat minhul buduri

mislu kusnik maraenu
katu jawajhu sururi
anta samsu anta badra
anta nuru pokanuri
anta iksiru wagala
anta misbahu suduri

ya kabib ya Muhammadun
ya ngrurusal kapakèni
ya muayad ya muajad
ya imamul kiblatnèki
man ra-awad uka yusngad
ya kari mulwali dèni

sinauran bawa guyub
tan ana gèsèh mênèhi
ngayud-ayud sru lir gêrah
tog-tinog swaranjrit-anjrit
tan etang rak saking rahab
asru-asru ngantêp ngêlik

sarta kutuge kumêlun 
sirat hèr mawar mawangi
lan sêkar-sêkar sumêbar
kayungyun sakèh kang mèksi
mêwahi sukur ing Allah
kaya na palaling Widi

kang samya dikir maulud
olih sêpangating nabi
antara dènya asrakal
maca sêlawat atasing
nabi salalahu ngala
Muhammad wus nulya linggih

alèrèn sêdayanipun
wedang wus dèn babantoni
saosanipun dhêdharan
jêng kyai lan putra kalih
Jayèngwèsthi Jayèngraga
kinèn mrutah mring pra santri

kang sami nandhês kang wau 
winantu lorodan wradin
nulya samya nyênyamikan
ting kêrêpyêk ting kalêthik
Ki Kulawirya lingira
lo niku Ki Basarodin

nyata drêmba tadhahipun
wontên niku limang santri
lir wong ngampêr bata linggan
bar bêr bae tan ngêndhati
gumuyu kiwa têngênya
kêbênêran kang ngaruhi

Ki Bayi ngandika arum
yèn wus padha ngaring-aring
payo lêkas nganggo trêbang
sapa maca rawi singir
para lurah tur sêndika
nulya lêkas bawa singir

Ibrahim kalilolahu
Musa ya kalamulahi
Ngisa rohulah Mohammad
kabibulah ya ta nuli
sinauran gêr sêdaya
sarta trêbang barêng muni

sèlèh bawa pakam lahu
min ayatin mashuratin
nasa alkitabu biha
gadan mashura anuli
tamat amaca sêlawat
lajêng ganti rawi singir

waturukul waslikatu
mustakimah wasu rurin
hawaya ngindi mukimah
wala taksa sudu danbin
kabibulahi angiman
bima ola ngamimatin

nulya gantya kang sumambung 
tangalam linuhul gusni
lan alkawi mun wamin al
tapi makna hu nasimin
malikun lam yakar basar
kulah kadlabianihi

tamat gya singir man mislu
Ahmadun pialkonèni
nahwu badru jaminga
alwaraya pikusnihi
tal usman mislu huwa-al
lahul kalki sarapihi

suwuk nulya lajêngipun
maca rawi wus gya singir
maolidal kadkawa
ngijan waik balbi raspi
yaplugul mustaku amal
ya mudangil kubi pihi

wus tamat gantya sumambung
salalinuh ngala nuri
ala dilah aramana
sahri rabingil awalis
tahar ala atil arla
nurun ya mamoli dihi

tamat nuli singiripun
tangala binanas talih
waba bilakadputihka
wadaul pul adaladi
bya pilawakad juhrika
aya muda ngikubini

tamat suwuk singiripun 
nulya Jêng Kiai Bayi
kêrsa asingir wêkasan
trêbang samya dèn sêntaki
santri anglulunyu swara
bayêm tur laguning singir

wasalatun wataslimun
wa ajaki taki yati
ngala-al mutapal mustar
likaeril bariati
sinauran santri kathah
barung tarêbang bung muni

pong ping tong pyêk dhung dhêng brêng brung
pung pung ping pêk tong ting grung gring
pyak pyang pong pêk dhang thung thung brang
kêtongtèng grug grêng prung prung bring
thung pyêk thung pyêk plak blang plak blang
ting têk ting têk ting ting tong gring

nuju sèlèh bawanipun
jêng kyai nampani ngêlik
barung papat Ki Jumêna
Sêbagi lan Basarodin
swarane akêdhêmungan
ting karêkêl angunani

ngandul-andul ngombak banyu
labêting bêsus kêtawis
ubêding wilêt macalang
grathul-grathul andhalangi
prigêl karêkêle mêmbat
dangu-dangu dhèmês manis

têrêbangira pinangku
anèng dêlamakan sikil
dèn ingêr-ingêr mèt swara-
ning trêbang kêmpyang bêmnèki
dhasar si macan garongan
kumêmbrung ambaung bêning

lir pendah gong Siêm ngungkung
para nom santri kêpengin
mring jêng kyai dènya nrêbang
aberag Kiai Bayi
sêmune rada kêpalang
tua nulya ngêlik singir

kabibu yugarulbadru
nukusnihi wajêhihi
takaya ratil apkara
piwaspi makna hu kabib
tajalalil kulubina
katiban patabubihi

sinauran gêr gumuruh
barung rêmpêk tan sarênti
wus antara sinalahan
nulya kèndêl sêdayèki
sawusnya kèndêl sakêdhap
mêngkana Sèh Amongragi

singir pupungkasanipun 
sêlawat atasing nabi
lan Jèngwèsthi Jayèngraga
ngancuhi kang raka singir
sarêng ngêlik swara saplak
lir raras nyamlêng nêmnèki

ambiola nganyut-anyut
rêmêk tyase amiarsi
alahuma salingala
Muhammadini ya rabi
salu ngalèhi wasalam
santri kabèh naurani

angantêb swara sru landhung
bawa sauran lan singir
wit pikubi sayidina
Muhammadin nurul badni
alhuda yamutamaman
nuli kabibun siwai

ila Muhammadun kèru
Rasul nabiyil mukrimi
saokul mukibi ila
Muhammad asmah sumatih
tahlampilkus srisig nguna
Muhammad manjil kalaik

min jahanam lajêngipun 
kang singir barungan santri
praptèng nêmbêlas sêlawat
salalahu ngalaihi
salam salalahu ngala
Muhammad kèndêlirèki

wus tamat sêdayanipun
dikir molud rawi singir
Ki Bayi alon ngandika
èh pêngulu Basarodin
sira kabubuhan donga
agupuh Ki Basarodin

wa sadaka Rasulahu
anabiyi alkarimi
wa naknu ngala makala
rabana wa rajikuni
wakalikun amin naäs
saidin irgam irgamin

liljakidina alkamdu
lilahi rabil ngalamin
sinauran amin kathah
Jayèngraga anasibi
angêlik lêmpêng amêmbat
asilig bêning kumrining

gêtas rênyah manis arum 
angêtog wilêt ngêsnèki
para santri merang swara
mungkrêd isin nora mijil
rumasa tan mêngkonoa
kari kapulungan bêcik

dènira nasib wus nutug
sauran santri kyèh amin
amin-aminu ya Allah
gya sêlawat sêdayèki
sarwi ngadêg sêsalaman
mubêng saturutirèki

têpung gêlang sêdaya wus
wêrata lan santri alit
tan antara samya lênggah
tata sêdaya wus linggih
Ki Bayi alon ngandika
Luci mêtokna kêndhuri

kang liningan mentar gupuh
ngabani sinomanèki
mring pawon ngusung ambêngan
sinaosakên ingarsi
dhêdharan samya dinuman
binêrkat binagi-bagi

Ki Bayi alon amuwus 
prie jawane wong iki
yèn wus tua sarwa suda
beda duk mêksih nom nguni
pra lurah santri norraga
liningan mring jêng kiai

dhèk bièn nonoman aku
anèng pêsantrèn ing Bangil
kêlakon dadi pilalan
mring priayi myang wong sugih
akèh kang punagi nadar
ananggap têrbang mring mami

kancuhanaku wong têlu
Cariksutra Arsabudi
Carikmudha kapat ingwang
Arundaya aran mami
wus komuk ing pakaulan
nêgara desa pêsisir

ujare kang padha kaul
sok uga sêlamêt iki
ananggap dhalang têrêbang
mas Arundaya ing Bangil
kèh kêlakon kana-kana
lakon sêbêdhug saari

kang sawêngi dalan rawuh 
ing Ngantang Malang Kêdhiri
myang ing Gêmbong Pasuruan
manira minule mukti
sêwidak santri dadakan
siji gêgawanku santri

ya mung si pêngulu iku
Basarodin datan kari
sasmita marang kang putra
pamanamu Basarodin
kinthil mring ngong cilik mula
yèn kèlingan wlas ningali

iku jênênge Si Bawuk
gêr ginuyu sêdayèki
Kulawirya latah-latah
wêcana sarwi nudingi
bilahing pêngulu Basar
kabuka wêwadinèki

wêwadi wus nèng jro kêthu
arêpit têmah mandhêlis
lagyèki ngong apratela
Bawuk jênênge dhèk cilik
apatut têmên Ki Basar
kadèkne suthik ngarani

bawuk ingaran bêlawu
kacêmutan Basarodin
dika wau ngimpi napa
jênênge dadak binagi
marang kanca santri kathah
Ki Bayi gumuyu angling

mara takona manamu 
Ki Basarodin nulya ngling
mring Jèngwèsthi sojarira
dhasar sayêkti rumiyin
ramandika duk jêjaka
bagus anom swara bêcik

akèh wong wadon kêpoyuh
yèn turu tindhihên ngipi
nglindur nêbut Arundaya
swarane andudut ati
parèstri nom jor-jinoran
pawèwèhe rêbut dhisik

tur niku sami guguru
gurah swara amêjani
nanging ta kudu dilalah
ramandika ingkang bêcik
kula gurah ngantos sayah
kêpesing amutah cacing

anggrus mutah riak idu
mutah ilat amucicil
sumaput agulimpangan
dadya rubungan mèh mati
pêsantrèn myang wong omahan
samya ngêlayat mring mami

bêbaya tuas mèh lampus 
swara saya won asêdhil
gêr ginuyu ing akathah
jêng kyai gumujêng angling
dhasar sêdhil cilik mula
wus pancèn swara tan bêcik

Jèngwèsthi alon amuwus
man pêngulu Basarodin
putrandika Jayèngraga
punapa mèmpêr jêng kyai
mênggah swaraning putranta
adhi Jayèngraga iki

ki pêngulu aturipun
anggèr kados sami ugi
inggih lawan ramandika
wontêna kaote kêdhik
gih rêbat sênêng kewala
Ki Bayi ngandika aris

bêcik swarane adhimu
nanging kurang wilêt thithik
lan bangête kurang untas
bobote ya wus ngluwihi
tan ana lir adhinira
kurang ngumbar swaranèki

ya ta ing wanci mèh bêdhug 
wus tata ingkang kandhuri
Jèngwèsthi alon lingira
mring pêngulu Basarodin
man pêngulu kajatêna
angrasulkên kurmat nabi

lan lujêngipun bok ayu
sêkalihanipun mugi
lulus dènya palakrama
lah wus andika dongani
pêngulu gya maca donga
alahuma ilpalail

pakadaril pasalimu
pihi alngakluadini
wa aplalu asalata
wa ajakata slimati
ngala sayidin molana
Muhammadun wakatimil

anbiahi wama almur
salina wasa-alnati
gaparallahu walana
alahuma biarahmati-
ka ya arkama rakima
subkana rabika rabil

ngijati ngama yasipun
salamu ngala mursalin-
na walkamdu lilahi rab-
bil ngalamin wusnya nuli
Ki Bayi alon lingira
bismilah payo awijik

nulya sêdaya tuturuh 
sarêng anadhah kêndhuri
karêpyêk pating karêcap
santri lit rêbut kêndhuri
gumêr samya drêg-udrêgan
rêbut kèh gembolanèki

kang cêlak pan tumut rusuh
rêbutan bêrkat kêndhuri
Kulawirya sru lingira
adat têmên santri cilik
sabên kêndhurèn rêbutan
lah iku têmah marahi

Ki Bayi mèsêm amuwus
ya mupung ana rijêki
wus nutug dènira nadhah
kêndhuri kinèn ambagi
wus samya binarêkatan
luaran sêdayanèki

salong-salong ingkang kantun
kondur Jêng Kiai Bayi
kêlawan wau kang garwa
sira Ki Sèh Amongragi
lajêng tangat ing palilah
nèng panêpèn sang Mong brangti

