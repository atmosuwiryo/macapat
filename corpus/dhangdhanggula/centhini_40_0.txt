Wismanira Ki Sèh Amongragi
uwus purna salirira dadya
tan kanti pêndhak dinane
mung kawan dintên rampung
wus tan ana labêting kardi
sinaponan sumilak
tan katara lamun
pagriyan anyar kinarya
kitri-kitri tan ana ngalum-alumi
lajêng sêkar mardapa

Kulawirya lawan Jayèngragi
bakda Luka wus anèng griyanya
angubêngi sadayane
lamun ana kêliru
tuwin ingkang dèrèng prayogi
pan wus sadayane ka
tan ana kang saru
Kulawirya kagawokan
arêrasan kalih lumampah ngidêri
kalawan Jayèngraga

Iya ta lah jroning gawe iki
barang sinambut nora rêkasa
wit mantu kanti saprene
tangkêpe wong sadarum
kang anumbang munjung kêndhuri
sabên dina tan kêndhat
miwah bau suku
dhangan rikat tur prayoga
doh ing majad sun rêrasan iya saking
bêgjane Tambangraras

Jayèngraga anauri aris
inggih lêrês bakyu ingkang bêgja
sawab saking mangunahe
Ki Sèh Mongraga luhung
paman pan punika kang mawi
kados puniki paman
wisma kang rinamut
tan nyana sagêd glis dadya
apan têbih majade takêring kardi
tan sampun tigang wulan

Kadosta punika kitri-kitri
tan ana lum asêgêr kewala
malah sungut prêdapane
lah botên ta puniku
têtelane mangunahnèki
putra dika Mongraga
karya elokipun
Ki Kulawirya anabda
iya talah wus nora kêna pinikir
labêting ngulama kas

Angling malih wau Jayèngragi
e lah lêrês paman kêkirangan
mung bakuponipun dèrèng
paman prayogi sinung
anauri manira lali
iya mêngko andadak
dadine be sesuk
yata Ki Bayi Panurta
lagya angêploki daranira Gambir
kang bêblês ing ngawiyat

Apan sabên enjing sajêgnèki
wong sadesa pisan Wanamarta
kang dadi kabungahane
anggêrtak dara mabur
sru ngangngangan sawangan muni
kang jodhon kang bayakan
samya muluk-muluk
kinêplokan-kinêplokan
lamun nuju pêksi pradangga mimiling
darane byar anglarap

Salang tiyup mawut dènnya wiwrin
ambyar ura mawur asasaran
arêbut dhucung udhunnya
ana nilap mandhuwur
bêbês amblês katon sabibis
cat kaksi uga ilang
mêmêt nyamut-nyamut
kang duwe dara asuka
miwah lamun kang dara nuju pinêndir
ing pêksi alap-alap

Atilapan wat-wêt angindhani
wong sadesa swarane gumêrah
samya alok lere-lere
yèn muput nilap mudhun
dara mencok baguponèki
kang duwe bungah-bungah
dèn-kudang lir sunu
pan mangkana wong sadesa
sabên enjing apan wus dadya kamuktin
anglawatakên dara

Lamun sontên wanci Asar akir
kabungahanira ngundha-undha
layangan glathik êmprite
jêprah panjêr amuluk
barung umyung mawi sêndari
angèrèng kapawanan
dadya srining dhusun
awor swaraning kitiran
sarta unining gamêlan angrêrangin
suraking rare dolan

Myang bêngingèhing kuda sarênti
kapyarsa ring pêrapating desa
lamat-lamat gong unine
nganyut-anyut karungu
dhasar munggul kêtêp kang kitri
sambada swabawanya
desarja gêng kubuk
sênênning dhusun apraja
wong amanca samya anêbut nagari
kêrajan Wanamarta

Tan wun ucapên srining desa di
yata Jêng Kyai Bayi Panurta
wuse ngêploki darane
lajêng mring wisma baru
santri Luci lawan Nuripin
ngiring bêkta lantaran
lan salêpanipun
Kyai myat putra-rinira
angling malih apa wus suwe sirèki
matur duk bakda Luka

Sarwi samya midêr niningali
dene kiye iya wus prayoga
tan ana kuciwa kabèh
kitrine tan ana lum
sêgêr bae banjur abêcik
putra ri nuwun turnya
sabda sampeyan wus
nulya Ki Pangulu prapta
kadya sabên kang martamu lan kang èstri
samya bêkta dhadharan

lajêng nusul mriki Nyai Bayi
nulya para ari ingkang prapta
Suharja Wiradhusthane
Panukma lan Panamar
lajêng nusul kewala sami
ningali rakit wisma
samya cipta gumun
ilang labêting dhudhukan
miwah kitri tan ana alum sawiji
lir lami wus sawarsa

Kyai Bayi angandika aris
wis ayo padha maring pandhapa
sadaya sumngga ture
praptèng pandhapanipun
wus atata dènnira linggih
Ki Sèh luhung Mongraga
garwa sakucumbu
umarêk prapta ing ngarsa
ingkang rama samya ngingsêri kang linggih
miwah kang para rayat

Ni Malarsih lawan Nyai Bayi
nata dharan piyambak-piyambak
Sumbaling lawan cèthine
samya ngladèni ngayun
santri Luci nepasi gêni
anglone mongah-mongah
wedang pinrih sêpuh
Ki Bayi alon ngandika
payo padha sêsarapan mupung enjing
enak angêt-angêtan

Kaya sabênne bae abêcik
kêmbul wis kono padha wisuha
gupuh kang liningan kabèh
samya sarêng awisuh
lah wis payo Bismillah bukti
nulya sami anadhah
aroyom pikantuk
kêmbulan lawan wong kathah
santri Luci Nuripin lan Jamal Jamil
myang lurah santri kapang

Samya nutug tuwuk kang abukti
nulya luwaran awiwijikan
kinèn ambagi ambênge
gya dinum brêkatan wus
jalu èstri sampun waradin
gantya ingkang dhêdharan
kinêkêt ing ngayun
angling payo mêmangsêgan
sapêkolèh apa sasênêngirèki
wowohan juwadahan

Samya nyênyamikan sadayèki
Kyai Bayi alon angandika
hèh Wirya dhèk wingi kae
sapa kang duwe manuk
kang sinaut lap-alap kêni
matur Ki Kulawirya
inggih pêksinipun
rinta pun kakang Suharja
angandika iku daramu kang êndi
apa si Ganjur megan

Matur dede pan inggih pun Panjing
angling malih pindhone kang dara
luput kongsi bundhêl suwe
sapa kang duwe manuk
pêsthi ujar awake kawin
dèn-cêngkrêm alap-alap
Kulawirya matur
pêksi-ngong pun Kaladuta
inggih botên wontên labêtipun kawin
saras-sèrès kewala

botên bodhol gulune satunggil
bundhêl cinangkêrêm botên pasah
Ki Bayi gumuyu linge
bêgja têmên sirèku
pamulane têguh kang pêksi
Kulawirya turira
inggih yêktosipun
kula nyoba Jamil Jamal
kèn nyarati têguh supaya tan kêni
sinaut alap-alap

Samya nolih sadaya kang linggih
Kyai Bayi ngling malih prayoga
padha anelat sarate
sadaya sarêng muwus
samya takèn sarating pêksi
Jêng Kyai andikanya
gus Jamal Jamilun
tulunga amrih manpaat
karya tulus sukane sêsami-sami
Jamil matur sandika

Inggih gampil saratipun nênggih
apan inguntalan lancêng pêthak
balêndhuk gêbang lan malèh
jamur lot jamur paku
insa Allah têguh kang pêksi
sarate pêksi kewan
pan punika têguh
Ki Kulawirya anabda
kang Pangulu Basar anganèh-anèhi
akèh wong gêtak dara

Kang Pangulu gêtak bèbèk brati
kabèh menthoge samya kalangan
niku punapa sababe
lir dara nglawat muluk
Ki Pangulu mèsêm nauri
inggih pun adhi Jamal
apan akalipun
kula dhih-dhih dhèdhèwèkan
nuntên menthog-kula dipun-sarati
wikana kang kinarya

Nanging punika cacade kêdhik
lamun botên wontên adhi Jamal
menthog maksih mènthèk-mènthèk
pan datan sagêd mabur
sanès lamun wontên dhi Jamil
menthog sagêd anglawat
lir dara amuluk
dugikula sosopakan
dene botên sagêd awèt ibêrnèki
sangêt cuwaning manah

Kulawirya gumuyu nauri
malêm têmên kang Pangulu Basar
mring Jamal Jamil mitrane
akèh paedahipun
sakarêpe dipunturuti
Ki Bayi lon ngandika
ya wong mono yèn wus
kacondhongan barang karsa
nora nana karone sumêlang ngati
datan taha-tinaha

Matur inggih kasinggihan ugi
angling malih Ki Bayi Panurta
mring putra Sèh Mongragane
mênggah raosan ngèlmu
siyos wurungipun kêdadin
inggih kadi punapa
ing wiwinihipun
Sèh Mongraga aturira
apan inggih kêdah uninga ing uwit
pan sadasa prakarsa

Inggih wajib punika ngyêktèni
sabab gêr-ugêr dadya pratandha
saèstu tan kenging wèng-wèng
inggih ingkang puniku
sawab prêlu wiwinih ngèlmi
kang sadasa prakara
nênggih kang rumuhun
witing ngèlmu pan sahadad
de rusaking ngèlmu tan anut ing Nabi
agama Rasullolah

Ingkang kaping kalih witing urip
inggih takyun liring takyun nyata
anyatakkên ing bêcike
ingkang mungayan kusus
de kang dadya rusaking urip
munkir ing pêtakonan
rahayu ing tuwuh
kaping tiga witing pêjah
mapan ajal witing ajal kang ngawruhi
purnaning sangkan paran

Rusaking pati tan angsal tuding
pituduhing guru ingkang wus man
kaping pat witing imane
mung panarimanipun
liring panarima lêstari
tan ana mêlanging tyas
muhung ing Hyang Agung
rusaking iman pan ilat
lacut mènclè pêncêlutanira kangsil
ing gangsal witing pana

Mapan inggih sokur maring tokit
lire tokit tekat kang santosa
dene rusaking tapane
alaba mamah mumuh
tyas kumêlap manggung kuwatir
kaping nêm witing amal
nênggih eklasipun
liring eklas tan pepeka
rusaking amal punika tanpa ngèlmi
kang wajib lan kang mokal

Kaping sapta witing laku nênggih
apan niyat liring niyat ingkang
kasdu kang tan na kêndhate
rusakipun ing laku
ingkang tanpa sêdya ing ati
ping wolu witing salat
kang krana Lah-ipun
liring krana Lah tan susah
pan rusaking salat rubedaning ati
ping sanga witing swarga

Apan anut ing kabar kang yakin
liring kabar yakin pan sarengat
dalil kadis ijêmake
rusaking swarga nêngguh
pan suwala hawa lan budi
sadasa witing nraka
tan anut ing Rasul
lire tan anut analak
rusaking nêraka mênang jangkêpnèki
kang myarsa suka rêna

Kyai Bayi angandika aris
iku padha rasakna prayoga
urip kudu wruh uwite
ana geyonganipun
sèngga jala wruh pupusnèki
ahliya pira-pira
anggeyong puniku
sadaya kang anèng ngarsa
samya matur nuwun kasinggihan ugi
pratikêle agêsang

Angling malih Jêng Kiyai Bayi
iku besuk ing malêm Jumungah
anakmas ing pangalihe
arahku mêngko dalu
akataman ing malêm Kêmis
nuli malême Jumngah
dhikiran Maulud
de sarèhning kana rupak
ya kêjaba nèng pandhapa bae ngriki
kurmat Nabi salawat

Samya umatur inggih prayogi
angandika lah wis Jayèngraga
mêngko ing bakda Ngisane
rêmbugên lan pamanmu
timbalana pra lurah santri
kang putra tur sandika
myang para rinipun
lah uwis padha bubaran
samya nêmbah lèngsèr saking ngarsa mijil
Pangulu samodinnya

Parèstrine samya tan na kèri
Jêng Kiyai kundur maring wisma
Sèh Mongraga lan garwane
marang panêpènipun
Ni Sumbaling lawan Cênthini
angatag kancanira
kinèn akêkêlut
sadaya wus rinumatan
wus mangkana yata kawuwusa santri
ing wanci bakda Ngisa

Ing wisma nyar sami pinêranti
ginêlaran lampit myang kalasa
myang pandhan kêrêp jèjère
bantal-bantal atêpung
sinêbaran kang bungah ramping
sêkar anjrah jêrambah
ingkang campur bawur
Ki Bayi bakdanya salat
pan pinarak lankang putra Sèh Mongragi
nèng ngriku ing wisma-nyar

Nulya ingkang putra lan para ri
Ki Pangulu lawan pinituwa
lurah-lurah sadayane
wus tata dènnya lungguh
Kyai Bayi ngandika aris
lah Pangulu Bismilah
wiwit tata darus
Ki Pangulu gya têkabal
lahu minkum mina wa minkum ya karim
santri kèh barung samya

Langkung gumuruh swaraning santri
umyang mabyungan sru tanpa rungwan
swaraning santri sakèhe
dangu dènnira darus
pan wus angsal tigang jus nuli
lèrèn sami nyamikan
eca samya nutug
wusnya dènnya wêwedangan
Jêng Kiyai Bayi angandika aris
mring putra Sèh Mongraga

Wawi nakmas andika wiwiti
wit kataman surat Kadsaminga
ing tigang jus upamine
lajêng ing candhakipun
jus Tabarok candhake malih
kaping tiga jus Ngama
ing saturutipun
Mongraga matur sandika
nulya wiwit jus Saminga apatitis
pasekat kir'atira

Datan mawi tuladha angaji
kadya wus apil musakap Kur'an
tan inang kandêl tipise
myang panjang cêndhakipun
kang mad lajim wajib lan jais
miwah têsjid lan kasar
tan ana kêliru
sambada lan swaranira
ngalêp-alêp ulêm êmpuk rum amanis
sêdhêng srune ririhnya

Sajak Yaman pemuling klawêrsin
alon wilêd larasing biyola
kang myarsa lir runtuh tyase
layu-layu anganyut
sakathahe pra santri-santri
kang sami ahli-kir'at
manahe awêlu
rumaos datan kaduga
ngaos Kur'an tan ana èmpêre kêdhik
kang kadya Sèh Mongraga

Wus antara dangu praptèng akir
surat Eklas winaos ing kathah
ping tiga lajêng ratibe
dhikirira gumuruh
sadayanya rahabe sami
wuse dhikiran donga
gantya nasibipun
bakda kataman sêlawat
alêlagon nulya sêsalaman sami
pragat kèndêl sadaya

Sinulêdan pandam wus waradin
samya ngaso-aso sayahira
Ki Bayi rum andikane
mara Luci dèn-gupuh
kêndhurimu wêtokna sami
santri Luci asigra
nata ambêngipun
panganan wus binêrkatan
ambêng sêkul tumpêng golong lan kêbuli
pulên wuduk lan purna

Luci Nuripin sarewangnèki
rumat dènnira tata ambêngan
umatur wus sadayane
Ki Bayi lon amuwus
hèh Pangulu Ki Basarodin
lah sira donganana
ya Majêmuk Rasul
kajat-manira sung dhahar
amumule Jêng Pra Wali Jêng pra Nabi
Jêng pra Ratu sadaya

Mule luhur saking jalu èstri
lan mumule luhuring pra janma
ing sanusa Jawa kabèh
lawan sêlamêtipun
anak êmas sang pinangantin
lan sêlamêting brayat
kabèh anak putu
ing sadesa Wanamarta
Ki Pangulu sigra wau andongani
Rasul Majêmuk mulya

Ambata-rubuh amining santri
wusnya katam kêndhuri dinongan
samya mapan pangêpunge
ingancaranan sampun
samya wijik lajêng abukti
rame dènnira nadhah
samya sêngkut-sêngkut
dhasar kêcut sore mula
saking sangêt rahabe dènnira dhikir
langkung pikantuk nadhah

Antara wus dangu dènnya bukti
nulya samya wêwanting luwaran
kêndhuri samya binage
waradin pandumipun
ambêntoyong kèh brêkatnèki
nulya samya pamitan
limilan sadarum
bubaran sadayanira
Kyai Bayi angling marang lurah santri
kabèh sira kariya

Ana kene ya aja na mulih
padha mêlèka natas raina
karo Luci Nuripine
kang liningan umatur
sadayane anyêndikani
Kyai Bayi Panurta
lan Mongraga kundur
kang rama malêbèng wisma
Tambangraras amêthuk kang raka sarwi
manêmbah ngaras pada

Sang dyah lungayanira tinarik
sarwi manis arum wuwusira
iya wus sun-trima Nikèn
payo padha andulu
marang panjungkungan panêpin
nulya kering Ni Tambang
-raras lan kucumbu
wus prapta ing pamêlêngan
lajêng maring patirtan mèt toyastuti
katrine wusnya kadas

Malbèng tajug samya tangat aglis
rolas rêkangat dadya nêm salam
pêragat sunat tasbihe
ngangkat sunat tahajud
kalihwêlas rêkangat malih
sawusira nêm salam
katrap wiritipun
asuhul marang Pangeran
liyêp layap jênêk prasanak ing pati
patitising paningal

Datan kalêmpit ing agal alit
padhang tan kumalendhang katingal
wus sêsangat panyungape
sawusira akasud
Sèh Mongraga lawan kang rayi
wungu dènnya kulina
wau Sèh Mong luhung
jamhur Mongraga ngandika
yayi Nikèn Tambangraras babing Kadis
kang sinihan ing Suksma

Abubakar Umar Usman Ngali
lawan malih Hyang Agung sihira
mring wong mati prang sabile
lan mati sahid ikut
miwah marang ing para wali
kabèh kang sami bengat
rosa salat tasjud
tuwin kang asalat Luka
langkung asih mungguh Hyang Kang Maha Sukci
mring mukmin kang samya kas

Kang sugih ngèlmu rosa ngabêkti
sih Hyang Agung ngluwihi manungsa
kang mati sabillolahe
ngapura dosanipun
anèng donya prapta ing akir
pacangan gaganjaran
wong mangsit ing ngèlmu
kitab Lulbab wus angucap
manungsa kang padha rosa-rosa dhikir
yèku luwih utama

Apan laillaha illalahi
Muhamadun Rasullolahi sam
tinimbang lan prang sabile
mukmin kang bingat iku
rosa salat lan rosa dhikir
myang rosa andêdonga
andongakkên iku
sapêpadhaning wong Islam
ingkang atut sêsanak rahayu budi
badane dadi mulya

Kitab Lulbab kang wus rasèh yayi
angandika Jêng Nabi Muhamad
e umadingsun sakèhe
sing sapa ingkang kasud
salat Luka ing wêktu enjing
nalika dina Jumungah
sadurunge bêdhug
iya ing patang rêkangat
rêkangat kang dhihin wêwancannirèki
Patekah kang sadasa

Nulya ping sadasa ayat Kursi
lawan Kulya-ayu ping sadasa
Kulhu ping sadasa malih
lan Palak ping sapuluh
ping sadasa surat Binasi
rêkangat pindhonira
tan na bedanipun
gumulung kawan rêkangat
bakda maca aspagpirolah hal ngalim
ping pitungpuluh papat

Lawan sêlawat atasing Nabi
iya kaping pitungpuluh papat
adhikir napi isbate
utama kongsi suwe
yèn wus rampung dhikirirèki
atasbèh ping sadasa
nulya sujud takrub
Jêng Nabiullah ngandika
ganjarane padha lawan aprang sabil
iya ping pitungdasa

Lan sinami ganjaranirèki
Jêng Nabi Ibrahim ganjarannya
lawan pinèpèt margane
ing kêmlaratanipun
pan binerat repoting budi
binuka marga mulya
kasugihanipun
kajate duk anèng donya
pan wus têmtu tinêkan dera Hyang Widdhi
barang kang dadya kajat

Dinoh pitungpuluhe wus sikir
tênung têluh upas tan tumama
rahayu donya kerate
apan ginajar luhung
wong kang salat Luka ing enjing
sunat limang prakara
Luka kang rumuhun
sunat Wabin kapindhonya
ping tri Winal-witri raka-atal witri
Tahajud ping sakawan

Kaping lima sunat tasbih yayi
iku padha gêdhe paedahnya
namung Luka pangarêpe
iku yayi dèn-kasud
nêmbah muji marang Hyang Widi
dèn-narima ing titah
sihe Hyang Maha Gung
kang garwa matur anêmbah
inggih mugi lulusing brêkah kapundhi
donya praptèng akerat

Akiring ratri wus pajar gidib
adat swabawaning jing-enjingan
pêksi asauran rame
kang adan nganyut-anyut
sri sarênti angalik-alik
Sèh Mongraga sagarwa
katri lan kucumbu
sawusira samya kadas
manjing tajug lajêng adan sèh Mongraga
swara arum araras

Miwah nyai-nyai lan parèstri
sadaya samya mantuk Mongraga
ing tajug wingking panêpèn
wusing sunat sadarum
Sèh Mongraga ngadêg ngamati
lajêng ngimami ngangkat
amaca tangawut
niyat usali parêlan
Subêki rakangatèni imamami
pan lilahi tangala

Allahu akbar iptitahnèki
akbar kabiran wal kamdulilah
-hi kasiran ing lajênge
pan supkanalah buk
-ratan wa asilani inni
wa wajêhiya
liladi patarus
samawati walarla
kanipan wa musliman wa ma ana min
-nal musrikina inna

Salati wa nusuki anuli
wa mahyaya wa mamati lilah
-i rabil ngalamin age
wuse Patekahipun
apan surat Sujada mawi
andhêge sinujudan
wangsul adêgipun
akire wus Alpatekah
surat Kasar adangu wawancanèki
kêlangkung tumaninah

Wusing Kunut praptèng tahyat akir
sabakdaning salat pupujiyan
parèstri arum swarane
manis lir rêbab barung
angrêringik mêrit jêlêrit
nyênyête kawilêdan
ulêt nganyut-anyut
arêmpêg nyamlêng tan ura
mêmbat landhung lir dêmung dèn-pênêrusi
swarèstri rum araras

Dêlah dhikir lêlagon amanis
miwah dhikir santri kering kanan
samya sarênti swarane
wus samya bakda Subuh
Sèh Mongraga mêksih amuji
akasut tangat Luka
garwa lan kucumbu
wau Ki Bayi Panurta
nèng pandhapa sarta saosan sumaji
dhaharan jing-enjingan

Nulya ingkang putra kalih prapti
miwah Ki Pangulu myang pra kadang
samya prapta sarayate
sarwi bêkta pakintun
sêkul ulam dharan mawarni
atap sila nèng ngarsa
kadya sabênnipun
Sèh Mongraga sawusira
tangat Luka nulya mijil lan kang rayi
marêg marang pandhapa

Ingkang lênggah samya angingsêdi
wus prayoga dènnya tata lênggah
kinêkêt dhêdhaharane
Ki Bayi lon amuwus
lah wis payo paran inganti
padha mêmadhangan
iya mupung esuk
mara ta kono wisuha
kang liningan agupuh samya wêwanting
adan lêkas anadhah

Nutug dènnya pan samya abukti
jalu èstri tan ringa anulya
luwaran ambêng binage
barêkat sadaya wus
gantya kang dhêdharan mangarsi
samya anyênyamikan
manangsêgi nutug
Ki Bayi alon ngandika
mring kang putra miwah marang para ari
mêngko malêm Jumungah

Adhikiran Mulud kurmat Nabi
sesuk ing wayah bakda Jumungah
kakangira pangalihe
bênêr tanggal ping têlu
mungguh sangat Ahmade lingsir
wayah bakda Jumungah
apa ya tan luput
priye kowe kono padha
apa bênêr etungku Ahmade lingsir
samya matur sadaya

Inggih lêrês Ahmadipun lingsir
Ki Wirya ngling dospundi kang Basar
mêngko kaya biyèn kae
etunge bliwar-bliwur
Ki Pangulu mèsêm nauri
lagi luput sêpisan
tan wande wus uwus
gumuyu Ki Kulawirya
kang Pangulu Basar tan nganti patitis
sajèn dêdonga ruwah

Lapaling donga ya nora titis
mung swara bae gumrêmêng ngombang
tan karuwan kalimahe
Ki Pangulu gumuyu
pedah napa donga kêndhuri
sok mungêla kewala
inggih sampun rampung
Ki Bayi gumuyu nabda
iya bênêr maningan Ki Basarodin
saking pahaming donga

Samya gumuyu sadayanèki
angguguyu mring Pangulu Basar
Ki Bayi lon andikane
bagenên nyamikanmu
nulya sami bubaran mulih
agêpah kang liningan
kang pangandika rum
nulya sami aluwaran
Sèh Mongraga tumama marang panêpin
lan Nikèn Tambangraras

Tan cinatur siyang nulya ratri
bakda Ngisa ing malêm Jumungah
Kyai Bayi Panurtane
anèng pandhapa lungguh
santri Luci lawan Nuripin
samya ngrukti dènnira
badhe dhikir Mulud
sadaya wus rinumatan
nulya ingkang putra kalih samya prapti
Pangulu lan pra kadang

Miwah pra santana magêrsari
para lurah santri samya prapta
angirit sarèh-rèhane
dhatêngira andulur
samyambêkta obor lan êting
anglir konang satêgal
upêt miwah sumbu
wus samya praptèng pandhapa
atanapi obore wong niningali
tan ana bosênira

Sawusira samya tata linggih
santri Luci ngatak kasinoman
kinèn nyaoskên ladène
sêkar lan konyohipun
pawohane gembol tap-sirih
pateyan myang panganan
ambanjêng nèng ngayun
wusing sumaji sadaya
Kyai Bayi Panurta ngandika aris
lah wis payo Bismillah

Wiwitana sira Jayèngwèsthi
lan adhimu Jayèngraga singira
ya mêngko sun milu bae
kang putra sandika wus
amiwiti sêlawat dhikir
lêlagon sajak Arab
ambiyola pemul
sinauran santri kathah
rame santri swarane gumuruh atri
suwuk maca sêlawat

Rambah-rambah gêgêntènan singir
tuwin gantya kang maca ruwiya
para lurah sadayane
antaranira dangu
nutug dènnya arawi singir
praptèng akir sêlawat
suwuk sadaya wus
nulya kêndhuri pinasang
ambêng sêkul panganan sarya di-adi
kalihwêlas ambêng wrat

Tuwin ambêng panganan gêng sami
dènnira tata wus pinrayoga
Ki Bayi lon andikane
wus Bismilah Pangulu
donganana lir sabênnèki
kurmat Nabi kalawan
mumule luluhur
lan slamête wong sadesa
matur inggih Ki Pangulu Basarodin
gupuh lêkas andonga

Sinauran amin para èstri
ambal-ambalan ambata-rêbah
wuse nutug pandongane
Ki Bayi lon amuwus
wus pintanên kabèh hèh Luci
matur sampun samêkta
ing sapethakipun
lah wus kono payo padha
ngêpung ambêng iya mirani panduming
gupuh ingkang liningan

Samya têpung angêpung kêndhuri
sadaya wus samya wiwijikan
lan lêkas nadhah sakèhe
rame pating kariyuk
dhasar samya sayah adhikir
tandange rosa-rosa
athêkul lir kaul
kumaroyok yêl-uyêlan
tanganira lir bèbèk dèn-pêpakani
nutug sasuwenira

Aluwaran ambêng gya binagi
wus warata sêkul lan panganan
ambêntoyong barêkate
sawusira kadyèku
samya pamit linilan mulih
kabèh barêng bubaran
mundur saking ngayun
Ki Bayi malêbèng wisma
Sèh Mongraga kundur mring panêpèn wingking
pinêthuk garwanira

Nikèn Tambangraras lan kucumbi
tundhuk lajêng samya mring patirtan
sami mèt toyastutine
sawusira awulu
katri mangsuk ing tajug nuli
atangat ing palilah
têsbih lan tahajud
sabakdanira atangat
wus mêngkana luwaran dènnira mupit
asalam mring kang garwa

Sarta paring salam mring kucumbi
lênggah akaliyan ingkang garwa
Sèh Mongraga lon dêlinge
kawruhana sirèku
wong tumitah alamdonyèki
kudu wêruh ing asal
andikaning Rasul
sing sapa kang wruh sarira
aprasasat iku yayi wruh ing Widdhi
kadwi iku parentah

Tan kêna ora kudu ngawruhi
kang tan wêruh tan wruh ing kamulyan
kitab Ahka-modin linge
kang samya rêbut kawruh
pêrlu êndi ngawruhi dhiri
lan ngawruhi Hyang Suksma
yêkti kang rumuhun
angawruhi ing sarira
kang wus kasêbut ing Dalil Kadis yayi
wit ananing manungsa

Saking kodratira ing Hyang Widdhi
pan wus katartanton ing kukumah
dinadèkkên kitab kiye
saking toya kang antuk
mêtu ing iga wêkasan yayi
lan saking tulang dhadha
kocap wartanipun
ing kitab Ajadul-ngibat
subkana wa tangala Hyang Maha Sukci
nitahakên manungsa

Purwa paguting manikêm yayi
bengating rasa èstri lan priya
nalikèng kono dadine
akadiyat lan takyun
durung arah ênggonnirèki
kantha warnambu rasa
durung anèng dunung
nanging pêsthi ananira
nukat gaib ing dalêm patpuluh ari
gaibul guyub rannya

Alamipun alam laut yayi
pêtêng ing apêtêng sêsananya
pêtêng ing kalbu jatine
praptèng antaranipun
ing patangpuluh ari malih
wahdat kun ingha gyannya
undêr-undêripun
kun ing gaib uluwiyah
mêksih samar tan pêtêng tan padhang kalbi
malakut alamira

Ping tri kawandasa dina malih
makidiyat kun ahya pan lagya
rah kêmpêl nèng panggonanne
gaib uwiyah iku
asêsana padhanging kalbi
nasut pan alamira
ping pat patangpuluh
dina alam arwah lagya
daging kêmpêl alam jabarut mêngkoni
ing dalêm patang alam

Gaib sububun iya mêngkoni
iya ing alam patang prakara
alam arwah têtêngahe
watêse gaib têlu
kang wus kocap mau yayi
praptèng patpuluh dina
ngalam ajêsan wus
gatra nanging durung cêtha
ing panggawe saking kodrating Hyang Widdhi
mêrtabating manungsa

Ping Nêm patangpuluh dina singgih
ngalam misal ing kono nalika
wus cêtha kabèh gatrane
lanang lan wadonipun
nanging taksih hakekat sami
ping sapta kawandasa
dina malihipun
ngalam insan-kamil rannya
wus sampurna martabating manungsèki
wus pilah antaranya

Umuring martabat iku yayi
pan rongatus patang puluh dina
jangkêp ing sangang sasine
punjul sapuluh dina
sarat sipat manungsa dadi
anulya tinulisan
wêwatêsing umur
cêndhak dawa wus kinarya
miwah bêgja cilaka sugih lan miskin
gêng alit luhur andhap

Mulus cacad ala lawan bêcik
wus nèng duryat kodrating Pangeran
tan wuwuh kurang wus pêsthèn
nèng jro garbaning biyung
praptèng mangsa ing sangang sasi
manungsa binabaran
kadhang kirang langkung
kang adangdan sinaosan
ingkang kocap ing kitab Kesah puniki
sirah iku sinungan

Saubênge myang têngah sinungi
cacahing bêbalungan kawandasa
dene kang anèng kupinge
mangka nampani rungu
sinung pitu balungirèki
lan saubênging grana
sapangisoripun
saubênge mukanira
sarta lan kang saubênge gulu nênggih
sinung balung cacahnya

Apan tigangdasa langkung kalih
sêsaking gulu pan sinungan
pan pipitu balung kèhe
bêbalung ilam wujud
namanira lan cacah malih
balung nèng ula-ula
kèhe pan patlikur
ginêbang sadayanira
kang bêbalung rongatus wolu kèhnèki
sinungan otot samya

Ingkang tanpa êrah kèhirèki
pitungatus langkung pitungdasa
de otot kang mêtu gêtèh
satatus pitungpuluh
kang kawêngku jro badanniki
ngasib ètar ngilalat
otot lan bêbalung
cacahe jroning sarira
sèwu sangangatus sangangpuluh katri
gêbagane sadaya

Sabên-sabên manungsa sawiji
jroning badan tinêngga malekat
sèwu sangangatus malih
sangangpuluh têtêlu
kang satêngah kaol mung siji
malekate puniku
kabubuhan tunggu
nèng jro badaning manungswa
wusing mangsa mêtu saking ibunèki
turun mring ngalamdonya

Barêng nalikaning panjingnèki
lan wêtune duk nginul nèng donya
sinungan nugraha dene
pangucap lan pangrungu
pêningal lan pangambunèki
budi wus pinêpakan
nalikaning ngriku
pinaès-paèsan nikmat
pira-pira kanikmatan yèn winilis
kanikmating manungsa

Kang umadêg kang kalawan urip
pan kinarya punjuling sasama
kang tumitah donya kabèh
mila undhang Jêng Rasul
padha sira sukur ing Widi
rèhing sinungan nikmat
pira-pira agung
kinarya kacèk sêsama
katujune beda lawan kêbo sapi
unta kuldi andaka

Iku samya kêdhik nikmatnèki
iya pantês nora micara-a
mung manungsa kèh nikmate
milane wajibipun
kudu sukur anikmanyèki
paparinging Hyang Suksma
kang narimèng tuwuh
ewa mangkono tan kêna
yèn pêsthining ala dilalah kudu nir
ihtiyar datan ana

Milane beda-bedèng sasami
dene ingkang kurang ihtiyarnya
yêkti kelangan drajade
kayata paminipun
panas adhêm têlês lan aking
usik mênêng upama
iku rupanipun
adhêm ngilangakên panas
panas ngilangakên adhêm miwah osik
ngilangkên êningira

Ala ngilangakên maring bêcik
bêcik ngilangakên maring ala
kabèh ing sapêpadhane
êndi ênggoning kurup
pan ing tiyang iku pamilih
lamun miliha ala
ala kang tinêmu
nora kêna winicara
yêkti sato kewan pêpadhane yayi
marmane kang manungsa

Amiliha tabiyat kang bêcik
ujaring Dalil yêkti kapanggiya
jro Dalil kono rasane
jwa pepeka ing kawruh
yèn pepeka sasar pinanggih
dèn-amrih kadadeyan
panrimanirèku
besuk yayi Tambangraras
yèn pinarêng sira kalawan mami
suhul ing karasikan

Aja kongsi singsal imanèki
ing kono ênggone bote coba
yèn wiwal wurung kêdadèn
geyongana dèn-kukuh
mring ragane ngèlmu sajati
jatine kaanan dat
-tira Kang Maha Gung
ywa katiyup ing dadakan
basa dadakan nênggih punika eblis
têkanyar ngangah-angah

Tambangraras myarsa sabdèng laki
lir pinantèk tyasira santosa
pratisthèng kawruh pêpêsthèn
tan kalêmpit salulut
kêcap ucap kêcakup kapti
matur saha wotsêkar
ngraup padèng kakung
mugi saèstu antuka
brêkah tuwan wijajah kojah mèngêti
sung padhang ing ngamamak

Datan nêdya amèmèngèng angling
yata ing wêktunira ijabah
pajar gidib antarane
swara bawaning bangun
gantêr putêr bênggala muni
prêkutut munya raras
anduduk kêlayu
kikèring kate bêkisar
kolik akik lan tutuhu amêlingi
gumyah kêluruk samya

Sang Mong luhung angandika aris
babo yayi mring patirtan kadas
mumpung awal utamane
dyah tan lêngganèng kayun
lan kucumbu cèthi Cênthini
tan têbih nèng wurinya
samya mèt toyastu
-ti riwusira kadas
Sèh Mongraga adan swarasawatawis
arum ulêm kêmandhang

Nulya sabên ing tajug pra santri
santri sarênti kang tangi adan
pating karêlik swarane
apan wus adatipun
sabên wêktu Subuh swabawi
sri asrining desarja
rum-ruming krajan gung
Malarsih lan pra wadonan
samya nglaras samya makmum mring Mongragi
kalangkung rahabira

Yata prapta bakda Subuh enjing
Sèh Mongraga sakbadaning Luka
samya mijil lan garwane
marêk ing ramanipun
Ki Bayi wus anèng pandhapi
sasaosan samêkta
andhèr anèng ngayun
gya kang putra kalih prapta
Jayèngwèsthi lan kang rayi Jèyèngragi
Pangulu lan pra kadang

Lan sêrayat kadya sabênnèki
sadaya samya bêkta punjungan
lajêng tinata dharane
wus tata anèng ngayun
Kyai Bayi ngandika aris
mêngko bakda Jumungah
kabèh rèh-rèhanmu
kon banjur angiringêna
pangalihe kakangira Amongragi
mangetan mring wisma nyar

Samya matur sadayanya sami
angling malih payo sêsèmèkan
mumpung parêk rêjêkine
kang liningan agupuh
samya nyandhak wantingan wiwijik
adan lêkas nadnah

 aroyom pikantuk
anutug sadayanira
wus antara ambêngan kinèn anyarik
sigra dinum barêkat

Sêkul pêpanganan wus binagi
wis padha mulih aparentaha
rèrèhanmu dhewe-dhewe
sandika nulya mundur
Jayèngraga Kulawiryèku
tan mundur mêksèng ngarsa
Ki Bayi lon muwus
sirèku tan milu mentar
lah wis sira miluwa banjur ngrewangi
bakyumu tata-tata

Samya matur sandika para ri
angling malih marang garwanira
Rubiyah rakitên age
gagawane anakmu
mumpung esuk ruktinên nuli
Luci Nuripin sira
kabèh sakancamu
ladènana nyainira
gupuh Ni Malarsih mundur sarwi nuding
Jèngraga Kulawirya

Payo padha rewangana mami
dangdan-dangdan sigra kang liningan
samya malbèng dalêm gêdhe
Ki Bayi tumut mangsuk
Sèh Mongraga marang panêpin
kalawan garwanira
yata ingkang ibu
kang lagya ngrukti babêktan
lan Jèngraga Kulawirya jalu èstri
samya numpa dangdanan

Cênthini lan Sumbaling ngladèni
ngalêmpakakên kagunganira
Tambangraras papancène
barang sadarbèkipun
liya gawan saking bunèki
kèh warnining dangdanan
kabèh sarwa saput
sabarang pan pinêpakan
rowa ringkês samya rangkêp sadayèki
kang langkung kathahira

Nulya kinèn samya angusungi
marang mangetan ing dalêm anyar
santri Luci Nuripine
jalu èstri abikut
mikul gendhong ngindhit anyangking
manggul wênèh andhabyang
liwêran asêlur
ingkang nata anèng wetan
Jayèngraga Kulawirya jalu èstri
tan dangu ingkang prapta

Jayèngwèsthi lan garwanirèki
sawusira mring kilèn mangetan
samya adhokoh ing gawe
pra jalu angkat junjung
kang parèstri majang tilamrik
Cênthini anggêgênah
pan pinitaya wus
gonning sakèhing kagungan
sadayane manut tudinging Cênthini
prênahe kang dangdanan

Nèng gêdhongan kilèn wetan tuwin
abrag-abrag miwah sisimpênan
grobog pêthi kothak kêpèk
sadaya wus dinunung
kobong têngah sinarwa putih
tan ewah lir waunya
sarèrèkanipun
sauyun seta sadaya
kanan kiri pêtani seta ingapit
kakobong garènjèngan

Maksih saking kilèn pan ngewahi
traping sadaya ing patilêman
kêkawal myang gubah cindhe
lir tan ngalih gènnipun
namung kaot wiyarirèki
ripak dalêm kang wetan
Ni Malarsih wau
mêngetan ing lampahira
lan Ki Bayi alon dènnira lumaris
ningali pasang reka

Wus miranti gênah sadayèki
malah saya mundhak pelagira
tumrap nèng wisma nyar pae
Malarsih lon amuwus
pan wus rumat dènnira ngrukti
pasang rakiting pajang
myang dandananipun
Nikèn Turida turira
inggih sampun purnama sadaya sami
Cênthini kang mêmatah

Paran tudingipun bok Cênthini
punika kang sampun pinitaya
ing putra paduka Nikèn
kang ibu ngling ya sukur
iyalayak dèn-pitayani
wong wus tyas tan sulaya
kêcondhongan kalbu
kaya wus karsaning Sukma
Nikèn Tambangraras pinaringan kanthi
Cênthini cèthinira

Uwong mono êbèng sun titèni
ing pêpancèn bêcik lawan ala
kaya si Cênthini kuwe
beda duk cilikipun
langkung cengkre bêngis nênangis
marang bokayunira
tansah anjêjagur
mêngko sungkême kalintang
nanging thithik mambu sanake Jêng Kyai
inggih Kyai punika

Pun Cênthini kaprênah punapi
lan Ki Bayi alon wuwusira
sanak mindho jêge bae
putune kaki Sampur
prênah tuwa lan eyang mami
sutanta Tambangraras
nguwa prênahipun
mring Cênthini ngong angakang
wus pinêsthi kang Cênthini dadi kanthi
kanthine Tambangraras

Iki apa ora wus miranti
yèn ijèh ana kang kukurangan
liyane duwèke dhewe
Malarsih lon umatur
inggih sampun saput piranti
anjawi yèn wontêna
ing panuwunipun
amba tan rumaos gadhah
anauri priye manèh wong sisiwi
kèh kêthik maring anak

Mundhak bêcik tilam anèng ngriki
wisma kadya wus kanggonan lawas
gumrining ing pandulune
putra ri samya matur
inggih lêrês mindhak prayogi
J Jèngraga ling lirihan
mring paman gumuyu
Jêng Kyai lingira apa
dera gumuyu Kulawirya matur aris
putranta Jayèngraga

Rêraosan owêl yèn marèni
rêbab mungêl suling lawan kêndhang
papathêtan suluk gêndèr
mendah ing patutipun
tan kuciwa dhasar wus apik
Ki Bayi angandika
ah akalmu iku
kang putra jrih sinasmitan
angling malih lah wis dandana kang bêcik
yèn bakda Jumungah

Rèrèhanmu kabèh jalu èstri
kaya sabênne padha ngaraka
mring kakanta pangalihe
nganggowa sarwa luhung
apan kari sapisan iki
ing laku panas padha
anggowa payung
kangputra matur sandika
dene sira Malarsih aywa sirèku
amijil barjumungah

Ngruktènana karya akêndhuri
apa samêktane ingkang rumat
Luci nyêmbêlèha gudèl
loro bae wus cukup
Nuripin lan rèrèhanèki
kabèh ywa Jumungahan
nèng pawon bae wus
ladènana nyainira
latar tarubana watês latar nuli
wèhana tutuwuhan

Iya bênêr tuwuhanirèki
wis kasusutan bisa andadak
Ki Wirya matur wus akèn
ing mangke bêdhug sampun
lah ya sokur tujune kardi
Luci Nuripin sigra
mundur karya tarub
rinayap wong padhukuhan
maro karya anêmbêlèh dadèk gêni
jalwèstri olah-olah

Maksih anèng pawonne Ki Bayi
ubêkan kang samya olah-olah
têtarub adang gêgorèng
Kulawirya acakut
pêparentah kang nambutkardi
watak tan têlatènan
kang wigih dèn-krawus
anyandhak sabarang karya
balêdhog pring nyêblokkên cagak nalèni
asêngkut sadayanya

Pelag bêlandar cagak pring ori
kang anam janur samya ginêlak
kang wus ingunggahkên age
samya tinutusan wus
ingkang ngambil tuwuhan prapti
lajêng sami pinasang
nèng sakaning tarub
santrine Ki Kulawirya
prapta bêkta kêmbar-mayang pan sêrakit
sinungkên wus tinampan

Tan antara têtarub wus dadi
ginêbêran ginêlaran kasah
wanci sapisan ing gawe
rêngrêng sakala singub
Jayèngraga sigra anuding
Jalalodin dèn-enggal
warahên sadarum
jalwèstri wong Wanamarta
mêngko bakda Jumungah banjura ngiring
ngarak mring sang pangantyan

Konên nganggo-anggo sarwa bêcik
sakadare iya kang prayoga
matur sandika gya lèngsèr
Ki Bayi lon amuwus
sêdhêng padha dandana mulih
putra ri tur sandika
samya mundur mantuk
Malarsih matur ing raka
lamun parêk kawula dhèrèk samangkin
mêdali barjumungah

Ingkang kula pitadosi wingking
inggih pun bibi Daya kewala
tan sumêlang sadayane
lah ya karêpirèku
nulya kundurKyai lan Nyai
lajêng susuci siram
ing wanci mèh bêdhug
samya dangdan Jumungahan
Ni Malarsih mring panêpèn amanggihi
kang putra sakaliyan

Samya kinèn busana sarwa di
sarta sung busana nèng pênampan
pinilila sakarsane
kang putra matur nuwun
gya pinêngkêr kang putra kalih
kundur marang ing wisma
angladèni kakung
wau Ki Sèh Amongraga
ngagêm sarwa seta tigas alus gênis
srêban udhêng pasaja

Miwah kang garwa tan pae putih
sauyun seta lir panggihira
Cênthini tansèng ngarsane
nglêladèni abikut
gêm-agêman myang burat-wangi
sawusira mangkana
sang ro marêk ngayun
alênggah anèng pandhapa
Kyai Bayi ningali kang putra kalih
Mongraga Tambangraras

Kyai Bayi gupuh dènnya mijil
abusana pamèr Jumungahan
lir jêjaka sawangane
Malarsih anèng pungkur
lan pra wadon kathah ingiring
Ki Bayi lon ngandika
marang Sèh Mong luhung
suwawi pan sampun siyang
apan sarêng lampahe èstri nèng wingking
samya asêsong-songan

Praptèng masjid agêng tan asari
uluk salam sinauran kathah
parètri nèng panggonanne
asunat sukril wulu
lan sunat tahyatal masjidi
santri ngaji gumêrah
maksih prapta kantuk
panganggene warna-warna
kang ngluwihi kang sêdhêng kang ukur rêsik
sadaya apamèran

Anêngahi bêncèt dèn-bêdhugi
barung kang bêdhug adhêrandhangan
wor santri kang darus rame
antara bêdhugipun
sinalahan suwukirèki
cêp mênêng tan angucap
sadaya aminggu
nulya ngadêg para kadang
Ki Suharja Wiradhustha lan Panukmi
Panamar Kulawirya

Yat-ayatan adan barung asri
asru swara landhung rum arampak
tan sarênti angkatane
wus dènnya adan wau
nulya sunat sadaya santri
gupuh Ki Jayèngraga
anyandhak cis sampun
ingalang majêng mangetan
mangkat mangasiral kang miyarsi wingwrin
sêmbada swara santak

Wusnya mangasiral andongani
tinampanan ing amin sadaya
gumêr swaraning santri kèh
tamat pandonganipun
Sèh Mongraga nampèni êcis
luk salam minggah kutbah
malbèng langse gupuh
Jèngraga maca sêlawat
kaping tiga nulya kang kutbah nauri
salam kaping sapisan

Nulya Jayèngwèsthi adan ririh
gumarênggêng sawusira adan
Mongraga maca kutbahe
kutbah daka tinêmbung
sajak Arab manis mlas-asih
pasekat kir'atira
panjang cêndhakipun
patitis marang kalimah
kang miyarsa rêmên tyase tan kadugi
mikrate aksaranya

Wus antara kutbah praptèng akir
katam gya donga Lingindil Islam
lajêng Tulak-bilaine
santri sadayanipun
tanggap santri barungan amin
wus puput donganira
Kulawirya gupuh
maca sêlawat akamat
nulya Kyai Bayi Panurta ngimami
atak-biratul-ikram

Nulya sadaya samya usali
sarta mawi sawiji mubalah
anggêmbor sêru takbire
wusnya takbir sadarum
cêp tan ana walang kang sisik
imam maca Patekah
swara muluh rêmuk
tung-tung anggêrathul mêmbat
nuju lapal walala landhung angapik
lir pêksi bêr mêdal pang

Wusing Patekah suratirèki
Hal-ataka hadhi suga siyah
wusing Patekah akire
Sabikis suratipun
nulya prapta tahyatira kir
asalam bakda salat
pupujian laju
dhikire ambata-rêbah
langkung rahab triatus sawusing dhikir
anumpa donga tama

Jayèngraga ngêtog dènnya nasib
sarwa ngêlik untas angêmandhang
tanpa tinampan agêntèn
samya anasib urut
para kyai-kyai nasibi
sawusira mangkana
sêlamêtan Rasul
samya angadêg sadaya
sêsalaman mubêng têmu gêlang sami
ramya swaraning kathah

Kumarubut dangu kêmputnèki
sawusira warata salaman
nulya atata lungguhe
kêndhuri apêm maju
rolas ambêng wus dèn-dongani
sawuse ingaminan
apêm nulya dinum
winêratan lan sêlawat
picis kênthang apêm lan apêm sawiji
jalwèstri wus warata

Sawusira mangan apêm sami
samya miranti lir sabênnira
tan kêliru ing prênahe
Ki Bayi ngandika rum
lah Bismilah mangkat tumuli
kang liningan sadaya
sandika turipun
sigra bodhol sadayanya
pra lèrèhan sudagar lan magêrsari
ulur rumiyin ngarsa

Kèh warnane panganggene santri
murub muncar lir sêkar sêtaman
ngangge saduwèk-duwèke
jor-jinor rêbut luhung
sawawrate jadhug desèki
prapta ing tarub wetan
kang lumampah ngayun
anglulurung kering kanan
magêrsari lir pagêr ngarêpkên margi
sami ajèjèr wayang

Tuwin jêjêl jalma aningali
samya ngêrti yèn kari sapisan
Tambangraras pangarake
mila wong nonton timbun
nora kêna winêngkang pipit
uyêl arêbut papan
mendah yèn aseup
panas prandene anjirap
datan etang panas kaburu ningali
abungah ing tongtonan

Angrangkêpi kang jèjèr ing ngarsi
wit saking masjid dumugèng wisma
kang jèjèr nonton jêjêle
sang pinangantyan luhung
lagya mangkat saking ing masjid
parèstri kang nèng ngarsa
taksih mawi rukuh
pêkêna sadayanira
Tambangraras lan kang ibu Ni Malarsih
pan samya sinongsongan

Miwah Turida lan Rarasati
lan pra ipe nyai-nyai samya
pêpayungan sadayane
kang ngiring gumarudug
tuwa anom myang rare alit
ngangge putrèn kaputran
kabèh mubra-mubru
ing ngarsa santri sêlawat
kang narêbang Jamal Jamil Jalalodin
kalimah dwi kewala

Kêmbar-mayang ngapit anèng ngarsi
ing wingking sang pinangantyan priya
lan Ki Bayi Panurtane
myang putra kalihipun
sinongsongan miwah pra ari
sadaya pêpayungan
anggarêbêg pungkur
mangkana ing lampahira
para santri kang sêlawat wus aprapti
nèng tarubing wisma nyar

Kêpung kupêng sap-sapan jèjèr tri
salin lagon slawatan asrakal
sarwi anganti adêge
tan dangu nulya rawuh
prèstri kèndêl ing kori lêmpit
dadya mêthuk ing raka
tan antara tundhuk
kinèn nêmbah ngaras pada
toyèng bokor sinotyakên padèng laki
gya Nikèn Tambangraras

Akêkanthèn tumamèng wismèki
lênggah nèng jêrambah ngarsèng tilam
parèstri lênggah tatandhèr
kang anèng tarub agung
têpung gêlang kongsi apipit
rangkêp tri dhêdhêsêkan
lèbèr latar ngayun
nèng sor kitri panta-panta
santri Luci gupuh ngabani Nuripin
mêdalakên sunggata

Pawohan myang pateyan mangarsi
waradin dalah kang pantha-pantha
anèng palataran kilèn
sawusing nginang nginum
nulya mêdalakên kêndhuri
rolas ambêng wrat-awrat
kênêpung nèng tarub
rolas ambêng malih marang
kang pêpanthan wus ingetang sadayèki
Ki Bayi lon ngandika

Lah wis donganana Basarodin
kajad manira mumule marang
Jêng para Nabi saprene
lan mule ing luluhur
saking jalêr lan saking èstri
salamêting pangantyan
lan sêlamêtipun
nak putu ing wong sadesa
Wanamarta sigra Pangulu dongani
rasul Majêmuk mulya

Ingaminan sadayaning santri
kumêrut rame ambata-rêbah
antara dangu dongane
sawusira Pangulu
andongani Ki Bayi angling
payo padha kêpungan
mirani ambêngmu
sag-sêg lah mara Bismillah
kang liningan sadaya umatur inggih
sami awiwijikan

Adan lêkas nadhah santri-santri
para lurah myang para sudagar
kumaroyok kèh swarane
kumrêpyêk krak kumriyuk
aseropan pating karêcip
sêp-sêp-sêp kêcap-kêcap
prêg rambak karupuk
barung balung srundèng kacang
kumarapyag kadya gêdhèg dèn thèthèli
gumrah bawaning kathah

Nutug kaecan dènnira bukti
luwaran nulya ambêngannira
kinèn andum barêkate
wêradin sadaya wus
jalu èstri sarêng anyarik
winadhahan ing ngancak
sêkul ulam munjung
barêkate langkung kathah
mèh tan kêlar bote ginawa wong siji
kabèh abungah-bungah

Santri cilik rêbutan kêndhuri
gêdrah kapyukan sêkul lan ulam
gêlaprut upa raine
klilipên matanipun
kênèng duduh lombok anjêmpling
samya sabêt sapitan
sêlat sêlèt umyung
kang gêtihên untunira
kang mimisên anangis pating jalêrit
samya ilês-ilêsan

Mêmarahi mring kang dhêkêt santri
santri tuwa rusuh kaya bocah
rêbutan bêrkat pandume
dadya sadaya sampun
kang nèng latar kilèn sor kitri
nêm pantha kêkêpungan
kabèh milu rusuh
gumêdêr udrêg barêngan
ting barêngok tantangan pating jarêlih
samya akêkêrêngan

Susudukan sru bithi-binithi
wênèh gêlut kang têndhang-tinêndhang
sabêtan sapit abinge
rusuh pisuh-pinisuh
alon surak acêrik-cêrik
samya lir prangan desa
gora sru gumuruh
Jêng Kyai kagyat miyarsa
ki ana apa banènne ting jarêlih
kaya wong kêkêrêngan

Sarwi tindak gupruh sadayèki
aningali yèn santri kêrêngan
angling e e priye kuwe
Kulawirya aru muwus
hoyah-hoyah hus-hus-hus santri
Cêmplon Singgang Sayadan
sapa gawe rusuh
bubar kang samya kêrêngan
aningali mring Ki Kulawirya ajrih
pisah bo kadumêlan

Kulawirya mêksih tudang-tuding
de ku setan pak Kada wong gêrang
sapa rewange babithèn
matur kalih pak Sêtu
wiwitipun santri rarywa lit
nulya mlembak pak Kada
nuntên mèh sadarum
tan kongsi dinum rêbatan
santri kathah jaguran rêbat kêndhuri
kang sangêt mung pak Kada

Dhasar edan pak Kada kêpadhil
jêjêlên bugêl cangkême pisan
tan dèn-marèni bandhole
Jêng Kyai ngandika rum
lah wis aja sira srêngêni
mêsakake mêningan
padha rêbut puluk
hèh Luci dêlêngên sapa
kang tan olih barêkat wèhana nuli
barêkat sapandumnya

Luci gêpah wus samya sinungi
Kulawirya mèsêm garunêngan
adat têmên Kyai kuwe
yèn wong srêngên mring batur
nuli santri glis dèn-iloni
Ki Bayi lon lingira
payo bali lungguh
nak-putu rèh-rèhanira
padha sayah konên mulih sadayèki
rada wus akir Ngasar

Wus kinèn kabèh bubaran mulih
nulya sarêng dulur wêdalira
sudagar magêrsarine
lurah santri wus mêtu
mulih sowang-sowangan sami
kang lênggah nèng taruban
putra ri nèng ngayun
Ki Sêmbagi lan Jumêna
Jêmpina lan Ki Pangulu Basarodin
Ki Bayi lon ngandika

Iki padha wus kêlakon sami
luwar ing nadar sêkadarira
mring pulunanira Nikèn
bocah salaminipun
nora kêna tinari laki
awangkot wangkal sugal
tan kêna rinapu
mèh kasèp wayahing mangsa
gawe susah sanak wong tuwa prihatin
myat marang Tambangraras

Mêngko wus olèh parmaning Widi
pinaringan jodho priya tama
saking pandongamu kabèh
kalakon sadaya wus
kurmat samya asih ing siwi
wus sêdhêng aywa susah
majêmukan esuk
kêndhurèn madhang kêmbulan
kapindhone sêmune Sèh Amongragi
jêge tan pati rêna

Dulu kang wong kêrêp-kêrêp bukti
yèn ta aja makluming wong tuwa
nora bêtah suwe-suwe
tan pati doyan sêkul
namun doyan micara ngèlmi
lungite maksih brangta
kêlangkung wong wuyung
kang liningan aturira
inggih kados putranta mêksih gêng kingkin
kêtarèng solah bawa

Kyai Bayi angandika malih
nanging nora pisan kas kewala
sesuk ya padha kêndhurèn
kêlawan anak putu
para lurah bae kon prapti
lawan kang tuwa-tuwa
kamituwa ya wus
sarupane bundhêl desa
padha timbalana kang pêpakan enjing
putra ri tur sandika

Nulya ingkang putra Sèh Mongragi
mijil sing wisma marêk ing rama
samya amingsêr lênggahe
Ki Bayi lon amuwus
wawi sami Ngasar mèh akir
Sèh Mongraga turira
sumangga tumutur
sadaya umiring salat
maring masjid alit anganyari bêkti
ngibadah wêktu Ngasar

Ni Malarsih lan putra parèstri
amakmum mring masjid alit anyar
sarwa cèkli gèn parèstrèn
wusnya samya awulu
sami salat wêktu Ngasar-i
sira Sèh Amongraga
kinèn majêng ngayun
ngimami Mongraga nulya
ngangkat têkbir pêrlu sadaya usalli
wus têrtib tumaninah

Praptèng patang rêkangat kang akir
tahyat sêlawat nulya asalam
lajêng pupujian rirèh
dhikir tan pati sêru
dalah donganira kur muni
bakda asêsalaman
sêdayèstri mudhun
samya malêbèng ing wisma
Kyai Bayi mêksih lênggah anèng masjid
lan putra arinira

Ni Malarsih nèng wisma alinggih
lan kang putra mantu kalihira
Ni Daya lawan pra ipe
Malarsih lon amuwus
Tambangraras dèn-têtakèni
dhuh Nikèn Tambangraras
sun tanya satuhu
sira walèha pasaja
apa sira uwus bakda dukul nini
katrêsan ing katrêsnan

Nikèn Tambangraras matur aris
ibu paduka tanyèng kawula
kang kadyèbu wuwusake
putranta Sang Mong luhung
datan mulang ingkang kadyèki
siyang ratri winulang
suraosing ngèlmu
patitising kawruh tama
kalêpasan ing tyas mawas ing kajatin
jatmikane panunggal

Panuksmane ngèlmi ganal alit
lukitane katha katanêman
tinêmuwa kêdadène
babare ing ngaluhung
sampurnane ngèlmu donya kir
waluyèng kuwaleyan
pangarasing laku
kawula suka pirêna
langkung rahmat sinung wruh kawruh sajati
tan tuwuh dinêrêsan

Inggih kadya tuwuk tanpa bukti
bungah tanpa langêning asandhang
raosing tyas kadumugèn
lan kaping kalih ibu
pan kawula dèrèng mangêrti
masalah ing pratingkah
kang paduka wuwus
ing manah datan kabuka
raosipun tyas mantuk lir wingi uni
myat priya tan punapa

Langkung ngungun kang ibu ningali
mring kang putra Nikèn Tambangraras
tyasnya sangêt gêgêtune
wusana ris amuwus
kadipundi punika bibi
inggih wayah andika
dados dèrèng atut
tatakramaning akrama
ingkang mawa punapa punika bibi
botên dhêngêr satuma

Sangêt kawula sumêlang bibi
wrate rèhning tiyang anak-anak
inggih kadospundi malih
kêwatos dèn-kabanjur
lamun wontên godhaning eblis
uga karone kêmba
pisah durung atut
sarwi kumêmbêng kang waspa
mêksih angling kirang-kirang kang kadyèki
kathah kang tundha-bema

Nyai Daya wruh Malarsih kingkin
anglêlêjar aris aturira
kang botên-botên rinampe
tan prayogi dinarus
inggih lêrês tiyang sisiwi
ningali datan majad
ing salimrahipun
pêngantèn wus kawandasa
dina langkung tan carêm sacaraning sih
têmtu kang tuwa susah

Nanging botên putranta puniki
yêkti tan kenging winor ing kathah
têbih saking brèsèt bêrèt
pan sujanma linuhung
wus man maring nugrahan jati
sajatining uliya
tan kenging winuwus
nyuda kurmat tan paedah
kadipundi bok anak ing ngriku sami
punapa tan kêrasa

Aturkula mring Nyai Malarsih
anauri pra ipe sadaya
lêrês pun bibi ature
Malarsih malih muwus
langkung triman ambobolèhi
bibi sami dodonga
mring Kang Maha Agung
kang mugi pinarêngêna
ing carême atut runtute sakapti
pun Nikèn Tambangraras

Saur manuk sêdayanya sami
inggih punika ingkang prayoga
tiyang sêpuh pandongane
tan wontên kêndhatipun
mrih rahayu puji mring siwi
muji kakèn-kakèna
ninèn-ninèn rukun
pra nyai sami turira
pan mêngkana yata ing wanci Mahribi
dangdan musêla salat

Jamal Jamil adan ngalik-alik
tuwin ing sabên ing wayahira
santri samya dan sarêntèn
ing wêktu manjing pêrlu
Sèh Mongraga ingkang ngimami
kang makmum sadayanya
langkung rahabipun
anutug wêktuning salat
praptèng bakda Ngisa purna waktunèki
Kyai Bayi Panurta

Mudhun saking masjid lan putra ri
maring ing dalêm anyar alênggah
putra ri jalu èstrine
tata samya nèng ngayun
Ni Sumbaling lawan Cênthini
naosakên dhaharan
mawarna sadarum
tumrap nèng piring lancaran
lah-olahan wowohankang manis-manis
wus andhèr anèng ngarsa

Kyai Bayi angandika aris
payo kono padha nyênyamikan
la nganggur sapakolèhe
samya matur anuwun
angling malih mring Amongragi
mênggah ingkang ngarahan
sampurnaning kawruh
liripun kadya punapa
alon matur sira Ki Sèh Amongragi
Kadis èngêt kawula

Jroning kitab Tanbihul apilin
pangandikaning Jêng Rasullolah
kawan prakawis wus rasèh
iman lan tokitipun
kang makripat lan Islamèki
sampurnaning kang iman
lawan tokitipun
makripat kalawan Islam
anèng kitab Durat lawan Bayan-tasdhik
Sêmarakandhi witnya

Iman pangèstu marang Hyang Widi
kêdah ngèstokakên ing asalat
tokit tan ngloro tingale
namung sawijinipun
Hyang Maha Gung datan kêkalih
kêdah anunggal salat
makripat liripun
kang awas marang Hyang Suksma
kêdah ngawasakên salat kang sajati
Islam kasucining Hyang

Kêdah nucèkakên salatnèki
malah wong kang wus uningèng Islam
sèstu Hyang anucèkake
marang sawiji maklum
sarta parêng tan kenging srênti
wor tan kênaning pisah
parêkan dohipun
pan sampun ingakên tunggal
ing panunggal tan wontên kawula Gusti
sinama sami litnya

Beda tan beda kawula Gusti
paminipun punjul lan kaotan
Gusti anèng kawulane
yèn ta sagêd kadyèku
sanès jinis kawula Gusti
Gusti Gusti kewala
langgêng ananipun
kula kawula kewala
têtêp ngaral bangsa riyah apêsnèki
tan kêna ngaya apa

Bedanipun kawula lan Gusti
makluk yèn rinusak pêsthi rusak
beda lan Gusti yêktine
Pangeran Kang Maha Gung
tan kantênan pipinggirnèki
gênge tanpa wêkasan
lêmbut tan kajumput
kang aran Islam punika
dipun rasa angaji ing Dalil Kadis
ing kitab kalihwêlas

Kitab Sitin lan Sêmarakandhi
Bayan-tasdhik Sail lawan Sujak
Ilah miwah Mukarare
Juwahir Kidayatun
Sukbah miwah Mustahal nênggih
Adkiya jangkêpira
kalihwêlasipun
punapa prentah kang kocap
anèng kitab prayogi dipun lampahi
sami saking ing Kur'an

Dalil madlul Kadis lan kudisi
Ijêmak Kiyas lan lapal makna
murad rasa sih kanthète
pan tunggal asalipun
saking Kur'an puniku nênggih
marga ris kang utama
agung kang linuhung
Dalil pangandikaning Hyang
madlul pangalaping Dalil maring Kadis
Kadis kang pangandika

Inggih pangandikaning Jêng Nabi
kudsi pangalaping Kadis marang
ing Kadis pan pênulare
para waliulahu
sami matut ngèlmi agami
ingkang aran Ijêmak
ngèlmu kang wus kusus
mupakat ratu sakawan
Kangjêng Imam Sapingi Imam Hambali
lawan Maliki Imam

Kaping sakawan Imam Kanapi
sintên ingkang tan purun ngambaha
ing ngèlmi sakawan lire
yêkti kapir puniku
datan antuk manut ing Nabi
katrècèt undurira
agamane kupur
mila kang sami tawab tyas
andadarus kang nêdya ahli muslimin
prawira ing agama

Kyai Bayi manthuk-manthuk angling
sarwi angathung nêkêm panganan
cêriping gêdhang suwene
wis pinutung ping têlu
dèrèng dipun dhahar sakêdhik
pijêr ngraoskên murat
sampurnaning kawruh
mara ta padha rasakna
rèhning sami ahli sarake Jêng Nabi
Muhamad kang mustapa

Kudu mring kitab rolas kang apil
surasaning kitab linampahan
rampung ing kauripane
sadaya matur nuwun
inggih kados punapa malih
lamun tan talabula
ing ngèlmi kang luhung
Kulawirya aturira
ing mangke wus angsal pathokan pramati
miradipun anakmas

Langkung sakeca raosing kapti
apan inggih sanadyan ngèlmi hak
saking ngriku pinangkane
apan cêkap sadarum
kawruhdatan wontên kêlampit
ing kitab kalihwêlas
Ki Bayi amuwus
iku yèn-yanane uga
yèn wong alim tan kêna kudu nêtêpi
ing kitab kalihwêlas

Pan tumunjêm tyase sadayaki
hajad anêtêpi ngaji kitab
wintu pinrih pahame
Ki Bayi lon amuwus
nyamikane padha cinêmil
mara ta kono padha
ngoyog-oyog janggud
yèn wus nyênyamik bubaran
kang liningan sadaya jalu lan èstri
samya nadhah dhêdharan

Ingkang sapta wowohan angambil
miwah kang sapta olah-olahan
aroyom tan ana wênèh
sabiyantu akêmbul
langkung suka Kiyai Bayi
ningali ting kucapah
wus samya anutug
sadaya awiwijikan
ngêsut tangan ting tarècèt wus barêsih
kang udud wênèh nginang

Sira Ki Pangulu Basarodin
mêndhêt jram kêprok papat lan nangka
srabi rangin sarywajare
brêkat bae thithik wus
gêcok wadok jaluk lih-ulih
dhèhèm Ki Kulawirya
Pamgulu anjumbul
ingèsêman ing ngakathah
Kulawirya latah-latah sarwi angling
kang Ngulu nora jamak

Adat têmên tan tinggal pakolih
makêm nyangkêrêm lir bèthèt grudha
anucuk angibêrake
sru gumuyu sadarum
Kyai Bayi gumuyu angling
bok karpèkne mêningan
wuwuhana iku
thithik-thithik wratanana
Ni Malarsih sigra mêwahi mratani
Pêngulu bungah-bungah

E ya dene mundhak akèh iki
gih nuwun nyai Alkamdulillah
Malarsih gumuyu linge
di mrono ywa tumungkul
ambêganmu anggigilani
kaya macan sênggoran
Ki Wirya amuwus
wong mènèk olèh tataran
baya ngimpi pela-pelu mau bêngi
lèh brêkat dhêdhèwèkan

Kyai Bayi Panurta ngling malih
sira iku layak padha sayah
payo wus bubaran mulèh
matur sumanggèng kayun
sawusira salaman sami
santri Luci agêpah
nyulêd êtingipun
nèng ngarsa mrih padhang marga
nulya kundur Ki Bayi lawan Malarsih
ingiring kucumbinya

Sèh Mongraga akurmat umiring
marang natar lawan garwanira
praptèng ing lawang korine
kang rama ngling gih sampun
aprayoga wangsul ing ngriki
kewala alayapa
ing wismanira rum
sira Ki Sèh Amongraga
matur nuwun Ki Bayi mangilèn mulih
sadaya asowangan

Sèh Mongraga jumênêng anganthi
ngling payo yayi tumamèng wisma
sarwi kinanthi astane
Cênthini tansèng pungkur
praptèng dalêm kalihan linggih
kang dhêdharan tinata
malih anèng ngayun
pateyan sampun jinogan
mring Cênthini Sèh Mongraga ngandika ris
yayi sira tanya-a

Paran dira takokakên yayi
yèn ana kang kalêmpit driyanta
takoknèngsun kalirake
kang rayi nêmbah matur
inggih lamun tuwan lilani
kawula nuwun wulang
ing sajatosipun
kang wuwus wau punika
iman tokit makripat Islam punapi
wontên sajatinira

Mugi amba tuwan sêjatèni
kang raka ngling iya yayi ana
hakekate basa kuwe
iman badanirèku
kêranane badanirèki
iya ingaran iman
badan iku wujud
wiwinih marang ngèlmi kak
aprêsasat ya muga dating Hyang Widi
iku jatining iman

De hakekating tokid sajati
tokid iku apan budinira
kêranane budi rêke
ingaran tokit tuhu
budi iku ngèlmu sajati
wiwinih maring nur hak
cahya ingkang luhur
aprêsasat iya uga
budinira sipating Hyang Maha Sukci
iku tokit jatinya

De hakekating makripat yayi
makripat iku pan elingira
krana elingira kuwe
ingaran makripatu
eling iku ênur kang jati
wiwinih maring nur hak
ing kasidanipun
prêsasat iku ya uga
elingira asmaning Hyang kang linuwih
ku jatining makripat

Hakekat ingkang Islam puniki
Islam iku pupusmu kang wus man
krana pupusira lire
ingaran Islam tuhu
pupus iku suhud kang yêkti
wiwinih marang mutlak
ing papêsthènipun
yèku prasasat ya uga
pupusira apêngalira Hyang Widi
iku jatining Islam

Iku yayi wadining kang ngèlmi
datan kêna kinusus ing sarak
salang surup ing tampane
mila yayi dèn-maklum
maring ilmu aywa kalêmpit
wau ta Nikèn Tambang
-raras matur nuwun
pan inggih barêkah tuwan
kados botên wontên kang wulang kalêmpit
dados kakancing iman

Iya yayi sukur ing Hyang Widi
payo tangat yayi ing palilah
kang garwa rahab ature
nulya sami tuturuh
mring tirtan mèt toyastuti
Cênthini tansèng wuntat
samya akadas wus
mring masjid anyar asalat
tahjud rolas rêkangat nêm salamnèki
tasbih rolas rêkangat

Nêm salam wus nulya patrap wirid
arambatan guyêr sata riyah
isbandiyah jalalah-e
barjah akusni junun
awiwinih kajatirèki
dènyarsa titigasan
panggrantêsing kayun
bengatira binengatan
antaranya suwe kalimah kapusthi
winotên ing sanapas

Wus panasul suhuling Hyang Widi
tumama mring jaman kajumbuhan
nalikèng kono ênênge
sawusira ambuntu
ing kalêsan mring isbat napi
napak muta awilah
tumurun ing kalbu
supanèng muta wasitah
mawantahing muta nakirah aririh
la mujuda ilalah

Sèh Mongraga bakda dènnya mupid
ingkang garwa maksih dèrèng tuntas
dènnira bengat suhule
ingkang raka angantu
luwarira dènnya alatip
kang garwa tan rêkasa
pangikaling nupus
ing kêjêp wus kajênêkan
tan prabeda salasilahing amupid
mapad panakul pana

Luwar dènnira ikram miwiti
sambunge napas wus tan rêkasa
tanggaping kalimah sarèh
lapal Allah lawan hu
mulih malih ing klimah kalih
Sèh Mongraga tumingal
mring garwa jumurung
wus pintêr narik kanêngan
tan kêlangso pamapaning isbat napi
kang raka wus pitaya

Kumandêle kang rayi mring ngèlmi
sawusira luwar katrinira
kang raka aris wuwuse
payo yayi tumurun
marang wisma layaping ratri
kang garwa tan lênggana
tumutur ing kakung
cèthi Cênthini tan têbah
praptèng wisma tumamèng tilam seta di
tumutur Tambangraras

Amba matur kang tuwan lilani
nuwun pantog ing ilmi kang nyungap
ing samodra pribadine
mugi tuwan sung rampung
kang tan mawi warana gaib
sêjatining wanita
sêjatining kakung
sêjatining Hyang Ma Mulya
nyataning hak puniku ingkang punêndi
kang raka lon lingira

Marang Nikèn Tambangraras aris
kabênêran dènnira tatanya
sun arsa-arsa lawase
patanyanmu kadyèku
pan idayat dening patitis
yayi sira myarsakna
sun wêjang sirèku
dening sêjatining Allah
lan sêjatining lanang jatining èstri
yayi sira tampa-a

Sêjatining Allah iku siji
kang mêngkoni ana lawan ora
sadurunge sauwise
sêpala sêgala gung
kapurba kawisesèng siji
sijining anaoran
durung lawan sampun
sêpala lawan sêgala
yèku yayi sijining isbat lan napi
datan napi tan isbat

Apan ora durung nora uwis
nora sêpa lan nora sêgala
tan ana tan ora rêke
tan suwung datan mujud
liring roro-roning asiji
siji-siji bêlaka
tan kurang tan wuwuh
roroning napi lan isbat
ya roroning Rasul lan Muhamad yêkti
roroning èstri priya

Nir karoning jênênging jalwèstri
ilang aranning napi lan isbat
miwah lan sapapadhane
roroning tunggal iku
apan tunggal dadi sawiji
wiji siji amêncar
-akên ing tumuwuh
kang kagêpok kang katingal
iku saking purnaning ro maring siji
siji Allah tangala

Siji iku tan isbat tan napi
datan kandha warna ambu rasa
tan arah tan ênggon angèng
pêsthi kawasanipun
anglimputi tur Maha Sukci
amurba amisesa
maring ro puniku
liring ro kun payakun-nya
lire siji dhewe-dhèwèke pribadi
yèku yayi jatinya

Dening jatine lanang sajati
yèku Rasul rasa ingkang mulya
sukmaning roh iku Nikèn
pan nurbuwahing ênur
nur Muhamad ingkang ginusti
tan asum maring ora
latip jatinipun
yèku napi tanpa isbat
lagi êkun durung kapindho sih suci
Rasul jatining lanang

Ana dene sajatining èstri
yèku Muhamad ingkang minulya
Muhamad insaniahe
nugraha kang linuhung
nugrahaning urip puniki
tanasup maring ana
kaannanirèku
yèku isbat tanpa napya
pan payakun wus kapindho sihing Widi
yèku jatining kênya

Ya mulane lapal Allah yayi
aksarane pan amung titiga
Alip Êlam lan êhe-ne
iku pasêmonipun
Allah Rasul Muhamad yayi
Alip mungguh ing Allah
Lam mungguhing Rasul
Ehe mungguhing Muhamad
sampurnaning Lam Ehe jumênêng Alip
amor purnaning tunggal

Allah Alip mutakalim wakid
Rasul aksara êlam jaidah
Muhamad he hu akat-e
iku sampurnèng idhup
sanyatane ngèlmu sajati
jati-jatining kang Hyang
sajatining kakung
jatining wanodya iya
apan Rasul ingong Muhamad sirèki
woring sirèngsun ya Hyang

Allah sênêt nèng sajroning pati
Rasul Muhamad sênêt jroning gêsang
urip kang kaanan kiye
urip iki kawimbuh
pan kawêngku ing dalêm pati
pati pan amisesa
ing urip sawêgung
kabèh ginantungan rusak
utamining urip kang prasanak pati
matinya mupung gêsang

Sapa kang angeling-eling pati
ingkang bisa mati jroning gêsang
tinêtah supaya tètèh
titah ing Hyang Maha Gung
kudu eling ing dalêm pati
patitis ing kasidan
uripe linuhung
sabab uripe prasanak
lawan pati urip tan kênaning pati
yèku dating Hyang Suksma

Têtêlu iku roroning tunggil
datan kêna pinae paeka
tan kêna ngaran rorone
tan kêna ngaran têlu
datan kêna ingaransiji
Allah ngaran Muhamad
Muhamad ran Rasul
Rasul ingaranan Allah
kang wus bisa uripe pra sanak pati
Allah kang sipat rahmat

Iku yayi pêtakonirèki
sajatining lanang lan wanodya
sirèku lan ingong kiye
tan prabeda kadyèku
Allah Rasul Muhamad yayi
Muhmaad iya sira
Rasul iya ingsun
purnaning roroning tunggal
lanang wadon yèku Hyang kang Maha Suci
sira lawan manira

Sajatining lanang apan èstri
sajatine èstri apan lanang
karana mêngkono lire
èstri anèng jro kakung
kakung anèng sajroning èstri
Muhamad Rasullolah
kang tumraping sêbut
Rasul nèng jroning Muhamad
Muhamad nèng sajroning Rasullolahi
tan beda roning tunggal

Tambangraras winêjang ing laki
sanalika tyasira wus purna
padhang tan sumêlang lire
driya wus pupus putus
tungtas mêntas dèn-jajatèni
tinêkan ing sakaptya
kumandêl ing ngèlmu
wus gigal dharatan dunya
tan tinisnan mung papaèsing Hyang Widi
widagdèng wadi tama

Cêprol tyasira kang wingi-wingi
tan wiwinga wus kandhih kandhêhan
ing tyas sirna wêranane
mung ngèlmu kang satuhu
dadya gêgeyonganing budi
badanne wus tan jiwa
jinarwan sêjatu
jatining Hyang èstri priye
Tambangraras sakala kalawan laki
-nira Sèh Amongraga

Cinarêman patêmbayaning sih
lir cêmpaka wungkul sinadpada
praptèng mangsa sakalihe
sari mêkar ing bangun
kaididan pandhêming tis-tis
linungiding brêmara
mangungruming tanjung
Tambangraras katêtêsan
tyasira tis angèsthi jatining ngèlmi
minulyèng rasa purba

Kapurbèng laki purbaning Widi
rêkasèng rasa ngêsah swuh ikram
trap bengat satariyah-e
dyah sanalika kantu
lena nèng pakulinan mupid
rasèng tyas amêrtiga
rong duman mring ngèlmu
saduman rasaning priya
mèpu Hyang maring dating Kang Maha Suksi
tan ura ring panduman

Rasa kang pangrasa karasèki
datan wiwal anèng kawiritan
wus tampi wulang waune
dangu dènnira kantu
pananing sih nugrahèng Widi
Sèh Mongraga tan samar
muriganing kayun
layape ing garwanira
tan kasêlan ring hawa awaking eblis
pananing ngèlmu rasa

Cèthi Cênthini wruh ing wêwadi
mring patirtan mariksa hèr lukak
samya ingêbèr toyane
badhe pasiramipun
sakaliyan bêndaranèki
yata ingkang kulina
anèng jinêm arum
luwaran dènnya asmara
mijil saking pagulingan pan sarimbit
randhat maring patirtan

Ni Cênthini gupuh angladèni
nampa sinjang anèng panadhahan
sêsaosan pasatane
sinèlèh anèng ngriku
Ni Cênthini sigra lumaris
mangilèn tur uninga
mring kang rama ibu
andhodhog kori winêngan
nuju dèrèng guling pan lagi amikir
kang putra kang dadya tyas

Praptèng ngarsa Cênthini matur ris
lamun putra Nikèn Tambangraras
sampun katêrasan mangke
ramè-bu gyat amuwus
ya sekur Alkamdulilahi
gugahên bibi Daya
Cênthini dèn-gupuh
Ni Daya wus tinimbalan
praptèng ngarsa Malarsih mèsêm turnya ris
bibi wayah andika

Tambangraras wus pinagud ing sih
tinêmbayan atut palakrama
mangsa-boronga adate
sarat katrêsnan ing rum
mugi bibi priyangga prapti
mangetan sung ajampya
mring wayah kawlasayun
Ni Daya aris ngandika
lamun parêng prayogi kewala enjing
wus adatipun enjang

Inggih mangsa-boronga pun bibi
lah wis Cênthini sira wangsula
dèn-age sira kasuwèn
ya wis bangêt sokurku
nulya mundur mangetan malih
praptèng têpi patirtan
kabênêran uwus
sang ro dènnira asiram
Ni Cênthini saos pasatan wastra di
tinumpa nèng panampan

Sawusira mawastra aririh
tumama malih nèng pasareyan
kang raka ris ngandikane
yayi sira ywa korup
gêgêdhene godhaning eblis
rong ênggon kang tinênggan
setan akukuwu
kang dhingin nèng jroning sahwat
kaping kalih nèng jroning sakarat yayi
pambegalaning setan

Pamurunging prawiraning urip
yèn kêjorong karêma mring sahwat
sewotên setan godhane
mrih laliyèng Hyang Agung
pamurunging sampurnèng pati
bariwuting sakarat
karakêting dudu
duka cipta salah tampa
lura-luru mrih kaliru ing pangikis
tanya a ing naraka

Ulama kang wus man maring ngilmi
panglilinge mring Hyang Maha Mulya
ingugêr marang tokide
siyang dalu kadulu
daliling Hyang kang Maha Sukci
karya titah manungsa
lawan satrunipun
setan satruning manungsa
wakolihi man insi jèdis sabilis
sayatin kasru janat

Pangandikaning Hyang iku yayi
sing sapa mênang prang lawan setan
yêkti gêdhe ganjarane
rahayu nèng swarga gung
ing dunya-kir sinung mulya di
iku yayi kang wus man
sabab wus sumungku
mring Allah Rasul Muhamad
yèku mau sucine iman sêjati
tokit makripat Islam

Sampurnane yèku dadi daim
namung daimira maring Suksma
aywa sah sanalikane
nadyan manawa turu
salat sahwat sêkarat tuwin
mung daim kang minulya
ring Hyang kang Maha Gung
sira Nikèn Tambangraras
pan minulyakakên ing laki Mongragi
wus mardikèng mukmin kas

Wanci wus gagat bangune enjing
putêr anggêntèr dara bêkuran
sauran sulindhit bèthèt
prêkutut duduk layu
manggung kung nglangut amanis
èsthinira rêrasan
rarase sang ayu
ingkang tinêmbayèng priya
ing ratri ki jalak menco angêcuwis
carita carêmêdan

Iba-iba rêkasaning ati
kaya wong ngaji jaya wus tapa
têgun tinatah jumêbrèt
uligan sajêgipun
durung wêruh rasaning jurit
dhasar kutha santosa
rêmit tutup pintu
prajurit prapta misesa
karêkuhe kêpagol kebunton dening
akunci tan wèh marga

Sulindhit bèthèt lir gêguyoni
putêr bênggala lir sukarêna
sokur pacarême Nikèn
pêksi dara ambêkur
bungah lir pitutur kang èstri
mara ta wruhanira
bae bêndaramu
kurên rarasing karsikan
payo kurên karênaning pulang titih
darèstri parepehan

Tuhu wantu-wantu lir ngundhangi
kolik klikikan mabur barbêran
lir sung wawarta wadine
Tambangraras katras rum
gêmak mêlung lir mamaoni
sikolik agêtênan
manuk ora urus
angèbrèg gawe wawarta
nadyan bungah bok binatin malah criwis
mring cabak saya cawak

Kate bêkisar cakikèr muni
cinggoling srigunting asusitan
lir mumungu sang ro Nikèn
ing wanci bangun Subuh
aywa jênêk ngulinèng mamrik
manawa kadrawasan
ngakirakên wêktu
owêlên wêktu ijabah
mrak manguwuh lir bêbantu amangsiti
nyangungong cohung ngakak

Ajag-jagan nèng payon angalih
wau Sèh Mongraga lan kang garwa
angling payo yayi Nikèn
mupung awal Asubuh
kang rayi tan lênggana tuding
sarêng mijil akadas
Cênthini tan kantun
marang masjid samya salat
praptèng bakda Subuh ing wanci byar enjing
sang ro tumamèng tilam

Tan cinatur langêning pulang sih
sabab puniku kandha uliya
saru yèn kinarya wadhèh
yata wau kang ibu
ngrukti titigasanirèki
sakèh kang ila-ila
sadaya rinamut
sarta lan kêndhurinira
Nyai Daya sampun rêracik ajampi
pêntil dêlima pêthak

Ingurêgan ingisènan ganthi
mêsoyi pucuk lawan majakan
kapulaga lawan cêngkèh
isine cubung wulung
mrapat lawe wênang ginodhi
sawuse ingubêdan
pan pinipis lêmbut
slasih irêng jinantonan
myang pon-êmpon panginang kêtêmu giring
ring bathok pauyupan

Tuwin kang tapêl unthuking cacing
lan awuning kraras pisang êmas
wilungsungan ula cabe
pala cêngkèh kumukus
mrica sulah êndhoging êmprit
cangkang dhog yam têmbeyan
gya pinipis lêmbut
lêngkang sunthi pyun bênggala
wus rinukti sadaya adatirèki
wong mêntas katêtêsan

Wus linakyan lampahing kang jampi
siniraman ing sêkar sataman
susunira êmbok Nikèn
kang olah Ni Daya wus
pagêbêsan ingkang duwèni
miwah sajèn mawarna
Ni Daya sêdarum
nulya kêndhuri pinasang
rolas ambêng lawan rolas ambêng malih
pêpanganan mawarna

Samya tinimbalan sadayèki
putra kalih miwah para kadang
pangulu miwah modinne
lurah myang kamisêpuh
bundhêl desa sadaya sami
ambrubul sami prapta
pra santri andulur
gumridig lajêng kewala
nèng pandhapa kilèn dènnya tata linggih
du dhêngkul têpung kapang

Santri Luci matur ing Jêng Kyai
punika sampun prapta sadaya
Ki Bayi lon andikane
Bismilaha Pangulu
donganana Sêlamêt-nèki
nakira pinangantyan
wus atut aruntut
wajibing wong palakrama
tyas-sun uwus ilang sumêlanging ati
tan ana kang dadya tyas

Kang samya myarsa nglinge Jêng Kyai
samya bungah sokur sukarêna
Pangulu sandika ture
anulya donga Rajug
Slawêt-pinatawil-ngumuri
turun sih maskumambang
Kunut lan Sri-lulut
Kabula têmu Sêndhana
ingaminan gumuruh swaraning santri
rame ambata-rêbah

Puput dènnya andonga Basuki
Ki Baywa ngling mara kono padha
amangana dhewe kabèh
Luci kae santrimu
santri cilik nèhana sami
kêndhuri kang warata
jaba masjid mangu
aywa na kang kaliwatan
matur sampun wawi binagèn pribadi
tan wontên kaliwatan

Lah wis padha lêkasana bukti
nulya samya kumroyok anadhah
pating kucapah wong akèh
ing jawi pan gumuruh
santri padha rêbut kêndhuri
rame têndhang tinêndhang
ajagur-jinagur
dènnira arêbut brêkat
surak gar-gêr lir ngabên sawung dèn-tohi
santri kang kêkêrêngan

Tan wun ucapên ramening santri
kêndhuri wus samya binarêkat
bubaran ingkang kêndhurèn
samana sang linuhung
laminya nèng Wanamartèki
pan sampun tigang wulan
sang brangta nèng ngriku
mindhak rahmate kang desa
tulus kang sarwa tinanêm kang tinêmpil
balêbah murah pangan

Murah sandhang barang kang pinicis
wohing kitri kèh bèsèr malangsa
beda lawan duk maune
janma saya kèh wuwuh
bêbrayatan kang samya prapti
malah angêlar dhadhah
jêjêl wismanipun
têpung angubêngi desa
desarya gung lir wastra gadhung tinêpi
kubênge kang wisma nyar

Winatara limangatus luwih
wuwuhe wong kang sami gigriya
Sèh Mongraga mangunahe
tyasing janma rahayu
datan ana masiyat budi
samya rahab agama
wong kang wau-wau
kang salat pêndhak Jumungah
mangke dadya rahab samya anêtêpi
ing limang wêktu salat

Barang têtanduran tulus wilis
pala gumantung pêndhêm kasimpar
sawah pêgagan palêstrèn
tan ana amanipun
olèng-olèng lan walang sangit
ilang ama mêmangsa
nir singkêling tandur
wong sadesa sukarêna
datan ana kang cuwa kacuwèng galih
lumrah samya rêrasan

Mangkana pangucaping wong sami
ya talah desa ing Wanamarta
lan biyèn bangêt kacèke
saha kêdudu-dudu
saya rêja êloh jinawi
amurah sandhang pangan
tulus kang tinandur
tan ana ama satuma
lêmah lincat saiki kèh dadi gasik
mabuk mawur binukak

Saking sangêt sawabe Jêng Kyai
ana ingkang anauri êndhak
lagi pandugaku dhewe
iku mangunahipun
iya Sèh Mongraga kang mawi
mara ta titènana
ya Jêng Kyai Guru
biyèn lan samêngko beda
salawase duwe mantu Sèh Mongragi
seje sajake desa

Pêsthi ika kang mawa muwuhi
wahananing desa sarwa owah
wêwah byah kêmurahane
sabarang kaliripun
siti kitri sandhang lan bukti
bêkti maring agama
gumati ing wêktu
padha trape wong sadesa
isèn-isèning desa Wanamartèki
kèh undhaking ngulama

Pocapane wus ngumum sakèhing
padha pupuji mring Sèh Mongraga
luwih luhung mangunahe
mulane kang ramèbu
maring putra mantu langkung sih
anon ing putra kara
dènnya krama runtut
miwah sagunging santana
atanapi wau ingkang rayi kalih
Jèngwèsthi Jayèngraga

Langkung samya sukanirèng galih
yata wau Ki Bayi Panurta
duk lênggah lawan mantune
garwanira tan kantun
Tambangraras tansah nèng wuri
yata nimbali sigra
kalih putranipun
Jayèngwèsthi Jayèngraga
atanapi Pangulu lan para ari
Suharja Wiradhustha

Ki Panukma lan Panamar tuwin
Kulawirya lawan pra santana
Basarodin sa-modinne
lurah santri sadarum
bundhêl desa para pêtinggi
magêrsari sudagar
kamisêpuhipun
kabèh sami tinimbalan
datan ana kêliwatan santri siji
aglar prapta ing ngarsa

Tan kêliru lalinggihannèki
santri Luci mêdalkên sugata
gembol lawan tapsirihe
miwah pateyanipun
tèh manisan lan wedang kopi
rampadan panganan
wradin sadaya wus
kêndhuri sêkul panjangan
Kyai Bayi ngling payo padha awijik
agêpah kang liningan

Nulya dhahar eca nutug sami
langkung dènnya darbe sanak kadang
myang mring sakulawargane
nadhah samya pikantuk
langkung royom ramening bukti
wus nutug dènnya nadhah
ambêng nulya dinum
kang sêkul miwah panganan
samya binarêkat sadaya waradin
warêg mangan ambrêkat

Santri Luci ngatak kang ngladèni
panjang piring ingundurkên samya
myang kang kakêlut barêsèh
wusnya nginang audud
Amongraga umatur aris
mring kang rama yèn arsa
ngêlih namanipun
Jayèngwèsthi winastanan
nama-ambakawula sungkên pun yayi
Jayèngrèsmi prayoga

Kyai Bayi suka anjurungi
miwah ingkang pra kadang sêntana
jumurung amatutake
kang sinung nama langkung
sukanira jroning galih
Ki Bayi lon ngandika
marang ing sadarum
kabèh padha ngèstrènana
ing karsane anakmas Sèh Amongragi
Jèngwèsthi ngalih aran

Winastanan mangke Jayèngrêsmi
padha ngumumêna wong sadesa
Jèngwèsthi ran Jèngrêsmine
sadaya saur manuk
bêbarêngan gumuruh atri
Jêng Kyai malih nabda
hèh Luci dèn-gupuh
jênang jênêngan wêtokna
santri Luci sigra ngatak kang ngladèni
ambêng jênang pinasang

Angling mring Pangulu Basarodin
donganana Kabul Slamêt mulya
Jayèngrêsmi sêlamête
sandika Ki Pangulu
andongani Kabula mugi
ingaminan gumêrah
pandonganira wus
kang jênang nèng takir ponthang
gya binage pinêthak sampun waradin
suru janur tulisan

Samya nyuru jênang caca manis
santri cilik gumêdêr rêbutan
samya gêlaprut raine
sawusira anutug
nulya pamit linilan sami
yata samya bubaran
sowang-sowang mantuk
sira Ki Sèh Amongraga
lawan ingkang garwa sakucumbunèki
kundur mring dalêm wetan

Kyai Bayi kundur sing pandhapi
malêbèng wisma lan nyainira
tan ucap wau siyange
prapta ing wêktu surup
Sèh Mongraga asalat Mahrib
garwa lan kucumbinya
ing bakda Ngisa wus
laju tumamèng ing tilam
Amongraga amijilkên sabda jati
pitutur mring kang garwa

Apan sarya winêjang ing ngèlmi
sadaya wus winot
sapangawikanira kakunge
winêjangkên marang ingkang rayi
dhasar sang dyah lantip
ing sasmita putus

Kêtadhahan sawêjanging laki
marang sang lir sinom
mila sang dyah kêlangkung sungkême
rinêngkuh guru pangeran yêkti
nadyan pati urip
kasrah marang kakung

Lamine sinung wisma pribadi
tan pisah anèng jro
ingkang rama tan tega yêktine
kapering lèr-wetan wismanèki
nging ladosan maksih
saking ibunipun

Langkung sinungga-sungga sru dening
sihing ibu among
lir suwita kang ibu ambêge
dening mantu ambêge tyas êning
nor anjayèng kapti
ing ngèlmu wus putus

Pan sêdaya wong Wanamartèki
asih mring sang anom
uwa paman miwah para ipe
pan sadaya ngalap kawruh jati
mring Sèh Amongragi
binabaran kawruh

Ingkang lagya karênèng tilamrik
akarongron raos
Tambangraras aris ing ngature
mring kang raka Ki Sèh Amongragi
masalahing ngèlmi
tur sêmbah sumungku

Ya tuwanku sang utamèng lir ning
kang tulus sih among
kang punêndi marga sajatine
mêngke nguni panggawe kang luwih
aywa tanpa gati
amba nuwun sinung

Tuduhêna ingkang asayêkti
ring pangulahing don
supaya tan kongsi tanpa gawe
lampah ingkang utamèng ngaurip
kranaipun êndi
sampurna ing tuwuh

Dan lingira Ki Sèh Mongraga ris
yèn sira yun mêngko
uninga ing marga sajatine
patèkêna sariranirèki
yaktya manggih urip
lamun bisa lampus

De kang aran pati iku yayi
anor ing Hyang Manon
anor ingkang samêkta samine
kang nor bukti kang nor maring juti
kang nor ing sasami
kang nor nginum turu

Kang nor maring rajah tamah tuwin
nor ing luba mumoh
yèku mati jroning urip rêke
badan budi mring hawa dèn-lali
muhung Hyang Suksma di
dinulu linuru

Dudu luru midêr anguliling
aminta sihing wong
yèn antuk dèn-rêraga polahe
yèn tan olih mangke amuriring
ing panggawe dèn-sih
sanggonne kadulu

Mapan rêke ingaranan pati
pan dudu mêngkono
de kang aran pati sajatine
angawruhi ing sarira tèki
dèn-têkèng ayêkti
wruh ing marga ruhur

Kang wus nyatèng sajatining dhiri
panggawe kang kaot
marga iku apa pandungkape
wau mentar wus têkèng nagari
durung aningali
sang ratu katêmu

Anging iku pan pênggawe luwih
kang têka ing kono
anirnakkên saliring panggawe
kang aran sarira kang wus taki
aywa tan kalingling
punika marga yu

Iya iku kang ingaran pati
patine wong kaot
kang wus awas tan uwas anggane
yèku pati patitising urip
wus prasanak pati
uripe linuhung

Yogya tata kinèn kang sayêkti
aywa amirangrong
nyata kêna sapa lêlêngkane
mapan sarira iki kêkalih
karo dèn kalingling
aja na kang kantun

Roh lan jasad iku tunggal dhiri
dhirining Hyang Manon
pan jumênêng kalawan dhèwèke
ananira ênêng ingkang êning
rampunge pangèksi
pamêksaning laku

Laku lakon ana tèki-tèki
kêlanggêngan jumboh
wus tan ana kakange adhine
langgêng Maha Sucinirèng Widi
tan kêcampur dening
karsa ingkang huru

Namung karsa kewala pribadi
pandulu dinulon
lir andulu paesane crêmèn
apan tan lyan kang tumingal sami
mung dhawakirèki
tan sêlayèng kayun

Bukak larangan kang wus rinêmpit
pingitan ginêdhong
kang kinunci ing ngèlmu papake
mung datira sajatining sêksi
apan anêksèni
ing pribadinipun

Pribadine panunggaling puji
puji kang sajatos
jatining Hyang iku panunggale
tunggal ajal tunggal abadnèki
wusing sêsasiki
tan ana sêsiku

Têgêse ajal puniku wiwit
wiwitan kawaos
tanpa krana mungguh ing anane
lire abad tan ana ngarèni
tan witan mêkasi
ananira iku

Samya tan ana ingkang dhingini
tanna ngarèni pon
anging ananira juga dhewe
tunggal ka-ananira Hyang Widi
mulyèng sadat jati
-ning Hyang kang Maha Gung

Ingkang sêksi kalawan pribadi
tan ana wujud ro
nanging ananira purba dhewe
angarani anane pribadi
purba arannèki
purba wujudipun

Purba rupa purba ing pakarti
purba ajal rêko
purba abad purba kajatène
purba tunggal purbaning sih jati
jatining wus siji
mung angga kitèku

Angganira iku sadat sati
jatine tan anon
jatining sêksi rupanta kuwe
anêksèni anane pribadi
basa jênêng yayi
dating Hyang Maha Gung

Kang tan kantha warnambu-raswèki
tan arah tan ênggon
datan kêna dinuga wujude
kinarya pa jroning tekang ati
sabab iku napi
tan kêna winujud

Dene isbate Hyang iki yayi
kang dat sipat rêko
lan apêngal iku têlu lire
êdating Hyang ananira tèki
sipating Hyang Widi
ahlinirèng ilmu

Apêngaling Hyang uripirèki
samya isbat manggon
iku ingkang pêsthi ing anane
asmaning Hyang jênênging kang latip
mulane kitèki
ingakên Hyang Agung

Sabab kita amrat isbat napi
ing patêmon jumboh
paekane tan ana paene
asmaning Hyang napi ingkang pêsthi
hakira ing Widi
mungguh ing Hyang Agung

Aran kita iki napi jinis
parbedaning roro
napi jinis mungguh kita kiye
napi nakirah mungguling Widi
yèku tan sarênti
suhuning Hyang Agung

Ingkang guwa-garba wêwah wêning
tan samar sumrowong
ngèlminira akathah unggahe
saha sêmbah matur maring laki
nuwun kang punêndi
ing kakekatipun

Kakekating dunya kang utami
kang raka lingnya lon
kakekating dunya iku Nikèn
apan patang prakara kang dhihin
pamuwus kang manis
aywa kongsi saru

Kapindhone nêtêpi agami
Islam lanang wadon
kaping têlu kang bangêt wêdine
marang Allah kang Amaha Sukci
kaping pat kang bêcik
ngamale kang sukur

Ngamal puwasaning badan yayi
acêgah wiraos
pangucap kang siya-siya kuwe
lan puwasaning nêptu dèn-kèsthi
cêgah sumngah kibir
myang suka gumuyu

Cêgah warêg turu nginum bukti
de puwasaning roh
cêgah cipta kang ala nêlèmpèng
lawan malih puwasaning budi
cêgah nêpsu sirik
bangsa kewanipun

Bangsa setan jajil lan eblis
cêgah kang mêngkono
dene puwasaning rahsa Nikèn
pan acêgah tingal kang anilip
kang tan patut kèksi
sirik lawan suwung

Tambangraras tyasira mawêrdi
anut ing sapakon
tan kumêlap salilab kalbune
matur mugi tuwan lajêngnèki
têpangipun nguni
wuwulang kang wau

Sèh Mongraga angandika aris
kawruhana ing ko
pamusthining sêmbah puji rêke
panunggale lan Nabiullahi
tunggal dat sipati
asma apngalipun

Ananira rupanira iki
ananira rêko
panggawenira obah osike
apan Nabi Allah kang hakiki
muntalèking Widi
sêmbah pujinipun

Yèku pamusthining kang sajati
aywa doh kang manon
paningalira ingkang sawèntèh
sira lan kang murba misesa ki
tan na antarèki
panunggaling wujud

Tunggal solahbawa muna-muni
apan wis mangkono
kang tan wêruh adoh pangidhêpe
saking kadohan kewala wingwrin
kawêran ing eblis
anduduga dudu

Tan wruh yèn Suksma ana ing dhiri
-nira kang wong winong
Hyang ngaluhur tan kêna wiyange
karsaning roroning asiji
sajatining puji
muji dhawakipun

Basa dhawakira iku jati
jatining Hyang Manon
cipta kang tan kasêlan ciptane
ripta kang tan kasêlan ing budi
budi tan kaslan ing
angên-angênipun

Angên-angên tan kaslan ciptèki
pat iku wus jumboh
suhul têtêp tinêtêpan kangsèn
kang mangkono pawore sajati
tan dumèh wus bangkit
akèh ngèlmunipun

Tan dumèh wus tapa wus angaji
sêmbahyang linakon
tapa-a dèn-kongsi kaya gosèk
ngaji dèn-kadi jalak gulathik
sêmbahyang dèn-kongsi
bênjud bathukipun

Lamun tapa pangolahing tokit
tan têkèng sajatos
lir cicitho saparan-paranne
mubêng kèngêl muwuhi panyakit
tan mencok ing titis
ibêre baliwur

Ti-atinên yayi ing kajatin
kang murung lêlakon
pangrusaking kêjatèn ya Nikèn
patang prakara iku dèn-eling
ingkang dhingin kibir
sumngah jubriyèku

Kaping kalih tan ngandêl ing dalil
kadis pinaido
ping tri ambukak larangan gèbrèh
kang wus linarangan dalil kadis
jêmak kiyas-nèki
tan akunci kalbu

Ping pat goroh palacidra nilib
ywa pepeka kono
ingkang garwa anuwun ature
amituhu pituturing laki
linakon anggusti
pamusthining kalbu

Bakda dènnya panggusthining ilmi
minulyèng karongron
satêngahe sanggamèng gatine
pan winulang ngilmi rasa jati
tibaning purbèng sih
tan pêcat lan ngèlmu

Suhul ing asmaragama nênggih
limang prakarèng gon
ingkang dhihin asmarayoga-ne
pangalaping panggawe raswèki
saking tulang sulbi
Adam ing sakayun

Ping kalih asmaranala nênggih
pangalaping raos
saking tyas kang suci pawiyose
kaping tri asmaratantra nênggih
pangalaping raswèki
saking rupaning hyun

Ping catur asmarajuwita di
pangalaping raos
saking sadayanipun asline
kaping lima asmaratura di
pangalapirèki
saking roh raswèku

Patêmone Hyang Kang Maha Sukci
raswane roh kono
dadya Rasullolah kèh juluke
patêmone rasul maring sulbi
patêmoning sulbi
apan maring sungsum

Patêmoning sungsum apan maring
balung maring otot
patêmoning otot maring gêtèh
patêmoning gêtèh maring daging
patêmoning daging
wujud ngilmu Ênur

Suhul Muhamadiyah ayani
sabitah têtêp jro
anèng ing dalêm lokilmakpule
wus winêdhar surasaning ngèlmi
rampung sakaliring
ngèlmune akasut

Kawarna-a kang tansah mongrêsmi
pinarak karongron
anèng tilamsari lan garwane
sabakdane salat Ngisa sami
Ki Sèh Amongragi
gagas cipta bangun

Sanityasa umandêg rasaning
Suksma sadya kepon
mèh lali ya ing toh jiwanggane
miwah ayuning garwa tan kèksi
mêhêng mangrênggêpi
sang dibya mangung kung

Kawistara dènnya amalatsih
de mêhêng wirangsong
sampun kawandasa ri lamine
tan milalu tadhah lawan guling
tan kaur papanggih
lawan rama ibu

Kadang warga wangwang mring Mongragi
kang lagyasmu wirong
samya maklum ing pahêman mêne
namung garwa kang mupid ing laki
rèhning wus aliring
tumpêking pamuruk

Dadya tan pati juwêd ingkang ling
panjating tyas kepon
yèn ta kadya pangantèn jamake
sêdhêng mangulah langêning sari
mamrês ing ngarêsmi
anêlaskên kayun

Suprandene sang ayu tan wingwrin
ing tyas tan kêmêjot
saking dening subrangtèng ngèlmine
tinataskên patitising Widi
tan lêledhèng kapti
sangêt gênging sukur

Tan kêna sah mèt sakarsèng laki
sabên tan kêna doh
siyang dalu sapari-polahe
cèthinira Cênthini tan kari
sasaosan mêksih
kadya sabênnipun

Ing nalika yata Sèh Mongragi
kang nandhang onêng bot
sapta ri sapta dalu lamine
kapti kapêtêg ngantan mawingit
pananira lêsning
lênglut anèng tajug

Amancad dalan catur prakawis
tingalira jumboh
sipat jamal jalal lan jamale
sipat kahar ingkang anglimputi
pambuntuning budi
komplang suwung gêmplung

Nir tan ana pancabaya kapti
lêngêng ing Hyang Manon
wus tan ana majad ing jêrone
dadya ling linglit tyasirèng kamil
kagyat duk miyat ing
wau ing dyah ayu

Tumingal ing raka swuh kang galih
sumungkêm ing pangkon
pan mangkana sang dyah panêrkane
paran ingkang dadya luput mami
sangêt dosèng laki
tan wande papa gung

Rèhning dèrèng kawêdhar kang wingit
tanggap katêlangso
Nikèn Tambangraras graitane
baya kaduwung akramèng mami
dene darbe dasih
ya maring katèngsun

Èsmu merang sang dyah langkung ajrih
ngingsêr saking ngênggon
saha sêmbah tangi ing pangkone
tan atêbih tumungkul awingit
tan arsa mulat ing
pasuryaning kakung

Yata pitung dina dènnya wingit
wite wêktu Suboh
tanpa wêktu laminya tan mèngèng
dadya tan kêcap sêgu tan osik
lir kamanungsaning
tanalyèng tanajul

Wêktu Subuh Luhur lan Ngasar-i
Mahrib Ngisa towong
pan wus koyup ing kala panane
dadya angluwari purba jati
angandika aris
marang garwanipun

Dhuh masmirah kang asarwa rukmi
kumala di kaot
dèn-kêpara ing ngarsèngong kene
baya tuhu sarining rêtna di
ambêk ta ing laki
mirah jawatèngsun

Praptèng pitung wêktu de tan gingsir
bukuh ing palunggoh
sang lir puspita atur sêmbahe
saha majêng mring ngarsaning laki
pinapag ing liring
pan sarwi anggayuh

Jarijinya panuduh pinidih
saha ngandika lon
ajwa kaduk tampa nahing anggèr
sarèhning sun mênêng masku ari
mêngko sun tuturi
mirah jiwaningrum

Sayêktine sun arsa apamit
mring sira masingong
marang Naya-ganda ing banjure
arsa wikan wêkas-wêkasaning
kulon wetan yayi
êlor lawan kidul

Aywa dadi woding tyasirèki
andasihkên ingong
dipun tulus sihra nah-anggèr
pan wus mêngkono karsèngsun yayi
pan arsa nglanglangi
ing wong ahli wuyung

Poma yayi wêkas-sun sirèki
ing sapungkuringong
manawa na Hyang Suksma karsane
pinundhut ingsun ajal dina kir
sirèngsun-lilani
krama-a sirèku

Ngulatana kakung kang prayogi
ingkang bagus anom
kang utamèng ing sastra ta rêke
nora kêna babo ginagampil
iya wong akrami
tuwin wong guguru

Ya mulane angguguru yayi
milih janma kaot
datan kêna singa wonga anggèr
kang kalêbu ing catur prakawis
têmên gêmi muklis
wêkêl ingkang wungkul

Iya iku kang prayoga yayi
kang wênang ginuron
guru-laki tan ana bedane
tiwasing guru badan tan kari
sanggonne kang cangking
dèn-dhadhunga katut

sarêng myarsa dyah sabdaning laki
sumaput kang panon
lir katujwèng sela pranajane
dadya bawur paningalirèki
anglir dènlolosi
sang dyah tulangipun

Lir pinusus bayu mring wiyati
sungsum balung otot
sirna kabèh pêsat ing anggane
mênggah-mênggah aturirèng laki
dhuh panutan-mami
sêksènana ulun

Datan mantra-mantra yèn angimpi
malih ing pandulon
amba anut tuwan saparanne
ajur kumur-kumura ing margi
tan sumêdya gumingsir
nadyan têkèng lampus

Trênyuh myarsa Ki Sèh Amongragi
myat kang garwa ngepon
sang dyah luluh prasêtya atine
Sèh Mongraga angandika aris
astanira sarwi
narik jangga pungkur

Yayi dèn-kaparèng ngarsa mami
myarsakna ling-ingong
dèn-narima dèn-waspada Nikèn
andhang pira tyasira kalêmpit
lsira lawan mami
mami lan Hyang Agung

Sira datan andulu ing kami
wus sinung pandulon
mring Hyang Kang Maha Sukci Nikèn
dadya sira tan pae lan mami
mulyaning dat jati
tar wang-wang sawegung

Krana kabèh iku sajabaning
êdating Hyang Manon
yèku mahluk yayi sadayane
tinggal nilib panggodhaning eblis
amblês anèng kapti
kapitèng tyas dudu

Têguhêna yayi tyasirèki
dating Hyang anèng jro
jinêmira kasuciyanane
upamane angganira yayi
wastra lus seta di
cinitrèng jalêngut

Wit winasis rèngrèngan rêspati
trusane tan dhompo
rapêt datan nilib tembokane
lilin putih wêdêlane langking
mung kewala nganti
ing babarannipun

Pamberating citra ingkang rêmit
liline linorod
nètès kabèh adining panggawe
pantês kagêm ing Sri Narapati
liring Narapati
Sang Hyang Kang Maha gung

Yèku wangsuling awon mring bêcik
bathikan linorod
lêwih lara kinira majade
rasaning wedang kang molak-malik
babaranning wali
linorod papa gung

Panasing Hyang kang lêwih saking gêni
yèn mungguha abot
luwih saking watu wukir bote
wong kang bisa tinggal kadonyèki
sêbab iku sirik
asih ing sisiku

Kang kumandêl sira ing Hyang Widi
sinung sih kinaot
datan ana tinimbang padhane
pasajèngsun pamit ing sirèki
mung sira kang sun sih
babare ing besuk

Bok manawa na nugrahèng Widi
mring sira masingong
pupusên ing driyanira Nikèn
kapindhone sun arêp ngulati
ring arimu kalih
jalwèstri kawlas-hyun

Tan wruh lamun manggih pati urip
anandhang rarêmpon
rêbut urip saparan-paranne
pisah lan manira kawlas-asih
baya datan lami
gèn-ingsun angluruh

Nikèn Tambangraras tan bisa ngling
mingsêg-mingsêg alon
marawayan drawayèng pipine
lumuntur lir turasan waspèki
kang raka ngarihi
sarwi ngusapi luh

Surat ingkang nugraha marnani
lir wulan angayom
sasontên mila ngimur garwane
Amongraga rumakêt ing rabi
rinubanan ing sih
kadya mas tumimbul

