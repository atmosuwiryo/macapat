sami-sami agami Ibrahim
agêng lan alit pantês aseba
manggihi gusti têgêse
nadyan sami wus anut
mring jêng nabi duta Ibrahim
jêr kantun ingkang têdhak
wong agung puniku
trah Ibrahim lair Mêkah
akêkutha Kuparman prawirèng jurit
pantês ing Jamintoran

asebaa nèng têba manggihi
nanging kawula sandeya kakang
dèrèng yêkti pawartine
dene ping kalihipun
ingkang putra wontên ing ngriki
dèrèng atur uninga
atadhah bêbêndu
inggih dèrèng manggih dhangan
saking têtêrangan pan dêdanan budi
ing mangke kathukulan

praptanipun kakang adipati
inggih kawula tadhah dêduka
Ki Umarmaya ature
sampun susah sang prabu
aprakawis kawula prapti
dene raka paduka
inggih kang angutus
maringa ing Jamintoran
tan makotên pan amung kinèn ngulati
dhatêng putra paduka

ing têkiyar kawula pribadi
angosak-asik ujum pratapan
ing wukir pandhita akèh
punika kang atuduh
yèn ki putra wontên ing ngriki
dene Sang Raja Salsal
lan Gulangge sampun
pratela kilèn talatah
sampun wontên ingkang agami Ibrahim
ratu gêng binathara

Jamintoran Prabu Nyakrawati
Sadarsalam ratu binathara
lèr kilèn tanah prajane
ingkang sabrangan laut
ing dharatanipun sawarsi
wong agung duk miyarsa
sukur sukèng kalbu
tan kadi graita tuwan
dadya suka tyasnya Prabu Nyakrawati
Bathara Jamintoran

lajêng luwaran dènnya tinangkil
Umarmaya binêkta mring pura
langkung saking gêng kurmate
sasat tamian guru
sung nugraha sang adipati
kasmaran jro wardaya
gupuhira prabu
saengga kadang lan bapa
ing anggêpe adhahar sare tinunggil
Dipati Tasikwaja

pan ginanti gènira aguling
anèng kang putra Pangeran Kelan
nuntên jro pura ênggène
ing sabên ari manggung
pakumpulan sagung bupati
drawina saha bala
suka-suka nutug
mangkana sawiji dina
Umarmaya nuju pinanggih pribadi
lan Prabu Jamintoran

nèng panêpèn matur ki dipati
sampun lami ing lampah kawula
yêkti pangajêng-ajênge
raka paduka prabu
kula jarwa tuwan pribadi
mênggah raka paduka
kadi lajêng nglurug
dhatêng nagri Jaminambar
dene mênggah panuwune putranèki
kadi sampun ing aprang

yèn salamêt kadi wruh ing margi
yèn tan dhatênga sayêkti sirna
ing Jaminambar dhatênge
sang nata duk angrungu
lah puniku kakang dipati
wontên maras kawula
kalamun wong agung
ngalurug ing Jaminambar
ratu agung nagri sawatêsing langit
kilèn nungkul sadaya

marang Ratu Rabusamawati
kang angaku Sang Hyang Amisesa
datan wontên ratu malèh
kang agêng mung puniku
nagri kilèn watêsing langit
mung Ratu Jaminambar
kang dhèwèki agung
prakosa sugih prang kêmat
Umarmaya umatur kadi tan kêni
upami ingandhêga

yêkti raka paduka ing benjing
wungu dukane yèn tumingala
Saesalam jêjenggote
anèh lan para ratu
kang sinulam rêtna inganggit
sotya jumêrut mirah
mutyara lan yakut
angling Raja Jamintoran
saking pundi mulata jêjenggotnèki
ing Prabu Jaminambar

kajawi benjing têmpuh ing jurit
Ki Dipati Tasikwaja turnya
hèh sang nata sampun age
witning sang rajasunu
putra tuwan ta botên kêni
amirsa mungsuh awrat
pan lajêng puniku
kabapan ambêk mring mêngsah
sajatine sang nata kula mariki
saking ing Jaminambar

jêjenggote kang kula malingi
lah puniki winêdalkên sigra
saking ing jro kêkasange
Marmaya gya rinangkul
aib têmên panggawe iki
kakang aja ta walang-
driya nora tutur
manira maring ki putra
sun kawruhi têtêkone anak mami
jêr ratu Jaminambar

taha-tinaha lawan ing ngriki
anglurugi tan wani maringwang
miwah tan amrih nungkule
iya ngong mangkanèku
nora wani yèn anglurugi
dadi taha-tinaha
iku lawan ingsun
padha tekad sowang-sowang
dene mangke Wong Agung Surayèng Bumi
kang duwe pagawean

ingkang wajib angradin ing jurit
wus akanthi iya Raja Salsal
lawan Narpati Gulangge
pan iku ratu agung
ing bang kilèn timbangan mami
katri ing Jaminambar
ing mangke wus ungsum
prapta wong agung bang wetan
Raja Arab sayêkti arsa mungkasi
dènnya ngrata agama

lêluhure agama Ibrahim
wajib ingsun iki belanana
ing papa miwah arjane
matur Umarmayèku
yèn makotên sri narapati
kula enjing amangkat
rêmbag sabiyantu
ing lair batin wus nunggal
kunêng dalu ya ta kawuwusa enjing
Dipati Tasikwaja

mring ênggone ing putranirèki
Pangeran Kelan Ki Adipatya
Tasikwaja andikane
kulup umangkat ingsun
barang rêmbug iku wus dadi
dene paningkahira
panjalukirèku
têkane wong tuwanira
iku ingong ingkang saguh angaturi
praptane Jamintoran

ramanira nora wande prapti
nanging ta lawas kalawan enggal
luwih karsane Hyang mangke
dene sapungkur ingsun
aja sira murang ing kapti
karsane ramanira
ing kene sang prabu
môngsa ta angarahapa
iya uwis prasasat ramanirèki
Wong Agung Kakungingrat

sakarsane lah turutên gusti
dèn abêkti marang ing wong tuwa
bêgja wus agama kene
kalawan ratu agung
Sri Bathara Anyakrawati
Sang Prabu Jamintoran
ambêkira alus
raharja tur satya budya
yêkti wajib tinurut sakarsanèki
kang putra tur sandika

tan winuwus rêroncèning pikir
pan cinêndhak wau lampahira
Dipati Marmaya mangke
wus pamit ing sang prabu
miwah marang putranirèki
mêsat saking nagara
Jamintoran dulu
lampahe Ki Tasikwaja
praptèng jawi kitha sarwi nampèl wêntis
lir kilat pêsatira

sadhêpa dènnya tan ngambah siti
sapamanah dadi sajangkahan
dangu sangsaya rikate
rong pamanah pan antuk
sajangkahan lumpatirèki
wus angidak ing wana
ing sawulanipun
linampahan kalih dina
luwihipun Ki Dipati Guritwêsi
tambuh ing lampahira

kunêng ta kang lumaku
sira dipati ing Silahulun
kang ing wuri wau gantya kang winarni
lir tinêbak ing mong luput
ing Jamintoran sang katong

Kya Patih Jahansirun
kang ingandikan marang sang prabu
miwah sira Pangeran Kelan kang prapti
nèng ngarsane rama prabu
gunêm sajroning kadhaton

angandika sang prabu
marang Kyana Patih Jahansirun
angêriga hèh apatih pra dipati
môncapraja para ratu
kabèh wong têtamping ingong

sakapraboning pupuh
karana ta mangsane wong agung
ing Kuparman ngarsakakên ngrata bumi
bok ana parentahipun
maring sun sok wis asaos

nadyan tan ana iku
parentahira wajib abantu
witning padha iya agama Ibrahim
ngawakana dhewe patut
anglabuhi prange popor

lawan ing kalihipun
kang putra anèng nagaraningsun
yèn mênênga bae tanpa ngrasa mami
hèh patih mangkono ingsun
paran rêmbugira kono

dene ta putraningsun
ki putra Kelan ingkang atunggu
Jamintoran ingsun nora angawruhi
pracaya marang sutèngsun
lah patih sira kang among

dene ta lamun kuntung
para ratu rong duman kang milu
kang saduman iku tunggu putra mami
Kyana Patih Jahansirun
matur lêrês karsa katong

ngundhangi para ratu
miwah satriya punggawa agung
ingundhangan asaos kaprabon jurit
sapakartine wong nglurug
wus pacak barising katong

ubêkan sapraja gung
elur tan kèndêl wadya lumêbu
ingkang saking pasisir môncanagari
sadina-dina gumuruh
siyaga prang para katong

kunêng malih winuwus
ki adipati ingkang winuwus
sampun dungkap ing ênggone punang kaki
tanah Jaminingrab sampun
Marmaya lampahira lon

amor talatahipun
lan tanah Rokam asrêp tyasipun
kèndêl aring ing munara gèning bèji
ngayêm-ayêm salirèku
ing dalu arsa anyêrot

wusnya asalat gupuh
sang adipati anêbah pupu
nampèl wêntis pêsatira kadi thathit
angantêp dènira mamprung
sadalu enjing wus anjog

praptane nagaresuk
nuju tinangkil sira wong agung
aglar sagung para nata ngarsa Amir
Salsal Gulangge Lamdahur
wong Parangteja tan adoh

Kewusnendar Tamtanus
Tasangsulngalam Maliyat Kustur
Barikahar Johanpirman Banuarli
Kalbujèr lawan Dukyanus
Marmadi sakadang katong

Yusup Adi nèng ngayun
Sarkab Sarsaban Iskal Iskalun
Kemar Kadarisman Sri Darundiyèki
supênuh pra ratu-ratu
wong agung ngandika alon

yayi Parangtejèku
pira lawase ing kesahipun
kakangira kang Dipati Guritwêsi
Arya Maktal nêmbah matur
pan sampun tigang pancorong

wus matur nolèh pungkur
marang Gulangge nambungi wuwus
sampun lêrês ing petang anggèr pan sami
ya ta ngandika wong agung
yèn kongsia lèh sêmono

yêkti doh têbanipun
kaya yèn antuk lakon sataun
yèn lakune si kakang Tasikwajèki
baya ta durung katêmu
ki putra ilange adoh

nênggak waspa wong agung
sagung tumingal sami tumungkul
tan antara kêthap-kêthap pan kaèksi
prapta manjing alun-alun
lampahe maksih mancolot

wus manjing tarub agung
nguluki salam jinawab gupuh
gapyuk samya aras-ingaras jônggèki
wus lênggah Umarmayèku
kumrubut kang para katong

gugup pandangunipun
kaya ta paran lakunirèku
sigra matur Adipati Guritwêsi
inggih kapanggih pukulun
putra paduka sang anom

wontên nagri Jamintoran
têbihe saking ing ngriki
lêlayaran tigang wulan
dharatanipun sawarsi
ratu gêng nyakrawati
ngawulakkên para ratu
prakosa sugih bala
sampun agama Ibrahim
Sadarsalam Binathara Jamintoran

ratu ambêk santa budya
paramarta sih ing dasih
Sri Bupati Jamintoran
bagus pidêksa rêspati
yèn tinon ulat liring
rayi paduka pukulun
Wong Agung Parangteja
bêbaon wadana sami
kaot kêdhik agêng Natèng Jamintoran

kang rayi jalu satunggal
mirit ratu ing Yunani
nama Radèn Sadarkola
pêkik prawira ngajurit
dening namaning patih
sira Patih Jahansirun
blêg nata Darundiya
kaote antêng ki patih
Jahansirun prawira mantêp jatmika

puniku kang dadi pikat
bisane anyuwitani
marang ki putra ing Kelan
kacandhêt saaturnèki
dene purwane nguni
ing ngrika kapanggihipun
inggih ing Jaminingrab
apan tumut Ngrokam ngriki
wontên tabêt karamat Sultan Iskandar

bèji kalawan munara
ping tiga sare ing margi
sabên-sabên palerenan
sadina ping tiga manggih
munara sarta bèji
caritanira rumuhun
kala Sultan Iskandar
anglurugi larang warih
milanipun amêdalakên karamat

munara bèji wiwitan
punika sitine putih
sadaya sitine abang
mung satunggil siti putih
pangruwat barang sakit
puniku taman si dhukun
putri ing Jamintoran
Rêtna Julung Sulasikin
kang suwarna kadi gambar saking swarga

punika gêrah têtômba
siram taman siti putih
sapangat Sultan Iskandar
waluyane rajaputri
bêkta wong pitung kêthi
tindhih Patih Jahansirun
lan Arya Sadarkola
kang ngantêr sang rajaputri
pacak baris prajurite Jamintoran

nuli kaki putra Kelan
ambujung manjangan wilis
tinut kalantur kasasar
ing barise rajaputri
sirna manjangan wilis
kadrojog ing baris agung
ki putra mèh karampas
lajêng amurwèng ajurit
aprang rame kasoran wong Jamintoran

dene pêtake ki putra
sêsumbare ing ajurit
miyarsa wong Jamintoran
Sadarkola lan ki matih
mara barundhul kalih
asrah pati batinipun
luntur tyase ki putra
pinanggih pakuwon nênggih
palênggahan lawan putri Jamintoran

nuntên matur ing ki putra
Rêtna Julung Sulasikin
wong agung anilakrama
inggih sampun age runtik
tan wontên kang udani
lamun paduka wong agung
dosane wadyaningwang
kawula ananggalangi
pan sumôngga ing kukume narpaputra

wau kalane tumingal
mring Ni Julung Sulasikin
kagyat anyana kang garwa
Kadarwati anèng bèji
dangu-dangu katawis
ragi sêpuh garwanipun
upama kinacèka
umur kadi tigang warsi
pacacahe ing warna êblêg sadaya

lawan dêdêge watara
dêstun kacèk têlung nyari
andhap putri Jamintoran
Ki Umarmaya anolih
marang Raja Kubarsi
lah iya Maliyat Kustur
kêmbar lan kadangira
yèn matia salah siji
sira marêm mulat putri Jamintoran

yayi mas ing Parangteja
sira kang niaya iki
atmajane duk pasihan
têka dèn pisah saiki
ya dumèh anglurugi
Gajimôndalika Uktur
dene nora piraa
larangan gawa pawèstri
milanipun kapêjêng kangên kang garwa

kantaka ngênggon ki putra
sigra Julung Sulasikin
parentah marang ki patya
ginulung rahadèn mantri
nginggahakên palwa glis
tan kari sakudanipun
prajurit Jamintoran
bêdhol numpak ing jaladri
dhaut jangkar kang palwa ababar layar

ki putra lajêng binêkta
sapraptanira ki mantri
ing nagari Jamintoran
kinarya tumbaling jurit
sang nata langkung asih
ingangkat putra pambayun
karsa pinanggihêna
lan Dyah Julung Sulasikin
pamopone ki putra wontên tinêdha

inggih praptane kang rama
Wong Agung Surayèng Bumi
ing nagari Jamintoran
lan kang garwa Kadarwati
manira kang nanggupi
ki putra panjalukipun
jinênêngana ngrama
pan ing Kaelan sang putri
lah puniku alure purwa wasana

ngungun kang samya miyarsa
wus panguncanging Hyang Widhi
milane kala amirsa
mangsuli ika ta mangsit
wong agung sigra nolih
marang Gulangge wotsantun
inggih ing bumi Rokam
ing Jaminingrab wanadri
tamat tabêt karamat Sultan Iskandar

wong agung alon ngandika
kaki Prabu Parangakik
bêcike sira ngujunga
ing labêt lêluhurnèki
kang putra awotsari
Umarmaya malih matur
sarwi mêdalkên ingkang
jenggot Rabusamawati
saking kasang panjangipun limang asta

inganggit lawan mutyara
jumêrut nila widuri
mirah intên pira-pira
markut markap kang sinuji
cingak ingkang ningali
sagung para ratu-ratu
wong agung angandika
sapa duwe jenggot iki
matur alon Sang Dipati Tasikwaja

sang nata ing Jaminambar
ingkang angaku Hyang Widhi
Saesalam kang pêparab
Raja Rabusamawati
pangeran pitung langit
wal arli pangeranipun
pitung bumi punika
nora kapalang ing kapti
Saesalam dènnya angaku Hyang Suksma

akarya langit kasapta
sawarga naraka kardi
widadari malaekat
rosane kêpati-pati
wau duk amiyarsi
jajanira latu-latu
wadana dadi wongwa
Wong Agung Surayèng Bumi
asupata sinêsèkkên para nata

hèh sakèhe para nata
padha sêksènana mami
norage kapanggih ingwang
iya lawan putra mami
ki putra Kaelani
lamun ingsun durung gêmpur
ratu dubilah setan
kang ngaku Hyang Maha Suci
lamun tiwas matia nèng Jaminambar

hèh yayi Gulangge mara
nuduha wadyanirèki
pangirid panuduh marga
mring Jaminambar nagari
undhangna Umarmadi
ingsun budhal besuk esuk
gitik mring Jaminambar
manawa salamêt urip
iku wêruh ing nagara Jamintoran

lami nèng nagari Rokam
anyandhang lara gêng kingkin
icale Pangeran Kelan
sampun amamring asêpi
kêkayon sanagari
sami putih sêmunipun
nyênyêt samangke waras
kantênan gène dyan mantri
malah duka wong agung kala miyarsa

dene Ratu Jaminambar
têka angaku Hyang Widhi
jenggote wus kamalingan
mring Dipati Guritwêsi
tinalèkakên benjing
nèng sukune askardiyu
yèn ugi têmpuh ing prang
mangkana Rokam nagari
kadi guntur swarane gumrah wurahan

dene kang sami siyaga
sakapraboning ajurit
baranang gumrah sumringah
sabarang sêmune abrit
kagawa bigar ati
mangkana kang para ratu
samakta saha bala
Gulangge prajuritnèki
pitung yuta patang kêthi kang pangarsa

balane rong puluh yuta
punika ingkang kinêrig
binêkta mring Jaminambar
kajawi wadya para ji
dhomas ingkang pangarsi
wadanane para ratu
ratu pamburi kathah
kang tinuding ngirid baris
ambarêpi anuntun gêgaman Arab

sakawan ratu prakosa
anyayuta wadyanèki
Ngrêdadi Raja Subêrham
Raja Gêrgawamêntari
Raja Drêkuma nênggih
ing Buntara ratu agung
lan Raja Banualkap
nagrine Baranjêmadri
juru nuntun marga mring gêgaman Ngarab

kunêng samaktaning bala
kêkirab gêgaman bumi
tata sajawining kitha
lawan bala ing Kohkarib
ingkang sami ngriyini
saking kitha wêdalipun
lawan bala ing Selan
lan Kalakodrat kang mijil
tan kawarna ing dalu ari kawuntat

enjing têngara gumêrah
têtêg ewon bèri gurnang thongthonggrit
gumêrah sajuru-juru
sagung para narendra
budhal saking jro kitha Rokam kadya rug
prakêmpa wukir sayuta
anglir bêdhah bumi gonjing

daut saking jawi kitha
para ratu ingkang barêpi baris
Subêrham lan Raja Barkum
Gêrgawan lan Banulkap
kapat sami pianjur andêling kewuh
prajurit kawan ing Rokam
kang tate nguwisi kardi

balanira anyalêksa
sinambungan prajurit ing Kohkarib
para ratu patang puluh
gumrêgut saha bala
tingkah kadya anganyar-anyari nglurug
alami nèng nagri Rokam
kèndêle tan ana jurit

wurine bala Marmadya
balanira Lamdahur anambungi
sakuswa kang para ratu
wuri balane Salsal
ing wurine balane Maliyat Kustur
lan balane Kewusnendar
para ratu kang nambungi

nulya Kalbujèr balanya
Banuarli balane kang nambungi
lan balane Natèng Kuljum
anulya balanira
Sadat Kadarisman wong Ngabêsi nyundhul
wuri balanipun Sarkap
Turki ingkang anambungi

balane Iskal Iskalan
nulya Ukman balane anambungi
nulya balane Tamtanus
jangkêp ing tigang dina
nulya bala ing Kaos ingkang sumundhul
Prabu Sayid Ibnu Ngumar
lan bala ing Samasrawi

nulya sumundhul barisnya
Sultan Anom Adi Danurusamsi
bala Kodrat Samadikun
sumundhul anèng wuntat
balanira Jayusman Murijalsamsu
Kaharkusmèn balanira
nulya balane Dukyanis

nulya para Ratu Kelan
kang kinarya anindhihiing baris
ing wuri ingkang sumundhul
bala ing Parangteja
gunging bala kanggo tigang arinipun
nulya balane Marmaya
kang munggèng ngarsanira Mir

sumambung wadya pangarsa
kang sayuta wuri Sang Jayèngmurti
ing wuri pra kadangipun
golong kang pra santana
bala Amir anggili ingkang sumambung
balane baris balabar
bala Bas lan Ngabdulsamsi

kabèh bala para kadang
kalih wêlas prasamya anambungi
miwah tunggul payungipun
kabèh bandera pêthak
rontèk pêthak malêtuk lir udan kapuk
wuri kathah para nata
mor bala ing Ngalabani

cinatur wolulas dina
antarane têlase kang prajurit
wus datan kêna cinatur
gunge bala Kuparman
wuwuh-wuwuh kèhe tan kêna winuwus
prasasat samodra wutah
anêsêki kang wanadri

kunêng malih kang winarna
sira Unuk Mardawan lan Apatih
Baktiyar têtela sampun
atas dènnya miyarsa
yèn budhale saking ing Rokam wong agung
Kalana Surayèng Jagat
mring Jaminambar anggitik

Baktiyar Unuk Mardawan
nêdha atêr mring balane Kotaltil
Kotaltil balane Mangkrub
Mangkrub lurah malekat
tukang banyu Mingkail namane Mangkrub
Baktiyar Mardawan budhal
saking prajane Kotaltil

ing siyang dalu lumampah
tan winarna ing marga sampun prapti
ing Jaminambar kutha gung
Mardawan lan Baktiyar
dutanira Kotaltil anjujug Mangkrub
ngirid Mardawan Baktiyar
wus panggih lawan Mingkail

katur mula bukanira
yèn Baktiyar pêpatih ing Mêdayin
Mardawan saduluripun
nguni Unuk Marjaban
Ngambarkawit mantune Gulangge Prabu
dadi bêburon kalihnya
praptane punika ngungsi

Mardawan Baktiyar samya
wus binêkta minggah marang ing langit
winêling pratingkahipun
umarak ing Hyang Suksma
Rabusamawati angaku Hyang Agung
sabarang pratingkahira
kadi amamak Hyang Widhi

sira Mardawan Baktiyar
akêkinthil marang Mlekat Mingkail
minggah ing langit kapitu
prapta ing bale ngaras
ngoyog kori Malekat Mingkail Mangkrub
Jabrail Surakal mêdal
lawan Duljalal Ngijrail

lawan Israpil Sapardan
kumpul papat Malekat Mukarabin
sami marak ing Hyang Agung
pinarak bale ngaras
munggèng singasana ing yakut jumêrut
widadari kang angayap
wontên kalih atus sisih

sujud malekat sakawan
wong kêkalih tumut Mardawan Patih
kalihe tumut asujud
munggèng ing wurinira
ingkang papat kinèn tangi saking sujud
Jabrail Ngijrail samya
Mingkail Ngisrapil tangi

kantun Baktiyar Mardawan
maksih sujud Sang Rabusamawati
ngandika marang ing Mangkrub
hèh Mingkail ta sapa
ya kawulaningsun sira gawa mangsuk
Mangkrub Mingkail tur sêmbah
gih kawulaning Hyang Widhi

satunggil aran Baktiyar
nguni mapan pêpatih ing Mêdayin
Mardawan satunggalipun
Ngambarkawit ingRokam
kadang Unuk Marjaban kalihe katur
dadya bêburon punika
mila ngungsi ing Hyang Widhi

ambêkta atur punika
mila gupuh umarak ing Hyang Widhi
angandika Raja Rabus
hèh Baktiyar ta iya
karo pisan sumêdya apuraningsun
pan sira kawulaningwang
nora wurung sun tulungi

Baktiyar tangi kalawan
Sang Mardawan Baktiyar turirèki
dhuh Tuwan kang maha luhur
kang misesèng kawula
ingkang luwih wikan dhatêng maklukipun
kang anitah bêcik ala
amba ngaturi udani

wontên têrah kinawasa
inggih têrah saking Nabi Ismangil
Mêkah kalairanipun
prakosa môndraguna
ngawulakkên alêksan kang para ratu
akêkutha ing Kuparman
balane kadi jaladri

ing mangke wontên ing Rokam
pan kinêrig bang wetan ing para ji
mila Gulangge pukulun
datan kuwawi nambak
miwah Salsal pukulun sami anungkul
Raja Gajimôndalika
Uktur anadhahi jurit

tumpês datanpa kukuban
sabalane bêsmi sami wor siti
Gajimôndalika Uktur
dadyawu kunarpanya
nagarine dèn sirnakkên labêtipun
sampun dadi ara-ara
ing prang kurugan pêpati

ingkang sampun atêtela
ing bang wetan wingrin para narpati
têmah suwita sumuyut
ratu gêng-agêng samya
pira-pira kang kasaban dhamparipun
kumalungkung anèng jagat
Wong Agung Surayèng Bumi

ing mangke sampun kêkirab
sakingRokam nêdya gitik mariki
wadya kadya lun gumulung
kathah ratu misesa
ingkang sami abêbala para ratu
kang sami sudibyèng yuda
tanpa wilis kang para ji

para putrane sadaya
anêracak samya prawirèng jurit
tur sami umadêg ratu
anagri sowang-sowang
sabandhoyot môndraguna ing prang pupuh
sagarwane sami digbya
prawira mucung ing jurit

pan angguguk angakak angêmbat pupu
wau duk miyarsa
Raja Rabusamawati
ing ature Rêkyana Patih Baktiyar

hèh wong iku iya patih ing Mêdayun
arêp srah palastra
yèku Si Surayèng Bumi
apa dèn go angalahna marang ingwang

balaningsun kadi rêndhêng môngsa jawuh
miwah sugih ingwang
iku ingsun karsa langit
langit êmas sèwu yuta dhacin ana

jêmbaripun sadina ingkang mangidul
angetan sadina
mangulon mangalor sami
anyadina pan iku lakuning jaran

salaka gung suwasa pan langit ingsun
têmbaga kuningan
parunggu kalawan wêsi
sapa kêlar wong mêngkono ngalam donya

lah ta iku balaningsun para ratu
pan tanpa wilangan
miwah satriya dipati
kadya banjir bangawan tiba sawangan

ngandika sru mring malekat papatipun
padha angêriga
rikatêna sêlak prapti
mungsuhira wutah ati kaduk sura

bêcik ana jaban kutha lor lan kidul
ingkang wetan ika
pamedan ing kanan kèri
cawisane badhene mungsuh kang prapti

balanipun saratu sajuru-juru
anèng kèri kanan
kang badhe nadhahi tandhing
tandhing wêndra yuta bara mungsuh apa

duwe atur iya kaya balaningsun
lir tibaning udan
lêbur sun urugi pati
apa kêlar wong wetan animbangana

tan cinatur sadina-dina kang rawuh
bala saking mônca-
nagara miwah pasisir
kadi guntur prahara kang manjing kitha

ana ratu kalih atus lagi rawuh
saking Jaminasar
Sang Raja Katil Mukatil
iku ratu kêmbar kalih atus pisan

wontên ratu ingkang prapta tigang atus
saking Jaminurat
lor kulon watêsing langit
sami ratu bala nata lir hèr nawa

wontên ratu prapta malih kawan atus
saking Ujunglukar
poncot langit urut wukir
Raja Jangkung Raja Jangkang Raja Jangkar

Raja Kabul Raja Kabut Raja Marbut
Raja Pulangnawang
ratu andêling ajurit
Raja Bulbul Raja Bulkung Raja Wangkang

wontên ratu rawuh saking Ujungkuwuk
ratu pitung dasa
sami urut ing pasisir
wontên malih ratu saking Parangkêmbang

pitung atus sami ratu agung-agung
pangarsaning nata
nênggih Raja Gunturapi
Raja Jêkèk lawan Raja Gajimawar

Raja Unung Raja Wagal Raja Jêmur
RajaUjungwijang
Raja Baka Raja Bindi
balanipun kabèh lir samodra bêna

Raja Katung Raja Bunu Raja Kadrus
Raja Jalismurah
akathah lamun winarni
lir sungapan samodra ratu kang prapta

wontên ratu prapta malih kalih atus
pan kadya hèr nawa
ratu saking Jaminudhis
pangagênge Raja Abrah Raja Bursam

Raja Nujmul Raja Kibri Raja Butnu
Raja Pilangkurah
Raja Gurnut Raja Kirtin
datan kêna cinatur kèhing kang bala

ratu-ratu kêrigan ingkang jinujug
wadanane ana
kang sami wismèng nagari
sosorane ratu malekat sakawan

ratu agung Raja Tursina puniku
lawan Raja Pulkan
Raja Kamti tri sêngadi
Mraja Kantil kang sami anèng nagara

Raja Bandun sêngadi puniku agung
ratu kang malekat
sakawan agêng pribadi
sasat patih malekat papat Mukharam

kunêng wau kang ngumpulkên para ratu
Natèng Jaminambar
Raja Rabusamawati
bala kadya sayuta wukir samodra

ratu wutuh dèrèng kambah-kambah mungsuh
lagi sapunika
ana wani anglurugi
sajêg-jêge bang kulon kêkês sadaya

kang winuwus gantya bala kang lumaku
saking nagri Rokam
Wong Agung Surayèng Bumi
balakuswa kadi wutahing samodra

para ratu tanpa wilis agung-agung
prapta lampahira
ênggène munara nguni
bèji ingkang karamat Sultan Iskandar

sami dulu tilase pamancalipun
pangeran ing Kelan
duk binêkta ing sang putri
Julung Sulasikin putri Jamintoran

sami ngungun sagung kang samya andulu
patilasanira
Rajaputra Kaelani
kang ngrasani pinikat saking ing kêmat

kang wadya gung sami ayêm ing tyasipun
nèng taman Iskandar
wana Jaminingrab nênggih
kathah palakirna di-adi ing wana

kalih tangsu marga sadina ping têlu
gèn bèji munara
punika kang dèn sipêngi
wananipun kèh palakirna tur rata

laminipun lampahing kang para ratu
sampun kalih côndra
cucuk sakawan para ji
Raja Darkup kalawan Prabu Sudirham

katrinipun Raja Brêgawan dibya nung
lan Raja Banukap
gêgêdhug ratu prajurit
nagri Rokam kapat manggalaning aprang

lampahipun ing marga datan winuwus
ratu kang sakawan
kang sami anuntun margi
wus angidak talatah ing Jaminambar

dhusun-dhusun wêwatês kang sami tumut
bumi Jaminambar
ginêmpur dipun bahaki
awurahan gègèr giris wong tampingan

gègèr samya bilulungan
desa tampingan kèh bubar
girise lamun wong lanang
kinèn numpêsi sadaya
lamun wadon binoyongan
sanadyan cilik yèn lanang
yêkti pinatèn pan ingkang
parentah GulanggeRaja

mring ratu sakawan ngarsa
kang ingajanan sang nata
yèn wong Jaminambar iya
nora patut uripana
ratune ngaku Hyang Suksma
nadyan sato patènana
aja si jalma manusa
Gulangge parentahira

dadya wong Kohkarib milya
wong Rokam sapolahira
bahak bêboyongi samya
gêmpuran sagung wong desa
pating palinguk sadaya
dèrèng tate mungsuh prapta
katur marang ratunira
yèn mêngsah prapta cucuknya

ratu sakawan balanya
Prabu Gulangge ing Rokam
agul-aguling paprangan
pangirid Raja Subêrham
Banulkap Raja Brêgawan
Raja Darkum sakawannya
balane kalangkung rêsah
ambêboyong angrêrayah

sipat lanang tinumpêsan
mangkana Mangkrub Malekat
matur mring pangeranira
Raja Rabusamawatya
yèn cucuking mêngsah prapta
wong tamping gêmpur sadaya
mêngsah langkung rêsahira
ambêboyong karya pêjah

Raja Rabus langkung duka
Samawati duk miyarsa
yèn cucuke mêngsah prapta
balane Prabu Gulanggya
kang dadya panuntunira
panganjur bala Marmadya
anglir kang samodra bêna
angêlèbi ara-ara

lir gunung guntur sawêndra
untabe kang wadyabala
angêbêki wanapringga
Raja Rabusamawatya
ngundhangi sagung balanya
kang salawe atus prapta
ingkang pinacak punggawa
nèng Jaminambar kuthanya

punika ratu wadana
karèh ing malekat papat
Jabaraile Surakal
Ngijrailipun Duljalal
Israilipun Sapardan
Raja Mangkrub Mingkailan
malekat papat punika
lir pêpatih têgêsira

aparentah nambutkarya
anèng langit catur tundha
badhene panggenanira
Raja Rabusamawatya
dènnyarsa dulu praptanya
bala Kuparman sadaya
gumawang langkung têtela
saking langit catur tundha

ubêkan sadina-dina
polahe wong nambutkarya
ting bilulung solahira
wong gêdhe-gêdhe sadaya
ting kalêsik paran ika
wong wetan luwih prawira
nglurugi Allah manira
kudu angajap duraka

apa baya tinêmua
baya ta kudu cilaka
manusa wani Hyang Suksma
sawênèh pangucapira
jêr ika nora kabala
mulane wani punika
mung lagi wong kene iya
kang padha ngaku Hyang Suksma

lamun wong Kuparman ika
tan sudi ngaku Hyang Suksma
iya marang Allahira
amung wong ing kene padha
tan ana tutur carita
mulane gugu kewala
lah ta iya rasakêna
wong kabèh kêna duraka

manira olèh carita
wêcane wong kuna-kuna
rusake wong Jaminambar
yèn mungsuh wong agung wetan
eling-eling babo padha
iya ta môngsa wurunga
nagaramu bakal rusak
nanging dèn angirit padha

têtarube sampun dadya
munggèng langit catur tundha
Raja Rabusamawatya
sing bale ngaras têdhaknya
nèng langit ping pat sineba
dènnya jênêngi ngayuda
lèr kitha lan kidul kitha
gèning barising kang bala

ya ta wau kang winarna
lamine ana ing marga
gêgaman Kuparman prapta
wong Rokam kang tuduh marga
pangirid munggèng ing ngarsa
panutane lampahira
dupi mèh ngambah nagara
manggih rêratan nagara

wong Rokam kang anèng ngarsa
Marmadi parentahira
ratu sakawan punika
kinèn sami amirea
balia wor kancanira
mung wong Kohkarib kewala
wus ngambah ratan nagara
môngsa ta ngarah bingunga

sangsaya sru kagegeran
polahe wong sanagara
lumayu asalang-tunjang
ngili mring jro langit samya
sadaya gumyur tyasira
kasub praptaning kang mêngsah
cucuke prapta nagara
Prabu Marmadi kang nama

orêg sapraja gumêrah
dene wantêre kang mêngsah
banjur tan ana tinaha
mung lèrèn korining kitha
banjur karya pamondhokan
ayêm ing sasolahira
tan ana ingkang tinaha
mung gajul brubul praptanya

lawan carakane prapta
satriya kalih dinuta
satunggal tan mawi bala
janggiri titihanira
putra Ngabêsi Yujana
Kaharkusmèn lawan sira
Dyan Samadikun sêmbada
amundhi tunggul panantang

lor kidul korining kitha
akêbak wus binarisan
pan lêlakon limang dina
jêjêl baris mangulonnya
miwah kang êlor mangkana
baris lir mêndhung sinawang
ing lêlakon têlung dina
têdhak tan ana sumêla

gumrudug prapta punggawa
mring kori sakèthèng wetan
dene ana katingalan
kang prapta kadya dinuta
satriya loro balaka
pan sarwi amundhi layang
pra dipati ingkang tanya
wong ing ngêndi ingkang prapta

rupamu padha mangkana
ambêgmu gung kumasura
sumaur kang tinakonan
ingsun iki raja duta
ingutus mring gustiningwang
aturna mring ratunira
duta Wong Agung Kuparman
gawa surat praptaningwang

ana wong Jabarailan
sigra dènira lumaywa
munggah mring langit kaping pat
matur ing Sang Hyang Wisesa
pukulun kang kinawasa
marang ing sakèhing umat
ing jawi wontên wong prapta
inggih carakaning mêngsah

mawi sêrat praptanira
sarwi sujud aturira
ngandika Hyang Kang Wisesa
Raja Rabusamawatya
marang kang malekat papat
Jabrail Ngijrail lawan
Israpil Mingkail paran
praptane caraka ika

apa bêcik sun undhanga
apa layange kewala
pradondi ing aturira
pra Malaekat Mukarab
ana matur nimbalana
ana matur pinundhuta
inggih layange kewala
dadya utusan mundhuta

inggih marang suratira
duta karia nèng jaba
ywa milu munggah ngakasa
malekat kalih dinuta
mundhut surating caraka
Radèn Kaharkusmèn nyêntak
macicil sarwi amulat
mring Samadikun sasmita

lah iku tataning apa
ngêndi anawong dinuta
tan wruh ingkang pinaranan
yèn caraning gustiningwang
sun palaur mulih aran
angur sun pilih matia
kalawan sinêbut tiwas
angilang-ilang darajat

ngosikakên pêdhangira
Radèn Samadikun tanggap
malekat wangsul cangkelak
matur marang gustinira
Raja Rabusamawatya
sujud prapta ing ngajêngan
tangis sujud aturira
dhuh gusti sang maha mulya

surat pinundhut tan angsal
duta macicil kang netra
sarwi molahakên pêdhang
canthula ngucap dêksura
sun palaur mulih aran
angurmati ngamuk mêngsah
makatên pangucapira
duta kêkalih taruna

anari malekat papat
Raja Rabusamawati
paran ika karêpira
cinêkêl kongkonan iki
mata karo cinukil
lawan kupinge pinêrung
dene liwat dêksura
matur nêmbah Jabarail
dhuh pukulun kang agung ingkang misesa

lamun tuwan makatêna
animbangi lare cilik
langkung nistha loking jagat
tan wontên utusan mati
nadyan praptaning sakit
dèrèng wontên adatipun
malah manggih ganjaran
lampahe ratu linuwih
pan paduka gustine kang raja-raja

langkung dènirangrêrêpa
Jabrail Surakal arib
dadya kèndêl duk miyarsa
Raja Rabusamawati
mênêng dangu tan angling
ingkang angaku Hyang Agung
ya ta ngandika tanya
sapa rane duta kalih
nêmbah matur Mukarab ingkang dinuta

satunggil putra Yujana
Radèn Kaharkusmèn pêkik
dene ta ingkang satunggal
putrane Rajèng Ngabêsi
sami nom pêkik-pêkik
nama Kodrat Samadikun
anèh kang tinitihan
awak macan sirah sapi
kadya gagak cêmênge mêlês kalintang

ya ta malih angandika
Raja Rabusamawati
nênggih ingkang tinakonan
dening Malikus wal arli
nalika iku Patih
Baktiyar wontên ing ngriku
winênang anunggala
lawan Malekat Mingkail
ya ta matur sira Ki Patih Baktiyar

pukulun kang tinitihan
caraka kalih kang prapti
nama jênggiri punika
rikat binêkta ngajurit
saking Dhayak nagari
angsale kala rumuhun
Sang Prabu Jaminambar
ngandika mring Jabarail
wêtonana caraka ngantia ingwang

pêpakên kang para nata
sakapraboning narpati
padha nangkila sadaya
sagung malekat ing langit
padha mêdhuna sami
mung karia ingkang tungguk
kang mubêng-mubêng padha
ngrasuk busana narpati
ngebat-ebat kang rinasuk busananya

dalêdêg kang para nata
sabusananing ajurit
miwah sagunging malekat
anggili kang saking langit
busana warni-warni
tan antara têdhakipun
Narpati Saesalam
ginarêbêg widadari
para putri tawan kalih èwu dhomas

supênuh kang para nata
dhune Rabusamawati
saking ing langit kaping pat
nalikanira kaèksi
sagung wong pôncaniti
anjirap sadaya sujud
dene para malekat
ingkang munggèng kanan kering
pan sadaya rêbah sujud ing pratala

amung malekat sakawan
angadêg sarwi amandhi
gada wrat rong èwu dhomas
Ngijrail lawan Mingkail
lawan Gulangge sami
Duljalal kalawan Mangkrub
dene kalih punika
Jabarail lan Ngisrapil
tan patyagêng sami lawan Raja Salsal

Surakal lawan Sapardan
môngka Rabusamawati
munggèng singangsana rêtna
gawok rajaputra kalih
Kaharkusmèn ningali
lawan Kodrat Samadikun
dene rêbah balasah
tan ana janggèlèk siji
pan anganti pangatage ratunira

gumlêgêr dènnya ngandika
Raja Rabusamawati
hèh kabèh manungsaningwang
gêdhe cilik aja kèri
iya parentah mami
atangia saking sujud
sigra tangi sadaya
iya kang caraka kalih
sinaosan iya kang kursi kancana

caraka kalih wus lênggah
Jabarail amarani
alon wau wuwusira
hèh duta Surayèng Bumi
ywa dadi tyasirèki
duta wong agung pinunjul
sabara ing pratingkah
sun jaluk suratirèki
aja susah ingsun ingkangnyaosêna

apan ratuning minulya
kang angutus ing sirèki
panggonan para utama
Wong Agung Surayèng Bumi
sêmbada kang tinuding
pra atmaja bagus-bagus
yêkti sugih apura
sakêdhik edhang nglumuhi
têtêkone ing nagara sowang-sowang

yèn nora anglumuhana
sayêkti cacad ing bumi
tan susah sun ucapêna
aran wus agêmirèki
wong agung wetan luwih
iya saking amotipun
nyabari marang mêngsah
lilih tyas satriya kalih
sinungakên surat sarta wuwusira

`ywa liya sira ngaturna
nanging pandhinên puniki
ngungkulana sirahira
mèsêm sira Jabarail
sun papak lawan kuping
sêdhêng sidhang-siringipun
mèsêm duta kalihnya
iya sakarsanirèki
nulya mangkat marang ngarsane sang nata

prapta ngaturakên surat
Raja Rabusamawati
pan sampun nampani surat
winaos sinuksmèng galih
bêbukaning kang tulis
pêpuji marang Hyang Agung
ingkang akarya jagat
kang sayêkti Maha Suci
kaping kalih mring Nabi Ibrahim duta

sawusnya muji kalihnya
hèh Sang Rabusamawati
wruhanira praptaningwang
marang ing kuthanirèki
angantêp ing sirèki
atobata ing Hyang Agung
aja angaku Allah
cilaka gêng kang pinanggih
marènana aja agawe malekat

yèn sira iku amampang
nora sêdya mêmarèni
gonira angakuAllah
iya sun kang bilaèni
ratu ngudubilai
Saesalam sira iku
pasthi angajap rusak
anggêgawa wong sabumi
lamun iya mari kabèh tingkahira

nuruti parentah ingwang
agama Nabi Ibrahim
tulusa karatonira
ingsun nora angowahi
maksiha sira ugi
sinêmbah samaning ratu
hèh Ratu Jaminambar
eling-eling dèn pakeling
lamun maksih mangkono pratingkahira

nora wurung mati rusak
gadaningsun usamadi
kang amêcat nyawanira
nora suwe wadya mami
bojod langitirèki
dèn karuan sêsanggupmu
hèh Ratu Jaminambar
dèn pratela dèn atiti
ambuwanga polah tingah nora kaprah

sira gawe lêlangitan
apa pangrasanirèki
agawe ebating jagat
sapa sugih kaya mami
langit apa ta iki
mung nêm dina jêmbaripun
agawe malaekat
padha ngisingakên tai
mangan roti nora mangan subkhanalah

yèn ratu bang kulon padha
anggunggung polahmu iki
padha wong jaban warana
adoh patrapan kang bêcik
patut nagara pinggir
gawe polah nora patut
luwih pangrasanira
yèn mungguh wong Pusêr Bumi
tanah têngah gène tata gèning krama

goning pêpantês lan nora
dulu tingkahmu tan sudi
yèn mungguh wong tanah têngah
nglakoni mangkono isin
gawelangit nêm bêngi
jêmbare nadyan sataun
nora pantês tinimbang
lawan langiting Hyang Widhi
liwat saking tanpa ngrasa polahira

iku pakartine bocah
iya saking tan apikir
kurang pituturing kitab
milane sarwa nyênyêngit
kira tan ana wani
iku ngaku Sang Hyang Agung
langitmu mung sacêngkang
jêginggis bêtah ing isin
Allah apa jenggote kêna pinaras

cinukur maling aguna
bathuk kêna cinaliring
tinulis cinalorengan
lagi sêmono nêmahi
hèh Rabusamawati
kagunganing Hyang kang nèngsun
kuthaningsun Kuparman
gawea kaya sirèki
têlung kaya mêngkono sayêkti bisa

saking panggunggunging Suksma
kèhe bala kang para ji
lan kèhe kagunganing Hyang
kang sinampirakên mami
nênarika mas mami
marang sagung para ratu
suwasa lan salaka
nuli ingsun karya langit
baya dadi lêlakon sapuluh dina

ngalor ngulon ngidul ngetan
lêlakon nyapuluh wêngi
môngsa kaya polahira
nistha kusut bêtah isin
langitira mung kêdhik
sadina ngetan angidul
ngulon ngalor sadina
kumaruk ngaku Hyang Widhi
dene-dene pêpaka dandananira

emanên karatonira
sira ratu pinggir langit
garoboh adoh prayoga
pira-pira kang para ji
gonên bêkti Hyang Widhi
mendah ta luhurirèku
kang para ratu dunya
tan ana kadya sirèki
sugih bala para ratu sugih donya

dèrèng tutug maos sêrat
astane katingal maksih
anyêkêl layang winaca
astanira ingkang kèri
kêkipat dènnya runtik
sêlan dariji kumukus
gègèr sami angiwa
kang anangkil anèng kèri
mêtu api astanira Saesalam

tutug dènnya maos sêrat
angling Rabusamawati
hèh hèh wong ing Jaminambar
wruhanira layang iki
yèn masa awak mami
sakêthi dhacin wratipun
mêngko prapta wong wetan
mung dèn arani satail
mas tampikan satail iku mas mêntah

mas kang mêntah kaya nanah
pan nora aji sabiting
kaya pa pangrasanira
sakèhe manungsa mami
kang padha duwe gusti
apa lila ta sirèku
matur kang para nata
kula benjing kang mêjahi
mring Wong Agung Kalana Surayèng Jagat

akathah kang samudana
mula benjing kang nyênyuwir
kulite Sultan Kuparman
balane kula tumpêsi
dèn sampun wontên kari
kang adol sanggup gumuruh
duta putra Yujana
miwah putra ing Ngabêsi
wus ginanjar kalihe kinèn mantuka

matura ing gustinira
sun nêdya ngadu para ji
rêrêmpon pan ingsun sêdya
agawe samodra gêtih
balaningsun para ji
kabèh atandhing prang pupuh
pragola ngadu yasa
lawan Si Surayèng Bumi
angêriga kabèh ratune wong wetan

tandhêsa pasisir pisasan
nora sêdya sun ginggangi
aprang lan Sultan Kuparman
lêbura amor ing siti
padha ngantêp ing jurit
wus tandhinge lawan ingsun
iya Si Kakungingrat
ing bang wetan tanpa tandhing
iya ingsun ing bang kulon tanpa lawan

pamit duta kalihira
sapraptanira ing jawi
taratag sarêng gènira
sami anitih jênggiri
nandêr saengga thathit
cingak dongong kang andulu
umêsat kadi kilat
wau ta satriya kalih
kitha Jaminambar pan sampun kawuntat

kunêng sapungkuring duta
sang aprabu jêngkar minggah ing langit
ingkang kantun para ratu
dèrèng wontên bubaran
sami tutur-tinuturan balanipun
kathah sami dhinedhelan
dening wong wetan kang prapti

sikêp kang dandan pondhokan
wong barundhul wani dhèdhèli mantri
lamun ana wong lêlaku
sikêp papat lêlima
kapapaga kalawan mantri sapuluh
dèn rayah kari têlanjang
tan ana wani ngukuhi

cinêgah mêksa kewala
ginêbugan mêrêm mêksa dhèdhèli
andhêndha pangucapipun
ratumu ngaku Allah
pasthi loma sira anjaluka liru
têlungane ratunira
nora mingkêd anglurugi

maring nagara bang wetan
dadak dadi gawe ratumu iki
dèn lurugi gustiningsun
mulane mêngko sira
iya padha asoka dhêndha maringsun
arsa mêdhang-amêdhanga
tan wurung sun palècèti

wonga satus kang lêlampah
yèn kapapag wong sapuluh dhèdhèli
padha magilan wong brundhul
angrampas wong bêranggah
gawokakên wong bang wetan wantêripun
wong wus angancik nagara
têka maksih angrayahi

kunêng wau antukira
putra kalih Yujana lan Ngabêsi
prapta pasanggrahan agung
lajêng maring ngayunan
matur solahing lampahira ingutus
ngantêp Ratu Jaminambar
sayêkti amapag jurit

èstu yèn datanpa sama
Ratu Jaminambar sugih bala ji
wondene ing agêngipun
kadi botên kaota
kalih Prabu Gulangge myang inggilipun
nanging kêras ambêg ganggas
Raja Rabusamawati

suka wong agung miyarsa
gunging bala tan wontên kang nimbangi
tanpa wilis para ratu
sigra dènnya sasmita
mring kang rayi Sultan Parangteja sampun
anglampahakên parentah
budhala kang ngrakit baris

lampahing caraka prapta
kang pakuwon sang prabu ing Kohkarib
wus tampi parentah laju
lajêng nêtêg têngara
gumarêgut saprajurit para ratu
amparan mutyara ngarsa
wasiyat Suleman Nabi

praptane saking Ngajêrak
sasedane sang prabu ing Mêdayin
kinintunakên puniku
maring nagri Kuparman
winatara nadyan tan umadêg ratu
pan rinatu para raja
sanadyan ta ingkang rayi

wong agung ing Parangteja
pan rinatu-ratu ing para aji
tan kêna selak ing sêbut
sinêbut ing akathah
mila kinintunan amparan jumêrut
ingkang sêsuku mutyara
winawatonan hèr thathit

punika ingkang amparan
Jêng Suleman kala siniwèng êjin
amparan kadya andaru
nanging Sang Kakungingrat
ajrih taklim tan arsa pinarak ngriku
mung pinusaka kewala
amparan Suleman Nabi

ingambil sawab barkahnya
marmanira ginotong munggwèng ngarsi
sinongsongan pitung puluh
mangkana lampahira
ratu kadang Kohkarib kang munggèng ngayun
wontên kuda pitung lêksa
lan Raja Kanjir Mukanjir

lan Baritma Maliritma
Raja Jarjas kalawan Raja Jarjis
Raja Jankura Jajankung
lan Jeras Malijeras
tunggul abang biru rong atus nèng ngayun
wontên kuda pitung lêksa
tigang lêksa nitih èsthi

ingkang garêbêg amparan
munggwèng cucuk datan kawarnèng margi
praptaning nagara esuk
ngancik kikising kitha
gègèr otêr turôngga kadya sêsulung
mantri kang atur uninga
yèn cucuking mêngsah prapti

kadya wukir alêlampah
katur marang Sri Rabusamawati
orêg para ratu-ratu
sami saos parentah
Kyana Patih Baktiyar ngandikan sampun
minggah ing langit kaping pat
angling Rabusamawati

Baktiyar ingsun tuduhna
para Ratu Ngarab kangsamya prapti
dupara wêruh maringsun
ingsun ingkang waspada
nora wêruh yèn ing kene prênah ingsun
dulu praptane wong wetan
prajurit samêkta sami

tan antara praptanira
sarta swara lêbu ngampak-ampaki
kambah ingkang turôngga gung
lawan èsthi alêksan
blêgêdaba bihal mèmrèng kuldi sênuk
awor kêndhang gong lan gubar
bèri gurnang lan thongthonggrit

kumêpyur sami tyasira
kapiyarsa tan adangu kaèksi
pêpandhèn kang kalih atus
tunggul asri biru bang
angandika hèh Baktiyar sapa iku
ingkang mangkono wong Arab
Patih Baktiyar wotsari

pukulun ingkang misesa
botên ewah wong Arab yèn lumaris
barêpi baris pan amung
narendra kawan dasa
ratu kêmbar Umarmadi kadangipun
katon kang gawa amparan
kadya surya môngsa katri

anawêngi diwangkara
sru ngandika Sri Rabusamawati
hèh Baktiyar apa iku
kang katon gêbyar-gêbyar
ginarêbêg ing kuda dipôngga agung
sinongsongan pitung dasa
ulading baskara asri

umatur Patih Baktiyar
pan amparan Risang Surayèng Bumi
palênggahane puniku
kêkintune kang rama
ing Ngajêrak dene kang darbe rumuhun
Jêng Nabi Raja Suleman
Suleman ratu ing bumi

Raja Kuskal ingandikan
praptèng ngarsa Sang Rabusamawati
pangandikanira asru
marang Sang Raja Kuskal
hèhpundhutên amparan kagungan ingsun
lan prajurit pitung yuta
kalih atus kang para ji

kang ratu kêmbar sadaya
mungsuhira baya kang prapta iki
ratu kêmbar patang puluh
poma Kuskal dèn kêna
kang amparan jumêrut kagungan ingsun
tur sandika Raja Kuskal
ya urugana pêpati

manêmbah Sang Raja Kuskal
sampun maras amparan mangke kêni
sigra dènira tumurun
saking langit kaping pat
praptèng ngandhap têngarorêg balanipun
sumahap umagut ing prang
kadya guntur banjir wukir

pangarsa kang para raja
ratu papat ingkang nêmbung wus prapti
hèh wong Arab turna iku
ya ingkang sira gawa
kang amparan jumêrut kagunganipun
Maha Prabu Jaminambar
kang ngayap kang dèn dhawuhi

ratu sakawan tan angsal
pan kaponthal-ponthal wus dèn gitiki
si edan acula-culu
sigra Sang Raja Kuskal
ngangsahakên prajurit sarêng umagut
prakampita sarêng mangsah
ambyuk kagèt wong Kohkarib

wrin lamun tangkêp mangkana
sarêng tandang prajurit ing Kohkarib
prawira sarêng tumanduk
prajurit kang turôngga
gêlar sabên pamuke sarêng kumrutug
sawusnya têmpuh mratiga
gêlare sulupiatin

mêngsah yutan kawêratan
parêng ngamuk gègère bala kapir
baris ayutan anjumbul
samya kanggenan mêngsah
mêmêdhangi anggada miwah nyalukun
kuwur kapapan ing mêngsah
wruhira wus mêmêdhangi

gègèr balanira Kuskal
wus kalêbon gêlar sulupiatin
kêdhik maratani mungsuh
bingung prange wus rusak
wong Kohkarib ana mêdhang ana mupuh
mungsuhe pating galigap
kathah ingkang wus ngêmasi

wuri sangsaya kèh prapta
balanira Kuskal kadya jaladri
wong Kohkarib wuri sampun
nandêr ingkang turôngga
lajêng nêmpuh athuke kang para ratu
sarwi amêwahi gêlar
ingkang arbangupiatin

wuri malih ana prapta
wuwuh gêlar ran khamisupiatin
ubêkan wong kapir bingung
akèh ênggone mêngsah
karusakan akathah pêpatinipun
tumpêse wong Jaminambar
padha kumprung ing ajurit

Prabu Marmadi miyarsa
yèn kadange kang mambarêpi baris
pinêthuk ing prang garubuh
sampun kathah kang pêjah
langkung duka Marmadi ngatag ing pungkur
kinèn manglanggar mring ngarsa
sêrotên aja ngunduri

Raja Arjan Ardikapi lan Ardiman
ngirid ingkang prajurit
kang sami turôngga
nandêr saking ing kanan
sapalih kang saking kering
nêmpuh nêmbalang
gêlar sablupiatin

wus angrusak kumrutug anumpês mêngsah
kadya babad bung pacing
anacah sêmôngka
angobrak-abrik mêngsah
wontên patang jam kang jurit
balane Kuskal
sakêthi ingkang mati

para ratu mati têlung puluh sanga
nêm atus pra dipati
mantri kang salêksa
wong Kohkarib kang pêjah
mung têlung atus gêlinting
wong Jaminambar
kambah kosik katitih

wonge wêndran yutan prange tanpa guna
wong Kohkarib sakêdhik
nanging prange bisa
gêlare tundha-tundha
wong sapuluh dèn mungsuhi
rong atus bebas
kang sapuluh basuki

ingkang satus mungsuhe rong èwu bebas
ingkang satus basuki
kang sèwu amêngsah
rong lêksa sirna gêmpang
kang sèwu samya basuki
salêksa mêngsah
prajurit kang rong kêthi

kang rong kêthi tumpêsan rêbah bêlasah
kang salêksa basuki
kang sakêthi mêngsah
kalawan wong rong yuta
wong rong yuta tumpês tapis
sakêthi waras
prajurit ing Kohkarib

nate aprang angamuk prajurit Arab
bisa prang mangun wèsthi
anrang pringgabaya
gêlar angitung panthan
maju nêngah mêcah malih
kang kêna gêlar
ting palinguk ing jurit

ingkang anon saking ing langit kaping pat
Sang Rabusamawati
tanya mring Baktiyar
kapriye prange ika
amparan mau nèng pinggir
mangkya nèng têngah
êndi kang asor iki

sigra sami matur Malekat Mukarab
wadya tuwan ing ngriki
punika kasoran
inggih malekat nukma
kêthèn wadya tuwan mati
ratu satriya
pra dipati kèh mati

mêngsah langkung kêdhik punika kang pêjah
Sang Rabusamawati
agoyang kêpala
tiwas têmên Si Kuskal
sêsanggupe tan pinanggih
wus karusakan
balane akèh mati

ika apa gègère ngulon sadaya
tan ana ngetan siji
mung ngulon sadaya
bisa prange si Arab
wontên prapta saking wuri
Raja Naiman
bêkta duta sakêthi

rêrikatan tunggul lêlayu bandera
sami nginggil turanggi
linêlêt sadaya
sapalih kang kumêlab
tulung ing Natèng Kohkarib
nandêr sadaya
nêmpuh manjing ing baris

lajêng mêcah balane Rajèng Naiman
dadya sabngupiatin
gègèr apuyêngan
sangkin awuwuh risak
Raja Kuskal wadyanèki
duk katingalan
mring Rabusamawati

hèh Baktiyar sapa ratu anom prapta
rikat manjing jro baris
prajurit turôngga
siji tan ana dharat
Patih Baktiyar wotsari
kang kaponakan
inggih Rajèng Kohkarib

arinipun punika ingkang pêputra
inggih Raja Muntalir
arine Muntalar
punika madêg raja
wontên ing nagri Badasir
Raja Naiman
bantu ing uwa aji

apan sampun kawêca ing prang turôngga
wagêd prawirèng jurit
Mraja Saesalam
ngatag sawiji raja
kang tate aprang turanggi
sabalanira
sira Sang Raja Garsim

atêtulung repote Sang Raja Kuskal
mangsah Sang Raja Garsim
sakêthi balanya
tur kang sami turôngga
têmpuh prang sami turanggi
Raja Naiman
mêthukkên Raja Garsim

bayak golong prajurit Garsim angsahnya
pritnêba ing ajurit
balane Naiman
kari sapôntha pêcah
dadi patang pôntha malih
narajang têngah
mêtu ing kanan kèri

caruk uwor Naiman angikal pêdhang
turôngga cinamêthi
nandêr kadya milar
pêdhang kadya kitiran
mobat-mabit nganan ngering
ngrampêd angrampas
Raja Garsim kababit

turanggane sirahe kêna sasigar
kuda nglumba jêmpalik
Raja Garsim tiba
lajêng sinabêt pêdhang
sirahe timpal sapalih
pinidho pêgat
tugêl Sang Raja Garsim

balanira katêrak ing pamuk bubar
lir banthèng nandhang kanin
Sang Raja Naiman
wuru dènira aprang
balane angobrak-abrik
anumpês mêngsah
prajurit ing Badasir

kadya nacah iwak loh babadi gêdhang
prajurit ing Badasir
Sang Raja Naiman
taruna wirèng laga
wasis ngadu prang turanggi
matêng ing gêlar
bangkat tisnguphiatin

dadi tisnguphiat dadi ngisruphiat
amêcah ngumpul malih
balane Naiman
sami kinèn rumêksa
mring para pamanirèki
lan para uwa
sami ngawaki jurit

ratu kêmbar kawan dasa kang sadasa
nênggih kang raka sami
ingkang tigang dasa
punika arinira
Raja Muntalar Muntalir
Raja Naiman
pambajênge Muntalir

duk prang Samasrawi kinarya narendra
mring Sang Surayèng Bumi
Badasir nagara
pangirid ing prang kuda
kaponakane Marmadi
Raja Naiman
prawira sura sêkti

kadya ditya sayuta sêdhêng mrih môngsa
prajurit ing Badasir
kadya jêjimblungan
baris kêtêl dèn irat
ing gêlar tisnguphiatin
tumpês karampas
kèndêl kasaput wêngi

amakuwon Marmadi sakadangira
samya umarêg aglis
ngumpul para kadang
aglar ing ngarsanira
miwah pêpulunan prapti
Raja Naiman
dinangu duk ing jurit

yèn wus kathah matèni ratu prawira
punggawa pra dipati
agoyang kapala
Prabu Marmadi mojar
prange angudubilahi
wong Jaminambar
angurugi pêpati

yèn mangkono tangkêpe wong Jaminambar
yudane datan apik
bêcik tur uninga
iki mring gustinira
yèn ingsun iki wus jurit
hèh sutaningwang
sira Natèng Badasir

ngiras pantês sun utus apan ta sira
milu ngawaki jurit
wus akèh kang pêjah
sadina bathêthêt prang
duk praptane wadya mami
wong Jaminambar
banjur mijil amrangi

nora tata polah tingkahing ayuda
lawan sira nak mami
mampira barisnya
ing pamanira Selan
kang prapta ing benjing enjing
ya pamanira
yayi smara Sêrandil

matura pamanirèki
lamun ingsun wus ayuda
wong Jaminambar polahe
nora tatanora lumrah
banjur umagut aprang
wong ingsun maksih lêlaku
tinêmpuh pinagut ing prang

Raja Naiman wotsari
mring uwa lajêng umêsat
dalu lawan sabalane
winêling sabên manggala
wadana para raja
kajawinira Lamdahur
kinèn ngaturi pawarta

yèn saru tangkêping jurit
arusuh wong Jaminambar
nêmpuh prang wong durung mondhok
baris lêlaku tinêrak
pinagut ing ayuda
Sang Raja Naiman laju
prapta pukul kalih wêlas

ing pakuwone Sêrandil
wadya tinilar ing jaba
sang nata lajêng manjing jro
Lamdahur maksih sineba
lênggah lan Raja Salsal
Sang Raja Naiman laju
aglar satriya nèng ngarsa

praptane Rajèng Badasir
dumarojog lajêng nêmbah
Sang Prabu Lamdahur kagèt
ngling sira kulup kang prapta
bêngi-bêngi ana pa
Mraja Naiman wotsantun
ingutus raka paduka

mring paduka tur udani
pun uwa wingi sampun prang
pinêthuk dèrènge mondhok
langkung ramening ayuda
ingurugan pêpêjah
wong Jaminambar pukulun
Lamdahur goyang kapala

maksih manggut-manggut angling
kulup paran ta wakira
si dhedhuk salamêt bae
umatur inggih raharja
raka paduka uwa
mung prajurit tigang atus
lan ulubalang sadaya

mêngsah wontên kalih kêthi
cinacahan kang makutha
tigang dasa sanga katong
nêm atus kang pra dipatya
mantri wontên salêksa
angungun Prabu Lamdahur
dalu angundhangi bala

warata bala Sêrandil
parentah lakua wak prang
yèn mungsuh rusuh tatane
sira Sang Raja Naiman
sampun kinèn adhahar
ngandika Prabu Lamdahur
katujune ana sira

kang mudhêng aprang turanggi
lamun sira tan praptaa
sayêkti wakamu repot
sawusnya nadhah tur sêmbah
lajêng Prabu Naiman
kèndêl pakuwon Tamtanus
sawuse ngaturan wikan

miwah pakuwonirèki
Sri Bupati Kewusnendar
sawuse ngaturan wêroh
miwah pakuwon Gulanggya
sadaya para raja
miwah para rajasunu
kang samya anyêkêl karya

miwah Rajèng Burudangin
Sang Prabu Tasangsulngalam
Maliyat Kustur wusdene
Prabu Sêmakun Gumiwang
Urmus sinungan pirsa
ing marga datan winuwus
lampahe Raja Naiman

praptèng pakuwonirèki
wong agung ing Parangteja
wus panggih lajêng lampahe
binêkta maring ngajêngan
Dipati Tasikwaja
lawan Gulangge katri wus
mungguhing ngajêngan prapta

wus katur aturirèki
sira Sang Raja Naiman
langkung saking pangungune
rusuhe wong Jaminambar
Naiman wus ginanjar
undhangan warata sampun
prayitna asalin gêlar

wau Sang Natèng Badasir
kinèn wangsul maring ngarsa
mangkana barang gunême
ing dalu warnanên enjang
kêkirab wadya Selan
Arya Maktal wus anuduh
Raja Kalbujèr anukma

saking kuwatiring batin
marang sang prabu ing Selan
milane Raja Kalbujèr
sawadya kang aprang kêmat
kinèn angayêngana
marang Sang Prabu Lamdahur
ing siyang dalu lumampah

nênggih kawan wêlas ari
têbihe baris pangarsa
jêjêl tanpa sêla gêbèl
kanan kering têbanira
sami amitung dina
wana kambah gêmpur-gêmpur
anjêblak kadya rêratan

Raja Kalbujèr wus panggih
lawan sang prabu ing Selan
mèsêm kaduga karsane
saking ingkang palimirma
Wong Agung Parangteja
Dipati Tasikwajèku
mangkana baris ing Selan

gumuruh budhalirèki
tan owah panganjurira
Suratisdaham malihe
sira Prabu Diwangkara
miwah Sang Raja Ngalam
sumrêg lampahe wadya gung
kadya girendra sayuta

tunggul kalih atus ngarsi
miwah pêpandhèn daludag
lêlayu bandera rontèk
prayitna ing lampahira
cucuk jawining kitha
wus katingal langitipun
mubyar kang nginggil kancana

Raja Rabusamawati
sore minggah bale ngaras
yèn rina tumurun age
mring tarub langit kaping pat
ningali mungsuh prapta
lawan angatag umagut
sadina-dina mangkana

siniwèng ratu prajurit
sagung malèt Mukarab
aglar nèng ngarsa sang katong
pan angiras adhêdharan
nayub para malekat
Patih Baktiyar tan kantun
saos anjawab patanyan

mangkana mungsuh kang prapti
tabah-tabahan myang surak
gumuruh wuwuh gêlare
dalêdêg kang pra dipatya
têtanya Saesalam
para ratu prapta iku
gumrêgut surak gumêrah

lampahe baris Sêrandil
para ratu ngumpul samya
nèng wuri tunggal gustine
ngarsa bupati kewala
praptane baris Selan
prajurit dipôngga ngayun
ing wuri upacara bra

kinalang-kalang sang aji
dening satriya punggawa
binabar kabèh songsonge
ampilan parise gada
kang sami sinongsongan
kabèh gêgamaning pupuh
mila songsong wolung dasa

kagyat Rabusamawati
hèh Baktiyar ika sapa
dhêdhêg apêtêng barise
upacarane kawarna
ratune nèng dipôngga
sinongsongan wolung puluh
agung aluhur sêmbada

baya Si Surayèng Bumi
kang ingayap para raja
bala bangêt rumêksane
umatur Patih Baktiyar
dene Sultan Kuparman
puniku Prabu Lamdahur
kang putra Raja Sadalsah

ratu agung ing Sêrandil
angrèh pulo kalih lêksa
bêbala samining katong
apa mulane kabala
Baktiyar matur nêmbah
inggih kasor ing prang pupuh
binanting ing rananggana

duka Rabusamawati
nuduh ratu gêng prakosa
satus rong puluh dêdêge
êgas tur asugih bala
Raja Suhardi nama
hèh mangkata sabalamu
papagna Lamdahur ika

cêkêlên aturna mami
yèn abôngga patènana
singa Lamdahur dosane
tiwas nyurêmkên nagara
wèh jalêbud ing praja
Raja Suhardi wotsantun
têdhak sing langit kaping pat

sapraptanira ing jawi
orêg barisira obah
anêmbang têngara bêdhol
umagut baris kang prapta
sira Raja Suhardya
nitih dipôngganira gung
mangsah anrêgagên bala

sayuta Raja Suhardi
prajuritira kinudang
kumrutug lir wukir bêdhol
bala mangsah ngamah-amah
lir paguting samodra
panggah balane Lamdahur
tan nêdya mundur ing aprang

parêng nêmpuh mangsah Suhardi balanya
sayuta angêbyuki
wong Sêrandil panggah
nadhahi pra dipatya
miwah kang para narpati
bala ing Selan
kang sami nitih èsthi

gumaludhug gumrêdêg-grêdêging gajah
karapyaking turanggi
gumuruh wurahan
angamuk pra dipatya
lir danawa andon daging
prajurit Selan
liwung awuru gêtih

kang asikêp gada anggada galasah
mungsuh kang nitih èsthi
akèh kasulayah
miwah kang nêdha pêdhang
amuke bala Sêrandil
kuda dipôngga
rêmpu katiban bindi

kadya guntur wukir sayuta prakêmpa
orêg kagiri-giri
solahing dipôngga
pragol bantala kambah
mêlak dipôngga narpati
Lamdahur krodha
santana pra dipati

gajah kêthèn wong Selan pangamukira
rêmpêk angobrak-abrik
atusan kang pêjah
para ratu satriya
balane Raja Suhardi
rêbah kaambah
kèlês kongkih katitih

riwuting prang jêmparing pan kadya udan
langkung ramening jurit
pêdhut kadya gêlap
kèh swara tanpa rungyan
Raja Kalbujèr ngampingi
Sang Rajèng Selan
eca dènnya gadani

ewon ingkang prajurit munggwing turôngga
balasah bosah-basih
prajurit kang dharat
alêksan kasulayah
amuke bala Sêrandil
lali ing gêlar
saking wuruning jurit

ngiwat-ngiwut Sang Raja Suratisdaham
gada gêng ngobrak-abrik
Prabu Diwangkara
tajêm lan Raja Ngalam
kadya anggadani kucing
lawan camêra
tan bisa mêmalêsi

pan katutuh prapta têtulung kang putra
sira Prabu Pirngadi
gajah tigang lêksa
sakêthi nitih kuda
prajurit ing Samasrawi
lajêng nêmbalang
anggêmpurakên baris

kawistara dening Raja Saesalam
kae sapa kang prapti
tan ana kang dharat
bala kuda dipôngga
tunggul-tunggul dèn lêlêti
banjur umangsah
kotbuta ing ajurit

kadya ngrampêd-ngrampêd têgal pajagungan
prajurit ing Sêrandil
angrêmpak angidak
ngilês-ilês ing aprang
bingung kuwur pothar-pathir
wong Jaminambar
kèthèr dènnya nadhahi

karepotan wus sakêthi kang bêlasah
rêbah tinumpês tapis
tiwas pamuking prang
Sri Suhardi tan bisa
bantua satus pra aji
padha gawaa
prajurite nyakêthi

urugana pêpati iku wong Selan
kabèh wong Jaminudhik
satus ratu mangsah
Sapardan wus parentah
kumrutug kuwur ngêbyuki
akèh kalênggak
kênèng pêputhon sami

bangun malih kang aprang rame wurahan
Sang Rabusamawati
ika mau sapa
balane Rajèng Selan
Baktiyar matur wotsari
punika putra-
nira Natèng Sêrandil

Sang Aprabu Pirngadi gagah prakosa
Sang Rajèng Samasrawi
agoyang kapala
Sang Prabu Saesalam
gawok sun wong wetan iki
padha naracak
balèg-balèg ing jurit

sarwi mulat ing ramene kang ayuda
bantu kang satus kêthi
katulak kang prapta
sira Radèn Suptandar
kalawan Radèn Dukyanis
putra kalihnya
ing Kebar Kangkan nênggih

bêkta kuda nyakêthi masuk ing gêlar
kang sadisupiatin
Rajaputra Kangkan
gêlare putra Kebar
nênggih sabingupiatin
sampun kawratan
mungsuh kang satus kêthi

pêpanthane ngumpul mêngsah ngrampêd mêngsah
bingung wong Jaminudhik
kawur mawurahan
kadya sêsapu wudhar
eca dènira ngamuki
gêmpur tumpêsan
prajurit Jaminudhik

katupiksa malih mring Sang Saesalam
ana kang prapta malih
tan angangge dharat
solah arikat-rikat
satunggul upacara sri
nèng luhur kuda
mèmpêr mau kang prapti

ika apa kang ambingungakên rowang
Baktiyar awotsari
Rajaputra Kebar
nama Radèn Suptandar
kalawan Radèn Dukyanis
putra ing Kangkan
wasis prange turanggi

gèdhèg-gèdhèg sira Prabu Saesalam
ngatag prajurit malih
kêkalih umangsah
Radèn Sangat lan Sungat
ambêkta bala nyakêthi
tan wontên dharat
putra ing Jaminurin

dadya langkung ramene kang bôndayuda
abangun wanti-wanti
awor aputêran
pratiwi kadya bêlah
gênjot makêtug ing wukir
pandhola ngambak
wuru awor ing jurit

rubuh kabarubuh brêg rêbahing gajah
gapruk tibaning bindi
kumêmprang kang pêdhang
ngang-ngêng swaraning panah
wong Jaminambar kang mati
aparanêman
lawan bala Sêrandil

têlung kêthi upama wong Jaminambar
limang lêksa Sêrandil
pra santananira
Lamdahur wuru ing prang
kang nitih turôngga èsthi
tajêm abayak
kotbuta ing ajurit

lawan Prabu Kalbujèr tan kêna têbah
lan prabu ing Sêrandil
rumêksa ing bala
pakolèh gêlarira
mungsuh kang kaarsa tapis
akèh kalênggak
para ratu dipati

sinambêran puthon mas lan puthon waja
mungsuh ing kanan kering
rêbah kasulayah
saking ing pamukira
para ratu pradipati
satriyanira
sang prabu ing Sêrandil

riwut ing prang siwat-siwut ting kalêprak
kabruk pambêking èsthi
kang kêna ing gada
pêjah ingkang anunggang
gadanira mobat-mabit
rinangkêp rêmpak
sarêng pêjahirèki

katupiksa saking ing langit kaping pat
Sang Rabusamawati
hèh Baktiyar sapa
kang ngamuk bisa aprang
rame iki lawan wingi
matur Baktiyar
amung Prabu Sêrandil

ratu bôndha bandhu asugih santana
para putra sinêkti
kang wus madêg nata
sami prawirèng laga
tur sami asugih kanthi
kunêng kang aprang
bubar kasaput wêngi

prapta malaekat kang jampangi ing prang
ngling Rabusamawati
paran wartanira
sujud ponang malekat
tangining sujud wotsari
pukulun tiwas
langkung risak ing jurit

Sri Narendra Suhardi kasambut ing prang
satus ingkang para ji
sèwu pra dipatya
pêjah dintên punika
tigang lêksa para mantri
wadya lit kathah
kêthèn ingkang ngêmasi

langkung awrat yudane Lamdahur Selan
balane bêcik-bêcik
asugih santana
rumêksèng pamukira
gadane numpês prajurit
sabongkoting tal
gilape baskara tis

sru ngandika mangkene gunane aprang
iya wong wetan iki
nanging iku masa
iya animbangana
lawan kèhe wadya mami
nadyan kalonga
patang yuta saari

tan karasa yèn mungsuh wong Jaminambar
antèkna iya benjing
masa karasaa
sun urugi pêpêjah
wus bubar munggah ing langit
mring bale ngaras
lan sagung Mukarabin

kawuwusa kang mêntas sami ayuda
sayah tan ana bukti
wadya Jaminambar
miwah prajurit Selan
bubar prang kadya angipi
anêmu gêsang
dènnya ngungun ing jurit

pan sadalu dhêdhêp mungsuh lawan rowang
ngraoskên sayahnèki
ingkang riris prapta
dalu maruta môndra
kadya tangise kang bumi
milu sêmpêlah
gêtêr-patêr lan tangis

kadya tangis ing wêngi milu kalêsyan
laweyan akèh prapti
angokopi êrah
drubiksa saking wana
pating galidrah kang prapti
môngsa bêbathang
suka-suka milihi

miwah baung lodhoh thongsot lawan gidrah
lodrèh lan ulir-ulir
dilêp pidhir bangkak
prapta môngsa bêbathang
kabèh rêsrêsing wanadri
rêsrêsing arga
jêjurang sami prapti

pan sadalu gumriwis môngsa bêbathang
kumrisik mêmilihi
angrogoh jêroan
nutug sasukanira
yèn mèh raina gumriwis
pating barisat
wêdi mbok ana janmi

byar raina baris Ngarab atêngara
prandene tan katawis
kalonging bêbathang
dèn môngsa ing drubiksa
saking gunging wong ngêmasi
kang kawuwusa
baris ingkang lumaris

sampun budhal saking pasanggrahanira
gumuruh kang prajurit
bala ing Ambarjah
budhal asri kangbala
dalêdêg datanpa wilis
kuda dipôngga
sênuk mèmrèng karêndhi

bala Jaminambar wus aglar ing papan
kang saos ing ajurit
umèb aliwêran
kadya samodra bêna
Raja Rabusamawati
enjing tumêdhak
lan sagung Mukarabin

wus atata lênggah nèng langit kaping pat
siniwi ing para ji
kang saos mapag prang
yudane mungsuh prapta
balane Raja Bawadi
prapta malatar
saupacara asri

tunggul kalih atus kang mungguh ing ngarsa
tabah-tabahan wuri
gumrêgut kang bala
kadya andaka singat
ratune mungguhing èsthi
palana lawak
songsong sawidak ngapit

Raja Rabusamawati atêtanya
Baktiyar sapa iki
ratu ingkang prapta
matur Patih Baktiyar
punika Raja Bawadi
ratu prakosya
ing Ambarjah kang nagri

pan punika putrane Raja Badarham
trahing prawira jurit
Bawadi prakosa
sigra Sri Saesalam
angatag ratu prajurit
mapagna ing prang
Raja Guntur wêwangi

Ratu Jaminasar rolas ingkang mapag
bala nyalawe kêthi
kumrab balanira
kadya hèr nawa bêna
kang mungging wahana èsthi
blêgdaba bihal
sênuk kuda karêndhi

kang adharat gumulung tanpa wilangan
umung kêndhang gong bèri
gumuruh kang surak
gêlarira prit nêba
anggêgila amrih miris
ing musuhira
wus gambuh ing ajurit

kagyat dènira dulu
Rajèng Ambarjah praptaning mungsuh
sologotho nguthuh wanguning ajurit
ngur patinira panganjur
ingandikan mring sang katong

Rahadèn Abardikum
lawan anane Radèn Barjakum
pan puniku rayine Raja Bawadi
kêmbar sinatriya bagus
sami prawirèng palugon

Raja Bawadi muwus
yayi Bardikum yayi Barjakum
wis mangkene tangkêbe mungsuhirèki
kang rayi kalih wotsantun
inggih makatên tanpandon

nabda Bawadi Prabu
padha salina gêlar sirèku
amanguna gêlar kamsatupiatin
sapôntha bae maringsun
arbangu kari dèn pandon

sun arsa adrêng wêruh
marang ratune Sang Raja Rabus-
samawati wal arli sun balang tulis
darapon mapaga ingsun
atandhinga ing palugon

tur sêmbah parêng mundur
anata gêlar prajuritipun
wus arakit nadhahi kamsupiatin
kumêndhung prajuritipun
pêngkuh tan kêna sinorok

kêkalih dhadhanipun
nênggih sakawan pangawatipun
ya ta wau waskitha Raja Bawadi
Saesalam ênggènipun
nèng langit kaping pat katon

munggwing langit mas murub
ngadêg ing luhur palana prabu
sêratira tinalèkakên jêmparing
sigra mênthang langkapipun
gêrèt lumêpas cumlorot

ngayuh jêmparing muluk
mring langit mas praptane cumundhuk
ing ampilan pêdhange sri narapati
sumêlèt suwaranipun
kagyat andangu sang katong

pinundhut suratipun
kumanthil anèng jêmparing ngriku
muni lamun surate Raja Bawadi
hèh Saesalam sirèku
mêtua maring palugon

supaya nuli têmpuh
sira aprang tandhing lawan ingsun
ingsun Rajèng Ambarjah Raja Bawadi
bisa sun mocok murdamu
anèng madyane palugon

iki prajurit punjul
ratu bang wetan kasusra wudhu
pan andêle Wong Agung Surayèng Bumi
sira ngaku Sang Hyang Agung
payo prang nuli sun pothol

iya utamanggamu
langkung bramatya dening srat iku
gro mawêngis sira Rabusamawati
ngatag prajurit kang bantu
Raja Bragêdun prang tanggon

prakosa gung aluhur
tate anguwisi ing prang pupuh
yèku gêgolongan Malekat Ngijrail
balane kabèh dibya nung
sayuta pilihan kaot

hèh ta Raja Bragêdun
ge pocokên dhas wong Arab iku
kang apêksa lancang Si Raja Bawadi
tur sêmbah sigra amundur
Bragêdun wus mêdhun anjog

panggih lan balanipun
têngara muntab prajuritipun
wadya Jaminukartêngara gong bèri
bantu mring Sang Raja Guntur
kang wus rame prang rêrêmpon

yudane Raja Guntur
prajuritira ing prang kawangsul
prajurite Ambarjah bakuh ngukuhi
ingukih-ukih abakuh
baris tan kêna cinorok

dadya rame prangipun
katutuh praptane Sri Bragêdun
gora-godha prajurite dèn abani
angidak anunjang purun
gumrah umangsah kumroyok

kang pra dipatyanipun
satriyanira Raja Bragêdun
lir andaka sakêthi atawan kanin
prajurit Ambarjah gapyuk
angrok tan kêna cinorok

caruk pupuh-pinupuh
lir riris panah pating palêcut
ramening prang pêpati tumpang atindhih
kang ngukihi ngidak purun
ingkang dèn ukih atanggon

ing wuri kadya layung
prajuritira Raja Bragêdun
miwah Raja Guntur sami angawaki
ambyuk kadya prawata rug
alun drês gumulung golong

wau ta kang cinatur
Raja Bawadi prajurit punjul
apan darbe kaluwihaning ajurit
kang anèh lan para ratu
nguculkên panah saendhong

lêpasira malêdug
sumawure anibani mungsuh
wus aewon prameya ingkang ngêmasi
saendhong malih sumusul
wuri malih pitung endhong

sapuluh endhong nusul
rong puluh endhong nulya tumutur
pan wus ewon tibane apindha riris
akèhprajurit kacundhuk
babarji jêmparing ampoh

kalulun akèh lampus
kesisan bala Raja Bragêdun
mungging liman angegla agêng ainggil
nêrêgkên dipangganipun
mangsah ngungkurkên punang wong

ing paprangan apuyêngan
sira Raja Bragêdun ngamuk ngungkih
mobat-mabit gadanipun
kèh rêbah kasulayah
Raja Guntur kang ngimpun bala nèng pungkur
wau satriya Ngambarjah
Radyan Bardikum nadhahi

surake prajuritira
wus apanggih cundhuk yun-yunan jurit
anggada Raja Bragêdun
datan mawi atanya
ngrusak tata ing prange satriya ratu
Radèn Bardikum ginada
sapisan kuwat nadhahi

ginada ping kalih pêjah
katingalan dening Raja Bawadi
gêrèt mênthang langkapipun
si laknat tambuh ing prang
linêpasan jêmparingira cumundhuk
Bragêdun janggane pagas
tibèng palana gumlinting

têdhak saking ing dipôngga
anginggahi Bragêdun ingkang èsthi
cinandhak mastakanipun
nyandhak panah dor sigra
kang kinarya buwang murda Raja Brandun
mumbul angayuh gêgana
pinrih tibaa ing langit

langite wong Jaminambar
kang langit mas gèn Rabusamawati
gumêbrug sirah Bragêdun
anibani dhêdharan
kapalêsat tibèng doh kêndhi jumêrut
utamangga kawistara
Bragêdun sirèhirèki

eram dènira tumingal
goyang muka Sri Rabusamawati
wal arli sugal amuwus
mring lurah malaekat
Jabarail Mingkail Israpil iku
Ngijrail ingkang kinarya
prasamya ratu linuwih

Raja Makrub gya ingatag
kang kinarya Malaekat Mikail
satus kêthi balanipun
kang wus saos ing ngandhap
kang andhèrèk saking langit têdhakipun
pra dipati kang kinarya
Mukarabira Ngijrail

sakêthi sarêng udhunnya
saking langit kaping pat andalidir
Mikail Sang Raja Makrub
sapraptanirèng ngandhap
atêngara wus nitih dipangganipun
gada wrat sèwu kati mas
tinon tuhu angajrihi

muntab balane wurahan
anadhahi pamuk Raja Bawadi
kang wus pêjah Raja Guntur
lan ratu tigang dasa
dene Raja Bawadi yudane ampuh
kang ambuncangakên murda
tinibakakên ing langit

tibane langit kaping pat
dukanira Sang Rabusamawati
wau balanira Makrub
kadya robing samodra
ambalabar lir alun ngrana gumulung
têmpuh ngurugan bêbathang
balane Raja Bawadi

riwut ngurugan bêbathang
Raja Makrub Mikail angawaki
lir yaksendra krodhanipun
rusak bala Ngambarjah
sira Raja Bawadi asta wus kiyu
sadina dènnya mêmanah
kèh ratu ingkang ngêmasi

tabuh pat ing angkatira
Raja Makrub Malaekat Mikail
Raja Bawadiwus lêsu
miwah prajuritira
ingurugan pêpati para ratwagung
Raja Barjakum palastra
arine Raja Bawadi

tumpês prajurit Ngambarjah
duk samana têmpuh Raja Bawadi
lan Mikail Raja Makrub
rame gada-ginada
sira Raja Bawadi wus ngajalipun
pêjah dening gadanira
Makrub Malekat Mikail

mèh suruping diwangkara
wong Ngambarjah sakarine kang mati
makuwon ngaturi wêruh
marang Sang Rajèng Selan
tuwin marang Natèng Kohkarib puniku
prasami ngungun ing driya
Natèng Selan lan Kohkarib

kang kari satriyanira
bupatine nunggil pakuwon sami
lawan Sang Prabu Lamdahur
sampun atur uninga
dutanira sarêng lumampah ing dalu
mring gusti atur uninga
Wong Agung Surayèng Bumi

wau ta sabubarira
saking aprang Raja Makrub Mikail
lajêng mring langit ping catur
prapta ing ngarsanira
Raja Rabusamawati suka guguk
miyarsa ing aturira
Makrub Malekat Mikail

pêjahe Natèng Ambarjah
lajêng minum Sri Rabusamawati
lan sagung malekatipun
ingkang sami Mukarab
pan sadalu tan minggah nglangit kapitu
tan kondur ing bale ngaras
Raja Rabusamawati

dening langkung trusthèng driya
salamine aprang lagya puniki
antuk pêpati ratwagung
andêl Ratu Kuparman
mila kadi wong kaul sapolahipun
langkung dening kapracaya
Makrub Malekat Mikail

kunêng wau kawarnaa
dutanira Natèng Selan Kohkarib
prapta ing pakuwonipun
Wong Agung Parangteja
surat katur lajêng binêkta malêbu
langkung gêpah lêbêtira
tinampan suratirèki

binuka langkung ngungunnya
sru ngandika Risang Surayèng Bumi
yayi kayaparan iku
prange wong Jaminambar
yèn mangkono para ratu kang panganjur
rangkêpa barise padha
aja na ijèn lumaris

kêna tulung-tinulungan
nuju ingkang munggwing ngarsanira Mir
Raja Salsal nêmbah matur
amba ing benjang enjang
nuwun inggih kêdah lumampah rumuhun
Raja Sêmbaji Kudarya
tumut umatur ing gusti

kawula anuwun lilah
saha idi amba kêdah rumiyin
sarêng lan ari pukulun
Sang Natèng Kalakodrat
wus linilan kalih kang kêdah rumuhun
iya sun kon tumingala
yayi Prabu Burudangin

manawa sira kabotan
yayi prabu enggala anulungi
tur sêmbah kunêng ing dalu
enjing sigra têngara
wong agung ing Parangteja wus anuduh
ngèndêlkên ratu pangarsa
kèndêl arsa ngusap wèni

ya ta Prabu Jaminambar
Raja Rabusamawati
wus munggwing langit kaping pat
kang anèng ngarsa narpati
para malekat sami
kang Mukarab munggwing ngayun
Raja Makrub turira
ingkang minôngka Mikail
lawan Raja Duljalal Ngijrailira

kêkalih sujud ing ngarsa
tangining sujud turnya ris
pukulun Sang Hyang Wisesa
kang agung kang maha luwih
amba matur ing gusti
prakawis mêngsah pukulun
yèn suwawi ing karsa
inggih sampun dèn karênthil
sabên ratu prapta pinaguta ing prang

punika suka kang mêngsah
lamun pinêthuk prang icir
luhung angantos praptanya
yèn sampun sadaya prapti
nuntên tinumpês aglis
agampil sampun anglumpuk
botên atundha bema
tumpêse pating karênthil
angandika sru Sang Raja Saesalam

iya bênêr aturira
yèn mangkono Jabarail
mudhuna parentahana
sakèhe para narpati
aja na magut jurit
ingunên pêpêking mungsuh
yèn wus prapta sadaya
anulya dèn parentahi
aja kongsi cicir tumpêsa sadaya

sigra wotsari tumêdhak
kang minôngka Jabarail
sapraptanira ing ngandhap
orêg kang para narpati
dhawuhing kang para ji
timbalanira Hyang Agung
kèndêl yèn ana prapta
nora pinagut ing jurit
sampun munggah Jabrail praptèng ngayunan

katur solahe dinuta
marang Rabusamawati
kunêng gantya kawuwusa
gêgaman Ngarab kang prapti
tunggul samas kaèksi
lan daludag kalih atus
kang bêkta kulambi mas
kuluk karawistha rukmi
pan sadaya prajurit anitih singa

daludag tunggul bandera
ingkang nitih macan putih
sadaya macan walaka
kêthèn kang para prajurit
tan ana liya nitih
mung singa titihanipun
asri busanèng wadya
mrawata sèwu kabasmi
kadya guntu swarèng wong panggroning macan

nitih macan saturôngga
Sang Raja Salsal prajurit
arja songsong pitung dasa
gumrah wadya magêrsari
upacara tulya sri
tabah-tabahan nèng pungkur
sira Patih Baktiyar
cinêlakakên ing ngarsi
atêtanya Rabusamawati Raja

hèh Baktiyar ika sapa
narendra kang lagya prapti
anèh sugih têmên macan
apa Si Surayèng Bumi
Baktiyar awotsari
dede punika pukulun
ratu ing Kalakodrat
ingakên sudara wèdi
Raja Salsal atmajane Raja Daldal

eram agoyang kapala
Raja Rabusamawati
alon dènira ngandika
mring Malaekat Jabrail
ing Kalakodrat iki
bumi wêwatês puniku
wetane bumi Ngrokam
sakulon Kalakodrati
sayêktine jajahane Jaminambar

mangetane marang Arab
lan marene adoh ngêndi
kang maring ing Kalakodrat
matur nêmbah Jabarail
têbih mangetan gusti
tikêl tiga têbihipun
saking kitha Kuparman
lan mariki tikêl kalih
tanah Ngarab lan mariki tikêl tiga

yèn mangkono ratu ala
Salsal Kalakodrat iki
ambalik milu mangetan
bênêre miluwèng mami
ukumên yèn ajurit
sêsêmpalên baunipun
balik mada kawongan
sêsêmpalên badannèki
sami nêmbah sadaya para malekat

nulya malih katingalan
dêdamêl Kudarya prapti
tunggul kalih atus ngarsa
daludag awarni-warni
lêlayu tinon asri
prajurit wahananipun
samya banthèng sadaya
balane Raja Sambaji
pan akêthèn sadaya nitih andaka

gumrêgut tingkahing bala
balane Raja Sambaji
sang nata nitih andaka
wulung mulus tanpa ciri
agêng saengga èsthi
singat kinathok mas murub
sinotya ing hèr kilat
bolu sarante sinungging
nênetrane mirah jumêrut winarna

sinuji lawan hèr kêmbang
mutyara nila widuri
sinongsongan sungsun tiga
gumêbyar angilat thathit
atap kang magêrsari
asri upacaranipun
asongsong pitung dasa
mulat Rabusamawati
hèh Baktiyar sapa ratu ingkang prapta

umatur Patih Baktiyar
punika Raja Sambaji
Sri Naranatèng Kudarya
punika prawirèng jurit
mila sagung prajurit
kang wontên sami panganjur
sadaya pêpilihan
uwos kang para narpati
sawusira ing wuri wontên katingal

tunggul patang atus ngarsa
daludag rong atus wuri
lêlayu rontèk kakôndha
wolung atus munggwing wuri
bandera warni-warni
kang mandhi prajuritipun
nitih blêgdaba bihal
sênuk mèmrèng lan karêndhi
môncawarna tulya sri gêgamanira

prajurit kang têtopong mas
akarawistha sakêthi
abate-bate rinêngga
ing mas mutyara sinuji
satrêpe mas winardi
nyothe magribi pêdhang Rum
sadaya nitih macan
padha kondhe kang prajurit
patang kêthi busanane warna-warna

têpung bala ngupacara
sêlur kang pêpandhèn asri
sadaya pan sinongsongan
lir panjrahing puspita sri
kadya wukir kabêsmi
prajurit kang munggwing ngayun
nyurêmi diwangkara
Sang Prabu Ngrum Burudangin
pan anitih grêgabèl pinôncawarna

wuri pra dipatinira
sakêthi wahana èsthi
Sang Prabu Tasangsulngalam
tuhu dhapure rêspati
rinênggèng busana di
gêbyare cahya ngênguwung
Sri Maha Saesalam
Sultan Rabusamawati
duk miyarsa têtanya marang Baktiyar

hèh Baktiyar ika baya
Wong Agung Surayèng Bumi
beda lawan para nata
apa tunggangane iki
Baktiyar awotsari
dede punika pukulun
Prabu Tasangsulngalam
narpati ing Burudangin
pan kaipe dhatêng Sang Surayèng Jagad

punika ratu gêgala
môngka manggalaning jurit
dibya prawira digdaya
nampuni putus ing jurit
andêle pan nguwisi
ing pakewuh boya ewuh
titihane punika
grêgabèl buron jaladri
langkung ampuh singa kang ginêpok basah

ngungun agoyang kapala
Raja Rabusamawati
kaliwat sugihe bala
apa nimbangi ing mami
dene tan karya langit
gawe malekat kadyèngsun
iki cubluke baya
atine cilik samênir
kêkulaka atine wong Jaminambar

lamun nora mangkonoa
tan awêlas badannèki
pasthi kacakup dening wang
ya saking cublukirèki
eling-eling dèn eling
hèh Kalana Jayèngsatru
manawa gêlêm sira
angur sebaa ing mami
sayêktine wurung sirna kanakèng prang

narpati katiga samya
wus makuwon saha wadya prajurit
anêdah utusan sampun
ingkang atur uninga
lampah rikat ing marga datan winuwus
katur ing saaturira
ing Gusti Surayèng Bumi

yèn prajurit Jaminambar
salin lagu mantuk magut ing jurit
dêdamêl kang lagya rawuh
kinèndêlan kewala
inggih sami eca dènira dêdulu
wontên ing langit kaping pat
Raja Rabusamawati

suka wong agung miyarsa
tan kawarnèng dalu wuwusên enjing
têngara kang munggèng ngayun
gêgaman ing Yujana
tri gumuruh pangkat-pangkat para ratu
balanira Kewusnendar
tanpa wilangan prajurit

wau Natèng Jaminambar
munggwing langit kaping pat nêningali
lan Malekat Mukaribun
andangu mring Baktiyar
ingkang prapta gêgamaning para ratu
hèh Baktiyar ika sapa
para raja akèh prapti

tur sêmbah Patih Baktiyar
para Ratu Yujana ingkang prapti
Kewusnendar balanipun
pra ratu kathah mônca
pan sadaya pra ratu surèng prang pupuh
Kewusnendar pan ingangkat
sudara andêling jurit

nulya wontên katingalan
tunggul lawan daludag tinon asri
bandera lawan lêlayu
abra aneka warna
ing wurine prajurit topong mas murub
samya bêbadhong pèrêmas
sadaya nitih jênggiri

kadya ima ngêmu bintang
lamat-lamat tinon pating parêlik
mancorong pating palancur
kumlab pating galêbyar
sayèng pêrak sadaya gêgamanipun
prajurit kang sêsêliran
prasamya nitih jênggiri

ing mangke sampun warata
saking nagri Dhayak witing wêwinih
Radèn Kodrat Samadikun
punika kang upaya
mangkya sampun baranah kang para ratu
nanging prajurit Yujana
kang samya sinungan urdi

kang liya bala Yujana
amung ratu lawan satriya kêni
wau ta prajuritipun
sang prabu ing Yujana
wus kawruhan tinanya sadayanipun
dening Mraja Saesalam
Raja Rabusamawati

prapta bala ngupacara
awor lawan ampilan warni-warni
sagung gêgaman prang pupuh
kang ngagêm sinongsongan
sawarnine sami songsong pitung puluh
Sang Aprabu Kewusnendar
kinalang wong magêrsari

anitih dipôngga seta
pinêlanan ing mas murub tulya sri
taritip nila jumêrut
pakaja nawa retna
asri tinon palana lawak bra murub
sinongsongan salawe prah
Sri Kewusnendar nèng èsthi

angêdhangkrang kinêbutan
makutha di winardi binuka sri
kagyat Saesalam dulu
Baktiyar ika sapa
dene ladak rêspati ratu kang rawuh
angluwihi para nata
baya Si Surayèng Bumi

pan iki pantês prawira
sabalane rikat-rikat ngajrihi
magêrsarine bra murub
Baktiyar matur nêmbah
gih punika ratu andêl kang gêgêdhug
ing Yujana Kewusnendar
ingakên sudara wèdi

pan inggih ratu punika
sakalangkung prakosa ing ajurit
tate bônda para ratu
ingkang gagah prakosa
Kewusnendar tuhu prakosa dibya nung
putrane kumala-kala
tate amungkasi kardi

Radèn Kaharkusmèn nama
ngambil siwi mring Sang Surayèng Bumi
pan pinutra-putra danu
sinami putranira
dening timur kayungyun prawirèng pupuh
miyarsa goyang kapala
Raja Rabusamawati

nulya malih katingalan
pira-pira tunggul daludag asri
rontèk kakôndha lêlayu
umyang prajuritira
upacara magêrsari abra murub
prajurit tan ana dharat
turôngga pêpêrang sami

kêkalih bayak ajajar
turanggane pan kadya dèn pasangi
Saesalam kagèt dulu
Baktiyar iku sapa
apan kêmbar agagah prakosa bagus
punika sasat santana
kang wastu awor mêmanis

Natèng Yunan punika kêkalih
kakang adhi samya karsanira
ing yuda wrat sêsanggine
sring dados wakilipun
bêdhahipun nagri Kuwari
inggih saking punika
kathah kitha gêmpur
dening sang prabu ing Yunan
yèn angamuk wong siji dèn byuk sakêthi
ingkang sakêthi curna

gèdhèg-gèdhèg Rabusamawati
mendah aja mungsuh lawan ingwang
wong Arab pilih tandhinge
ratu ngalam donyèku
pranga lan Si Surayèng Bumi
apa ginawe mapag
sugih bala ratu
siji tan ana kang kompra
bêcik-bêcik lajêng angidung parasi
Sri Maha Saesalam

ing artine kidunge sang aji
iki wuwuhe kamulyan ingwang
kaluhuran ingsun kiye
sun cipta slaminipun
sapa ingkang kauban langit
nora seba maring wang
kêna ukumipun
iki wus lêga tyas ingwang
pan wong Arab pratane sandi ajurit
batine asrah badan

nulya wontên katingalan malih
kadi saban rakiting gêgaman
miwah saupacarane
lan magêrsarinipun
tinakenan Rajèng Kuwari
apan sadina-dina
dènira dêdulu
praptane gêgaman Ngarab
sore kondur rinane miranti malih
munggwing langit kaping pat

salamine Rabusamawati
nêningali kongsi kalih wulan
ing wadya Ngarab praptane
sagunge para ratu
wadyanira Sang Jayèngbumi
kang datan ginawa prang
kantun prajanipun
pan sami nusul sadaya
amiyarsi mêngsahe gustinirèki
ratu angaku Allah

karya langit lan malekat kardi
mila kayungyun kêdah uninga
para ratu panusule
miwah ratu kang tunggu
ing Kuparman anusul sami
marma kadya samodra
bala gung gumuruh
bêntêt tanah Jaminambar
ing balane Wong Agung Surayèng Bumi
lir pasanging samodra

sabên para ratu ingkang prapti
andêl-andêl Yusub Adi Kebar
Sadat Kadarisman dene
Ngabêsi Sang Aprabu
Darundiya Narpati Bangit
lan ratu balanira
Pangran Suwôngsèku
Natèng Kubarsi lan Kelan
duk langkunge Raja Rabusamawati
mulat goyang kapala

lan balane Natèng Parangakik
miwah sultan anom ing Karsinah
miwah Pirngadi balane
kathah kang para ratu
agung-agung ratu prajurit
para ratu kang bala
ingkang wus jinunjung
Nyakrawati Binathara
Atasaji lan Natèng Kaos nagari
kang sami ratu wayah

sami sugih bala kang para ji
mila agung agoyang kapala
Rabusamawatidene
sugihe para ratu
sarwi ngidung parasi angling
pan ingsun luwih bêgja
dening para ratu
kang prapta saparon ing rat
wong bang wetan balane Surayèng Bumi
yêktine kabèh lapgang

sarwi musus astanira kering
mijil pawaka akantar-kantar
giyak kabèh malekate
umatur sarwi sujud
èstu sabdanira Hyang Widhi
wong wetan yèn bônggaa
yêkti dadi awu
inggih praptane punika
sandi aprang batine saèstu ngabdi
ing gusti maha mulya

pra malekat sawusira tangi
saking sujud nulya surak-surak
Baktiyar jawil kancane
balane Raja Makrub
iya ingkang môngka Mikail
Baktiyar wus kaparak
kang wus pakat wuwus
nênggih malekat kabayan
Mikailan Malekat Sara ing nguni
panata Raja Pathal

Ki Baktiyar pan aris bêbisik
yayi Pathal puniku Hyang Suksma
Saesalam mijilake
pangeram-eram tuhu
agni saking astanirèki
boya dadi punapa
manira atutur
balane gêni wong Arab
yèn ngarsakna yêkti ngèbêki wiyati
tan katon kang anggawa

tinibakna maring mungsuh bêsmi
nanging gêni tan ginawe aprang
mung kalangênan gawene
punika Sang Arabus
astanira kang mêtu gêni
amung gêni sapala
masa dadi batur
Raja Pathal Malaekat
sarwi jomblong alon dènira nauri
marang Patih Baktiyar

yèn makatên kakang mila wani
anglurugi kitha Jaminambar
dene ta akèh gênine
ratu wetan puniku
pan Wong Agung Surayèng Bumi
pilih ing tyas kaduga
mring pangeran ingsun
kang agung kang maha mulya
kang misesa ing rat Rabusamawati
Hyang Widi Jaminambar

botên eca raose puniki
ngalamate para Ratu Ngarab
kang sami dhingin praptane
pinapag ing prang pupuh
botên kawon malah wong ngriki
inggih sami kasoran
ratu kèh kapupu
pêpatine pira-pira
pan wong wetan kakang pêpatine kêdhik
jitus pan botên timbang

Raja Pathal wau dènira ngling
anauri Kya Patih Baktiyar
yayi Pathal sira kiye
bêbisik lawan ingsun
Saesalam nora udani
dene angaku Allah
yèn mungguha iku
Wong Agung Surayèng Jagad
sakathahe wadyane ingkang anangkil
osiking tyas mangkana

nora samar kawruhan ing batin
iku wong agung dibya waspada
ing lair batin tan kêntèn
mangkono wong pinunjul
bisa nukma ing agal alit
ratu ing Jaminambar
butêng kumalungkung
dèn rasani marang bala
nèng ngarêpe prandene nora udani
kudu angaku Allah

pan kasaru gêgaman kang prapti
bala gumuruh asurak-surak
bangkilung rame gêndhinge
gumuntur-guntur kêtug
prajurite awarni-warni
kang anitih blêgdaba
bihal mèmrèng sênuk
gumêbyar dening baskara
lirmanaput wangkawa mênuhi bumi
busana bra gumêbyar

bala bacingah upacara sri
dangu mulat Prabu Saesalam
ratune baya èsthine
sangkêp pacarèng ngayun
kang gada gêng angapit-apit
nèng luhuring palana
lêlawak bra murub
rinêngga kinuswa ing mas
atêtanya Raja Rabusamawati
Baktiyar ika sapa

dene pantês solahe wong iki
luwih lawan para ratu kathah
Baktiyar alon ature
pan punika pukulun
Sang Aprabu Mutadarawi
lawan Natèng Talsiyah
kalih ratu agung
prakosa bêbala raja
widigdaya awrat sinandhang ing jurit
tate mungkasi karya

Raja Lamdahur ingkang sêsiwi
kalihira sami putrèng Selan
ratu moncol prawirane
sami ingambil sunu
mring Wong Agung Surayèng Bumi
mila kinarya raja
madêg ratu agung
Banarungsit ing alaga
ingkang anèm binathara Sri Pirngadi
Mutadarawi praja

duk praptane kang rama rumiyin
Sri Lamdahur manganjuri lampah
ratu kalih samya dhèrèk
anamur tumut ngamuk
bêkta bala kuda sakêthi
mila Lamdahur awrat
pagute rumuhun
bantoni prange kang rama
wusnya bantu mundur malih anindhihi
ing wadyabalanira

goyang murda Rabusamawati
wontên malih ratu ingkang prapta
asri tinon gêgamane
abra daludag tunggul
banderane awarni-warni
busananing prawira
mrawata katunu
lir wanarga kêmbang-kêmbang
upacara lir panjrahing puspita sri
nyurêmkên diwangkara

ratu katri sarêng lampahnèki
kanan kering kang nitih dipôngga
ing têngah pan jêmpanane
magêrsari kumrutug
sinongsongan pan satus sisih
ampilan warna-warna
têtanya sang prabu
hèh Baktiyar ika sapa
ratu katri munggwing jêmpana sawiji
roro anèng dipôngga

awotsari Baktiyar turnya ris
inggih Sayid Ibnu Ngumar Raja
ing Kaos gêng karatone
punika wayahipun
mring Wong Agung Surayèng Bumi
Maryunani pêputra
kang satunggilipun
nama Prabu Ngumar Kraban
ratu agung atmajane Maryunani
dene kang jimêpana

ing jêmpana kang linawak rukmi
nênggih Sang Prabu Arismunandar
Sri Bupati Betartine
punika ingkang buyut
Rajèng Kaos ingkang siniwi
Sri Sayid Ibnu Ngumar
pan patutanipun
putrine Tasangsulngalam
putri adi saking nagri Burudangin
prawira môndraguna

goyang murda Rabusamawati
Patih Baktiyar lan Raja Pathal
tumungkul aris grundêle
apa ta nora ngêlu
gèdhèg-gèdhèg ing sabên ari
nauri Raja Pathal
katêmbèn andulu
wadya gung rêmpêk têtanya
angluwihi wong Arab rakiting baris
milane kagawokan

sami-sami kathah wadyanèki
wong Jaminambar rêsah barisnya
pênêd wong Arab pasange
ing ngriki ratu agung
dene kudu ngaku Hyang Widi
saking kaparakira
miwah gèning ratu
agung agawe wisesa
karosane botên ngangge bêbakali
jajahan kilèn samya

botên wontên ratu agêng malih
watês kilèn namung Jaminambar
ratu kang agêng prajane
sagunge ratu-ratu
anut datan ginitik jurit
nagari kang alêksan
samya nungkul alus
ing jajahan kang sawarsa
kalih warsa sadaya kang pinggir langit
sujud ing Jaminambar

apan saking dènira ngungkuli
gêdhe dhewe kutha Jaminambar
tan ana têtimbangane
nagri bang kilèn amung
Jaminambar agêng pribadi
kalamun sêsabaa
mangetan puniku
sayêkti ana kang nglawan
Saesalam warêg tan nêdya ngulati
undhake môncapraja

nora kadya Sang Surayèng Bumi
mêlar saking kaprawiranira
ngawulakkên ratu akèh
samya boyonganipun
iku nama lananging bumi
bok aja mêmungsuhan
bêdhamia patut
amêmitra padha raja
padha luwih lawan Sang Surayèng Bumi
aprang bok katiwasan

nulya wontên katingalan malih
baris agêng prapta lir samodra
wutah gumuntur gora rèh
têdhuh prakêmpa kêtug
amarwata kagiri-giri
bandera warna-warna
sri daludag tunggul
rontèke apindha karang
tanpa wilis upacarane para ji
kagyat sri gambuh tanya

Baktiyar sapa iku
ratu kang prapta sundhul-sumundhul
akèh têmên gêgamane bêcik-bêcik
lakune arêbut dhucung
nanging tata nora rusoh

Baktiyar nêmbah matur
inggih punika pan balanipun
Sultan Anom Jayusman Murijalsamsi
dhomas ratune kang wadu
pan sami wirèng palugon

nênggih patutanipun
Sudarawrêti putri pinunjul
moncol ing rat sumbaga ampuh ing jurit
arine Sang Raja Kanjun
garwa kêkasih kinaot

punika para ratu
kathah santana kadangirèbu
nênggih bandhu santana Sudarawrêti
sami prakosa dibya nung
lumrah ing ayuda bobot

bêlêk kang para ratu
kasusu pêdhak upacarèku
samya nyongklang kang ngampil nitih jênggiri
kacandhak ing lampahipun
nitih sakatha sultan nom

sakatha rukma murub
rinênggèng rêtna mawarna mancur
pangiride satus rakit kang jênggiri
cêmêng sami pancal panggung
binlongsong rante mas abyor

sami binadhong sungsun
pinatukan ing kancana murub
lir andaru busanane kang jênggiri
pangirid sakatha murub
sumrêg kang grêbêg sang katong

songsong satus rong puluh
sadaya sami panunggulipun
hèrsasôngka miwah sunare hèr thathit
Saesalam kagyat dulu
asru dènira têtakon

kang munggwèng keringipun
lungguhe jèjèr kaparèng pungkur
mèh wayahe kaot cahyane dumêling
wuri ladak sêmunipun
Baktiyar matur wotsinom

gih punika pukulun
Sultan Jayusman Murijalsamsu
putra Ambyah kang jumênêng Parangakik
langkung gêng karatonipun
tur binathara kinaot

dene satunggalipun
sutèng êmban tur palihanipun
putranira Sri Naranata Ngabêsi
Radèn Kodrat Samadikun
tunggil jro sakatha lunggoh

gèdhèg Sang Raja Rabus-
samawati wal arli andulu
ing solahe wong Arab para narpati
rowa rikat tandangipun
atata sêmune tanggon

wuri malih kadulu
kang gêgaman sinang abra murub
pan atusan baranang bandera kèksi
rontèk sri awor lêlayu
tunggule atusan abyor

asri pacaranipun
mawarna-warna pating palancur
narpatine munggwing sakatha mas adi
bagus cahyane umancur
lir yangyang pratima tinon

magêrsari kumrutug
pangirid sakatha wolung puluh
mèmrèng buntal pethak pancal sadaya sri
rinênggèng kancana murub
umancur pating pancorong

jênggirat malih dulu
têtanya malih Sang Raja Rabus
hèh Baktiyar sapa ratu prapta iki
tunggangane kaya mau
ratune pêkik tur anom

seje sasolahipun
tuwin balane bacingah agung
nêmbah matur Baktiyar Rêkyana Patih
inggih punika pukulun
Natèng Karsinah kinaot

pan sami tunggilipun
Surayèngrat ingkang asêsunu
patutan Sang Rêtna Sirtupelaèli
putri Karsinah pinunjul
kaprawiraning palugon

kang wuri arinipun
Hasim Kuwari ing namanipun
Kisbandiyah putra saking ing Kuwari
wuri malih kadangipun
Hasim Katamsi kinaot

putra wadananipun
Sultan Jayusman Murijalsamsu
lêlurahe sultane Danurusamsi
Rajèng Karsinah puniku
kang putus prawirèng kewoh

Hasim Katamsi iku
ngêndi ibune Baktiyar matur
Isnaningsih putri adi Burudangin
arine Raja Tasangsul-
ngalam kang wirèng palugon

Sri Saesalam ngungun
Patih Baktiyar matur asêlur
wuri para putra kadangira Amir
Kuseyun lan Hasimiyun
kang blêk lampahe anggolong

kang sami tunggul pingul
lêlayu seta sadayanipun
adaludag seta abandera putih
para kadang-kadangipun
amung satunggal kang anom

Kaca:Candhakipun Umarmaya manggihi Prabu Sadarsalam. ... 3Prabu Sadarsalam dhawuh mêpak bala. ... 7Wong agung nglurug dhatêng Jaminambar. ... 10Patih Baktiyar kalihan Unuk Mardawan wêwadul dhatêng Prabu Rabusamawati. ... 15Untabipun prajurit Jaminambar kalihan prajurit Kuparman. ... 20Wong agung nonjok sêrat panantang. ... 23Prajurit Jaminambar sagah nyirnakakên prajurit Kuparman. ... 28Prabu Rabusamawati mriksani dhatêngipun prajurit Kuparman. ... 35Prajurit Jaminambar têtumpêsan. ... 40Prabu Lamdahur ngangsahakên bala. ... 44Prajuritipun Prabu Lamdahur unggul yudanipun. ... 49Balanipun Raja Bawadi campuh lan balanipun Raja Bragêdun. ... 56Raja Bawadi kapupu ing prang. ... 59Prabu Rabusamawati gumun kathahing bala Kuparman. ... 62Prabu Kewusnendar ngêdali prang. ... 67Prajuritipun wong agung ingkang kantun sami nusul. ... 70Sultan Jayusman nusul dhatêng paprangan. ... 77