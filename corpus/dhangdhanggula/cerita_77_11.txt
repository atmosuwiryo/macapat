Natèng Cêmpa lan Sri Gilingwêsi
lalênggahan anèng tarut wêwangunan
upacanira andhèr
nimbali pra tumênggung
ulubalang dêmang ngabèi
wadya ing Cêmpa ingkang
kapikut kinumpul
ngandika sang binathara
ingsun nora nyana yèn si paman patih
darbe cipta mangkana

hèh pra mantri ngularana nuli
sagung wangke padha priksanana
titinên nguni warnine
si paman patih iku
bokmanawa nêmahi pati
jupukên bêcikana
aturna maringsun
lawan Si Andakasura
yèn kapanggyabathange morên si patih
ingsun arsa uninga

matur sandika ingkang tinuding
sri narendra gya wangsul mring palwa
mondhongi marang garwane
kang wau maksih kantun
wadya datan wontên umiring
mung lawan upacara
nata tindakipun
mangkana pramèswarindra
gung karuna sri nata marêk maripih
mangamrê ngimur sabda

dhuh ruwatên yayi kang prihatin
mungsuh apan wus kasor sasaran
sakèrine nukul kabèh
amung ta pamanamu
si wa patih têka tan kèksi
lan Si Andakasura
buh urip buh lampus
mau padha ingupaya
ingkang garwa lêjaring tyas matur aris
dewa ji tan kadosa

paman patih tyas têka kagimir
dhatêng rêmbag kang botên prayoga
Andakasura karyane
rakendra ngandika rum
ingsun iya ngungun kêpati
dene ta pamanira
kongsi kênèng bujuk
môngka tuladaning driya
durung tau darbe rèh kang tan prayogi
lagi mêngko kewala

sigra kondur sang nata sarimbit
nitih palwa sakoci rinêngga
mur wungu binara jêne
sumunar anarawung
mracalita anuksmèng tasik
kaprabon diwangkara
amangkawa gumyur
lêpas lampahira prapta
ing dharatan laju lumêbèng sarimbit
ing tarub wêwangunan

sri narendra sigra animbali
para mantri pikutan wus prapta
sang prabu alon dêlinge
hèh para sanak ingsun
paraning rèh sira ing nguni
de kongsi kêlampahan
gonira kêlantur
lali marang prasêtyanta
nora ngeman kotamanira ing nguni
kèlu panggawe ala

para mantri matur sarwi nangis
dhuh dewa ji amung aksamanta
mring dasih kalêpatane
milamba kumamapurun
andaga mring paduka gusti
awit sangkingkatimpah
patih karsanipun
yèn tan manut têtêp dosa
kinunjara siniyasat pinisakit
marma têmah nrang baya

Raja Gilingwêsi nabda wêngis
si mangkono pantês disêsêmpal
wong tan wruh marang ratune
si pêngung andalurung
mantri apa kurang pamikir
Radèn Dêmang Ngurawan
anambungi wuwus
lêrês karsane kakendra
kalunasa punika sami prayogi
dinamêl tingalan

kang sinabda tumungkul samyajrih
netya pucak asawang kunarpa
maras amiris driyane
rumaos sisipipun
NatèngCêmpa angandika aris
yayi Dêmang Ngurawan
apa ta winuwus
paman lumrahing agêsang
yakti ana sambikalaning dumadi
marma kang para nata

sakuwasa ngaksamèng asisip
nadyan mungsuh kang wus asrah jiwa
tan kêna lamun pinatèn
yèn mung ngubungi napsu
yêkti cacad jênêngira ji
Radèn Dêmang Ngurawan
nêmbah saha matur
amba nuwun pangaksama
sangking sangêt apêgêl raosing galih
dhatêng pun punggung dadra

nêngna gunêm kasasat ing ratri
sami ngaso mring gyan sowang-sowang
enjing samêkta wadyane
sri nata arsa kundur
bidhalira sangking pasisir
jajaran jêjaranan
gumêr gumarudug
kadya umbaking narpada
sri narendra ing Gilingwêsi tan kari
sawadyabalanira

para mantri têlukan dèn iring
maksih anggung rinêksèng samarga
binongkokan gêgamane
ing tyas samya piduhung
langkung merang saurut margi
mangkana lampahira
jro pura wus rawuh
lajêng manjing dhatulaya
sri narendra kanthèn asta lan kang rayi
praptane prabayasa

sagung para parêkan myang cèthi
mapag sarwi ara karuna
karana ing rikalane
kataman ing rêrusuh
branèng pura dèn jêjarahi
dening Andakasura
mèh tan wontên kantun
rinayah rinoyah-royah
katujune mas sotya sami siningit
ing papan pasamunan

nêngna wau waduling pra cèthi
cinarita Sri Suraludira
pinrênah ing pakuwone
pura kaneman mungguh
sawadyane mapan nyêkapi
dene para têlukan
linuwaran sampun
dèn luluskên pangkatira
tuwin Martadiguna wus dèn luwari
mring nata martotama

gantya wau mantri kang tinuding
angupaya kunarpaning patya
Andakasura kilihe
tita datan kapangguh
gya matur mring narapati
sri nata alon ngandika
yèn wus tan katêmu
ing nguni ginawe apa
Si Ngurawan bae sun karyane patih
misesa ngrèh nayaka

narapati sigra animbali
sagung para punggawa ing Cêmpa
enjang wus samapta andhèr
pênuh nèng sitiluhur
agul-agul manggalèng nagri
pararya tarab ngarsa
mantri anèng pungkur
banjêng paguting bacira
pêpêt têpung praptèng ujung anêpangi
patraping sawakendra

duk samana nuli animbali
ingkang raka Sri Suraludira
datan antara praptane
ing ngabyantara prabu
Natèng Cêmpa ngandika aris
hèh kakang yèn sambada
sira ingsun utus
mêtua mring sitibêntar
Si Ngurawan samêngko angkatên patih
misesa angrèh wadya

sun lih aran Arya Surèngpati
sira Raja Gilingwêsi nêmbah
umatur alon dêlinge
punapa sampun rampung
timbalanta sri narapati
iswara angandika
kaya kang wis putus
amung samono kewala
kang liningan nêmbah lèngsèr ing ngarsi
lajêng mring sitibêntar

rawuh lênggah nèng palôngka manik
orêg sagung kang samyasewaka
mapankên ing trapsilane
sidhêm-prêmanêm amung
samirana prapta sumilir
Radèn Dêmang Ngurawan
wus sumiwèng ngayun
sawega busana patya
saha upacaranira amênuhi
pratisthèng ngabyantara

sri narendra gya ngandika aris
hèh sagunging pra wadya ing Cêmpa
kang awit sakarsane
sang binathara luhung
aparing wruh mring sira sami
samêngko Si Ngurawan
jinunjung ing lungguh
kinarya patih misesa
kaarana Kyana Patih Surèngpati
iya padha ngèstokna

saur-pêksi kangsamya miyarsi
barung umung amadukara
mring narendra byawarane
nêmbah kya patih laju
mêrak dhampar nguswèng pada ji
sumungkêm tur prasêtya
rèhira sang prabu
Sri Gilingwêsi ngandika
yayi patih tampanana sihing gusti
sira sinung misesa

nora gampang wong kinarya patih
wêkas ingsun sira dèn abisa
amulat têtuladane
lupiyan kang rahayu
angayomi ayêming bumi
mêmayu kayomanan
kèh pêpindhanipun
kaya ta Jêng Paman Patya
Sokadana kamulyane lir nêrpati
labête martotama

lair batin rumêksèng narpati
aja kaya paman Patih Cêmpa
linumuhan mring ratune
prandene mêksa darung
nora sêdya pisan malês sih
têmahan ing samakya
papa angêlangut
pisah anak rabinira
ngayam-ayam tan ayêm ing siyang ratri
uripe nyato wana

kyana patih nêmbah turira ris
dhawah tuwan kapundhi mustaka
kajimat ing salamine
sadaya rèh linuhung
ing saèstu ulun lampahi
mugi-mugi wagêda
nampèni sih prabu
angsala pangèstu nata
sampun ngantos darbe cipta salah kapti
lulusa ambêk arja

gya sêsaji sangking pura mijil
wrata wadya kang samya sumewa
kongsi praptèng pakathike
amung para tumênggung
kêmbul dhahar lan kyana patih
sinambi andrawina
inuman mawantu
ing wuri gili kang prapta
dhêdhaharan wowohan kang adi-adi
sing pura tanpantara

sampêt-samput samaptèng abukti
Sri Narendra Gilingwêsi sigra
umanjing mring pura age
kya patih datan kantun
prapta samya amangênjali
sang maha binathara
angandika arum
padha dikaparèng ngarsa
Sri Narendra Gilingwêsi matur aris
sadaya rèh dinuta

ing wiwitan praptèng amungkasi
samana wus kalilan luwaran
wadya kang anangkil kabèh
wau ta kang winuwus
sri narendra ing Gilingwêsi
dènira anèng Cêmpa
pan sampun sêtèngsu
mangkana nulya sumewa
ngarsèng nata ngrapapa anuwun pamit
mantuk mring prajanira

sri narendra ing Cêmpa nimbali
kangjêng narpadayita wus prapta
nata lon pangandikane
dhuh yayi Dayaningrum
kakangira ing Gilingwêsi
pamit mring jênêng para
nuli arsa kundur
wis lawas nèng prajèng Cêmpa
tinggal purasumêlang rasaning ati
mring sambikalanira

pramèswari mèsêm lingira ris
dèrèng marêm onênge arinta
sumawana pra kadange
têka kasêsa kundur
bok dèn sranti sawêntawis
môngsa gèk sabên warsa
pun kakang tatêlu
lan para sadhèrèk Cêmpa
mupung mangke wontên jalarane ugi
prayogi radi lama

Natèng Gilingwêsi matur aris
kados datan kalêtan lama
sowan kawula nak anggèr
ing raka jêng pukulun
sabên warsa yakti sumiwi
tan bêtah amba pisah
kongsi kalih taun
pramèswara angandika
yèn makatên pan inggih kula lilani
lan malih kula arsa

kintun dhatêng kangbok pramèswari
pratima mas tinrètès sêsotya
minôngka mêng-amêngane
sabên ngêngimur sunu
tuwin lancang linapis rukmi
Sri Naranatèng Cêmpa
amaringi dhuwung
wasiyat agêming raja
Sri Narendra Gilingwêsi nampèni
sarwi matur ngrarêpa

adhuh jiwa jimating sabumi
dasihira tan kawawa nôngga
lunturing sih sadangune
sor raosing kang madu
mandon jiwa jêjait budi
paran ta kang minôngka
wêwalês ing pungkur
tarlèn mung èsthining driya
sapikantuk nêdya labêt lara pati
suka matyèng ayahan

Natèng Cêmpa ngandika mring patih
yayi patih sira parentaha
para wadyaningsun kabèh
rôngga dêmang tumênggung
ulubalang myang ôndhamui
ngong purih angatêrna
mring ki raka prabu
kongsi prapta palabuhan
ngêntènana mancale si kakang aji
patih matur sandika

Sri Gilingwêsi anêmbah amit
nguswèng asta alon aturira
pangèstu paduka anggèr
dhatêng dasih pukulun
Natèng Cêmpa ngandika aris
padha puja-pinuja
rèh arjaning laku
kalilan sigra wisata
langkung kasok tyasira Sri Gilingwêsi
tan kumbang ing driya

sampun mundur sira Raja Gilingwêsi
lêrêp ing pondhokan
sadalu praptaning enjing
bidhalan sawadyanira

gumarêdêg gumêrah kang samya ngiring
sigêg tan winarna
lampahira ing samargi
gantya ingkang ginupita

Ki Andakasura lan rêkyana patih
gung nèng wanapringga
langkung papa kawlas-asih
sampun kadya sato wana

busanane gomballan pating saluwir
langkung saking nistha
wônda busik kuru aking
kalangkèt kongsi galinggang

kyana patih ngrêsula ing tyas nabda ris
Si Andakasura
kang gawe lêlakon iki
pakolèhe amung papa

yèn aja nguni manut si mêmêri
maksih têtêp patya
mukti nyandhing anak rabi
tan kongsi nêmu sangsara

wus têtela kang niyaya ingsun iki
Si Andakasura
cêmêr gêlahing sabumi
angajak-ajak cilaka

kyana patih wontên osiking panggalih
arsa asrah jiwa
mring praja sumiwèng aji
manawa antuk aksama

tan antara wontên jalma mring wanadri
arsa amèt wrêksa
dupi myat mring kyana patih
cangkelak bali sakala

praptanira padesan atur udani
mring patingginira
yèn patih wontên wanadri
tuwin Ki Andakasura

ki patinggi gya titir akèh kang prapti
para rowangira
samya kinèn amiranti
gêgaman sikêping yuda

tandya bidhal mring wana gène kya patih
samya mandhi canggah
tan dangu sampun pinanggih
patih myang Andakasura

arsa ngumpêt kapêpêtan kèh kang prapti
angrês kêmarasan
dadya api-api guling
ling-alinge alang-alang

Ki Andakasura sumêdya ngoncati
nging sampun kinêpang
mlayua yêkti binandhil
dadya amêgêk kewala

mung andhêpès kalihe nèng soring klampis
patinggi trangginas
nyakêti marang kang nilip
sarwi anying kêndharat

kyana patih angandika mêlas-asih
patinggi ngong sapa
mêngko sun apasrah dhiri
amung aja sira bônda

ki patinggi tan keguh pungguh ing kapti
jrih ondhang narendra
rinangkus wus dèn talèni
patih nut datan suwala

kinêncêngan kyai patih pringas-pringis
Ki Andakasura
darbe rika arsa budi
ginarêjêg sampun kêna

kalihira winayungyun dèn jagèni
datansah siniya
ingapin canggah myang bêdhil
cinara kumpra kewala

urut marga bêbandan kalih anangis
tan kampir padesan
kalaju marang nêgari
badhe kaatur sri nata

sapraptanirèng jro praja
dadya tontonan samargi
kyana patih langkung merang
sumingêb panon netya nis
kèh lare-lare ngèksi
sêsurak sarosa asru
sawênèh ana ngucap
wêlas anon kyana patih
ana ingkang nabda samêngko kasara

wong wani mring ratunira
kadadeane pinanggih
mangkana Rêkyana Patya
Surèngpati duk miyarsi
surak sora tan sipi
mijil sangking dalêmipun
miyat patinggi desa
ambêkta bêbandan kalih
kang binônda patih lan Andakasura

dyan patih sigra utusan
nimbali para bupati
ingajak sowan mring pura
prapta matur mangênjali
pukulun sri bepati
pun patih mangke kapikut
myang pun Andakasura
sakêlangkung kawlas-asih
kalih sami ulun tilar ing bacira

sri narendra langkung suka
sarwi angandika aris
mara enggal parènèkna
sun sêlak arsa pêpanggih
lawan si paman patih
sang sinabda nêmbah mundur
prapta ngirid bêbandan
nata èsmu wlas ningali
gya nimbali mring garwa enggal sumewa

tandya alênggah satata
sira kangjêng pramèswari
kamiwêlasên mring driya
ningali rêkyana patih
dene ta têmah kongsi
nandhang papa sangsara gung
nata nir dukanira
emut mring rama suwargi
dahat nitipakên marang kyana patya

puara aris ngandika
yayi Patih Surèngpati
kamiwêlasên manira
tumingal mring paman patih
uculana dèn aglis
bêbandaning patih iku
sigra ta inguculan
mung Andakasura maksih
pinusaran baunira kalih pisan

sri nata malih ngandika
paran marmanta ing nguni
dene têka kaya bocah
tan liling kukuming Widi
miala wong nêdya sih
myang paksa ngilês tyas mulus
apa ta nora wêlas
mring putranta ni bok swami
kyana patih umatur sarwi karuna

dhuh gusti susunan kula
kang sinêmbah ing sabumi
dahat sisipe pun bapa
kapêjahan anglampahi
sumarah trusing batin
datan garantês sarambut
manggiha siksa kisas
sangking anggêring narpati
suka lila linajêngna pinidana

muhung panuwun kawula
ing pada paduka aji
mugi paringa aksama
sisiping dasih kaswasih
lamun kawula gusti
tan antuk ngapurèng prabu
sangking gunging druhaka
durtangkara inèng budi
amung titip kucumbi tuwin atmaja

sri nata manahên waspa
miyarsa aturing patih
puara aris ngandika
hèh paman dosanta yêkti
samêngko sun aksami
rèhning wus akèh labêtmu
mring ramendra kang swarga
nanging sun arsamiyarsi
sapa ingkang murwani rèh kang mangkana

kyana patih matur nêmbah
dhuh gusti kangjêng dewa ji
langkung elok tur alôngka
têbih sangking rèh sêjati
abdi paduka nguni
prêsasat lare kang pêngung
kenging pangojok durta
mêmanising rêmbag gampil
ingkang murwa tan lyan pun Andakasura

bêbujuk mring rayat kula
duk samantên kula gusti
kèlu nut rekaning karsa
tan sumêlang anglampahi
ing rèh kang tan prayogi
ngantos makatên pukulun
sang maha awibawa
miyarsa aturing patih
mêngêng mangu mangungun ing lêlampahan

patih nulya pinaringan
pisalin busana adi
sri nata alon ngandika
wruhanira paman patih
kalungguhamu patih
samêngko manira pundhut
mardikaa kewala
ingsun kang pêparing panci
sri narendra nolih maring Surèngpatya

yayi patih dhawuhêna
Martadiguna Ngabèi
rèhning labête utama
nêtêpi sêtyaning mantri
samêngko sun wuwuhi
pangane sapuluh êjung
minôngkaa pratôndha
gonira labuh nêgari
lêstaria tumurun mring turunira

Patih Surèngpati nêmbah
sandika rèhing narpati
tandya ki patih mardika
atur prasêtya mring gusti
yèn ngantos anglami
inggih kados ingkang sampun
sampun manggih raharja
ing dunya prapta ing akir
myang kenginga sikuning maha bathara

sri nata aris ngandika
sêtyanta ingsun èstrèni
bangêt panarimaningwang
kang muga bisa lêstari
narendra gya ningali
Andakasura drêkukul
sang prabu èsmu duka
wacana sarwi nudingi
iki cêmêr-cêmêrining jagat raya

kaliwat gonmu duraka
ngajak ala wong kang bêcik
binujuk balela praja
tur praptaning dèn ngoncati
têtêp mung wèh bilai
mêngko sira kêna ngukum
pati nèng pangadilan
dadya tontonaning janmi
kang mangkono saka karsanta priyôngga

hèh sira patih prentaha
marang sagung wadya mami
tumênggung mantri punggawa
tanapi para prajurit
anyudukana maring
Si Andakasura iku
yèn mêngko wus palastra
tanjirên sirahe nuli
nèng prapatan supaya didi tuladha

mring sagunging para wadya
mangkono ukume yakti
wong balela marang raja
gêmbunge kèlèkna kali
Kya Patih Surèngpati
sandika gya nêmbah mundur
ngirid Andakasura
sapraptaning pôncaniti
aparentah kadya timbalan narendra

tandya Ki Andakasura
binusanan sarwa putih
binaktèng wringin sêngkrêran
kinêpang para prajurit
sagung kang para mantri
miranti atap ing ngayun
kang arsa tinêlasan
têlas manahira atis
wus pinênthang pinanthêng akênthang-kênthang

ing bacira pênuh janma
kang sami arsa ningali
kyana patih angandika
Andakasura sirèki
tômpa patrapan nagri
kabênêr kaukum lampus
tandya para punggawa
sinasmitan gya nyuduki
ajur mumur raganing Andakasura

gya kinêthok jangganira
gêmbung cinêmplungkên kali
tinanjir sêsirahira
prapatan pinggiring margi
sagung kang nêningali
têmahan dadya pêpemut
ing warta wus warata
kadyèka ukuming nagri
marang janma kang manrang rèh mring duskarta

kunêng kang antuk pidana
patinggi desa winarni
kang nyêpêng Andakasura
kalawan rêkyana patih
ginanjar mas lan picis
warata sarowangipun
klilan mantuk mring desa
mangkana ing Cêmpa nagri
lama-lama wimbuh arjanirèng praja

ngêrda pra nangko prapta
sangking liyan nagari
aringing tya têmah samya
mardi papan apêpanti
turut tirahing margi
praptèng jawi kitha kêmput
pêpêt kang nambut karya
mêmala maling sirnanting
kaprabawan wimbaning kang pangadilan

kuntab kotamaning nata
kêtartambêka silastuti
titikaning pra punggawa
naracak samya bèrbudi
sabên sawiyah mantri
wikan ing wêweka putus
têtês saliring sapda
sêtya tuhu mring narpati
yèku môngka pratôndha arjaning praja

titi panurading kata
Panji Wulung Ditya Manis
Sura kaping kalih dasa
Mrakèh Je sangkalèng warsi
ngrasa tan ngèsthi margi
pamardawanirèng têmbung
nèng praja Surakarta
têlênge karaton Jawi
mung nglêluri bôngsa Jawa kang sanyata

