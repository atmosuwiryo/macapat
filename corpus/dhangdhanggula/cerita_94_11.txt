tan cinatur Ki Jaka Pangasih
lampahira nusup ngayam wana
ya ta kang winuwus malèh
wau Ni Rara Mêndut
lawan bagus Pranacitrèki
randhat angon iriban
ing sakesahipun
saking ing Kawiragunan
datan ngambah marga gung duluran janmi
manawa kasusula

kang ingambah marga trusan alit
sêsimpangan anut padhadhahan
tan kampir ing dhusun gêdhe
yèn kawanguran laku
arsa kampir ing dhusun alit
kang tan kathah wismanya
sêtun roro têlu
punika kang ingampiran
ing samarga-marga parèrènirèki
milih kang sêpi janma

tan kêna bênggang sairing nyari
Rara Mêndut lawan Pranacitra
yèn rarywan nèng sor wrêksane
Rara Mêndut aturu
abêbantal pangkoning laki
trêkadhang kalihira
yèn sayah kalangkung
anendra nèng palindhungan
lamun dalu rêrêp anèng desa alit
milih kang ragi kiwa

saking dahatira sami asih
anèng têba karangulu kisma
alèmèk sukêt grintinge
pangrasanirèng kalbu
asor kasur ing tilam amrik
miwah nèng panginêpan
tan lambaran salu
amanggih galar prasasat
anèng jinêm arum jinêbadan amrik
mangkana ciptanira

ya ta lêpas lampahirèng margi
Rara Mêndut lawan Pranacitra
prapta ing dhusun ing Nglantèng
kèndêl kapêngkok ranu
kali Oya pinuju banjir
sira Ki Pranacitra
amicarèng kalbu
wong agèn-agèn lumampah
kabêncana kali Oya dadak banjir
dene masa katiga

têka sumêntug raosing galih
Pranacitra mulat kali Oya
toya cacap cêlangape
angrês tyas lir winuluh
kêsar-kêsar amutawatir
mêlang-mêlang naratab
kêtêg rêbut dhucung
cipta kadi katiwasan
Rara Mêndut dhupèpèl geyotan wêntis
lan tansah ingarasan

Rara Mêndut awacana aris
kadospundi kakang Pranacitra
ing lampah kapêngkok lèpèn
pundi malihjinujug
ngong jrih mulat ing kali banjir
sumaput kaênêsan
mring bêna toya gung
Pranacitra ngling angaras
adhuh mirah ingsun babo wong akuning
aja maras tyasira

ingsun bae tingalana yayi
birat salir sandeyaning driya
tungtum kadiran ta ênggèr
aywa watir wong ayu
lamun sira akanthi mami
payo rèrèn sadhela
yayi soring kayu
manawi ing mêngko ana
pitulunging Suksma sung marga lumaris
bok rara nut ing karsa

dangu sami ararywan wong kalih
lênggah anèng soring kayu kalak
Pranacitra lon dêlinge
sabên sabrangan iku
ana wonge kang anambangi
Ki Dogong aranira
anulya inguwuh-
uwuh marang Pranacitra
Kyai Dogong Ki Dogong sabrangna mami
manira arsa nabrang

kang cinêluk-cêluk nulya kèksi
nèng brang kidul ing dhusun Tirêbah
Ki Dogong ingawe-awe
kae Dogong andulu
janma ngawe-awe brang pinggir
nulya nglampahkên lawak
winêlahan banjur
praptèng brang lèr pakandhasan
Pranacitra lêga tyasira tan sêdhih
acipta bisa nabrang

Pranacitra awacana aris
Ki Dogong rika sabrangna ingwang
lah gih pintên umbalane
manira yun mangidul
prau dika niku dimriki
Ki Dogong dongong mulat
mring Ni Rara Mêndut
kang rimong kêmbêne jingga
Dogong jomblong cangkême bak lalêr muring
mata kumêdhèp têsmak

saking katêmbèn dènnya ningali
cipta sajêge urip dumêlah
wruh wong ayu-ayu kuwe
maksih mangkruk nèng prau
ageyotan wêlahirèki
Ki Pranacitra mojar
Dogong sabrangnèngsun
Dogong tan nauri ujar
he lah budhêg Dogong kuwe tan nauri
Dogong sabrangna ingwang

iya apa sira dhêmên maring
Rara Mêndut ingkang kêmbên jingga
Ki Dogong pijêr andombe
Pranacitra sru muwus
nyata bangêt budhêgirèki
samôngsa dak kêprasa
cangkêmmu ing parung
yèn sira dhêmên têmênan
marang Rara Mêndut kang ayu linuwih
arêp ngambung-ngambunga

ngambung pipi têngên bae bêcik
aja sira ngambung pipi kiwa
Pranacitra ingkang duwe
iku laranganaku
kae Dogong gupuh nauri
pun dawêg dika numpak
ing baita ngriku
anulya Ki Pranacitra
lingira rum lah wus payo mirah mami
amrau nabrang Oya

Rara Mêndut mèsêm matur aris
kula maksih tan kawawa mulat
kang lèpèn Oya toyane
bok nganti alitipun
supadya tyas kula tan wigih
anèng ngriki kewala
pundi gyan dumunung
sêdhêng kenging ingêbyakan
lèpènipun botên sisah amraoni
luhung inganti kakang

Pranacitra lingira rum manis
sarwi nôngga wang janggutanira
adhuh mirah ingsun anggèr
tan kayaa wong ayu
laku agèn-agèn manawi
katututan ing lampah
awon têmahipun
wong amrihlêstari lampah
sadaya-daya iya nabrang ing kali
kalingan kali Oya

nungkêma bae nèng pangkon mami
aywa tumingal toyaning Oya
supaya tan wangwang ing we
bok rara nut ing kakung
munggah marang pêrau aglis
nèng galanging canthikan
tansèng pangkonipun
sarwi nutupi mripatnya
wit tan bisa umiyat ombaking warih
sawusnya mapan lênggah

Kyai Dogong nulya dèn abani
prau mancal lumarap winêlah
datan dangu pantarane
mèh dungkap cacap kidul
Dogong mulat mring Mêndut Pathi
anggathung tanganira
tan mêlahi prau
praune kèli tan krasa
pijêr mulat wong ayu kuning gumrining
Pranacitra ris mojar

hèh Ki Dogong praunira kèli
Dogong kagyat sarwi awacana
kapanane kèli kiye
dyan winêlahan wangsul
mudhik ngalor aminggir malih
tumêkèng pasabrangan
sinabrangkên ngidul
sarwi lagon dhêdhayungan
ela elo a ha a ha amarêngi
nabrang ing kali Oya

rôndha miwah wlanjar prawan sunthi
nyata rôndha dêstun tigas wlanjar
katara barang solahe
Pranacitra amuwus
anjêjawat jawane iki
Ki Dogong mring kang nabrang
para wadon iku
bok rara lan Pranacitra
nèng baita munggwing galanging cêcanthik
sami ayêm ing driya

ciptanira wong kêkalih kadi
lêlênggahan nèng tilam pamrikan
datan pae pangrasane
nir sandeyaning kalbu
nyipta luwar saking pawèsthi
laraping palwa nabrang
lir iyuning bandul
sangêt ascaryaning manah
ya ta prau têkèng sabrang kidul malih
bali ngalor lampahnya

Pranacitra mojar priye iki
praptèng kidul binalèkkên têngah
paran ta iki wadine
Ki Dogong lon sumaur
pan kasêmpyok ombaking warih
wus minggir wangsul larap
larap lampahipun
mila praune kinarya
wangsal-wangsul Ki Dogong karêpirèki
awèta tiningalan

dangu dènnya praon bola-bali
Pranacitra anèng panambangan
kasupèn mutawatire
eca dènnya nèng prau
yèn nginanga pan durung abrit
idua durung asat
ya ta dutanipun
Ki Tumênggung Wiraguna
Ki Mas Patih Ngabèi Prawirasêkti
lan Lurah Wirabraja

Sêcapati bêkêl jajarnèki
praptèng pundhungan parêk ing Oya
sami sumêdya arèrèn
nèng soring krasula gung
ki mas patih sarêng ningali
kang kali Oya bêna
ana wong mêrau
sami angangge wastra bang
arsa nabrang katêlu kang anambangi
mas patih kagyat mulat

narka lamun Pranacitra kalih
Rara Mêndut mas patih angucap
lho lho mata-mata kapèn
gajêg ya uga tuhu
Rara Mêndut Pranacitrèki
mrau yun nabrang Oya
wus nèng iring kidul
paran iya myang dudua
kancanira sami matur inggih-inggih
yêktos pun Pranacitra

narka lamun Pranacitra kalih
Rara Mêndut mas patih angucap
lho lho mata-mata kapèn
gajêg ya uga tuhu
Rara Mêndut Pranacitrèki
mrau yun nabrang Oya
wus nèng iring kidul
paran iya myang dudua
kancanira sami matur inggih-inggih
yêktos pun Pranacitra

payo padha tinututan aglis
gupuh wong rolas lumayu gancang
samya cêluk-cêluk kabèh
kyai prau parau
balèkêna mangalor maning
yèn nora kobalèkna
tak bêdhil êndhasmu
miwah sun rêrampog sira
jèjèr wayang wong rolas nèng pinggir kali
ngajrihi tandangira

ngêmbat lawung pan angincêr bêdhil
kang nambangi ulate gyayasan
kalangkung dening ajrihe
mulat wong ting bakitu
kabèh padha ngathungi bêdhil
Dogong wantu wong desa
dhêrodhog andulu
sarwi mêlahi praunya
datan kongang mêlahi praunya rindhik
wau Ki Pranacitra

ciptaning tyas rumôngsa tan urip
mulat marang wong Kawiragunanan
wus pinuntu tyas pupuse
ngunandika ing kalbu
wus jamake mondhong wong kuning
masthine ginantungan
lara lawan lampus
tan larang sun tohi pêjah
biyadane wong Kawiragunan iki
kang bisa wèh wigêna

Rara Mêndut mingsêg-mingsêg nangis
kadospundi kakang Pranacitra
polah andika ing mangke
têmah lampah kasusul
datan wande manggih bilai
yèn aja mêraua
tan kacandhak mau
payo ingandhêmi kakang
pagêr bumi dening kothaking wong mati
luwang sawiji kakang

ya wong roro kang sami nglêboni
Pranacitra ngling aris angaras
adhuh mirah ingsun dhewe
panu biru wong ayu
nora wurung sun tohi pati
wus angrasa manira
yèn amanggihlampus
kang jalaran saking sira
nanging uwis ngong andhêmi awit dening
sih ingsun marang sira

datan wangwang kadulon ing janmi
wong anjirap nantang ngônta-ônta
mapanakên gêgamane
ciptanira ing kalbu
pinadhakkên wastra sumampir
jinèjèr nèng pajangan
yèku paminipun
palwa wus parêk pinggiran
sarêbahe landheyan datan dumugi
rong landheyan dohira

Wirabraja asru dènira ngling
Pranacitra bêcik têmên sira
angangèlake wong akèh
têmu kene sirèku
yèn ajaa kalangan kali
dènnya minggat arangkat
bablas tan kasusul
lah mêntasa Pranacitra
ngong dinuta kinèn nimbali sirèki
barênga lakuningwang

Pranacitra datan anauri
eca dènira aras-arasan
sarwi alunglungan gantèn
lawan Ni Rara Mêndut
kabèh ngungun mulat sarya ngling
dubilah nora jamak
ujar tan rinungu
nak-enak loloh-lolohan
wong kèh iki pinadhakkên socaning pring
nèng prau bung-ambungan

Sêcapati mojar ngarih-arih
anak Pranacitra dika mêntas
kula dika alangake
yèn kongsi manggih dudu
ing bêdhahe bêbêdirèki
gêmpale wrôngka dika
kula kang katêmpuh
lamun misih rama dika
Sêcapati botên-botêne bilai
dèn pitaya kewala

maksih eca-eca tan nauri
kang katonton pan amung ni rara
Ki Dogong anjomblong bae
lali nambangi prau
Ki Mas Patih Prawirasêkti
langkung bramantyanira
myat Pranacitrèku
kinèn angaras kewala
nulya sami wong rolas nantang nyumbari
Pranacitra mêntasa

lah adene wonge kang nambangi
apa dhasar arêp gêblasêna
ya marang wong minggat kuwe
mêngko tak bêdhil dhasmu
Dogong ajrih minggirkên aglis
ya ta Ki Pranacitra
ebah gènnya lungguh
sarêng kalawan ni rara
nulya ngadêg ningsêti busananèki
mêntas saking baita

Rara Mêndut pinondhong nèng kering
asta kanan anarik curiga
sarwi asantak wuwuse
sapa wonge kang nusul
ajana wong tambuh kuwanin
mulane Pranacitra
anggawa wong ayu
tan wêdi takêr ludira
Rara Mêndut pan wus sun tuku ing pati
payo barênga mara

wong Kawiragunan alok sami
ilah ngamuk-ngamuk Pranacitra
payo tinadhahan age
wong rolas parêng ambyuk
kang anuduk numbak ambêdhil
rinampog lir wayangan
Pranacitra kiwul
tandange kêbat acukat
datan rikuh mondhong pawèstri sinambi
prang rukêt binut kathah

pan sinosog tumbak lawan kêris
datan pasah kadya panjang putra
sinosog alang-alange
malèsèt tan tumanduk
anglir prênjak kêsit tinaji
sikatan dinamonan
dhali nyampar banyu
singa kang jinangkah giwar
Lurah Wirabraja tan kongsi ngindhani
sinuduk jajanira

ambruk Lurah Wirabraja mati
nulya Sêcapati anêrajang
wanti-wanti panuduke
gya winalês sinuduk
salangira niba wus mati
bêkêl têtulung numbak
ginoco gya lampus
lan jajar satunggil pêjah
mêngkap wong Kawiragunan samya wingwrin
tan na wani parêka

nulya Ki Mas Patih Angabèi
Prawirasêkti langkung bramantya
dadya angikal lawunge
watangira rinangsul
Pranacitra binuntar kenging
tangan ugêlanira
jimpe krisnya runtuh
pinindho walikatira
ingkang kiwa kagyat anjingkat ngipati
Rara Mêndut kasingsal

kodhun saking pêpôndhôngannèki
Pranacitra dhêdhangkak gloyoran
nulya dèn êbyuk ing akèh
payo kônca dèn gupuh
gage tali gage dèn aglis
digawe tali apa
nora nana dhadhung
gaweya tampar sadhela
ih kêsuwèn bokya sabuke pribadi
iku kinarya bônda

nulya sabukira cindhe sari
inguculan kinarya musara
kinukuhan pambandane
mas patih ngandika sru
cêngkalakên dèn amiranti
satang iku kewala
tugêlên dèn gupuh
ingkang dhinawuhan sigra
ngambil satang ngling pring iki têka ngêndi
Ki Dogong aturira

gèn kulangsal saking lèpèn Ajir
têbih-têbih radi amilala
kêncêng apênêt warnane
wèt rosa anggènipun
mas patih ngling mring wong nambangi
hèh wong nambangi sira
sapa ranirèku
matur pan inggih kawula
karan anak pak Dogong kawula gusti
dhusun ing Sitirêbah

kalalating Nglantèng krajanèki
yèn mêngkono ya Pak Dogong sira
sun gawa ngong aturake
marang kyai tumênggung
sira thithik milu lèh kardi
krana Si Pranacitra
kacandhake iku
anèng panambanganira
aprasasat sira milu anyêgati
Dogong nuwun turira

inggih sumôngga di dalêm alit
angling malih mring kawulanira
apa wus kukuh bandane
samya umatur sampun
kêkah datan amutawatir
mas patih angandiha
kônca ingkang lampus
Sêcapati Wirabraja
miwah kônca bêkêl siji jajar siji
wong papat iku padha

buruhêna kon gawa wong bumi
mring nagara ngong turakên marang
jêng kiyai kawulane
wruh anak rayatipun
kang tinuduh nimbali aglis
wong desa praptèng ngarsa
sandika turipun
bangke wus binarukutan
Pranacitra wus binônda anèng ngarsi
kukuh tan bisa obah

Pranacitra ciptanira kadi
tibaning pusara nèng angganya
lir ni rara pangêkêpe
myang tibaning kang tunjung
duk binuntar walikatnèki
tangan ugêlanira
lir Ni Rara Mêndut
angênyêt-ênyêt sarira
nèng tilam rum saking dahatira kalih
Rara Mêndut karuna

sarwi asinglir sêkar inganggit
anggrèk lan mênur sinurèng patya
pasèntêgan ing gêlunge
gambir ingkang kinayun
pangunceyan gajah angoling
sinangsang mungging karna
tibèng jaja landhung
Pranacitra sinumpingan
rinimongan jingga ni rara tan têbih
lir pangantèn pêpanggya

Rara Mêndut asinjang guringsing
kêmbênira jingga pinarada
kêncana sêngkang bapange
cundhuk anggrèk lan mênur
Pranacitra sêkaring gambir
binêkta mring Mataram
tinalenan sampur
binônda ing cindhe kêmbang
cinêngkalak pring tutul ing kali Ajir
arimong kampuh jingga

Mas Patih Ngabèi Wirasêkti
mojar lah wus payo angkatêna
ingkang liningan nulya ge
sadaya mangkat sampun
saking Lantèng dènnya lumaris
kadya ngarak pangantyan
samarga dinulu
wong akèh datan anyana
yèn lêlaran ingiringakên priyayi
wong loro angrimong bang

kang wadon ayu kang lanang sigit
tansah lumaku abêbondhetan
ni rara nyawang kakunge
tan pêgat kumêmbêng luh
sarwi asung gantèn sing lathi
mulung narimèng waja
randhat lampahipun
sabên satêngah onjotan
Rara Mêndut alêlathèn gantèn wangi
lawan Ki Pranacitra

wong papagan mandhêg aningali
marang lampahira Pranacitra
sami anyêngguh pangantèn
ana rêrasan wuwus
ikunya ya pêngantèn ngêndi
bagus têmên sing lanang
i wadone ayu
emane gone angarak
nora nganggo wêwadonan ingkang ngiring
mung lanangan kewala

ing padesan kang kamargan sami
ting garubyug pan sami ajakan
payo anonton pêngantèn
êndi payo andulu
he lah kuwe pêngantènnèki
bagus têmên sing lanang
wadone ya ayu
ayune nora gêjamak
ih iya ya baya pêngantèn priyayi
kêtara wangunira

pêngantèn apa dudu pêngantin
yèn pêngantèn nganggo kêmbar mayang
lan jalwèstri tuwa nome
myang rare kèh nèng ngayun
yèn pêngantèn sêpasar mulih
sanadyan sêpasara
kiraku ya dudu
layake runggèng ditanggap
sing lanang iku baya badhudirèki
ditanggap mring nagara

ana nauri ah dudu ringgit
kêbagusên badhude warnanya
kêtara pasang sêmune
dudu dhapuring badhud
wangunira dhapuring mantri
aranana kusuma
layak iku patut
ana kang patitis mojar
aku ngrungu warta sêlire jêng kyai
Tumênggung Wiraguna

dèn inggatkên mring kulanirèki
botoh kang aran Ki Pranacitra
Rara Mêndut wadonane
kabèh kawulanipun
apan samya kinèn ngulati
sapa kang nêmokêna
gêng ganjaranipun
mênèk iku kang kacandhak
samya angling ya layak bênêr sirèki
kang ngiring prajuritan

nulya ing wuri sêmada têbih
ana wong mikul jisim sakawan
tinakon tinuturake
ing mula bukanipun
langkung ngungun ingkang miyarsi
ana mojar lah iya
abênêr tuturmu
nyata wong minggat kacandhak
kèh warnane kang samya rêrasan angling
ya ta ingkang lumampah

katanggungan kadalon nèng margi
rèrèn dhusun pinggir kali Umpak
Bêndungan panginêpane
sira Ni Rara Mêndut
datan têbih dènira linggih
sarwi anggubah sêkar
pasumpinganipun
kang wus layon sinalinan
sarwi angsung gantèn sinungkên sing lathi
tinampan dening waja

tan winarnèng dalu ya ta enjing
mangkat saking ing dhusun Bêndungan
samarga tinonton ngakèh
yèn lagya wruh ing ngayun
sami angarani pangantin
yèn wruh ing wurinira
bangke kang pinikul
anyana lamun prakara
Rara Mêndut samarga-marga anangis
mulat mring Pranacitra

sarwi angsung gantèn saking lathi
tinampan ing waja sarwi ngaras
sadaya kang ngiringake
samya eram amuwus
anèng marga kobêre sami
adu cangkêm lolohan
ngampirake irung
tan ering marang wong kathah
pinadhakkên pagêr jarak wong kèh iki
malah dadya grumbulan

kancanira mèsêm wênèh angling
wis bangêtên pan dubilah setan
bêlis balaka srandune
sayêkti dudu manus
kapanjingan budi sêrani
jajal lanat idêran
Pranacitra iku
wong binônda cinêngkalak
dadak bisa anu-anu turut margi
mènthèlane adèna

sinauran buh-êmbuh sirèki
bok cikbèna sakerah-kerahnya
wong uwis padhadenene
kinarya sangu lampus
tinutugkên mupung sih urip
tan wurung Pranacitra
iku ihnil mampus
êmbuh wadone iku ta
iya durung karuwan milune mati
yèn urip pa ya layak

tan cinatur lampahirèng margi
kawuwusa ing Kawiragunan
kyai tumêngung kingkine
kadya upaminipun
suduk gunting atatu kalih
kalamun kaèngêtan
mring Pranacitrèku
tan uwus raosing duka
ngônta-ônta lir lêgi gêtihirèki
katon ngalunyatira

kabupatène dèn mêjanani
mring wong bênce pece rêrècèhan
yèn tan katêmua mangke
lir punagi dèn jujul
saking marab-marabing galih
sak dhatan kaèngêtan
mring Ni Rara Mêndut
kadya tan kolu ngukuma
saking dahatira ki tumênggung brangti
tan kapadhan ing karsa

kadi sokur lamun tan kapanggih
Pranacitra tulus minggat rangkat
amung Rara Mêndut bae
katêmua linuru
ingapura sadosanèki
sanadyan bêdhad liwar
kaduga amêngku
sok uga bangun turuta
aywa mulatèying mring bedhangirèki
mituruta maring wang

robat-rabèt pan ora pinikir
maksih inganggêp prawan kêncingan
kang durung môngsa kêmbêne
lan durung suruping yun
pan mangkana ciptaning galih
lakon kang wis kalakyan
sêmada kaduwung
nguni wadone kewala
kinèn bali lanange nora praduli
dimèn kendhang ngalêndhang

ya ta wau wanci surya wukir
ki tumênggung pinarak pandhapa
kang seba mung sakarine
lan punakawanipun
andhèr mungging plataran ngarsi
ki tumênggung ngandika
marang garwanipun
kiramu Si Pranacitra
apa bisa kacandhak inggatirèki
sinusul wong maju pat

nyai ajêng aris turirèki
lêrêsipun inggih katututan
tiyang jinala ing akèh
mring pundi purugipun
minggat rangkat lawan pawèstri
pasthi randhat ing marga
tan lêpas ing purug
anggêr langkung ing pomahan
Rara Mêndut Pranacitra pan katawis
lamun wong minggat rangkat

Ki Tumênggung Wiraguna angling
ya majade bênêr ujarira
mênèkne sêkti ta priye
lamun bêr bisa mabur
tuwin bisa nora kaèksi
nyi ajêng aris turnya
sêlak mendahipun
bêgêjil sagêd digdaya
tiyang alit dhasar dosa lampah silib
mokal darbe yuwana

ya mênèkne sêkti angluwihi
dene wani ngrêbut bojoningwang
kaya wis jitus tandhinge
eca agunêm wuwus
ki tumênggung lawan kang rayi
Nyi Ajêng Wiraguna
kasaru kang rawuh
mas patih sakancanira
tur uninga prapta kandhêg anèng kori
gya lurah punakawan

matur punika mas patih prapti
anèng kori ngantya kang timbalan
ki tumênggung sru wuwuse
timbalana dèn gupuh
datan dangu mas patih manjing
andhadhap praptèng ngarsa
santak aturipun
kawula sampun dinuta
anututi Pranacitra lampahnèki
kang minggat kesah rangkat

inggih lawan Rara Mêndut Pathi
ing samangkya pan sampun kacandhak
nèng lèpèn Oya ing Nglantèng
lagya sami marau
gêbal dalêm ingkang nambangi
Pak Dogong aranira
prau wangsal-wangsul
nabrang kadi alêlumban
yèn sampuna wontên Pak Dogong wus têbih
bablas tan katututan

kinon minggirkên praunirèki
Pranacitra mêntas sêdya bôngga
nulya kaêbyuk ing ngakèh
sura pangamukipun
Pranacitra amrêjayani
pun Sêcapati pêjah
lan Wirabrajèku
bêkêl satunggil myang jajar
ingkang pêjah sakawan jisimirèki
sami kawula bêkta

Pranacitra mangke wus katali
lan Rara Mêndut kawula bêkta
sumôngga ing karsa mangke
ki tumênggung angungun
duk miyarsa aturing patih
langkung pangowêlira
kulanya kang lampus
ngandika ya nora talah
Wirabraja sun gawa prang ngêndi-êndi
kabèh padha digdaya

prang lan wong mêngkono bae mati
bocah lawas milu lara lapa
ngong durung malês gawene
kaabdèkna sang ratu
abdi dalêm boboting cilik
yèn mêngkono gêntèkna
anake kang lampus
mas patih matur sandika
jêng kiyai ngling malih marang mas patih
lah iya parènèkna

wong lêlaran lèh-olèhirèki
Pranacitra kawuk ajokêna
tak dêlênge rêraine
ya karo si mênjêrut
si sêmèrèh suwèh si dawir
bisa gawe bêncana
si uwong ra urus
cêpakna mring ngarsaningwang
gya Mas Patih Ngabèi Prawirasêkti
mring kori pananggungan

dhawuh kinèn naoskên mangarsi
Rara Mêndut lawan Pranacitra
jinagan kiwa têngêne
sumpingira tan alum
Rara Mêndut ingkang nyumpingi
binurat dhandhan-dhandhan
gêgarutanipun
ajênar galar konusan
Rara Mêndut sarwi sung gantèn sing lathi
tinampan Pranacitra

kalihira wus kerid mangarsi
Rara Mêndut lawan Pranacitra
mas patih tansah keringe
ya ta kyai tumênggung
blero driyanira ningali
nêpsu mring Pranacitra
sih marang Ni Mêndut
ki tumênggung angandika
mring kang garwa lah nyai Si Mêndut iki
jakên mring gandhok wetan

nyai ajêng angandika aris
lah payo Mêndut nyang gandhok wetan
jêng kiyai timbalane
èsmu wrat Rara Mêndut
pan pinêksa nulya wus kerid
marang ing gandhok wetan
sira Rara Mêndut
tansah alara karuna
soca balut jait sinawang alindri
ya ta kang nèng pandhapa

Kyai Tumênggung Wiragunèki
duk ningali marang Pranacitra
sakêlangkung bramatyane
tambuh paraning bêndu
ngawêt-awêt soca anggêni
sêngak dènnya| ki tumênggung gya ngadêg narik kris
sarwa pinandhi ingêmbat-êmbat
tinatap-tatap landhêpe
asêndhu dènnya muwus
iki wêkasamu ngaurip
sambata kang ayoga
wong tuwanirèku
tumêngaa ing akasa
tumungkula pratiwi sigra marpêki
tumêmpuh kang curiga

ngandika
hèh mas patih gupuh
Si Pranacitra ajokna
sigra Mas Patih Ngabèi Wirasêkti
angugêr Pranacitra

ki tumênggung gya ngadêg narik kris
sarwa pinandhi ingêmbat-êmbat
tinatap-tatap landhêpe
asêndhu dènnya muwus
iki wêkasamu ngaurip
sambata kang ayoga
wong tuwanirèku
tumêngaa ing ngakasa
tumungkula pratiwi sigra marpêki
tumêmpuh kang curiga

Wiraguna wau anêlasi
dhuwung dalêm panimbal luk sanga
Ki Jikja ika tangguhe
sinuduk jajanipun
murub muncar ludiranèki
Pranacitra glangsaran
sambat Rara Mêndut
lah age sira nusula
sun antèni ing bangun pangarib-arib
dhuh mirahe pun kakang

Rara Mêndut karuna mlasasih
myarsa lamun Pranacitra lunas
tinuwêg nèng pandhapane
marang kyai tumênggung
wus angêkês sêdya belani
Rara Mêndut karuna
kakang milu lampus
labête trêsna ing dika
luwang siji wong roro barêng nglêboni
andika lawan kula

Rara Mêndut sarêng aningali
Pranacitra dènnya kêlosodan
kuthah ludira jajane
anèng ing ngarsanipun
Ki Tumênggung Wiragunèki
dhuwung maksih liniga
pan dèrèng tinuruh
Ni Rara Mêndut agêpah
saking gandhok lumayu narajang wani
mring dhuwung maksih pasang

pan tumèmbêl kagyat jêng kiyai
Rara Mêndut garonjal gya niba
gêlangsaran sakalihe
pramana tatunipun
apan samya
kêkulung ati 
magêp-magêp sêsambat
kakang kula nusul
ing made pangaribaya
pagêr bumi dening kothaking wong mati
luwang sawiji kakang

ya wong roro kang sami nglêboni
dangu dènnya sami kalosodan
timpah-tinimpah kalihe
Pranacitra wus mucuk
panglayapanirèng pangèksi
kêjêp lathi cincingan
pan kadya calathu
pan inganti pasêmayan
wus andungkap marang kalanggêngannèki
Pranacitra palastra

kalihira wus samya ngêmasi
Rara Mêndut lawan Pranacitra
tatu jaja sakarone
ki tumênggung ambêkuh
kipat asta gêtun tan sipi
dubilah nora talah
priye iku mau
Si Mêndut dadak katuwak
ing kris ingwang manira dene tan uning
ingsun kagèt kewala

sarwi amundhut toya ing kêndhi
kinarya nuruh curiganira
ingkang kuthah ludirane
sawusira tinuruh
sinarungkên nulya winangking
Tumênggung Wiraguna
maksih bêndu ngungun
he lah mati karo pisan
priye mono eman têmên Dut sirèki
akaton warnanira

ing gandhok apa nora na janmi
dene bêndhetan sapirang-pirang
anyêngoh apa gawene
nyai ajêng umatur
inggih kathah pawèstri naming
weya datan uninga
pun Mêndut gènipun
lumayu marang ngajêngan
ingwang datan anyana lamun kadyèki
ambedhang tunggal bathang

Ki Tumênggung Wiraguna angling
hèh mas patih priye karêpira
si mêngkonok onggrok kuwe
linampu milu lampus
ambelani kancanirèki
si pêdhot bêdhat liwar
lalu modar tatu
êmoh dadi sêlir ingwang
bangêt têmên gone tan dhêmên lan mami
mas patih matur nêmbah

inggih têkdir pan sampun pinasthi
kêdah tan kenging kinarya wirya
manggih papa pantakane
inggih pun Rara Mêndut
tanpa damêl lamun ginalih
apan wus praptèng têmah
angandhêmi kukum
namung anggaliha tama
wajib prêlu anyampurnakakên mayit
ngamalakên ngakerat

kurmating suksma atilar jisim
amêmule pangulihe ajal
jisim marang bumi mangke
ingkang kalawan kubur
panjênêngan dalêm jêng kyai
pedah wakap sidhêkah
kautaminipun
sung pênêt ing kêmlaratan
jisim laip bongsislam pan inggih ugi
paduka kawajiban

yèn kadugèkêna tyas kang runtik
mring jisim karsa pinurak-purak
nuhun kewala karsane
kirang utamèng ngèlmu
amba datan amêmancèni
mokal yèn kalêmpita
paduka wus mêngku
saliring rèh kautaman
inggih masa kilapa paduka kyai
sangêt atur kawula

ki tumênggung angandika aris
iya bênêr mas patih turira
iyèngsun miturut bae
kang dadya prayogamu
inggih lamun parêng kiyai
pun Mêndut Pranacitra
tinunggilkên kubur
wong kalih dados satunggal
karantênetiyang punika manawi
sampun sêcan janjeyan

kula suwun panguburirèki
wontêna ing gadhuhan kawula
ing dhusun Ceporan mangke
ki tumênggung nglingnya rum
iya apa karêpirèki
ingsun paring salawat
bae mring Ni Mêndut
rongpuluh reyal wragadnya
lan maninge ngong paring salawat maring
kancanira kang pêjah

lurah roro iya nyèkêt anggris
bêkêl rongpuluh jajar limalas
iki paringêna age
kancamu ingkang lampus
anglakoni pakaryan mami
padha sidhêkahana
satutuge iku
têkane ing sèwu pisan
apan iku pratôndha asih ing mami
kongsi praptèng antaka

nyai ajêng mundhut arta nuli
prapta lajêng katur ingkang raka
gya pinaringkên mas patèh
banjur paringna gupuh
mring rayate kang sami mati
mas patih tur sandika
gya parentah gupuh
kuwandane Pranacitra
lawan Rara Mêndut kinèn bêkta maring
wismanira mas patya

wus sinucèn layonira kalih
gya pinêtak mring dhusun Ceporan
kinubur dadya sijine
têrus parikanipun
luwang siji wong ro nglêboni
apan nus tunggal karas
Pranacitra Mêndut
patine Ki Pranacitra
wanci surup kinubur sirêping janmi
anèng dhusun Ceporan

dadya katêlah prapta ing mangkin
kuburira bagus Pranacitra
yèn Jumuwah Gra Kasihe
asring katingal murub
lêlabête wong mantêp budi
suka rêna asura
lêgawa ing lampus
narima marang kukuman
tan kumêdhèp ing pati pangidhêpnèki
tan kadung kaduwungan

tan kaisèn liyaning pangèksi
nir rasane tibaning curiga
samyèng layap pangidhêpe
tan dhompo tekadipun
Rara Mêndut bae kaliling
nora kalang-alangan
gumêlênging kalbu
kang murba rasèng asmara
wus tumanêm têlênging wardaya kèksi
prapta ing padhêkikan

tan pae paesaning pangèksi
lan Rara Mêndut pabelanira
ing pati tan mangu mèngèng
sêtya ubaya tuhu
pucuking kris cinipta rêsmi
kawawas ing asmara
ing pananjakipun
tan dhompo panthênging driya
angandhêmi wangsalan parikannèki
amung Ki Pranacitra

lan Rara Mêndut roroning tunggil
gêlêng gumulung galang-gulungan
kalihe tan na bedane
dadya budinya kumpul
marma murub kuburirèki
ing dina kang utama
mangunah ing kubur
kabul dadya pakaulan
kaoling wong sapa kang arsa alaris
dènira bêbakulan

anyadrana ing kuburirèki
Rara Mêndut ing dina utama
pasthi laris dodolane
lan sapa ingkang kaul
amêmule nyadrana ngijing
kubure Pranacitra
laris mring wong ayu
tuwin yèn arsa angiwat
myang pangantèn yèn tan atut palakrami
padha sira nadara

myang wong rêmên kasukan amain
tirakata marang kuburira
pasthi sumbon krêp mênange
witne yèn ngadu sawung
glis katrima panêdhanèki
sawarnaning botohan
dherekan myang puyuh
kêcik jangkrik myang daluwang
kêplèk kècèk gimêr miwah dhadhu posing
tuwin traping ngawula

purnèng catur jêjanturannèki
panêdhake Sêrat Pranacitra
rikala wus panêrate
lèk Ruwah kaping têlu
môndhasiya misih Dal warsi
awaling manggakala
enjang tabah wolu
guwa têrus sabdèng nata
caritanya sadaya mung nêdhak sungging
dene Srat Pranacitra

nênggih ingkang karsa mangyasani
jêng sinuhun prabu kaping gangsal
kang jêjuluk Sunan Sugèh
dene sugih kalangkung
garwa putra brana mas picis
duk mangapus ruwiya
durung madêg prabu
maksih pangeran dipatya
anom mêngku nagara dibya putra ji
narendra ing Mataram

nulya tinêdhak marang kang rayi
kang sinuhun prabu kaping sapta
gêgula rênggèng karsane
winuryan kang panuju
binengkas ing gita kang tan wrin
tinulad pan tinula
tulèning pangapus
winangun ing basa jarwa
mrih tumuntur pakaryaning kang utami
mring nak putu kang maca

__________