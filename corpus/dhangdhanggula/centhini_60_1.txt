Yata wau kang anèng wismèki
nênggih sira Kae Malangkarsa
lênggah anèng paningrate
lawan rubiyahipun
Malangrêsmi sarya sasaji
wedang lalabanira
mamanisanipun
myang manisan juwadahan
lan wowohan simpar gumantung kang manis
asri munggèng lancaran

Kae Malangkarsa ngandika ris
mring kang garwa paran wahananya
wong mulat kukupu cindhe
sajodho tinut-pungkur
kupu lêmah papat tut-wuri
sakesuk anèng latar
ko iki lumêbu
anèng sajroning paningrat
apa ana kirane dhayoh kang prapti
paran adoh parêka

Ni Malangrêsmi matur ring laki
lah punapa inggih sayêktinya
kukupu pan wus sabêne
sasaba anèng ngriku
bolah kados parênjak muni
wangsite ginraita
kadhatêngan tamu
Ki Malangkarsa ris nabda
iya sabab dingarèn kukupu iki
kaya asung sasmita

Iya mêngko karuhane dhingin
titane yèn wus suruping Arka
ana kalawan orane
antara dangunipun
Basariman prapta ing ngarsi
matur wontên dhatêngan
ing jawining pintu
ramanta Ki Cariksutra
Carikmudha lan rencang sakawan èstri
pan arsa papanggiya

Mèsêm angling Ki Malangkarsèki
lah ta goroh mono ujaringwang
yèn ana dhayoh marang-ke
gêlarana dèn-gupuh
klasa alus lawan tap sirih
lan rakita sunggata
sathithik kang mungguh
kang garwa liningan mentar
angling marang Basariman lah dèn-aglis
turana kang dhatêngan

Ki Pangulu Basariman gipih
angaturi mring kang sêdya prapta
Ki Cariksutra wuwuse
kakang Arundayèku
lah kantuna ngriki rumiyin
kawula yun panggiya
rumuhun lumêbu
Ki Arundaya lingira
ênggèh yayi para lumêbuwa dhingin
rèyang kantun nèng lawang

Cariksutra kèrit lampahnèki
praptèng natar anguluki salam
gupuh nauri salame
sarwi ngudhuni lungguh
rahab sasalaman aganti
gya ingancaran lênggah
sinambramèng wuwus
winangsulan karaharjan
lah ta anak Malangkarsa rèyang ngriki
praptèng ngong Ngardipala

Reyang katamuwan duk ing wingi
mitra reyang duk misih jajakan
Bagus Rundaya wastane
lami datan kapangguh
mangka mangke prapta ring kami
angruruh sutanira
jalwèstri anglangut
samya nis tanpa tuduhan
kapiyandêl kongsi praptèng Gunungsari
lawan rubiyahira

Saking Wanamarta langkung têbih
sasaring lampah mring wisma rèyang
tutur yèn ilang sutane
katri lan mantunipun
warti anèng Ngardipalèki
kakalih wastanira
Jayèngrêsmi nêngguh
kang nèm wasta Jayèngraga
ing samangke bapakne prapta ngulati
reyang anguntap lampah

Punika maksih wontên ing kori
kêdah yun apanggih lan andika
Sèk Malangkarsa wuwuse
inggih kalangkung sukur
wit kawula dèrèng udani
lan kang paduka pajar
angupaya sunu
anêrka nèng Ngardipala
lamun sagêd amba ingkang amangsuli
atur marang kang tanya

Cariksutra angandika maring
Carikmudha lah sira turana
kakang Arundaya age
ingkang liningan gupuh
Carikmudha pangguh ngling aris
wawi kakang katuran
mring kang darbe dhukuh
Ki Arundaya agêpah
sarwi angling lah ênggèh rika rumiyin
reyang nèng wurinira

Nulya kèrit Ki Rundaya iki
lan kang garwa Malarêsmi sigra
praptèng madyaning natare
auluk salamipun
kang alungguh gupuh ngudhuni
rahab asasalaman
ingancaran lungguh
nambrama atur waluya
winangsulan karaharjaning papanggih
myang nambramèng rubiyah

Angling maring ing pawongirèstri
age timbalana nyainira
kang kinèn sigra abure
tan dangu praptèng ngayun
Malangrêsmi anjatmikani
Malangkarsa ngandika
nêmbaha sirèku
mring paman wong tuwanira
katri pisan miwah mring ibunta yayi
gupuh ingkang liningan

Lagya manêmbah katrinirèki
atur salam pangabêktinira
miwah lan ibu tan pae
atur pambagyanipun
winangsulan sabda basuki
Sèk Malang malih nabda
marang santrinipun
lah sira Ki Basariman
timbalana Pariminta Amongsari
Sèk Modang Trêsnaraga

Kang liningan sigra animbali
marang pawongmitranya sakawan
samya prapta tan asuwe
têpung lungguh ing ngayun
wus winartan sulanging tami
sigra samya sung salam
lan pambagyanipun
wusira atata lênggah
Malangkarsa aris dènnya ngancarani
adhahar nyanyamikan

Sami anggape sasênêngnèki
kur kewala angenaki sarak
tan aprêlu pangalape
wusnya nginang audud
Malangkarsa turira aris
marang Bayi Panurta
kawula umatur
punapa inggih paduka
Kae Arundaya Bayi Panurtèki
ing dhukuh Wanamarta

Anauri aris Kyai Bayi
inggih rèyang jêbèng kang dikojar
sujanma sudra kulane
nglampahi kawlasayun
saking dene kalungsèn budi
bunar parah ing paran
anandhang dosa gung
Malangkarsa ngungsêt tanya
inggih jêbèng sokur Alkamdulillahi
wala-wala kuwata

Wau sira Nikèn Malarêsmi
nangis sênggrak-sênggruk nèng wurinya
tan sagêd nambak trêsnane
ririh sambat mlasayun
katuwone karo sirèki
sun ruruh kadhungsangan
sru brangta anglangut
anusup angayam-alas
sun nut-wuri kalawan ramanirèki
sun sidhêp katêmuwa

Tan awêlas marang ingsun kaki
kadhêmpalan pan karaya-raya
ngong ruruh ing saparanne
wasana tan kapangguh
bisa gawe rasaning ngati
kulup sun milwèng sira
nora bisa kantun
maring ing lak-lakan naga
ngêndi gènnya Jayèngraga Jayèngrêsmi
myang Nikèn Tambangraras

Malangkarsa angrês tyasirèki
myarsa kang ibu maca udrasa
tansah asabil nalane
sakèhe kang andulu
Pariminta lan Amongsari
Sèk Modang Trêsnaraga
samya wlas angungun
atêpa-têpa sarira
pan rumangsa tan pae umapanèki
asih marang ing suta

Sadayanira milya akingkin
samya ngungun tan nana wacana
angêmu luh locanane
tan tara dangunipun
Cariksutra lingira aris
ênggèh ta lah ing titah
ngaurip puniku
mungguh kawulaning Allah
pan wus lumrah ing kathah asih ing siwi
sinawitan wong tuwa

Malangkarsa anauri aris
inggih alêrês sabda paduka
mênggah ing ngèlmi Kadise
untunging sihing kalbu
pan punika tigang prakawis
gêng-agênging sihing tyas
kang rumiyin sunu
ping kalih dunya barana
kaping tiga bojo kang puniku sami
sami gantilan manah

Jalma tidha-tidha kirang budi
kang kecalan tigang prakaranya
inggih salah sawijine
ingkang kelangan sunu
lawan ingkang kelangan rabi
miwah kelangan dunya
sami awratipun
angalindhihakên manah
kathah ingkang linglung sasat tanpa budi
angewahakên adat

Pan kasêbut janma edan brangti
brangti maring dunya garwa putra
tri kanthilaning atine
winulangun ing kalbu
tan lyan saking punika katri
marma para ngulama
kang wus man ingngèlmu
anrapkên têguhing driya
tinawêkalakên panrimanèki
lamun cobaning Suksma

Cariksutra mèsêm anauri
inggih rêke sayêkti kadyè ka
tan inangsa lir yêktine
Rundaya tyasira wus
lêjar myarsa sojarirèki
ing nala ngalêmbana
mring Malangkarsèku
yata wanci suryancala
Malangkarsa ngancarani maring masjid
samya awêktu salat

Miwah para santri jalu èstri
samya salat Mahrib sadayanya
Rundaya dadya imame
ilhar wawacanipun
mukaranahira atrêtip
antara tahyat salam
bakda Mahribipun
arahab puji-pujiyan
lagon dhikir andonga sukur ing Widdhi
myang sunat Wabin purna

Manjing waktu salat Ngisanèki
wusnya adan nulya kinamadan
Kae Arundaya maksèh
ngimami anèng ngayun
cukup tumaninahe têrtip
dungkap catur rêkangat
tahyat akiripun
nulya salat bakda Ngisa
wus paragat saliring kang puji dhikir
salawat sêsalaman

Wusnya purna sunatira Witir
mansèhakên tapakuring Suksma
suhul jununira tanjèh
samya asujud takrub
minta pangapuraning Widdhi
tangi ing pasujudan
paragat purna wus
mudhun pra santri kang salat
Kae Malangkarsa nulya ngancarani
ing tamu maring wisma

Nulya samya kundur ngancarani
wus rinukti gêgêlaranira
prapta tata palungguhe
sasaji wus nèng ngayun
pra rubiyah ambambantoni
nyamikan lah-olahan
myang woh-wohanipun
Malangkarsa anêmbrama
marang tamu kang punika bok suwawi
andhahar nyanyamikan

Sawontênipun wontên ing wukir
samya nauri mangsa wigiha
ngalap sih pasugatane
nulya samya tinanduk
nyamikane sasênêngnèki
Malangkarsa ris nabda
mring rubiyahipun
paranwus gantya lah-olah
garwa matur inggih sampun kula rukti
pintên banggi prayoga

Lah wus payo saosên nèng ngarsi
nulya pra rubiyah sadayanya
nampa dhulang rampadane
myang pakobokanipun
kêndhi cêcêp pratola langking
ambêng panjang-giri bang
bubucu gêng munggul
lalawuhan warna-warna
sabab pra rubiyahing Sèk ambantoni
sêkul ulam dhaharan

Wusnya tinata rampadanèki
Malangkarsa ngancarani nadhah
sumangga turuh wantinge
Ki Bayya ngling Alkamdu
mantu reyang sadaya sami
pênêt akêkêmbulan
wasisaning ngriku
sami krana Lah sadaya
Malangkarsa angandika mring parèstri
kinèn sami anadhah

Kang liningan tan lêngganèng kapti
samya kêmbul anadhah lan priya
pikantuk rèhning katêmbèn
datan salamipun
nacah kêmbul lan priya sami
Malarsih dènnya nadhah
tan pati pikantuk
anggung kèngêtan ing putra
lamun nadhah royom lan kulawangsèki
anèng ing Wanamarta

Dadya ngonjot-onjot dènnya bukti
malah ngêmu waspa locananya
Kae Rundaya tan pae
katarèng ngêmu wuyung
kêpêl ngantu-antu binukti
miwah sadayanira
nadhah ukur-ukur
Carikmudha Cariksutra
Pariminta Sèk Modang Sèk Amongsari
Kae Sèk Trêsnaraga

Wus watake tan pati mangani
lantih puwasa sadina-dina
Malangkarsa panadhahe
angecani ing tamu
ngaya-aya dènnira bukti
tur alit kêpêlira
sêmada mring muluk
tan kaya para wadonan
dhokoh-dhokoh nutugi dènnira bukti
mratani lalawuhan

Malangkarsa pêksane ngenaki
maring kathah among ing tamunya
rèhning rumangsa nom dhewe
pra mitra ngling ing kalbu
dingarène Malangkarsèki
rosa têmên anadhah
krowake kang sêkul
kalong satigan kambangan
salawase durung sêmono kèh bukti
rèh among tamunira

Wus antara nutug dènnya bukti
ambêng rampadan gya cinarikan
mring ngulangan pawongane
myang Basariman kaum
bikut dènnya ngundurkên piring
wus linorod sadaya
ingundurkên pungkur
sinungkên pamburinira
ingingonan sakèhing santrinirèki
tan nana kaliwatan

Nyanyamikan kang pinire sami
para rubiyah sadayanira
ngajokkên dhaharan malèh
Malangkarsa tan muwus
kakadukên dènnira bukti
tigipar jroning nala
minta apura gung
amicara jroning nala
nutuh jiwa ya pagene sira ati
angumbar hawa murka

Têmah agawe lara wak-mami
bukti kalal têmah dadi karam
dening datan tuminahe
ngangsa-angsa amumuh
anggêrangsang murka ing bukti
ya iki rasakêna
lara kênèng bêndu
Malangrêsmi wruhing priya
lamun kaduk kêmlakarên dènnya bukti
alon lèngsèr sing ngarsa

Praptèng wisma nuduh pawongnèki
dhangkèl pohung kinèn ambênêm-a
lan tempe mêntah dèn-age
ingkang liningan gupuh
naoskên tempe ing piring
matur wus anèng ngarsa
gêmblong tela pohung
myang pohung kadi pun-uran
Malangrêsmi gya wangsul marang ing ngarsi
naoskên tempe mêntah

Lawan mundhu gêmblong pohung piring
ingaturkên maring lakinira
nulya dhinahar tempene
miwah gêmblonge pohung
sarwa pohung sami nyakêdhik
lêjar tan kumalakar
sêdhêng dènnya tuwuk
matur nyarakkên nyamikan
Cariksutra mèsêm alon dènnira ngling
Ki Jêbèng Malangkarsa

Sêmune mèh dèn-irus-irusi
kaya katêmbèn lèh nadhah kathah
de ukur kalong sapungge
krowake sêkulipun
kongsi bêngkêng tan bisa osik
jawane wong mono ta
salêgutanipun
yèn wus lêguta alapa
nora kêna kaluwiyan bukti thithik
amêlarati badan

Yèn wus lêguta andrêmba bukti
nora kêna kurang dènnya mangan
tan kuwat sabarang gawe
wus palaling Hyang Agung
bêtah luwe lan bêtah bukti
wus bagine priyangga
Malangkarsa matur
kados yèn kadya punika
nging kawula sawêg kaecanan bukti
kakêmbulan akathah

Sabênipun tan eca abukti
Ki Cariksutra saya gumuywa
ya ta-lah suta-ngong jêbèng
lêrês ujar-puniku
botên eca pisan duk wingi
wingi tan nadhah kathah
wus salaminipun
dhasar tan watak anadhah
Malangkarsa tumungkul tan rênèng kapti
ginunggung padha ana

Sinamur-samur dènnira angling
matur marang Kae Arundaya
paman kula yun atakèn
Wanamarta puniku
inggih pintên cacah kang sabin
wartine langkung gêmah
gêng garumbulipun
Jumngahe nora muadah
lalampahan pintên dintên saking ngriki
pundi tanah ing kitha

Arundaya anauri aris
jêbèng tatanya mara ring rèyang
ênggèh amung karang-kopèk
tan wontên cacahipun
mung sakukus grumbul ing nguni
pradikan Wirasaba
duking êmbah buyut
tumêrah tumêka ring wang
kinèn têngga apan tilasan ing nguni
pan ing Têgal-pucangan

Gotèkipun tilas kang darbèni
pandhita rara kala Narendra
Prabu Cintakapurane
pan pangasramanipun
anèng Têgal-pucangan nênggih
eyang ryang dhêdhêkah
nèng Wanamartèku
pan kinarya pamutiyan
marang ing Sang Dipati Wirasabèki
lêstari dêlah mangkya

Yèn kaetang lir cacah nagari
inggih kathah lamun winatara
kawandasa kukus kèhe
kajawi krajanipun
Wanamarta kang rèyang gènni
kados wontên sadaya
gawene wong satus
rêbat langkung kathahira
têbihipun saking ngriki gangsal ari
lumampah ecan-ecan

Samya ngungun ngalêmbanèng kapti
myarsa gêmah harjaning adesa
desa Ngluwihi gêmahe
Ke Malangkarsa matur
ngancarakên nyamikannèki
nulya samya angalap
ing sasênêngipun
Ki Bayi alon wacana
jêbèng rèyang riki lah kadipunêndi
gyan rèyang sun panggiya

Lan arinta kalih ingkang ningit
rèyang rêke ayun sumusula
lawan ibunta tan pae
tumuntur maring gunung
pan sadaya-daya apanggih
mring rinta Jayasmara
myang Jayèngragèki
pinajar nèng Ngargasalah
Kae Malangkarsa aturira aris
lamun parêng paduka

Mugi paman kèndêla nèng ngriki
aywa kongsi minggah maring Arga
-salah pakèwêt margine
lan nuju mangsa jawuh
datan kengang sinabèng janmi
akathah pangkalannya
kalangkung pakewuh
paman wus sêpuh mring ngarga
langkung sangêt ing lampah amutawatir
kewala benjang-enjang

Kawula nuduh mitra kakalih
kakang Trêsnaraga lan Sèk Modang
ngaturi sutanta mangke
lamun paduka rawuh
lawan ibu langkung mlasasih
wikan karsa botêna
ing kantênanipun
lamun tan arsa panggiya
kang punika sumangga karsanta mangkin
laju lawan mantuka

Sadayanya sami dènnira ngling
marma maring Ki Bayi Panurta
dènnyarsa sumusul rêke
marang ing sutanipun
Arundaya rêrêm tyasnèki
angarah ing ngakathah
ngantya kang tinuduh
Cariksutra lon lingira
jêbèng Malangkarsa ngong tatanya yêkti
masalahing ngagêsang

Ugêring ngèlmi kawan prakawis
pundi ugêring ngèlmi Sarengat
lawan Tarekat ugêre
Kakekat ugêripun
lan Makripat ugêrirèki
Malangkarsa ris nabda
basa kang puniku
ugêre ngèlmi Sarengat
apan tri prakawis puniku Kiyai
kandu-takrul takyinnya

Kasdu niyat takrul angyêktèni
takyin anêkani ing ngibadah
kang kalawan sah Dalile
ugêre Trèkatipun
apan inggih tigang prakawis
kang dhihin suci badan
kaping kalihipun
asuci kalawan lesan
kaping tiga asuci kalawan ati
liripun suci badan

Angibadah sujud rukuk nênggih
nganggo tan tiru panganggo kopar
punapa Islam manggonne
suci lesan puniku
ngapilakên ing Dalil Kadis
titising kir'atira
têkèng maknanipun
cêgah micara lalahan
yèn tan lawan tanasubi Dalil Kadis
de kang sucining manah

Lawan mukaranantu anênggih
ngudanèni sakêdaling lesan
tumanêm anèng kalbune
dalil Kur'an kang agung
datan ninang tanggaping ati
de ugêring Kakekat
tri prakawisipun
Iman Tokit Mangaripat
liring Iman pangèstu êkasing budi
linuhung tan nêdya wah

Lirnya Tokit tawajuh ing kalbi
lawan tawakal ing makalira
ingabeda kasidane
Mangaripat liripun
wus tan nana liyan kaèksi
maujud maring Suksma
kak kanyatanipun
tak kêsêlan ing pipindhan
tuhu-tuhu wus datan ngalap upami
myang srama ing sasama

Ugêripun Makripat puniki
inggih tigang prakawis lirira
sokur suka rila rêke
sokur maring ing ngèlmi
tan asêdya maoni uni
papêsthèning atitah
lan pribadinipun
pakarya pan wus kinarya
ing dhèwèke sarupa lawan pribadi
rupa-rupaning ana

Lwirnya suka wasana nur-kadim
wênang sipat wujuding Pangeran
kodrat lawan kadirane
anging datan sakuthu
anyakuthu lawan pribadi
tan kêna kinaya-pa
ing nalikanipun
lwiripun rila punika
datan singgan-singgun sakèhing dumadi
muhung suhuding Suksma

Kasuciyan ganal maring latip
awit saking ora maring ana
saking ana mring orane
anane tan kadulu
oranira anggung kaèksi
tan jamak lan kasamak
pamardikanipun
priyangga rêke kewala
bangsa mukit mutakit ghosul ngalami
wus saotat nujêmba

Kang samantên punika Kiyai
ararasan ingkang ngèlmu rasa
anglir pendah upamine
kèn andhèndhèng ulam luh
tuwas amis datan darbèni
beda lan kang ginadhang
darbe ulamipun
angolah tuwuk tinêdha
Cariksutra gumuyu miyarsa angling
ngira Sèk Malangkarsa

Anak jêbèng yèn amumuradi
lir uyah tiba ing toya jangan
warata padha asine
anggathok raosipun
pamitranya padha ngèsêmi
Sèk Modang nambung sabda
inggih bêjanipun
kang tanggap raosing nala
sayêktinya idayat kang andhatêngi
mring badhe kang nugraha

Arundaya lintang sokurnèki
myarsa lingira Sèk Malangkarsa
èsmu kanoran driyane
rumangsa datan cukup
tatanggape murading ngèlmi
ciptaning tyas tan beda
lan kang putra mantu
Kae Sèh Adi Mongraga
dadya kumat nor marang Malangkarsèki
sujanma paripurna

Kae Rundaya alon dènnya ngling
Kae Jêbèng benjang yèn anduta
anak-kula pamitrane
lamun datan kapangguh
lan arinta Ki Jayèngrêsmi
kalawan Jayèngraga
rèyang karsa laju
marang dhukuh Wanantaka
mugi jêbèng andongakna apapanggih
rèyang lan Amongraga

Panggiya saking salah satunggil
wontên kang rèyang karya lar-ular
yèn sagêd sadaya panggèh
saking pandonganipun
Kae jêbèng Malangkarsèki
lamun ta kalajênga
tan sagêd kapangguh
lan rinta salah satunggal
baya wuwuh jêbèng raosing kang ati
kapanjang nandhang branta

Kadi-punêndi rèyang puniki
winantu-wantuwa ing sangsara
lan bibinta gung wirange
tuwa-tuwa bot wuyung
tan kawawa rèyang nadhahi
rumangsa apês ngaral
amanggih papa gung
bênduning sira Pangeran
pinisahkên lan suta rèyang jalwèstri
suka matiyèng paran

Cipta reyang wus tan ayun mulih
marang Wanamarta tanpa karya
tambuh gyanning ajal rêke
saya kumocor kang luh
Malarêsmi waspa drês mijil
umatur pêgat-pêgat
marang kakungipun
Kiyai pundi parannya
lara pati kawula tan nêdya kari
lan tuwan ywa salaya

Urip tan kawasa myating siwi
baya wus padha padhêm nèng paran
dhuh sutaningsun sira-gèr
bibinta nora wêruh
marang alang-ujurirèki
bibimu murang paran
nêdya mèlulampus
manawa jroning akerat
sira têmu amapag nuntun ring mami
kalawan bapakira

Rundaya sêbute andharindhil
Cariksutra lawan Carikmudha
miwah pra mitra sakèhe
èstri jalu milu luh
awlas mulat marang kang nangis
rumangsa têpa-têpa
kapêdhotan sih hyun
sira Ki Sèh Malangkarsa
mulat marang kang paman miwah kang bibi
asru dènnya duhkita

Têka tumungkul putêking ati
nênggak tingal junun palinggihan
ngêningkên pancadriyane
suhulira tanajul
wangsul Tarekat maring tarêki
tuhu turunne beda
hawa angungubung
ing nêpsu kang munasika
ingkang kadi Arundaya Malarêsmi
kalindhih dening hawa

Sêtun lanang bisa mujadahi
ing sikara panggodhaning setan
tan kadyèstri kalindhihe
karana èstri iku
wus kacêtha ing Dalil Kadis
tipise ingkang iman
marang marga ayu
mung parêk ring kaluputan
tan tawêkal marang panggawene eblis
gampang pinrih animpang

Pan mangkana Ki Malangkarsèki
dènnya anjrênih ing driyanira
datan kawruhan ing ngakèh
antara tan adangu
tangi patungkulanèki
asêgu ris ngandika
paman aywa wuyung
miwah bibi ywa runtik tyas
ambubunar ing kalbu êninging ngèlmi
punika sihing Suksma

Wus jamakipun makluking Widdhi
kawula ngaral kang bangsa riyah
tan kèngang langgêng kadare
anging kang wuswong sinung
ngilmining mukmin jalwèstri
makam parêk Hyang Suksma
kinaot samèku
tinimbang kang tan sinungan
lak-maksiyat yêkti kaot-kaot yêkti
maksih luhung mukminnya

Sampun kirang panarikanèki
marang Hyang Sukma kang karya titah
yèn kiranga panrimane
awêwah halatipun
amarêki panggawe eblis
de wulangun paduka
myang bibi mring sunu
pandugi kula kewala
tan pinanggih lan putranta nging kapanggih
saking pitulunging Hyang

Marmanipun paman ingkang mugi
sokur rila ing panrimanira
kang eklas tawêkal jajèh
lamun botên pitulung
-nging Hyang Suksma kang ngudanèni
paman rudahing driya
paman têka darus
anggêgêring pangibadah
tur kawula mugi tinuhu ing kapti
lêjarên sarèhing tyas

Cariksutra nambung wacana ris
singgih rêke kakang Arundaya
kawula ngrêmbugi rêke
kang dadya wuwusipun
Kae jêbèng Malangkarsèki
bobolèh mring utama
kewala tinurut
miwah sadaya nambrama
angrarapu mring Rundaya Malarêsmi
supaya waluyèng tyas

Kae Rundaya lan Malarêsmi
luntur tyasira pinituturan
sakala tyasira sumèh
amituhu ing wuwus
sira Kae Malangkarsèki
yata ing wancinira
pan wus gagat bangun
Malangkarsa ngling ing garwa
kinèn saos pasareyan singêp lêmpir
samya ngaturan nendra

Kae Bayi alon dènnira ngling
puniki jêbèng wus katanggungan
angsal sapintên asare
rêke kewala ngriku
lamun wontên kang karsa guling
myang kang badhe lumampah
pênêt sarap turu
ingkang liningan lênggana
samya suka sokur anatas ing ratri
agunêm ngèlmu rasa

Cariksutra angandika aris
singgih Kae jêbèng Malangkarsa
reyang atatanya rêke
mungguh ujaring têmbung
bab nagri jaman Ngawanti
duk lampahe Suhunan
Kudus dipun utus
ing Kangjêng Sultan Bintara
Sunan Kudus mring tanah Pajang ing Pêngging
praptèng dhukuh Pacoran

Panggya lawan Kiyagêng ing Pêngging
wusnya sasalaman ahli sabda
Sunan Kudus patanyane
jêbèng paran kinayun
ngudi tuwuh dènnira dhangir
ngosèr gabah mênthikan
sokanandi tuwuh
lamun nora mangkonoa
aplal pupul akupumulki Ngawanti
dhasare tinimbalan

Yèn tan dêling paran sira pilih
apan kalimah sapadhaneka
ing dalêm kang sawijine
punnêndi kang dumunung
mara riki tan mutawatir
Kiyagêng lon anabda
jêbèng kang puniku
tanpae ing panarima
sami sipat kakulah titahing Widdhi
kalawan pribadinya

Yèn miliya ing jêro pan jindik
yèn miliha jaba luwih sasar
sêmang-sêmang panganggêpe
yèn miliha ing luhur
pan kumandhang dèn-aku yêkti
yèn miliya ing ngandhap
yèku pasthi bingung
sasare pitung madahab
jaba jêro ngandhap nginggil darbèk-mami
kabèhe darbèkingwang

Pangran Kudus angandika wêngis
rika iki iya kakandhangan
apa mantêp panggilute
Kiyagêng lon sumaur
pindho gawe sira Ki Bayi
yèn wus kinocapêna
pasthi yèn dèn-ulu
dèn-lêpèh asiya-siya
pan wus uwas iku panggawene eblis
angampang idêpira

Ki Cariksutra angudi-udi
kadipandi jêbèng Malangkarsa
basa punika raose
rèyang kirangan surup
mugi jêbèng asunga dêling
Kae Sèh Malangkarsa
lon wijiling wuwus
punika basa gêdhongan
datan kengang komuming ngling anggêgampil
ujar kang linarangan

Liya kang wus kinarsaning Widdhi
ingkang kalawan wahyu nugraha
sanggêm kang têkèng tokite
sih tan kenging jinaluk
datan kêna dèn-sêselaki
tiniruwa tur mangsa
biasa-a kadyèku
wontên undhagi oliya
bagi-bagi lawan pribadinirèki
sihing sira Pangeran

Yèn ta lamun binabar nèng angling
upamiya lir rasaning pangan
sing pêdhês lêgi gurihe
apait lawan kêcut
mapan sampun ngraoskên sami
yèn ta utawa ingkang
dede sêptanipun
puniku tan pati rêna
pae ingkang wus dadya sasêptanèki
mirasa suka rêna

Marma ngilmi kinêkêr piningit
marang para musanip kang wus man
kathah tèdhèng ling-alinge
sinasmita ing sêmu
pinaliring dening upami
winor lawan wangsalan
kèh sanepanipun
kang wus dadya palalira
graitannya tanggaping tyas andungkapi
lawan lèjêm kewala

Ingkang kenging kinusus ing angling
musawarat pan kalih prakara
Sarengat lan Tarekate
winulangakên ngumum
têkèng ngusuk kalawan ngasik
Khakekat lan Makripat
wus tan anèng wuwus
mukin têkèng sipat makhal
lawan kalèk tan nêdya ngumayan dhiri
suhul maring Hyang Suksma

Manawi ta kang paduka angling
sampun sanggêm sipat wujud mokal
wus kalèk ing pribadine
wus kadhaupan wahyu
datan kenging pinindho kardi
amung sira Pangeran
kang akarya uwus
Ki Cariksutra nor jiwa
kaluhuran sabda ring Malangkarsèki
miwah sadayanipun

Samyambukuh acathêt ing ati
Ki Cariksutra mèsêm lon nabda
ngrasa padhang rèyang rêke
Rundaya nambung wuwus
manira tan pae adêling
cumêplong raosing tyas
myarsa wuwus dunung
ambolongkên sumpêking tyas
jêbèng Malangkarsa baya wus anunggil
ahline Amongraga

Kênyaming sabda swara anunggil
kadya marêm rèyang apapanggya
de jêbèng akèh èmpêre
yèn ta tan wruh ing wujud
kasaliru lan Amongragi
Malangrêsmi myarsojar
lêjar driyanipun
ing wanci wus bangun enjang
Malangkarsa aris dènnya ngancarani
samya wêktu sêmbahyang

Gupuh sadayanira pra sami
maring masjid ngambil toya kadas
myang santri lanang wadone
wusnya mèt toya wulu
santri adan angalik-alik
sunat apupujiyan
ngantya imamipun
wus mangkana kinèn kamad
Ki Rundaya kinèn ngimami tan apti
miwah Ki Cariksutra

Datan arsa kinèn angimami
nulya Ki Malangkarsa mangarsa
apasêkat usaline
dadèkkên niyatipun
lapal Allah tibaning takbir
kadi toya têmpuran
nir warnaning banyu
rèhning wong wus kajumbuhan
kadya satu lan rimbagan datan nyilip
takbire wong kang wus man

Kir'ating Patekah apatitis
surat Inna anjalna apalaya
surat Watini akire
rakangat têging Kunut
tayat akir tuminah tartib
anulya salam bakda
dènnya wêktu Subuh
arahab puji-pujiyan
dikir alêlagon nulya donga Sukril
Rajukna lan Ngamimah

Wusnya anumpa donganirèki
nulya salawat asasalaman
midrê warata santri kyèh
laju samya amudhun
bubar saking masjid jalwèstri
kantun para pasèkan
kang maksih anjunun
-nira Ki Sèk Malangkarsa
amapan trap sala-silahing adhikir
amirit Satariyah

Samya angguyêr ahlinya wirit
Kae Malangkarsa dènnya pana
lêsning tan nana wawanèh
mulane cipta suwung
ikramira marang Hyang Widdhi
tan jambor ring sapênyah
surasaning kalbu
wus antara jununnira
angluwarkên sambunging napas pan aris
antèr tan kêkêsodan

Nulya sujud takrub maring Widdhi
anêlangsa galating ngatitah
nrahkên tobat nasokane
cukup ikral ing kalbu
tangi saking panjununèki
anunumpa tigapar
luwar sadaya wus
ing nalika Hyang Aruna
dhadhar rina sumorot anênrawungi
asrarsa isining rat

Malangrêsmi wus uningèng wangsit
nuduh mring pra rubiyahing mitra
kinèn saos sugatane
pasèmèkaning esuk
nulya para rubiyah aglis
mring wisma mamariksa
pasaosanipun
sêkul angêt lan nyamikan
wus samêkta miranti wus tinup saji
nulya samya tinampa

Sinaoskên kewala mring masjid
prapta tinata anèng ing ngarsa
sêkul liwêt angêtane
myang lalawuhanipun
sarwa angêt sadayanèki
jangan pindhang kêmbulan
glar rampadanipun
wusnya sumaos sadaya
Malangkarsa angancarani wawanting
sarta para wadonan

Roroyoman kadya sabênèki
wus ngancaran dan samya anadhah
kêmbul lan jalu èstrine
kang kalih datan tumut
Ki Sèh Modang lan Trêsnaragi
Cariksutra saryojar
paran marmanipun
nak Modang lan Trêsnaraga
datan tumut sami akêmbulan bukti
kang liningan turira

Inggih sarat tapa sawatawis
tiyang badhe dinuta mring Arga
-salah kalangkung angkêre
lamun manawinipun
wontên bêncananya ing wukir
supaya manggih mayar
sawataranipun
kêdhik-kêdhik nênêrang tyas
bokmanawi katrimah lampahe mangkin
wontên tingkasing marga

Malangkarsa mèsêm anambung ngling
dimènipun lah mangsa botêna
dènangkah-angkaha dhewe
pan sagêduginipun
Ki Rundaya nganthuki angling
sokur Alkamdulillah
kajate nak bagus
kang sinabda anor jiwa
wus antara nutug kang samya abukti
luwaran ing panadhah

Ambêng cinarikan ing panyantri
Ni Ulangan lan Ni Basariman
nyamikan ingajokake
sêkul lorodanipun
sinungakên para pamburi
warata tan na kurang
yata kang alungguh
sira Ki Sèk Malangkarsa
angandika marang pamitranirèki
lah kakang Trêsnaraga

Lan Sèk Modang karo rèyang tuding
marang Ngargasalah kapangguha
lan yayi Jayasmarane
matura yèn ingutus
salam rèyang ring yayi kalih
kêcapna kang krana Lah
ramèbu ngayun-hyun
praptane rayi kalihaya
anèng Ngardipala tundhuk lan sudarmi
kang nandhang kawlasarsa

Lah wus poma wêkas rèyang aglis
dika lumakuwa mupung enjang
ingkang liningan ature
ênggèh ywa walangkalbu
nulya amit salaman sami
sadaya gantya-gantya
Ki Bayi amuwus
anak salam donga rèyang
ring arinta matur inggih duta kalih
lèngsèr mundur sing ngarsa

Tan cinatur wau ingkang lulungguhan
kocapa kang lumaris
Ki Sèk Trêsnaraga
lawan Kae Sèk Modang
lagis wong ro tanpa kanthi
alalancaran
maring ing Salahwukir

Asarigak Trêsnaraga mingkis jubah
udhênge polèng kênthing
sarwa popolèngan
sabuk lan nyampingira
miwah kulambinirèki
sauyun samya
têkên waja galigin

Dhasar gêdhe babalung dhuwur sêmbada
wang malang mupu gangsir
godhèg palawangan
brêngos kokop ing capang
simbar dhadha ngumbala bris
andik netra bang
dregang-dregang ngajrihi

Irêng tungtung anguwangwung sarirannya
agarap lamun angling
asêndhu nayanya
kau kadi kadeyan
sira Kalayuda pati
datan wigihan
tumandang angawaki

Ki Sèk Modang pamulunira ajênar
rurus sarira wiwing
ngrangkung dêdêgira
awingit pasêmonnya
ulate lêngunting èsthi
gulu mênjangan
rema mêmak awilis

Brêngos lêmêt mêmbat pinatut pingitan
lir walêring panuli
wastra mamasêman
udhêng gadhung walaka
rasukan paningsêt nyamping
sami lurik bang
kadya Wirun apêkik

Yata lêpas ngidul-ngilèn lampahira
ngêncêng tan etung margi
ngambah wanawasa
jurang sêngkan linakyan
tan ketang durgamèng margi
raryan ajamak
takdim Luhurirèki

Bakda salat dan umangkat manrang baya
mahas ing wana wêrit
ginêlak lampahnya
gya prapta kang pinarah
ing Cimame wukir nênggih
raryan pantogan
anèng Camara ringgit

Lingsir surya wancinira rare ngumbar
anèng sandhaping ardi
luhur pakucuran
Kae Sèk Trêsnaraga
lan Sèk Modang angling aris
paran ta kakang
kabêbêgan ing margi

Pan kaliru marganya ingkang kaambah
pan dede lir duk nguni
panêngêran mara
dan watu kumalasa
lawan wrêksagung katangi
puniku datan
wontên panêngran mami

Datan anèng ing ngriki duk lampahira
Jayasmara praptèki
Trêsnaraga mojar
abênêr wuwus dika
paran polah rèyang riki
tan santun marga
tan anon kang malarih

Las wus payo tinênggêl sadhengah marga
iki kewala pinrih
mangsa tan tutuga
ing pucak Ardisalah
pan wus adate yèn ardi
kèh pênyokongnya
lah payo yayi aglis

Nulya ngajat nênggêl kèndêl Ardipasar
rêkasa anganjati
pan ing Ngargapasar
kalangkung angkêrira
tan pae ing Salahwukir
tan kêna kambah
ing janma kèh kasirik

Saking angèl tan na margane kang gampang
gawat kaliwat wingit
pan ing Ngargapasar
apan pratapanira
Ajar Sangularas nênggih
wus ngraga-sukma
nèng pagênturan wukir

Wusnya aso Trêsnaraga lan Sèk Modang
karsa mangkat nganjati
pan datan antara
ampuhan ingkang prapta
pêtêng dhêdhêt kang wiyati
sora swaranya
prahara awor riris

Gora-godha haru-hara ambêncana
horêg gêdhor kang bumi
jurang munya sunyak
wrêksa gêng asiyutan
kadya rubuh tumpang tindhih
lwir suraking prang
gumrêdêg swarèng angin

Nêngna kang nyiluman amindha danawa
ngrik mijil sing wrêksèki
ingisis siyungnya
ngajrihi anggigila
cawête polang mathinthing
apêtak-pêtak
hèh mati ko wong iki

Warnanira sasigar awak salewah
dadu kalawan langking
rambut jatha-gimbal
ngumpal-umpal sinarag
swara-rahang ngêrak-ngêrik
mêngko sun-cacah
sun-kala-mangsa mati

Nora wurung wong ro iku karo pisan
alêbur tanpa dadi
ajur-mumur rênyak
akir mangsa dadiya
Ki Trêsnaraga mangkya ngling
sêndhu anêntak
hèh drubiksa pipidhir

Lah ya mara manira sira mangsa-a
ywa susah wong kakalih
awaksun priyangga
untalên ayonnana
sarya nyampinge winingkis
ngikal sadaknya
anawêt netranyandik

Gagah rowa berawa lir Antasena
babrêngose pinuntir
tangane kang kiwa
kinêpêl ing bat-êmbat
kang têngên mandhi kumitir
têtêkênira
ingkang suligi wêsi

Pan asêndhu wuwuse Ki Trêsnaraga
hèh brêkasakan bêlis
payo lah dèn-agya
anaut angganingwang
ra-orane sun-oncati
Ki Modang mulat
gumêtêr awaknèki

Kagawokan mulat rupa salah endah
cêcêngkronge tinarik
kumitir nèng asta
kang kiwa ngrangkul marang
ing lambunge Trêsnaragi
Kae Sèk Modang
tigapar wanti-wanti

Sarwi muwus marang Ki Sèk Trêsnaraga
kakang ywa pisah ugi
lawan angganingwang
nadyan mati uripa
lêbur luluh barêng mati
kakang lan ingwang
ywa mulih salah siji

Payo padha sinau mati nèng wana
barêng kalawan mami
dênawa angucap
maras têmên ta sira
lah wus aja dadi ati
tan têmên ingwang
sun-coba sira kaki

Dene padha angambah marga kayangan
liwat dènyambêg pati
iya kaya sira
nèng kene kongsi prapta
yèn ing liyan sira kaki
mundur ring warta
wus ta elinga kaki

Sarungêna jêbèng gamanira uga
aja amêmêdèni
Ki Modang angucap
payo kakang mundura
kalih wruh cobaning Widdhi
ingkang rasêksa
wus salin warnanèki

Arupa wong arum manis têtêmbungnya
kagyat Trêsnaragèki
aglis mundurira
Ki Modang maring ngarsa
agupuh dènnira linggih
yata Ki Ajar
wacananira aris

Lah dèn-parêk marene alêlungguhan
Modang Trêsnaragèki
samya lon anabda
sayêktine manira
nêdha pangapura ugi
rèh tan uninga
datan anyana mami

Lamun inggih ing mangke kadya punika
dening non sonya sêpi
Sangularas mojar
bêjane kang uninga
kang wêruh ing bale-mami
pan kamayangan
salamêt yèn kapanggih

Lawan rèyang lah payo asêsalaman
agupuh Ki Sèk kalih
samya jawab-tangan
panambramèng waluya
Sèk Modang kartikèng galih
pantês Ki Ajar
ana kawasanèki

Pan katarèng sêmu cahyane anrawang
Ke Sangularas angling
kang muga wêruha
prênahe batur rèyang
sanalikaning pangèksi
asalin jaman
dhukuh kawuryan asri

Babanjaran endah babaturing praba
dhêdhêg upacarèki
lalanggêning taman
puspa jrah rum ing ganda
tirtanjog saking pucaking
ngancala langwan
ruk we ring parangwèsthi

Kadya nêmbur-nêmbur mantul sumamburat
myang toya jinantrèki
botrawi pinatra
tinatrap sela rimbag
miwah we pinêcuk munggwing
anjala-tundha
anrang ing parang tawing

Anggapiti ênu tur mawi wijilan
tumundha gapura di
bale pakêncuran
gapura supit-urang
sakitrèn tumaruna sri
ababanjêngan
wrana pilaring kêlir

Ki Sèk Modang Trêsnaraga cêngêng mulat
mangucah ing ngalêwih
pan kèlokaning Hyang
sih sinungging mukmin kas
tingale nora kaèksi
tinggal warana
jênênge salat jati

Trêsnaraga asasmita mring Sèk Modang
kêdangon anèng ngriki
bêcik apamitan
sarta tanya gyannira
Jayèngrêsmi Jayèngragi
ing Ngargasalah
kang êndi wukirnèki

Ki Sèk Modang aris dènnya atatanya
kang pundi prênahnèki
margine ing Ngarga
-salah kang kula sêdya
Ajar Sangularas angling
yèn sun wus wikan
ing sakarsanirèki

Enggèh mangke rèyange kang nguntapêna
lamun sira pribadi
mangsa ta tutuga
marang ing Ngargasalah
lêt jurang kalangkung trêbis
lah payo mara
mring Ngargasalah nênggih

Dan umangkat Kae Ajar Sangularas
Sèk Modang Trêsnaragi
marang Ngargasalah
kapungkur Ardipasar
sirna tulyaning pangaksi
Ki Sèk kalihnya
tut wuri anèng wingking

Tan rêkasa ngambah jurang palunguran
sakêdhap nulya prapti
granning Ngargasalah
Ki Ajar Sangularas
anulya datan kaèksi
musna nèng ngarsa
Sèk Modang Trêsnaragi

Samya ngrêngan Ki Modang alon wacana
lah paran polah iki
sapa nuduhêna
prênahe Jayasmara
iki wus pucaking wukir
tan ana janma
satata anèng ngriki

Yata kang asrama anèng Ngargasalah
Sèk Raras lan Sèk Rêsmi
apan sampun wikan
yèn wong sanake prapta
Ajar Sangularas nênggih
wus panggih lawan
Sèk Raras lan Sèk Rêsmi

Lèlèjêman lukita sasmitèng basa
samya karsa manggihi
mring Sèk kang dinuta
kang parêk ing gigilang
nulya pinaranan ririh
lênggah ing sela
gigilang kang rinuwit

Ki Sèk Modang anèng têngah kawêdhêngan
tan wikan parannèki
mojar Trêsnaraga
bêbêg ati-manira
Wukirsalah iya iki
dene tan ana
Jayasmara Jèngragi

Ki Modang ngling sapuluh mung pira-bara
ana pitulung Widdhi
nênêdha Hyang Suksma
muga pinanggihêna
lan Jayasmara Jèngragi
yata samana
Sèh Raras lan Sèh Rêsmi

Angatingal sarya ngling auluk-salam
Sèk Modang Trêsnaragi
kagyat dènnya mulat
marang Ki Jayasmara
kalawan Ki Jayèngragi
Ke Sangularas
nèng sela gilang langking

Kang Sèk karo nauri ngalekum salam
agupuh malayoni
gya anjawat-tangan
warata gantya-gantya
tumungkul kang duta kalih
tan wawa mulat
saking cahya dumêling

Ki Sèk Raras Rêsmi nglairkên mangunah
walikaning pangèksi
kaelokaning Hyang
jamaning kaendahan
Sèk Raras ngandika aris
kakang ro kita
bageya kang basuki

Anauri tangi saking patungkulan
anor panuwunèki
sarya myat banjaran
praba gung kinaturan
ing sela kosok ingukir
patra pakisan
tinimang lan cêndhani

Palatare agasik wêdhi malela
asunar balêrêngi
nganthênging kêliran
prakirna tumaruna
samyandhap wohnya andadi
tan ana mangsa
asinang matêng ing wit

Kanan wukir pamandêngan sri tinaman
taman sinari-sari
kang tirta wurukan
muncar apupuntiran
mancurat marapat wukir
malêngkung kadya
kukuwung ngaluwêngi

Anrang tibèng laleyan warih winarah
kikirih pinaripih
kalampih linurah
ing ruji sinaroja
ingringing kadya caluring
anèng bêbêngan
botrawi pinarigi

Lèh praba-di malige auparêngga
babatur kumawilis
umpaking sasaka
sela ujwala seta
lir gêdhah sinarawèdi
tinatur rêngga
sasaka linung pakis

Tumpangsari sunduk kili pamidhangan
sisingup dhadha-pêksi
santên sangga-uwang
usuk takir balandar
myang molo dudur rinujit
samya pipilan
sela gêdhah nêlahi

Madyèng praba sinungan pandam gantungan
rinawis-rawis adi
rêsmining puspita
sinulam asalangan
ing muteara bang kuning
myang dadu pita
lèn kapuranta wilis

Angujwala ngunguwung amarakata
narawung marêrêngi
lepaning jarambah
gêdhah sinadur rasa
kumilah-kilah nêlahi
sira Sèk Modang
kalawan Trêsnaragi

Kagawokan micara sajroning nala
eloke ing pangaksi
langkung kinawasa
têtêse ing kasidan
pinurbèng sihing Hyang Widdhi
tuhu sujanma
linuhung ing kadadin

Kang wus mukik mustakik mungguhing Allah
bisa karya pandêling
nyata wus nujêmba
jamak-jamak walikan
prasasat wus sipat Gusti
sira Pangeran
asinung murah asih

Baya iku makluk makaling Hyang Suksma
têkèng daim sajati
langgêng ing kaanan
-nirèng Suksma wisesa
suhun jisim Suksma latip
tunggal pinangka
kang datan minangkani

Duta kalih adangu pangungunira
mitênggêng tanpa angling
Sèk Raras wêcana
kakang kita wêca-a
marang ke-paranning tuding
ulun yun wikan
duta ro matur aris

Inggih mangsa-borong tuwan kang wus wikan
sadèrèng sampun uning
Sèk Raras lingira
abênêr ujarira
ulun pan wus ngudanèni
salakunira
anging cêgah ing lair

Wong tinanya yêkti sumaur pasaja
tan takabur ing ngèlmi
Sèk Modang turira
inggih lampah kawula
dinutèng kakangirèki
Sèk Malangkarsa
wiyose sung udani

Yèn ing mangke ramanta lan ibu tuwan
praptèng Ardipalèki
langkung kawlasarsa
miminta yun papanggya
dahat wulangunnya kalih
paduka tuwan
ngaturan ing sudarmi

Cipta datan adangu sakêdhap netra
luwara tyasing kang gring
brangta maring tuwan
wusing kadya punika
kang salam pondonganèki
rama ibunta
myang Sèh Malangkarsèki

Mugi kaatura ring paduka tuwan
Sèh Raras lingira ris
lah kakang Sèk Modang
lan kakang Trêsnaraga
rika matura rèh tuding
ing ibu rama
ulun tan ayun panggih

Lan jêng bapa ibu anèng Ngardipala
benjang ulun yun panggih
anèng Wanantaka
rêke tan nanggung ngaras
sayêkti sadaya panggih
tan na kang ninang
pupul siwi jalwèstri

Anèng Jurang Jangkung pulo Palanggatan
ing ngriku yun apanggih
Sèk Modang turira
yèn ta kadya punika
kawula tumuntên amit
rèhning dinuta
Sèh Raras ngandika ris

Kakang karo rika ngantiya sadhela
bêcik asarap bukti
nulya sinasmitan
garwa ri samya prapta
Turida lan Rarasati
endah warnanya
lir pendah widadari

Ki Sèk Modang tyas luluh tan bisa mulat
kaendahaning warni
pan nora waspada
ing cacah pamulunya
Ni Turida Rarasati
kae Sèh Raras
cipta kewala kapti

Kinèn asung sugata samêktèng tadhah
gya lèngsèr Nikèn kalih
tan dangu wangsulnya
anampa kang sugata
sinungkên kang tamu kalih
sampun sumadya
kêndhi gêdhah rinukmi

Ki Sèh Raras arum wijiling wacana
kakang kita wawanting
lan punika rinta
rabi-ulun Turida
sawijinira Rasati
rêke rabinya
rinta Kae Sèh Rêsmi

Ulun ingkang sisilih têngran Sèh Raras
wus kakang rika bukti
lawan garwaningwang
kang liningan nor jiwa
arahab kalihnya bukti
akanikmatan
surasaning rijêki

Wus kalihe nutug dènnira anadhah
ambêng nulya cinarik
gantya nyanyamikan
lawan lancang pawohan
parêkannya èstri adi
tarap angayap
miwah kang nglaladèni

Wus mangkana Sèh Modang lan Trêsnaraga
angling sami minta mit
Sèh Raras rih nabda
ring ngêndi marga kita
kang prayoga gampangnèki
pakolèh rikat
matur sumanggêm kapti

Winacana mangkya ulun kang nguntapna
linilan dènnira mit
nulya sasalaman
mring katri gantya-gantya
nulya lèngsèr saking ngarsi
saungkurira
musna tan nana kèksi

Kang banjaran laleyan ingkang kawuryan
mulih sèsining ngardi
lir duk praptanira
duta ro èmêng ing tyas
dene tan nana kaèksi
ingkang winulat
lir tingaling pangimpin

Saking dening kèwuhan ingkang kamargan
kulon wetanirèki
miwah lèr kidulnya
tan bisa tumuruna
samyosik sajroning ati
mau sanggupnya
anguntap marga-mami

Dene iki nora nana katingalan
mangkana siking ati
tan dangu saksana

barat agêng buncang maring
duta kalihnya
kabêlabak ing angin

Ki Sèk karo kombul kagawa ing angin
ragane
kadya mabur ngawang-awang kuwathèyan
sikile
jêlih-jêlih atinira
marase

Mulat ngisor kumêsar angawang-awang
langute
nguwuh-uwuh Sèk Modang lan Trêsnaraga
sambate
kaniaya karane wong dèn-apusi
jawane

Yata saya mumbul marang ngawiyati
dhuwure
lamat-lamat awor lawan mega putih
pêdhute
samya ngucap iki mêngko marang ngêndi
paranne

Dene silêm dharatan lir manuk dara
bêblêse
baya iki mari tinitah manusa
patute
dadi titihing manuk awakku iki
kirane

Lamun nora mêngkono dadi dhêdhêmit
mêngkone
lah kêpriye awak rèyang jêbul ngêndi
tibane
wong kêkalih kukuh cêkêl-cinêkêlan
tangane

Ki Sèk Modang asru dènnira anangis
sambate
rabinira sakawan ingkang kaetang
angêne
lah kariya yayi ywa kari kelangan
sira gèr

Tambuh ingong nêmu pati lawan urip
mêngkone
yèn sun mati sira aja laki-laki
bok bojo
lamun laki yèn tan olih kaya rèyang
têkonne

Wong kakalih kombul alayang-layangan
muluke
ilang tyase samya mêrêm tan amulat
anggane
lêpas rikat lir kapuk katut ing barat
lampahe

Ki Sèh Raras sami mèsêm jroning ati
ciptane
non sanaknya kang kontal ing angin asru
kombule
apupungun dènnira angèsthi cipta
kalane

Pan akarya jantur pawong sanakira
mubênge
Sèh Raras sru patobatirèng Hyang Suksma
suhule
anêlangsa rumangsa asalah karya
angglathe

Pinalêkah angikis jatining apa
antêpe
yata wong kang kakalih cinatur malih
kèndhange
pan sasangat dangunya dènnya katiyup
bablase

Wancinira rare anggiring pangonan
dulure
surya angalarap mèh titih ancala
ayome
Ki Sèk Modang alon pinarnah ing angin
tibane

Saking tawang lêr-lêr udhune kapenak
sar-sêre
tibèng pataran Sèh Raras panjanturnya
asroge
anglir dinokakên ing pangkon kang alon
padhane

Ciptanira Sèh Raras panjanturira
pinurèh
tumiba-a ing wisma jawining lawang
desane
Ki Sèk Modang kalihnya wus anèng lêsta
alinggèh

Lênguk-lênguk samya datan bisa angling
marmane
apan misih sumaput ing panonira
sênêbe
dupi èngêt lêng-lêng ngungun gêgêtunnya
driyane

Datan nyana kalamun wus ana siti
awake
wus kagagas jroning tyas masih kagugu
sêktine
Ki Sèh Raras langkung aèdi linuwih
sabdane

Ki Sèk Modang wacana mèsêm dènnya ngling
rasane
baya kakang puniki ing Ngardipala
gajêge
Trêsnaraga anauri lah ya iki
bênêre

Wismanira dhewe pan iku katara
pagêre
lah wus payo banjur kewala umatur
bêcike
Ki Sèk Modang nauri ênggèh prayogi
banjure

Nulya samya minggah pangundhak satundha
karone
yata sira Sèh Malangkarsa duk anèng
masjide
pan sadina durung arsa maring wisma
dangune

Maksih lungguh nèng masjid lan tamunira
karone
myang mitrane Ki Pariminta Mongsari
rowange
lagya gunêm masalahing ngèlmu rasa
murade

Ki Rundaya alon dènnira tatanya
ki jêbèng
sampurnaning panêmbah kadipunêndi
têgêse
Ki Sèh Malangkarsa anor matur aris
têmbunge

Inggih amung kang rila tigang prakara
yêktine
kang rumiyin arila marang ing takdir
sucine
kaping kalih rila maring ing dhikire
êninge

Kaping tiga arila maring nganasir
andêle
Rundaya ngling lah kadipundi liripun
ki jêbèng
matur de kang arila marang ing takdir
sucine

Iklas têkèng ikram mikrad munajad ku
-badile
wondene kang arila marang ing dhikir
êninge
kang waspada suhuling kawula Gusti
jumbuhe

Napi isbat kang tumêka makhalkalèk
têlênge
dene ingkang arila marang nganasir
andêle
sangkan paran asal-usuling pinangka
waune

Mangka mangkin tumêka dina kang kari
jatine
sadurunge dadi duk dadi wus dadi
ghaibe
kang wus junun tigang prakawis puniku
dununge

Wus sampurna ing sêmbah kalawan puji
jatine
dadya datan angloro sira Pangeran
tingale
Ki Rundaya kalangkung padhang tyasira
jinarwe

Pariminta Amongsari wus anyathêt
driyane
lagya eca agunêm apan kasaru
praptane
Ki Sèk Modang kalawan Ki Trêsnaraga
sarênge

Samya kagyat kang lênggah mulat ing Modang
dhatênge
Ki Sèh Malangkarsa agupuh lingira
angawe
lah yayi Sèk Modang kakang Trêsnaraga
dèn age

Kang ingundang praptèng ngarsa gya anjawab
tangane
wrata dènnya sasalaman gantya-gantya
binage
Malangkarsa aris dènnya angandika
ngungune

Dene aglis prapta gyannira lumampah
karone
paran datan dumugi wangsul ing margi
mênèke
Ki Sèk Modang Trêsnaraga misih lêsu
sêmune

Malangkarsa mulat kasompoking wêktu
Mahribe
awêcana wus yayi mêngko kewala
bêcike
yèn wus bakda Ngisa nora kêtanggungan
wajahe

Payo padha arêbut wêktuning salat
parlune
nulya samya agupuh maring pahèran
sucine
pra santri wus samya wulu jalu èstri
kabèhe

Sami salat Mahrib makmuming gurunya
wêktune
bakda Mahrib lajêng Ngisa salatnèki
sawuse
bakda Ngisa paragat sakèhing sunat
purbane

Abubaran Malangkarsa ngancarani
kondure
maring wisma gupuh kang samya liningan
udhune
Arundaya Malarêsmi anèng ngarsa
lampahe

Malangkarsa Cariksutra Carikmudha
wurine
Pariminta Modang Trêsnaraga Among
-sarine
ing made wus rinukti gêlaranira
waune

Myang pawohan wedang dhadharan sumaji
ngarsane
Malangkarsa ngling mring garwa Malangrêsmi
wuwuse
lah saosa bubucu ingkang prayoga
lawuhe

Kang liningan sigra nuduh pawongira
ge-age
tan adangu rampadan prapta ing ngarsa
sangkêpe
nulya ingancaran awiwijikan
kabèhe

Samya nadhah kêmbul lawan jalu èstri
royome
pan pakantuk anutug dènnira nadhah
tuwuke
aluwaran ambêng rampadan cinarik
undure

Nyanyamikan lah-olahan lan wowohan
sumajyèng
ingancaran ngalap dhadharan nyamikan
mangsêge
sami ngambil sasênêngira angalap
nyamike

Ki Sèk Modang nor mingsêr angapurancang
mlêpêse
sarta alon turira rèhing dinuta
têlètèh
gèh wus prapta kawula paduka tuding
angodhèg

Maring Ngargasalah pangguh lan arinta
kaliye
pan wus matur sadaya pitungkas tuwan
liring rèh
amangsuli akêcap lamun tan arsa
kapanggèh

Lan ramanta ibunta nèng Ngardipala
ujare
benjang rêke kewala nèng Wanantaka
sanggême
anèng Jurang Jangkung pulo Palanggatan
panggiye

Mring sudarma myang kadang kupu nèng ngriku
têmone
lamun adrêng jêng bapa ibu yun pangguh
marang Ke
tuwas apa tan kapanggya lawan ulun
yêktine

Wus mangkana kawula mit ing rayinta
tan awèh
kinèn nadhah kang garwa sami ngladèkna
kramate
kaelokaning pangèksan tanpa timbang
endahe

Wusnya sinugata kawula tinundhung
mantuke
pan kawula sinumpingan salam sêmbah
kature
mring ramèbu paduka sarta tur uning
ing mangke

Jayasmara paparab Sèh Adiraras
wondene
Jayèngraga sisilih Sèh Adirêsmi
wastane
wus malekah anatal mangunahira
kramate

Gya kawula umangkat tinut ing barat
agênge
pan kabuncang wong roro layang-layangan
mumbule
panujune wong kalih tan kêna ginggang
tangane

Kongsi bêblês ing langit silêm dharatan
musnane
tan anyana lamun sagêd tibèng siti
nèng kene
saking sabda manggunahipun Sèh Raras
Rêsmine

Têlas aturira wau Ki Sèh Modang
karone
Malangkarsa umatur marang kang rama
kalihe
botên linyok batang kawula kang wau
yêktine

Kang puniku sumangga mungguhing karsa
ing mangke
Ki Rundaya anjêjêr tan kêna angling
ngungune
Malarêsmi mingsêg-mingsêg karuna ris
ririhe

Ketang dènnya kang putra kandhêg ing warta
tan panggoh
lon umatur mring laki sarwi anangis
magêpe
dhuh Kiyai paran ing polah puniki
rêmbuge

Mangkenipun tan wande makotên malih
wartine
Ki Sèh Malangkarsa anor angrêrêpa
wuwuse
adhuh êmbok sampun kang kadya punika
angêne

Tan paedah ngubungi apêsing budi
tan sae
malah mandar tyas kang sukur anarima
sarèhe
Ki Rundaya alon dènnira ngandika
têmbunge

Lah wus jêbèng rèyang iki papamitan
samangke
Ki Sèh Malangkarsa alon aturira
anore
inggih mangke amba umatur ing paman
lampahe

Kang rama ngling lan ênggèh Alkamdulillah
kajate
Ki Sèh Malangkarsa ngling mring mitranira
karone
lah kakang Sèh Pariminta Amongsari
kalihe

Mara rika tumutur mring Wanantaka
gagêntèn
yayi Modang lan kakang Sèh Trêsnaraga
pênêde
lah kantuna kewala atêngga wisma
karone

Kang liningan samya umatur sandika
saguhe
Malangkarsa ris nabda marang kang garwa
wuwuse
lah kariya yayi ngong tumutur lawan
lampahe

Malangrêsmi umatur inggih sumangga
karsane
wus mangkana lêga tyasira Rundaya
kalihe
driyanira lir êmas timbul ing toya
sukane

Tan winarna dalu praptanira enjing
bakdanira salat
Subuh sami sarap bukti
lêbar nutug cinarikan

Wus siyaga sagung kang arsa lumaris
sangunirèng marga
binakta kang para santri
kang arsa umiring lampah

Kae Malangkarsa aturira aris
lah sumangga paman
umangkat mumpung aènjing
kang ingaturan sukèng tyas

Cariksutra sumambung wacana aris
Kae jêbèng rèyang
tan tumutur lampahnèki
maring dhukuh Wanantaka

Reyang badhe sumimpang mangke nèng margi
Ki Sèh Malangkarsa
ngling rêke paman Kiyai
punapa parênging karsa

Nulya sami sasalaman mring kang kari
wusing pamitira
dyan umangkata lêstari
Rundaya lan garwanira

Pajar sidik rêpêt rêmêng saput-siti
kitri kalamukan
ing pêpêdhut angrêmêngi
lir dyah kasingêb ing wastra

Mawèng tundha pangundhakanirèng margi
kang kidul parah lwah
pakirian maring sabin
sabin tulak kabêbêngan

Pêksi banyon putiyan mèt mangsèng warih
manyar baranjangan
munyèng tawang angêjêri
cabak cucuwiyung umyang

Sirat wetan ima pulas dinulya-sri
sungging ing akasa
linut ing sunar Hyang Rawi
jaladara tuturutan

Dadu pita seta rêta paul langking
angling lulungsiran
ima malang amalêngki
lêngkaning mega jodhogan

Surat-surat lir cawining ngawiyati
katejaning surya
anrangi sèsining bumi
hèr bun kang tumawèng patra

Lir sasotya sinuluh angujwalani
kang mawaning marga
nut tikung galênging sabin
jog marga gung sinarambah

Cariksutra ngandhêgi wacana aris
kakang Arundaya
lamun punika kang mugi
maklum sarta angapura

Rèhning rêke kawula datan umiring
marang Wanantaka
kewala kawula mulih
maring dhukuh Ngardisêkar

Arundaya nauri wacana manis
ya Alkamdulillah
kewala andum basuki
rêbat samya pakantuknya

Sarwi jawab-tangan sasalaman gipih
Kae Cariksutra
sarya nor dènnira angling
lah kakang Kaè Rundaya

Mugi-mugi wontêna sihing Hyang Widdhi
pangguhing sinêdya
kang sarta raharjèng margi
dinohna ing panukarta

Winangsulan waluyaning sih pupuji
Kyai Carikmudha
tur bêkti salamira mit
warata pasalamira

Wusnya dènnya samya pupuji-pinuji
pêpèrangan marga
kang laju lawan kang mulih
Cariksutra Carikmudha

Lan santrinya Sêtradrêma Sêtragati
kang mahawèng paran
Rundaya Ni Malarêsmi
katri Ki Sèh Malangkarsa

Mitra kalih Pariminta lan Mongsari
tan ambêkta rencang
dadi mung kalima èstri
adulur dènnya lumampah

Rundaya ngling sintên kang garma ing margi
Malangkarsa nabda
lah kakang Sèh Amongsari
prayoga para nèng ngarsa

Kang ingatag glis mangarsa anglancangi
Mongsari kang dadya
juru tinuduh ing margi
simpange mring Wanantaka

Pasabinan talun patêgilan gagi
pan wus kalintangan
malapat desa paminggir
taratab kang pagrumbulan

Lêpas napak ing pakêtêban wanadri
anggaliyak lampah
lumintu tan raryan margi
sêmada sinrang lampahnya

Mudhun jurang munggah palunguran dhikil
pagênêngan wana
grêng kaywa gêng aningubi
tan bêntar ingkang lumampah

Kèh swaranya buron sato ing wanadri
bêngohing andaka
pauling kidang lan kancil
bêngoring jawi mênjangan

Cêkrohing wa-uwa warangutan atri
lutung agogokan
sinrang ing singa anggroni
samya wingwrin asar-saran

Myang swaraning pêksi tawang amêlingi
lan kang andon wohan
nocor woh karasula prih
wurahan anèng kakaywan

Pêksi bubut bintit gêtêran sru muni
yèn janma-a ngucap
ya ta-lah rêke Ki Bayi
Panurta lan rabinira

Tega tilar sasana ngamalirèki
parah ngendra paran
bobote wong asêsiwi
nandhang kapêdhotan trêsna

Lir nauri pêksi bintit bibisani
ya bênêr sing sapa
bisa nawêkalkên budi
yèn lagi wêktuning mangsa

Kang mangkono iku kang mungguhing ngèlmi
Ki Bayi Panurta
brangta ring siwinirèki
thithik rada kakandhangan

Angowahkên tyas kang sukur ing Hyang Widdhi
angloro Pangeran
sih tan lyan kang anduwèni
amung Hyang kang murbèng jagad

Pêksi bubut nauri bênêr sirèki
nging ika kajaba
waliyolah kang linuwih
tan gimilir ujarira

Yèn ta misih lagi mukmin bae pasthi
tan bisa tawêkal
ilange nak putu rabi
kang wus lumrah kasusahan

Lir mangkana kang pêksi isthanirèki
yata kang lumampah
duk enjang tumêkèng lingsir
rumêksa wêktuning salat

Anon ranu ing margi samya ngandhêgi
ngambil toya kadas
mimilih kang simpar aking
anèng sela kumalasa

Anumama pabêktinirèng Hyang Widdhi
damak takdimira
Luhur lan Ngasarirèki
akir ginendhong ing awal

Bakda salat kewala laju lumaris
nusup ngayam-alas
tan ketang rêkasèng margi
dungkap bana panipisan

Arang-agal myat dhukuh tan arsa kampir
linaju kewala
tatas pagrêngan wanadri
ing wanci wus rare ngumbar

Nampak banar patêgêran gênêng magir
anjog palunguran
ra-ara rata aradin
kalangit ing Wanantaka

Dungkap patugaran patalunan gagi
kang samya lumampah
arêndhon lampahira ris
mulat têgal pasabinan

Miwah anon padhukuhan kang kaèksi
pan ing Wanantaka
myang dhukuh ing Wanasari
sakiwa têngêne ana

Dhukuh Magêr-sari pitung grumbul alit
wilis pakitrènnya
karajan kawuryan asri
masjide katon angangrang

Pan anglela angungkang jurang kapering
wrêksa rahu tuwa
nuntung kalangkung gêng inggil
minangka tugu panêngran

Soring wrêksa dadya paninisanèki
jalwèstri sadaya
pamomonganing rarywa lit
myang plegunganing maesa

Kanan paudhunan mring jurang kang margi
marang pasêndhangan
pêngangson wong sadesèki
mariku ing Kalampeyan

Pan winacaksuji tinaman ing sari
patramanggala myang
andong-bang lan kayu puring
kayu-mas lan mandhatuwa

Sisikatan nagasari lan kumuning
bakung puspanyidra
ragaina pacarwarih
katongkèng taluki dangan

Sêndhang Kalampèyan nèng langap kang inggil
lalawèhing jurang
yèn ana ilining banjir
sêndhang tan kalaban toya

Pasimparanira Sèh Mangunarsèki
myang Ke Anggungrimang
panêpèning wong sêdyapti
anèng sêndhang Kalampèyan

Yèn raina dadi pangangsone janmi
myang pagujamasan
samya dus ngangsu susuci
pambilasaning wong kathah

Gyan patêmon Sèh Mongraga lan kang rayi
Ki Sèh Mangunarsa
Anggungrimang Rancangkapti
kadhang nèng ngriku ing sêndhang

Ing nalika manjinging wêktu Ngasêri
Kae Mangunarsa
asalat Ngasar pribadi
anèng sêndhang Kalampèyan

Munggèng sela patumpukan pinarigi
bakdaning sêmbahyang
lagya patakur ing Widdhi
kang raka kaliyan prapta

Sèh Mongraga Tambangraras datan kari
nèng sela sumyana
Mangunarsa angingsêri
sarta tur salam sêmbahyang

Sèh Mongraga pangandikanira aris
yayi ramanira
Jêng Kiyai Guru Bayi
Panurta ing Wanamarta

Sarta ibu Malarsih ingkang aprapti
lan pamitranira
Kae Sèh Malangkarsèki
Mongsari lan Pariminta

Samya nguntap ing lampah ramanirèki
saking Ngardipala
yun panggih lan ulun mangkin
sarta Nikèn Tambangraras

Sadayane putra kang sami angikis
Mangunarsa turnya
kalangkung sukur ing galih
ramanta kaliyan prapta

Sèh Mongraga alon angandika malih
yayi Mangunarsa
lamun ramanta wus prapti
tanya ring ulun panggiha

Aturana rêke kewala ana ring
Jurang Pajangkungan
pulo Palanggatan mami
ywa sah yèn durung sun-panggya

Lan sun-ngambil Jayèngrêsmi Jayèngragi
anèng Ngargasalah
kang padha kinayun panggih
kalawan rabine pisan

De ramanta sarèhna wismanirèki
rinta Anggungrimang
lan rabine Rancangkapti
kurmata ing ibunira

Lah wus ulun marang ing kasêpèn mami
kasompok tamunya
manawi kasêlak prapti
anêmbah Ki Mangunarsa

Sèh Mongraga gya nis lan garwanirèki
kae Mangunarsa
mulih mring wismanirèki
nuding mring pawonganira

Santri Monthèl lan wadonira Cênthini
kinèn anggêgêlar
ngrukti pasugatanèki
sêkul ulam nyanyamikan

Kinèn animbali ring arinirèki
Ki Sèh Anggungrimang
lan rabinya Rancangkapti
kinèn marang Wanantaka

Tinuturan yèn wontên dhadhayoh prapti
kang kinèn gya mentar
wadon Cênthini tinuding
lan Monthèl kinèn mring têgal

Ngambil pala kasimpar kapêndhêm tuwin
lalab jajanganan
umatur wadon Cênthini
tuwan sintên kang dhatêngan

Ki Sèk Mangunarsa mèsêm ngandika ris
pan durung karuwan
praptanya nèng ngarsa-mami
kaya na sun arsa-arsa

Iya mêngko manawa ana kang prapti
Ni Cênthini sigra
lan Monthèl maring tatêgil
tyas kadya andhandhanggula

Yata wau kang mahawèng margi
sira rêke Ki Bayi Panurta
Malarsih Malangkarsane
Pariminta Mongsantun
dulur ring pagalêngan sami
nglintangi patalunan
patimunan agung
pasêmangkan pajagungan
pakêtelan pajanganan angêmohi
sangkêp saliring pala

Padhawuhan pinirik ing sabin
tirta saking sêndhang Kalampeyan
anjalatundha bêngbênge
ingkang toya pinêcut
nikung anjog balumbang masjid
toya wêning angaca
pakiriyanipun
tulaking toya wurukan
pan tinuntun tinutus pêncar ngubêngi
ring natar pakêbonan

Sarèwèyan kinirih pinalih
mratêlu myang prapat mara-lima
kinarya lêb pakitrène
kèh pasidhating ranu
pan pinara-parapinurih
ambuncang pasukêran
sajroning ngadhusun
têpunge toya pinara
nêmpur wè kang ngubêngi dhadhah desaki
winutah maring sawah

Dadya gadhuning pangolah sabin
pasitèn mêmbut komplotan toya
marma tan ana mangsane
panèn ngurit gumadhung
gumarêbêng angêmping kuning
gumundha kumawulan
rumêgat mung tandur
kang lagya tamping galêngan
miwah garu maluku anglêr anglilir
tulus kalis ing ama

Santri Monthèl lan wadon Cênthini
samya kinèn marang patêgalan
ngalap pala-kasimpare
myang jajangananipun
pan kinarya sugatèng tami
Santri Monthèl tan wikan
badhe tamunipun
Cênthini ngling mring kang lanang
kaki Monthèl sapa kirane kang prapti
dhayohe Mangunarsa

Yata iku têka ambungahi
wikan wahananing lamating tyas
inggar bêgèr atênggarèng
wus kadya duk katèngsun
maksih anèng Manamartèki
Monthèl nauri sabda
dandanan wong iku
rasa susah uga bungah
sapa idhêp ing mêngko barang pinanggih
lah wus payo mring têgal

Nulya simpangan parannirèki
Santri Monthèl mring salèring jurang
Cênthini maring palastrèn
pèrènging Jurang Jangkung
kae Monthèl andhudhuk linjik
kênthang timun sêmangka
ambêliki ngundhuh
ngiras angadhuk tanêman
ingkang durung mangsa winatun dhinangir
kangèlan ingurugan

Ki Monthèl kagyat gyannira ningali
uninga mangke tiyang lumampah
andongong Ki Santri Monthèl
wong kalimèstri dulur
arantaban dènnya lumaris
yèn ngucapa ing nala
wong ngêndi bayèku
patute kalêswan lampah
baya adoh wismane ingkang lumaris
sêmune wong ngawirya

Sangsaya kaparêkan ing margi
patalunan margèng pagalêngan
malipir pagêr risike
wuluh miwah parumpung
lanjar karang kara kacipir
kacang bayêm wohira
rumawe alandhung
ramya wong agusah-gusah
anèng gubug agonjèng kêncangan sawi
sarwi agêgêtakan

Pêksi gulathik bondhot prit pêking
atêtêban niyup yang-uyangan
kasulak-sulak ibêre
kèh rarya don aguyub
pan angundha layangan sami
miwah masang ubêngan
kapracondhang asru
barung sundari sawangan
sru angèrèng lir tangising byatning asih
mangkana kang lumampah

Lumintang ing têgal pinggir margi
Ki Santri Monthèl awas tumingal
nora pangling pandulune
lamun Kiyai Guru
Panurta ing Wanamartèki
gupuh sèlèh paculnya
gya amapag laku
gugup matur pandêlopan
dhun Jêng Kyai bageya punapa inggih
Kae Bayi Panurta

Kang sinambrama nganthuki angling
e e lolah apa ta iya-a
sira iku Santri Monthèl
lamun nora kalèru
matur inggih inggih no inggrih
Santri Monthèl kawula
duk kala rumuhun
kautus mring Wanamarta
Kae Bayi Panurta mèsêm dènnya ngling
padha kasêlamêtan

Sinung salam Monthèl atur bêkti
amba kinèn maring patêgilan
ngambil pala sawontêne
lah suwawi alaju
jêng paduka kawula-irit
Ki Bayi sukèng driya
lah ya sunnut-pungkur
pacul kimpule tinilar
ekal-ekal Ki Monthèl lumakyèng ngarsi
gya yun nguwuh rabinya

Dungkap padhadhahaning desèki
lorahing marga rêsik arata
dhasar padhas alus wêdhèn
sandhaping wrêksa rahu
palindhungan janma aninis
miwah wong alêlampah
araryan ing ngriku
Monthèl nimpang lampahira
matur dalêm kèndêl sakêdhap nèng ngriki
kawula yun ing jurang

Sigra mring patêgalan palêstrin
nguwuh-uwuh marang rabènira
lah rubiyah dipun-age
gyannira ngundhuh-undhuh
mareneya ngong pituturi
wadon Cênthini sigra
mara dipun-uwuh
saryajar lah ana paran
sêlak-sêlak wong lagi ngundhuh kacipir
terong kara lan kacang

Ki Monthèl angling payo dèn-aglis
mêngko apa ta ora ana-a
nulya lumakya ge-age
duk sangandhaping rahu
Santri Monthèl angling mring rabi
dulunên kae sapa
nèng sasoring rahu
Ni Cênthini datan samar
yèn Kiyai Panurta lan Malarêsmi
prapta ing Wanantaka

Gugup dènnira amêlayoni
pangundhuhanira kabèh wutah
suprandene tan tinolèh
sarya anangis asru
Ki Panurta Malar samya ngling
kakang Cênthini sira
mareneya gupuh
kang ingawe dharakalan
atur bêkti sarwi sambat awor tangis
adhuh bêndaraningwang

Tan anyana lamun praptèng ngriki
kadya pêjah amanggiha gêsang
tuwan uning kawulane
Ki Bayi angêmu luh
miwah Nikèn Malar anangis
kagagas driyanira
marang putranipun
tur lagya uning kewala
mring Cênthini lir amêcaha kang ati
mêtu ing palambungan

Saking ciptanya geya pinanggih
ing putranya kang samya nis paran
lir wus sumandhinga linggèh
Malarsih ngling maksih luh
wus linggiha kakang Cênthini
sokur salamêt sira
bisa atêtêmu
Ki Bayi alon ngandika
lan wus payo Monthèl larapêna mami
marang bêndaranira

Mangunarsa ingkang andarbèni
padhukuhan ya ing Wanantaka
Ki Santri Monthèl nulya ge
angirit lampahipun
gupuh angling mring rowangnèki
jupukên paculingwang
lawan kênthang kimpul
maksih kari anèng têgal
lan janganan kang wutah iki nèng siti
lah age kukubana

Ingong padha lagya wuh tur uning
marang Ki Sèh Adi Mangunarsa
kang tinutur mentar age
Ki Monthèl sigra laju
anèng ngarsa lawan Cênthini
Kae Bayi Panurta
lan rubiyahipun
ciptanira jroning nala
putranira Tambangraras Amongragi
Jèngrêsmi Jayèngraga

Panggih nèng wisma sadayanèki
têka mangkana graitanira
kang mara-tamu lampahe
prapta ing korinipun
Santri Monthèl turira aris
dalêm kèndêl sakêdhap
kewala nèng pintu
kawula matur putranta
kang ngaturan tan lênggana samya nganti
nèng kori paregolan

Santri Monthèl lan wadon Cênthini
praptèng ngarsa matur kutawèlan
punika ramanta rêke
Ki Bayi Panurtèku
lan ibunta Nyai Malarsih
kalawan mitra-tuwan
Ing Ngardipalèku
Malangkarsa Pariminta
Amongsari dadya tamu gangsal èstri
samya minta pangguha

Mangunarsa mèsêm ngandika ris
kangèlan têmên gyannira pajar
wus aywa angandhar rêke
aturana dèn-gupuh
ywa kasuwèn anèng ing kori
Ki Monthèl sigra mentar
angaturi tamu
Mangunarsa mêthuk lampah
madyèng natar Ki Monthèl angancarani
sigra kang ingaturan

Wus tumama salêbêting kori
praptèng natar gupuh Mangunarsa
ngaturan laju lênggahe
anèng paningratipun
wus samêkta gêlaranèki
gya samya tata lênggah
Mangunarsa kantun
dènnya lungguh anor-jiwa
atur bêkti salam mring Kiyai Bayi
miwah mring ibunira

Samya tur pambagyaning basuki
nulya asalam mring mitranira
Kae Sèh Malangkarsane
gantya andana sukur
gantya salam mring Amongsari
miwah mring Parinminta
lah pambagyanipun
Mangunarsa malih mojar
mring santrinya lah Monthèl inggalna aglis
riningong Anggungrimang

Lan rabine Nikèn Rancangkapti
Ki Santri Monthèl gya lumampah
angenggalakên lakune
papaging Jurang Jangkung
matur jêngandika dèn-aglis
rakandika tamuwan
mara-sêpuhipun
Jêng tuwan Sèh Amongraga
lan kang ibu mitranta Ngardipalèki
Malangkarsa Mongsêkar

Pariminta dadya gangsal èstri
marma andika kinèn enggala
Sèh Anggungrimang wuwuse
lah iya kakang sukur
payo gêgancangan lumaris
tan dangu lampahira
praptèng dalêmipun
ingawe marang kang raka
yayi Anggungrimang lan rabinirèki
ing kene alungguha

Kalihira nêmbah lunggyèng ngarsi
Ki Mangunarsa aris ngandika
ngabêktiya ing rama ge
myang mring ibunirèki
kang liningan sigra ngabêkti
salam matur pambagya
miwah maring ibu
winangsulan karaharjan
gantya ri kang Rancangkapti angabêkti
mring rama ibunira

Nulya mring pra mitranya waradin
sasalaman samya gantya-gantya
wus tata palungguhane
Mangunarsa lingnya rum
Rancangkapti lah sira yayi
ngruktiya ngukus pala
pasugatèng tamu
kang kinèn mentar sing ngarsa
Kae Mangunarsa awêcana aris
mring Ki Bayi Panurta

Punika putra paduka sami
ingkang sêpuh Kae Sèh Mongraga
nuntên kawula wiyose
èstri warujunipun
Rancangkapti kasemah dening
Kae Sèh Anggungrimang
punika kang mêngku
sira Ki Bayi Panurta
ngling andonga sukur Alkamdulillahi
mugi tulusa krama

Semahipun ki jêbèng punêndi
Mangunarsa mèsêm aturira
wondene kawula rêke
dèrèng parêng panuju
wontên karsanira Hyang Widdhi
amba langkung sumarah
takdiring tumuwuh
karsaning sira Pangeran
apan dèrèng ambukakên ingkang kapti
babing asêsemahan

Kae Bayi anyathêt ing ati
lamun sira Kae Mangunarsa
ahli wadad agamane
lawan pribadinipun
angluhurkên têtêsing ngèlmi
purbaning rèh kasidan
luhunging tumuwuh
wasana alon ngandika
Kae jêbèng inggih rêke rèyang riki
tumêkèng Wanantaka

Nuntên pituduhing janma luwih
rèyang ngaruruh wêka kang kentar
nèng Wanantaka sanane
Amongraga kang dunung
lawan Tambangraras kang rabi
malih tumutur kentar
rinta kalih jalu
Jayèngrêsmi Jayèngraga
sarabinya Turida lan Rarasati
samya nis ngendra paran

Cipta rèyang panggiha sawiji
bapak prasasat panggih sadaya
makatên cipta-ngong rêke
marma ibunta tumut
ngendra paran tan etang wuri
ing ngarsa pringgabaya
durgamaning ênu
mahas ing wana wulusan
papèng marga nguncal anjalak pandêling
ngundar suta kang kendran

Têmah ing mangke reyang papanggih
lawan Kae jêbèng ingkang muga
nuduhna kakanta gyanne
nêdha tumuntênipun
panggih reyang kantaring kami
wau Ki Mangunarsa
mindu tan na muwus
Ni Malarsih duk tumingal
mring Kae Sèh Mangunarsa tan kêna ngling
Malarsih ngêmu waspa

Marawayan lumuntur ngusapi
Nikèn Malarsih ciptaning driya
têndo yèn kaya sabêne
tan na wêkasanipun
anggung gawe sinungan warti
warta kang nguyawara
têmah tanpa dunung
ngur baya aja na warta
tutur gawe pangarêm-arêming ati
tan ana yêktinira

Mangunarsa uwus ngudanèni
marang kang ibu-saciptanira
sabil tafakur driyane
ngungun ciptaning kalbu
anor panarimanirèki
mungguh kawulaning Hyang
mukmin wadon iku
apês-apêsing kawula
katujune kita tan tinitah èstri
tinitah mukmin lanang

Tan sinungan santosa ing budi
gujih maring panggodhaning setan
salang-surup pangajake
cupêt pangandêlipun
dalil parêk maring Hyang Widdhi
iki jalmring utama
parêking ngalulut
tan tawêkal cobaning Hyang
marma èstri tan winênang angimami
saking takyuring iman

Sira wau Nikèn Mularêsmi
parêmbeyan umatur ring raka
Jêng Kyai paran ta rêke
putranta gyan dumunung
dene datan wontên kaèksi
pundi malih winarah
sasananing sunu
Kae Rundaya lingira
sarwi kaca-kaca locananirèki
lah nyai sarèhêna

Durung kêna kinira yèn sêpi
ing patanyan pan durung winêdhar
ring sabda kajatèhane
ywa sira tyas kêsusu
bokmanawa tumêkèng sisip
kasaping pangudinta
gangsuling pamuwus
halating sira Pangeran
kang pracaya marang lantaring pandêling
rêngkuhên dutaning Hyang

Malangkarsa nambung nêmbranani
alêrês rêke ingkang mituwa
rakanta paman sojare
rèh-rèhayuning ngèlmu
aywa kirang pangandêl bibi
mum kewala ing priya
tan na lating kalbu
mugi bibi anrah karsa
marang Kae jêbèng Mangunarsa singgih
kang pracaya ing driya

Rèrèh tyasira Nikèn Malarsih
sinambramèng sabda ring kang putra
marang karsa panglêjare
Ki Bayi Panurtèku
anor alon ngandika malih
marang Sèh Mangunarsa
kadi pundinipun
wau patanyan manira
iki jêbèng mugi asunga pandêling
wêlasa ing apapa

Sèh Mangunarsa turira aris
paman Kiyai Bayi Panurta
lamun parêng ing karsane
sasêlot-sêlotipun
yèn kawula bilih manawi
sagêd yèn umatura
kang saèstunipun
kang parlu prasasat sunat
aprayogi arêbat wêktu rumiyin
mangkya lamun wus bakda

Samya raraosan ingkang kinapti
lamun wontên pitulung Hyang Suksma
dhatêng paduka kalihe
lah suwawi awêktu
kang ngancaran rahab samya ngling
inggih langkung utama
rêbat parlunipun
nulya samya mring pahèran
samya salat Ngasar anèng masjid alit
suro panêpènira

Para sêpuh ngancaran ngimami
tan na karsa kêdah mum kewala
Sèh Mangunarsa nulya ge
majêng ngimami wêktu
marêngakên niyating takbir
-ratul ikram upama
lir curiga kunus
cèplêse manjing warangka
datan inong panjinge lir wingi uni
rapêt tan ana rênggang

Wus antara têrtibing ngabêkti
catur rêkangat tahyat akirnya
asalam bakda salate
muji myang dhikiripun
donga limang wêktu sinuci
paragat salirira
sasalaman gupuh
santri mudhun saking langgar
pra ngulama taksih laju tata linggih
nèng palanggaranira

Ki Sèh Mangunarsa matur aris
mring rama Kae Bayi Panurta
ririh aturira rêke
wau paduka nêngguh
angandika tatanyèngkami
putranta Sèh Mongraga
saha grahanipun
sira Nikèn Tambangraras
sasananya putra-paduka ing mangkin
sênêt nèng pamêlêngan

Jurang Jangkung pamidikanèki
tambwèng pulo sela Palanggatan
nèng ngriku piningitane
akèrêm ing ngasamun
awak suci abangsa latif
tan kèngang yèn ginanal
kalawan pandulu
ing sawênyahing paningal
wus nugraha purna kasidanirèki
nèng jaman kasampurnan

Yyan paduka sayêkti sêdyapti
apêpanggya lan para putranta
tan kèngang ginanal ing rèh
kêdah surup ngalêmbut
sarat alambaran subrangti
angêningakên karsa
sanalikanipun
kang lir rasaning angidham
pan kumêdah makatên ingkang supadi
wontên pitulunging Hyang

Lamun datan makatêna ugi
yêkti datan panggya kang sinêdya
ing lair dede lambunge
lamun parênging kalbu
rêke mangke kewala yèn wis
ing wêktu bakda Ngisa
amba angsung dunung
mangke paduka tirakat
anèng Jurang Jangkung palanggatirèki
putranta Sèh Mongraga

Lawan Tambangraras ku rênèngsih
anèng pulo sela Palanggatan
ing ngriku gyanta kapanggèh
ananging lamun durung
putra tuwan suwe tan panggih
antara ing sadina
kalih dintênipun
tri dina têkèng sêpasar
nadyan langkung sapêkênipun upami
dèrèng wontên papanggya

Kang punika tur-kula Kiyai
lawan ibu aywa sêlan tampa
katimpah ing subrangtine
driyanya kang sumungku
ngarsa-arsa ayun papanggih
linambar tarak-brata
êkas siyang dalu
anèng Jurang Pajangkungan
asêmadi supadi enggal kapanggih
lawan para putranta

Karantênipun makatên ugi
sampun saèstu jalaranira
ahli luhung fakufune
kêdah anrang pandulu
ing ngasêpi mêmêlêng kapti
manawi tan katimpah
ing niyat lyanipun
anungge kalawan karsa
inggih kadi-kadi insa Allah ugi
dhatêng ingkang sinêdya

Samya tumungkul ingkang alinggih
myarsakkên lingira Mangunarsa
mungguh tingkah patêmone
Ki Bayi Panurtèku
lawan sira Nikèn Malarsih
lir latu ingêmpanan
dinamonan murub
sukur suka ing ngabrangta
cipta têkèng pralaya yèn tan papanggih
lan putra samadaya

Kae Bayi angandika aris
ênggèh Kae Jêbèng Mangunarsa
rèyang wus sumarah ing rèh
punapi ingkang tuduh
rèyang datan lêngganèng kapti
sumêdya têmah lena
linabuwèng ênu
tan kumêdhap ing babaya
amêng rêke kewala pangguha dening
para kaka-kakanta

Wus mangkana kang agunêm angling
Ki Sèh Mangunarsa anêmbrama
ngaturi mring pawismane
kang ingancaran gupuh
samya mudhun saking ing masjid
prapta tata alênggah
nèng paningratipun
samêkta sasajinira
Mangunarsa ngandika marang kang rayi
lah Rancangkapti sira

Lamun wus gyannira ngukus nuli
yayi sira saosna ing ngarsa
ingkang liningan ge-age
mentar sing ngarsa nuduh
pawongira Darêman aglis
Cênthini lan lakinya
Ki Monthèl abikut
anampa rampadanira
Rancangkapti ngirit rampadan nèng ngarsi
nyangking kêndhi pratala

Praptèng ngarsa rampadan sinaji
bubucu munggèng panjang giri bang
lawuhan nèng lancarane
jangan pindhang nèng tuwung
opor bèbèk basêngèk pitik
batutu êtim dara
age pal puk duduh
dhèndhèng gêpukan gorèngan
panjèn ragi sujènan sêrêgan ati
tuntut kalêmon limpa

Gadhon gêndhon ayam krupuk pêtis
samsambêlan lan lalab-lalaban
mawarna lalawuhane
sawusira rinamut
Ki Sèh Mangunarsa ngling aris
sumangga wawantingan
adhahar sananjung
nulya samya wiwijikan
Kae Bayi Panurta lan Ni Malarsih
datan karsa anadhah

Ki Sèh Mangunarsa ngancarani
sumangga hyun paduka anadhah
miwah sadaya ature
nambrama bukti kêmbul
Kae Bayinauri aris
ênggèh jêbèng kang muga
wontên maklumipun
myang kang pra bukti sadaya
ingkang sami rahab dumugi nadhahi
rèyang lagya asunat

Kadhatêngan patuwuking bukti
marma ing ngriku kewala nadhah
reyang pradikakna rêke
sadaya nor umatur
pangapuntênipun Kiyai
nauri lah Bismillah
aywa wancak kalbu
nulya samya lêkas nadhah
datan sami pikantuk kang sami bukti
dhasar tan ahli nadhah

Lir wong ngicip-icip sadayèki
tan pantara dangu aluwaran
gya cinarikan ambênge
sinungkên pawong pungkur
-rira Anggungrimang wargèki
samya kinèn anadhah
kulawangsa pitu
Ki Piturun Martaduta
Palakarti Saloka Salodha tuwin
Drêmadana Prakosa

Pan warata santri jalu èstri
samya amangan lorodanira
pinarutah sadayane
Ni Rancangkapti gupuh
ngêjokkên dhadharanèki
cinarikan ingalap
nyanyamikanipun
samya ngambil sasênêngnya
Kae Bayi Panurta ngandika aris
mring Ki Sèh Mangunarsa

Yèn pinarêng jêbèng ing karsèki
mugi jêbèng reyang tuduhêna
ing Jurang Jangkung prênahe
manira yun mituhu
ênggèh ing saparahing tuding
sapunika kewala
maring Jurang Jangkung
ing pulo Sela Langgatan
mupung masih wontên siyange sakêdhik
Mahrib rika kewala

Ki Sèh Mangunarsa matur aris
inggih sumangga Alkamdulillah
kawula anguntapake
Ki Bayi lon amuwus
lah wus payo sira Malarsih
age sira dandanna
pagendhonganamu
Malarsih nulya samêkta
Kae Bayi minta mit ingkang alinggih
samya asasalaman

Sarya nêmbrama saha pupuji
Ki Malangkarsa Sèh Anggungrimang
Pariminta Mongsarine
samya nêmbah jumurung
dan umangkat samya ngudhuni
umiring sadayanya
anèng pungkuripun
têkèng sêndhang Kalampeyan
Malangkarsa Pariminta Amongsari
miwah Sèh Anggungrimang

Sakulawangsanira pra sami
kèndêl tarap nèng têpining sêndhang
sêdyèng ngriku sadayane
dènnya nguntapakên laku
ingkang laju mring Jurang Miling
pulo Palanggatira
Sèh Adi Mongluhung
wau kang sêdya amara
Kae Bayi Panurta Nikèn Malarsih
katri Sèh Mangunarsa

Monthèl Cênthini nulya umiring
lumadi saliring tirakatan
ngrukti rabuk padupane
upêti mêrang landhung
Ni Cênthini lumakyèng ngarsi
angirit lampahira
marang Jurang Jangkung
kang sêdya sumungku ika
tan antara dangu lampahira prapti
ing Pulo Palanggatan

Tumurun jurang calangapnèki
nabrang pakiriyan kali asat
kèndêl mahèr astutine
wusnya sotya wè wulu
nêtêr ing pangundhakirèki
Kae Bayi Panurta
lawan garwanipun
ngungun wuryaning ngasrama
atêtaman tanduking puspita minging
kasilir ing maruta

Têka mangu lampahira kalih
kamarutan kang amawa ganda
lir srêbêt sêkar gêlunge
Tambangraras ing dangu
duk maksih nèng Wanamartèki
kalihe ngêmu waspa
karantan ing kalbu
praptèng tirahing ngasrama
nèng sasoring wrêksa rêjasa kêtangi
payoman ing gigilang

Anèng ngriku dènnira alinggih
sakeringe sela sumayana
Monthèl ngujurkên widhige
wus samya prênah lungguh
Mangunarsa wacana aris
paman atur kawula
kang punika wau
mugi-mugi kang kadriya
saking asru wulangan paduka kalih
dadya jalaring nala

Lamun datan pepeka ing kapti
anduwa-duwa osiking driya
kang wus kêncêng ing ciptane
punika rubeda gung
panggraita kang mawa nisir
anyupêt pangandêlan
-nipun ing Hyang Agung
dadya amanggih pacuwan
sêne marang pandamêl kang wus utami
tuwas ngikal kangelan

Saking dèntên kawula puniki
bokmanawi bibi kikirangan
saking cupêt piyandêle
ingkang puniku sampun
kêdah rila maring subrangti
kang datanpa karana
panêlangsanipun
nuwun ing sira Pangeran
poma ibu kang awêning ing pandêling
nanêdha ing Hyang Sukma

Kalawan cipta ingkang lêstari
Nikèn Malarsih saha wêcana
mugi tuwan pandongane
kinuwatan ing kalbu
amituhu sarèhing tuding
Kae Bayi Panurta
ngling mring garwanipun
iku prasasat idayat
sawuwuse Ki jêbèng Mangunarsèki
aywa ninang ing sabda

Nikèn Malarsih sanggêm tyas êning
dènnya wus padhang tan kumalèndhang
Sèh Mangunarsa sabdane
aris dènnya amuwus
lamun sampun paman Kiyai
lah paduka kantuna
tashuding Hyang Agung
nèng sasana pamindêngan
mugi kadhatêngana ciptaning kapti
saking pitulunging Hyang

Kae Bayi Panurta ngling aris
ênggèh Kae jêbèng Mangunarsa
reyang wus tilarên rêke
mung pandonganira lul
maring Suksma kang murah-asih
anulya sasalaman
miwah maring ibu
samya mangastitèng nala
Mangunarsa kalilan nulya umulih
Santri Monthèl rowangnya

Gagancangan dènnira lumaris
kawatir wus akir wêktunira
manawi êpot Mahribe
tan dangu lampahipun
praptèng sêndhang Kalampèyanèki
Mangunarsa ris nabda
mring kang samya ngantu
wawi ing masjid kewala
rêbat parlu ingkang liningan agipih
mring masjid samya salat

Santri kathah pujiyan anganti
marang imam nulya kinamadan
Sèh Mangunarsa imame
santri jalwèstri makmum
dènnya samya asalat Mahrib
yata wau kang lagya
anèng Jurang Jangkung
sira Ki Bayi Panurta
lan kang garwa katri lan wadon Cênthini
minta mahèran kadas

Anèng pawidhingan gyannya bêkti
wusnya sunat nulya ngangkat kamad
anjênêngakên salate
amusthi niyatipun
pinarêkkên tibaning takbir
nirnakkên tingal jamak
kadya wong pakacub
ing ranu sirna agninya
wus purnaning tan kari sêpêlik gêni
padhêm tan kalabêtan

Datan pae Nikèn Malarêsmi
nuwajuhkên êninging paningal
imam Pangeran têlênge
tan mèngèng driyanipun
Ni Cênthini sawusirèki
angrukti pakutugan
angambar kumêlun
nulya glis amakmum salat
wus antara pangabêktinirèng Widhi
Mahrib tumêkèng Ngisa

Wusnya paragat sunatirèki
laju patakur maring Hyang Sukma
anggantêr puji dhikire
ngèstokkên ing atuduh
saking byating wulangunnèki
ring putra kang sinêdya
pangguha ing ngriku
anèng unggyan pamêlêngan
apan datan cinatur kang mêlêng brangti
yata Ki Mangunarsa

Sabakdanira Ngisa pan maksih
anèng masjid agêng dènnya lênggah
Kae Sèh Malangkarsane
lawan Parimintèku
lawan sira Sèh Amongsari
kae Sèk Anggungrimang
Rancangkapti pungkur
myang pra kulawangsanira
Ki Piturun Martaduta Palakêrti
Prakosa Darmadana

Ki Salodha Ki Saloka alinggih
têpung kapang ngarsèng pangimaman
sinaji nyanyiamikane
jêruk sêmangka timun
pisang suluh nangka kuwèni
katela gantung maktal
langsêp lan kapundhung
srikaya pêlêm malowa
manggis duryan kimpul kênthang wi gêmbili
miwah olah-olahan

Gugurihan ingkang manis-manis
juwadahan myang kang galêpungan
adèn-adèn pangolahe
Mangunarsa amuwus
lah sumangga sami nyanyamik
nulya sami angalap
ing sasênêngipun
Ki Malangkarsa ris nabda
yayi Mangunarsa manira puniki
punapi ta kenginga

Yèn ta lamun papanggihan dening
rêke sang Sèh Adi Amongraga
paran manira jalare
karantêne puniku
duk manira nèng wisma mami
nuju wontên dhatêngan
Monthèl duk ingutus
tur surat mring Wanamarta
kampir marang dhukuh ing Ngadipalèki
sung surat mring manira

Dangiyahe salam maring mami
ijoaning srat ring Jayasmara
tuwin mring Jayèngragane
puniku sêmonipun
waliyolah wus ngdanèni
kalle rêke punika
kula dèrèng pangguh
lan Sèh Adi Amongraga
sakalangkung manira angayun kapti
supadi apêpanggya

Sèh Mangunarsa nauri aris
inggih manawi langkung bêgyanta
kang sarèh kewala rêke
yèn kayunta ngayun hyun
adrênging sih sinihan sami
sami panujonira
mangsa kalanipun
kadya lamun kasêmbadan
anging datan kingang dinadak ing kapti
kêdah anarèhêna

Malangkarsa anauri aris
yèn kadyèka yayi Mangunarsa
manira tan ayun mulèh
lamun ta dèrèng sinung
ing pangiksa ing Sang Khakiki
sun sumêdya iktikab
nunungku ing dalu
kewala nèng Wanantaka
Ki Sèh Mangunarsa anauri aris
sukur Alkamdulillah

Paduka jênêk wontên ing ngriki
yèn antuk sihira ing Pangeran
kadhatêngan ing kajate
Malangkarsa nor muwus
yayi bab masalahing ngèlmi
sampurnaning kasidan
roroning asatu
rimbag makluk lan Kalèknya
kadipundi yayi paliringanèki
makluk makal Kalèknya

Ki Sèh Mangunarsa ngandika ris
kakang Malangkarsa kang punika
ing basa langkung rungsite
angèl lêlèjêmipun
yèn kaprèncèt aniniwasi
murungakên kadadyan
kadadèning wuwus
tan waskitha ing wêkasan
sêbabipun basa punika tan kenging
ginalak ginagampang

Malangkarsa nor dènnira linggih
Sèk Mongsari lan Sèk Pariminta
andhêku ngapurancange
Anggungrimang tumungkul
Rancangkapti angangsêg linggih
mèpèt keringing raka
Sèh Mangunarsèku
myang sakulawangsanira
Ki Piturun Martaduta Palakarti
Saloka lan Salodha

Ki Prakosa lan Darmadanèki
sumungkêm lir konjêm ing pratala
tan akêcap sadayane
samya angalap wuwus
surasane ngilmu ginati
tan na-wèwèng ing nala
anunggèng pangrungu
Ki Malangkarsa ris nabda
kae jêbèng mênggah palimpinganèki
ing kajatèanira

Ki Sèh Mangunarsa lingira ris
inggih kakang Kae Malangkarsa
andika tampa-a rêke
prèjènganing ngalêmbut
langkung tanggapirèng pangèsthi
ing ngilmu kang minulya
ginraitèng kalbu
mungguh makluk makalira
têkèng Kalèk kongsi nir makalirèki
Kalèk pribadinira

Kadya parusi tinunwèng agni
parusi nir kênthêling rurupa
têmbaga sari dadine
pinurba ing mas tatur
rambah tunu winor ing kowi
linawus ing ngarrêngan
ginênèn agni gung
luluh roroning atunggal
dadya Kalèk tan ana wujud kêkalih
purba-pinurbasesa

Makluk aranning kawula yêkti
makal ênggon tilaming atunggal
Kalèk Hyang Widdhi têgêse
yèn wus kadya puniku
makluk kang wus abadan Gusti
tan wor gwanning sarupa
pribadi gyannipun
tan kengang yan ginagampang
mung dhèwèke kewala kang anjumbuhi
tunggal sira Pangeran

Wus suwasa tan aran kakalih
rukmi têmbaga tan winicara
ro dadya sawiji nungge
nir sangkan parannipun
bakal rukmi tan dadi rukmi
bakal têmbaga datan
dadya têmbagèku
tan na ran-aranning bakal
kadya rahsaning lanang rahsaning èstri
cawuh jatining rasa

Dadya martabat nurbuwah latif
insaniyah la takyun pinurwa
tumêkèng insan kamile
nèng makaling alimut
ran mukamadiyah ginaib
wus sinung kuwasèng Hyang
mijil aran makluk
rambah arannya kaping pat
datan liyan kang wujud dhirinirèki
pan misih mula juga

Tinggal bakal awal rannirèki
tan ran rasaning èstri lan priya
makotên saupamine
liring angèl puniku
luput tanggap panganggêpnèki
badan kita punika
anggêpe sinêngguh
mangeran kang Maha Mulya
budi kita puniki rêke dinalih
makluk aran karijah

Pan punika ingkang niniwasi
nganggêp basa kasusu ing warta
kewala dèrèng nyatane
kaprècèt dadya lacut
pêcat ciptanira kang titis
lir sawung matarangan
antigannya uwuk
tan ana nêtês sajuga
sabab dening êndhoge tan dèn-angrêmi
pêcah abilarungan

Pêngrasane antiganirèki
bisa nêtês tan lawan ngangrêman
saking luput pandaliye
apan sampun saèstu
ayam sagêd nêtês kèh kêdhik
makatên malih jalma
sagêd nguwus ngilmu
anging amuwus kewala
pangangrême ing tokit tan dèn kawruhi
têmah wigar anggagar

Sêdhêng samantên kewala lining
langkung dhaup ing graitanig tyas
pan lagya rarasan bae
tan têmu ing tumuwuh
rèhning samya tabakul ngilmi
sira Ki Malangkarsa
suka sru gumuyu
wruhing lêlèjêming basa
mangsa Karo winijil mangsa Dhêsthèki
asangkrib ing kêkêran

Tan kêna pinêthit ing kayêktin
lyan kang samya cathêt ing wardaya
Malangkarsa Gungrimange
sadaya samya kadung
kadung tanggapira ing ati
mêmête kang upama
kelangan pangrungu
tyasnya tampa uga ora
Rancangkapti lantip barkating pawèstri
kadung dungkapira

Pan wus ahlinira janma lêwih
tan amêdhar jatining kêkêran
amung pinarlambang bae
ing lêlèjêming sêmu
lir amilis mina jro warih
ewuh sananing kêdhap
tan kêna dinunung
liyane janma kang wus man
tan kasêlan surup kalêmpiting kapti
sutêsna brangtanira

Têngah dalu wayahe kang wêngi
Ki Sèh Mangunarsa lon wacana
punapa mangke karsane
sêdhêng lalêswan dalu
nuduh pawongira pawèstri
Darêman kinèn sigra
ngambil kêlasa lus
lan singêp kajang sirah bang
kang liningan Darêman tan dangu prapti
naoskên pasareyan

Wus pinarnah gêgêlarannèki
Ki Sèh Mangunarsa aris nabda
kakang Sèh Malangkarsane
kula turi anjunjung
anèng masjid kularsa maring
natar nimpar asunat
sakêdhap ing dalu
sira Monthèl rumêksa-a
lamun ana karsane sira dèn aglis
aywa kuciwèng karsa

Matur sandika ingkang sinung ngling
Sèh Anggungrimang alon wacana
lah kakang Malangkarsane
kawula amit mantuk
jêngandika kantunna guling
kewala benjang-enjang
kula-turi rawuh
marang pawisma kawula
Kae Malangkarsa anauri aris
insa Allah kewala

Nulya aluwaran kang alinggih
samya sasalaman gantya-gantya
Sèh Mangunarsa nulya ge
nimpar mring Jurang Jangkung
waktu saur wancinirèki
nèng sêndhang Kalampeyan
pamidikanipun
wau Ki Sèh Anggungrimang
angling marang kulawangsanira sami
lah kakang Drêmadana

Lawan Martaduta Palakarti
Prakosa lan Piturun kariya
wong lima anènga kene
Saloka Salodhèku
kang amilu mulih ing mami
kang liningan sandika
wong lilima kantun
rumêksa Sèh Malangkarsa
Anggungrimang pamit tur salamirèki
miwah Ni Rancangkaptya

Wusnya salaman katrinirèki
nulya sami lèngsèr palungguhan
miwah Ni Rancangkaptine
mudhun sing masjid agung
mulih ngidul mring Wanasari
ingiring pawongira
obor anèng ngayun
Jurang Jangkung kalintangan
pan wus têkèng brang kidul ing Wanasari
praptèng pawismanira

Tan winuwus ing ratrinirèki
pan cinatur Ki Sèh Malangkarsa
anèng ing Wanantakane
apan tinamu-tamu
kurmatira raina wêngi
anèng lèr tan kuciwa
pasugatanipun
tansah rasan ngèlmi rasa
atêtêlon Kae Sèh Mangunarsèki
Malangkarsa Gungrimang

Lamun nèng kidul nèng Wanasari
sinuba-suba ing pasugata
kalangkung rahab kalihe
yata ingkang cinatur
wau sira Kiyai Bayi
kalawan garwanira
anèng Jurang Jangkung
ing pulo Sela Langgatan
lan Cênthini sabên sawayahing bukti
kinirim rarampadan

Anging Kiyai Nikèn Malarsih
datan arsa kinirim anadhah
pakirim winangsulake
myang nyamikan tan ayun
amung mucung ciptaning ati
dènnira ngarsa-arsa
rawuhe kang sunu
panggihe anèng Langgatan
wus andungkap tri dina tri dalu mangkin
tan mijil katingalan

