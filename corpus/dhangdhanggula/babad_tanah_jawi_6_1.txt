ri sampuning mangkana wadyalit
pinangarahan samya akarya
batabang myang bata putèh
sampuning karya wau
bata abang putih cumawis
sêmana wong Mataram
pan samya anambut
kitha bacingah kinarya
karya kitha bêbolongan tan amawi
Panêmbahan ngandika

sutèng ulun jêbèng Senapati
dènnya karya kutha tan amawa
lêlompongan ing bêdhile
kadyapa têmahipun
Senapati aturiraris
sêdya ulun manawa
wontên mungsuh rawuh
wong Mataram angêkêba
jroning kitha yèn maksih amrêp Matawis
ulun mêthuk ing jaba

sampun cêlak lan nagri Matawis
inggih ulun ingkang amaguta
atalang pêjah gêsange
yèn kongsia anêmpuh
ripu ngambah têpi nagari
ulun apan awirang
mulat wong Matarum
akathah yyan kawarnaa
karya kutha bacingah apan wus dadi
sêmana binabadan

karêngèng toya marga ing bumi
wus ing mangkana natèng Mataram
mijil awan ring gajahe
sri narendraris muwus
lah ki jêbèng payo anitih
dipôngga atunggalan
lawan jênêng ingsun
Senapati atur sêmbah
nuwun duka kawula anuwun ajrih
dados punapa amba

kamipurunipun Senapati
jajara lawan paduka nata
ila-ila pinanggihe
pan kawula pukulun
dahat ajrih cêlêk ing gusti
inggih dharat kewala
pan lampahing ulun
Panêmbahan sigra mojar
apan kita jêbèng ngantya ngong turuni
Senapati gya nêmbah

saha ngrêpa muka lir konjêm ing
siti anulya ngunggahi ôndha
kang munggèng liman sirage
sampun praptèng ing luhur
liman sampun Ki Senapati
umunggwing ing palana
linggihira bukuh
mêmpis-mêmpis saking jrihnya
gajah siji kinaroron myang sang aji
lawan Ki Senapatya

rajèng Mataram sigra dènnyangling
hèh ki jêbèng Senapati ingwang
nguni mirsa wirayate
pucang tirisanipun
ing Mataram wruhanta benjing
wong wetan kang angrusak
myang kang tanêm tuwuh
umatur Ki Senapatya
yèn èstua wirayat punika benjing
ulun dahat awirang

aningali wadya ing Matawis
yèn wong wetan èstu angrusaka
tanêm tuwuh Matarame
yèn taksih gêsang ulun
ing Mataram têmahan rêmpit
myang wong wetan kongsia
dhatêng ing Matarum
pan lêwih ulun awirang
mulat ingwang panêdha ulun ing Widi
ping rwa mring Rasulullah

punika yyan wong wetan dhatêngi
inggih ulun apunagi benjang
panêmbahan ris dêlinge
kang mangkara sutèngsun
apan uwis gaib ing Widi
pasthi tan kênèng owah
lan wingi turipun
kajinêman pan sakèhnya
wong bang wetan arsa adus ing Sêmanggi
dening kang ngirid lampah

iya si adipati ing Gêndhing
kang angiring wong ing Pasuruan
tan kantun Surabayane
kang ngirid lampahipun
iya Adipati Pasagi
lan Ki Rôngga Lêlana
ing Kadhiri iku
mangkana Ki Senapatya
atur sêmbah mring nata inggih rumiyin
wong bang wetan punika

apan ta sampun ulun ayoni
satunggal datan wontên puruna
sang nata aris dêlinge
lah jêbèng sutèng ulun
apan padha titahing Widi
iya Ki Senapatya
aywa kita ujub
kibir iya myang sumangah
apan padha kawulanira Hyang Widi
tan kêna minajanan

rèhning aurip puniku kaki
pan karsaning Hyang kita nganggea
ing sokur lawan rênane
Senapati wotsantun
langkung nuhun barkat sang aji
kasuhun ing mastaka
sih tuwan kang dhawuh
sampunnya ngidêri kutha
Sri Bupati Mataram mring pôncaniti
sigra têdhak sing liman

myang Senapati tumurun aglis
saha wotsêkar saking dipôngga
sarya mangrêpa lungguhe
dahat dènnya abukuh
mukanira konjêm ing siti
Panêmbahan ngandika
tangia sirèku
sutèng ulun Senapatya
alinggiha lawan arinira kalih
ingong mantuk ing pura

lah aywa kita mantuk tumuli
sutèng ulun sigra Panêmbahan
jêngkar wus manjing purane
kang para garwa sampun
ingandikan sadaya sami
mantri aglar pasowan
ajêjêl supênuh
myang para putra sadaya
maksih pêpêk miwah pra santana sami
jajar lan Senapatya

kawarnaa kang anèng jro puri
sri narendra akèn nimbalana
maring jro Senapatine
myang sakèh sutèng ulun
aja bubar maksiha linggih
ana ing pagêlaran
yèn mangkya wus mêtu
sutèng ulun Senapatya
luwarana ri sang duta nêmbah mijil
andhawuhkên andika

hèh Ki Senapati kita mangkin
ingandikan manjinga jro pura
sakèh putra nata kabèh
aywana bubar gupuh
maksih amagêlaran nangkil
myang pra mantri santana
maksiha alungguh
yèn Senapati wus mêdal
kita kabèh luwarana bubar mulih
sigra Ki Senapatya

gya sikêp wêdhung kunca winiwir
saha tinêkuk jrih lumungsura
ing siti sigra lêbête
ing jro pura wus katur
ri nata gya kinèn umanjing
tan antara wus prapta
ing ngarsa sang prabu
dahat jrih mulat ing graha
lampahira mangrêpa agya alinggih
munggèng ing palataran

mukanira lir konjêm ing siti
sigra ingawe kinèn manjinga
sang nata sigra dêlinge
hèh maraa ing ngayun
sutèng ulun linggiha nginggil
jajar lan ibunira
Senapati dhêku
umatur saha wotsêkar
nuwun duka pun Senapati pan ajrih
yèn ajajara lênggah

mila sangêt nuhun duka aji
ajrih gênging walat ingnarendra
pun Senapati yêktose
suka ngandhap alungguh
anaosi ing karsa aji
sang nata sigra mojar
apa sutèng ulun
nganti ngong turuni kita
biyangira mêngko ngong kon anuruni
ngrowangi linggih kita

Senapati sigra awotsari
agya nèlèhakên dhuwungira
Panêmbahan sigra linge
ywa kita sèlèh dhuwung
gya ingangge dhuwungirèki
nulya minggah anglungsar
angesod umaju
wus prapta ngarsaning nata
gya cinandhak kinèn alinggiha nginggil
jajar myang para graha

Senapati abukuh de linggih
tumungkul taman keguh ing wulat
saha ciptaning jro tyase
apa walês ing besuk
dening natasih andhatêngi
sangêt mring ulun iya
pêpundhutan sampun
praptèng ngarsa sigra dhahar
sri bupati garwa papat ambêng nunggil
kanêm myang Senapatya

asri wong dalêm ngadhêp ing siti
nèng bêbatur kasongan ing kayyan
kang warni papêthètane
samya sêkar mrih arum
dangu nganti nata abukti
dènnya dhahar wus wisan
linorodan sampun
rampadan samya tinadhah
kasungan ing pang nagapuspa tulyasri
wau Ki Senapatya

dahat dènira binojakrami
Senapati dènirèng narendra
kalangkung ing sih mulane
ngangkah putra pambayun
de narendra Ki Senapati
langkung ing ajrihira
sang nataris muwus
lah ki jêbèng Senapatya
dening kita durung nganggosun tingali
bêbadhong kang prayoga

apan kita tan dhêmêna kaki
Senapati sigra awotsêkar
saha mangrêpa ature
inggih adarbe ulun
kang bêbadhong nanging satunggil
inggih sampun arisak
myang niyakanipun
pan sampun têlas sadaya
Panêmbahan sigra angandika aris
hèh kaki Senapatya

iya biyangira duwe kêndhit
lah iku jêbèng kita jaluka
maksih bêcik niyakane
pasthi sinungkên iku
maring kita Ki Senapati
yèn kita kang jaluka
tan bisa nora sung
biyangira maring kita
kagyat ing tyas Senapati mirsa kang ling
sang prabu ing Mataram

angartika ing tyas Senapati
iya iki baya ana apa
sang nata iki wuwuse
pan tan kawawèng ulun
nanggêni sihirèng narpati
susunan ngong Mataram
sun têdha Hyang Agung
tulusa amangkuning rat
sinebaa sakathahe para aji
nanging ta angganingwang

mugi-mugi panêdhèngsun Widi
kawalêsa sihe gustiningwang
myang panêdhèngingsun malèh
maring Allah Kang Agung
benjang lamun manggih ing jurit
muliha binandhosa
iya angga ulun
nadyan datan palastraa
raganingwang ayya wande nandhang kanin
saking tan kawawèngwang

dening sangêt sihirèng narpati
apa ta wêwangsulan ing wadya
tan lyan ing têguh tuhune
ri kang bêbadhong wau
Senapati sampun rinakit
sang nata sigra mojar
jêbèng sutèng ulun
lah uwis kita muliha
Senapati sigra manêmbah siraglis
mundur sing ngarsa nata

Senapati apan sampun mijil
sapraptanirèng ing pagêlaran
para niyaka wruh kabèh
yèn Senapati mantuk
kang asowan sadaya sami
bubar mantuk sadaya
praptèng wisma sampun
tan kawarna lamineka
ing Mataram sigêgên datan winarni
ana lèn winursita

wong agung wetan mangkya winarni
barisira pan sampun tinata
obra kumrab gêgamane
ika ta karsanipun
anglurugi dhatêng Matawis
ingkang angirid lampah
adipati iku
ing Gêndhing lan Surabaya
satunggile inggih Dipati Pasagi
myang Ki Rôngga Lêlana

wus lumampah wau ingkang baris
kandhêg Madiun ngantosi ika
gêgaman etan pêpêke
dene ingkang lumaku
wadyèng Japan Wirasabèki
ing Malang Pasuruan
Singasari tumut
Lumajang myang Panarukan
Pugêr Pêri Cakru lawan Banyakputih
Dipati Ngrênon prapta

nagari kidul ika winarni
ing Sêmangêt Balitar myang Rawa
Kalangbrèt Panaragane
nagri pasisir iku
ing Lamongan lawan Garêsik
Sidayu myang ing Tuban
ambantoni laku
Lasêm Rêmbang samya prapta
kalêmpakan ing Madiun pra dipati
samya arêrêmbagan

karsanira sagung pra dipati
pinaju ro nagari Mataram
wus rêmbag wus bubar age
wadya wetan gumulung
gêgamane awarni-warni
pinalih kang gêgaman
ingkang mêtu kidul
ri kang tumitihing wadya
ya mangarannya Adipati Pasagi
kang umêtya lor ika

ri kang tumindhih Dipati Gêndhing
saha gêgaman ngèbêki papan
lir tasik tanpa têpine
ambèr têkèng wanagung
wana pringga dadyaa radin
atêmah ara-ara
kambah ing wadyagung
ênêngakêna wong wetan
dyan kocapa Sri Naranata Matawis
lagya sinibèng wadya

pêpak kabèh pra dipati nangkil
Senapati sêmana aseba
kalawan sasêdhèrèke
Saradipa ranipun
Ki Jajagung myang Nayakarti
Adipati Mandraka
kang tansèng ing ngayun
myang Pangeran Singasêkar
lawan malih pangeran ing Mangkubumi
miwah kang para putra

pangran dipati ika anangkil
Pangran Juminah myang Pringgalaya
Arya Wiramênggalane
Dipati Pugêr iku
wus aseba lan adipati
Têpasana jajarnya
Pangran Purbayèku
apan wus dangu aseba
sampun pêpak sakathahe kang anangkil
sang nata sigra mojar

hèh sutèng ulun Ki Senapati
ing mangkya apa sakarsa kita
ngong tumurut kita bae
dene wong wetan iku
wus lumaku mêngko kang baris
pinaju ro Mataram
iku aturipun
wong kajinêman maringwang
pan karsane wong wetan iku pinalih
lakune kang gêgaman

kang saparo lor kang dèn dalani
Dipati Gêndhing têtindhihira
ana dene saparone
iya kang mêtu kidul
Dipati Pasagi kang ngirid
saha nitihi yuda
anèng Ngutêr iku
gènnya kandhêg bêbarisan
alah iku sutèng ulun Senapati
kadyapa karsa kita

êndi kang kita papaga dhingin
apurun Senapati aturnya
saha tur sêmbah ature
langkung karsa sang prabu
pan kawula dhatêng umiring
inggih amung satunggal
kang kawula suwun
dhumatêng sri naranata
mung sang prabu sampun kongsi anindaki
ecaa anèng pura

amunga abdi pun Senapati
amêthuka jurit wong ing wetan
lan kang ulun suwun malèh
para putra sang prabu
jênêngana ulun ajurit
sampun ngawaki yuda
wontêna ing pungkur
Panêmbahan angandika
karsaningwang ngong karsa tindak pribadi
Senapati wotsêkar

ulun sangêt nuwun duka aji
yèn têksih gêsang pun Senapatya
sampun gumingsir nah anggèr
saking ing kitha agung
abdi tuwan pun Senapati
pan dinamêl punapa
yèn datan ingadu
ajurit kalawan mêngsah
paran wêwalês ulun pun Senapati
tan lyana pêjah gêsang

ulun jurit pêjaha kariyin
sampun kasêdya mantuka aran
Panêmbahan suka tyase
dhuh jêbèng sutèng ulun
yèn mangkono lah wong Matawis
payo age dandana
barisira iku
myang sakèh atmajaningwang
lan samitraningsun kabèh ayya kari
lumakua sadaya

umiringa maring Senapati
apan sakarsane lampahana
wus malatar gêgamane
anèng ing alun-alun
têkèng pasar ika ngèbêki
lêlurung kaèbêkan
dening baris agung
Panêmbahan sigra mojar
alah uwis sutèng ulun Senapati
payo kita bubara

ulun srahakên kita ing Widi
ya ta kang putra sadayanya
tumulya tur sêmbah kabèh
Senapati wotsantun
Panêmbahan ngandika aris
lah jêbèng dèn prayitna
Senapati matur
saha bêkti aturira
barkat tuwan kang tansah kapundhi-pundhi
kasuhun ing mastaka

sigra nêmbang têngara munya tri
kêndhang gong munya gumuruh umyang
Ki Bicak tinêmbang age
angangkang swaranipun
anglir gêlap kasapta mlingi
gêgaman kang pangarsa
bubar anglir mêndhung
muntab lir ardi dahana
kyèh gêgaman kang kulwan kasambungan ing
de wadya ing Mataram

para kadang lumakyèng ing wuri
sumambung Ki Senapati ika
munggèng ing madya lampahe
binaurêksèng laku
dening sagung para prajurit
miwah ing para putra
gêgamannya agung
apanthan-panthan lampahnya
tiningalan lir tasik datanpa têpi
gêgaman ing Mataram

samya prayitna ingkang prajurit
saha gêgaman awarna-warna
miwah saha busanane
akulambi bêludru
lèn kulambi sinorasari
myang rasukan sangkêlat
asri yèn dinulu
datan ta warna ing marga
lampahira wus prapta dhusun ing Taji
nulya abaris sira

pra bupati asêseban sami
kalawan Ki Senapati ika
myang para putra jajare
Ki Senapati muwus
kadyaparan karsa puniki
dening lampahing mêngsah
ingkang mêtu kidul
sintên prayogi mêthuka
sigra angling Pangeran Amangkubumi
jêbèng lah sakarsanya

Senapati sigra dènnya angling
yèn suwawi lan para dipatya
Gusti Pangran Purbayane
dados têtindhihipun
akanthia lawan kang rayi
Pangeran Jagaraga
lawan malihipun
Malangsumirang tumuta
ayya kantun inggih Panji Wirabumi
pangeran angandika

jêbèng apa sakarsanirèki
apan sami umiring kewala
Senapati gya ature
myang malih sampun kantun
pun Angabèi Wirapati
lan pun Kartiwadana
punika yya kantun
lawan têtiyang Kajoran
kang dadosa mawingking ing lampah jurit
yèn sampun ing samêkta

suwawi anggèr kula aturi
lumampaha amêthuka yuda
nging mêngsah wetan praptane
inggih kang mêdal kidul
ingkang wontên ing Ngutêr mangkin
sigra gêgaman bubar
Pangran Purbayèku
ingkang dados Senapatya
kawarnaa kang kantun baris ing Taji
wau Ki Senapatya

umatur mring Pangran Mangkubumi
miwah mring para putrasadaya
lah anggèr suwawi age
inggih sami lumaku
pan gêgaman wus bubar sami
kang lumampah ing ngarsa
mantri kilèn wau
nênggih mantri pamajêgan
Angabèi Jênar wastanipun nênggih
lan Ki Ngabèi Rawa

lan Ngabèi Awu-awu malih
myang Ki Tumênggung Bocor punika
lan Ki Ngabèi Kalêgèn
Dêmang Kalong tan kantun
sakathahnya kang wontên ngarsi
nulya mantri Mataram
lampahe sumambung
gêgamannya apêpanthan
yèn kawawas lir pendah prawata sari
pra mantri kawarnaa

Angabèi Wiratanu nênggih
lawan Ki Tumênggung Singajaya
lawan Arya Panulare
kalawan malihipun
Ki Dêmang Tanpanangkil anênggih
Ngabèi Patrabôngsa
lawan Ki Tumênggung
Wiranagara lan Arya
Jagabaya puniku mantri Matawis
samya prawirèng yuda

munggèng madya dènira lumaris
Senapati ingiring ing sanak
Ki Saradipa wastane
kalawan Ki Jajagung
datan kantun Ki Nayakarti
mangkana Jêng Pangeran
Mangkubumi wau
lumakya anèng ing ngarsa
lawan sira pangeran ing Singasari
ingiring dening wadya

para putra sadaya nèng wingking
ki adipati ing Têpasana
Pangeran Pugêr wingkinge
kalawan arinipun
Arya Wiramanggala nênggih
Pangeran Pringgalaya
tansèng anèng ngayun-
ning raka pangran dipatya
anom ingkang ginadhang gumantya aji
wau Pangran Juminah

ingkang lumampah anèng ing wingking-
ira pangeran dipatya ika
awarna-warna pangangge
sadaya wus lumaju
lampahira wus praptèng kali
Sêmanggi tatan-tatan
pra dipati agung
sakathahe para putra
wus arêmbag kanthi Pangran Mangkubumi
mila kêkah kang yuda

prawiranira Ki Senapati
kadang kinarya pangamukira
wus prapta cêlak barise
mêngsah kang lor winuwus
nata baris kidul winarni
sampun ayun-ayunan
Pangran Purbayèku
akalihan myang aringnya
Dipati Jagaraga wus campuh jurit
lan Dipati Pasagya

surak-sinurak gumuruh atri
adangu dènnya acampuh yuda
angrok rinok silih ungkèh
wau wadyèng Matarum
pan karoban lawan kang jurit
surak lir krêngèng wiyat
bêdhil tanpa rungu
kalantaka asauran
sigra prasamya prajurit ing Matawis
angawaki ayuda

agya kapwa nandêr manêmpuh ing
ripu mangamuk pindha andaka
tawan brana pangamuke
sing katêmpuh kèh lampus
lèn sira Panji Wirabumi
pangamuke lir yaksa
sing katêmpuh mawut
sing kaprawasakèh pêjah
Pangran Purobaya kalawan kang rayi
rinêbat de wong wetan

kinarubut saha pasêr bêdhil
busur lêmbing suligi myang panah
kolêm lir udan tibane
dahat suka tyasipun
nora saya miris ing galih
malah sangsaya ngrêbda
pangamuke liwung
ngowak-awik tanpa lawan
Pangran Purubaya lan kang rayi sami
ngamuk tanpa lawanan

wong wetan kang kacandhak kèh mati
munggèng rana surak lir ampuhan
sigra kalindhih jurite
wong bang wetan puniku
prajurite kathah ngêmasi
sira Ki Adipatya
Pêsagi lumayu
gêgaman abukakrakan
sakarine kang mati maksih anunggil
golong ki adipatya

angalor palayune anggêndring
Adipati Pasagi punika
mila angalor karsane
arsa nunggala iku
ya gêgaman ing Jatisari
wau kang kawarnaa
Senapati campuh
aprang lawan wong bang wetan
ramya surak-sinurak gumuruh atri
tan ana kang kasoran

pan asuwe dènira ajurit
Ki Senapati sigra narajang
angamuk lan sakadange
Saradipa Jajagung
myang Ki Nayakarti tan têbih
rampak pangamukira
wong wetan kèh tatu
sira Numpang wus palastra
pan tinigas janggane myang kang prajurit
wong bang wetan kèh pêjah

gya lumayu wong wetan kalindhih
juritira mawut mawalikan
lumayu ngungsi pondhoke
baris agung jinujug
Nayakarti iku nututi
kalawan Saradipa
myang Kenthol Jajagung
Ki Senapati nèng wuntat
mung wong magêrsari patang puluh ngiring
maring Ki Senapatya

Ki Senapati kandhane nênggih
apan kaprênah kaponakan
lan Dipati Pasagine
ramanira karuhun
Senapati lan Ki Dipati
Pasagi apan kadang
nak ing sanakipun
punika kang ingulatan
dening Ki Senapati ingatag galih
ling tyasira mangkana

katêmua paman lawan mami
ingong ujane padha satunggal
ngadua kêncêng otote
miwah tosing bêbalung
iya môngsa wêdia mami
dene tan kaparêngan
têmu lawan ingsun
apan ingsun iki arsa
icipana têtumbake man Pasagi
têka tan kaparêngan

ri sampune mangkana anuli
Dipati Pasagi tan antara
kapasang yogya lakune
kapanggih sirèng ênu
duk kapêngkok ing Senapati
dipati lampahira
anulya andulu
agya tanya wadyanira
hèh bocah sapa baya têtêngêr iki
mincêk-mincêk kudanya

dene ingapit wong magêrsari
baya wong iki prajurit ika
katara ing lêlewane
wadyanira umatur
lah punapa paduka pangling
putra tuwan piyambak
punika pukulun
Dipati Pasagi mojar
liwat pangling ingsun iya sapa iki
matur malih wadyanya

inggih punika pun Senapati
putra dalêm Kadhiri punika
Ki Pasagi suka tyase
sênggak anampèl pupu
iya kulup bagea ugi
iya katêmu sira
lawan jênêng ingsun
lawase pan amung sira
kang sun pinta gêndhèrèh tolihên mami
mung sira kang sun ajap

mupung sira katêmu lan mami
alah payo tandhing kaprawiran
ingsun ayun wruh ing mangke
iya rupanirèku
lah baliatolihên mami
Senapati saksana
sigra nolih gupuh
tiningalan yèn kang paman
anut ing Senapati asru dènnyangling
maring ing wadyanira

hèh payo bocah padha abali
ika si paman Pasagi uga
ngong ulati sasuwene
ngundhat-undhat maringsun
bage sèwu mêngko sun panggih
paman sira maringwang
sun ajap adangu
suwe têmên sira paman
sun ulati lah mêngko payo atandhing
lan kaprawiraningwang

sarya amarani Senapati
ingiring wong magêrsarinira
mung kawan dasa kathahe
sigra anulya rawuh
ing ngarsane Ki Adipati
Pasagi sigra mojar
asêngak gumuyu
gêndhêrèh sira wus wirya
nèng Mataram iya sira nanging ugi
tan wruh ing kabêcikan

prajurit tan wruh wirang sirèki
kurang apa nèng Kadhiri sira
têka tilar pocapane
angawulèng Matarum
arêrampe anak myang rabi
dening sae mêmulat
ing padha tumuwuh
anêmbah bèbèting nistha
tur wong cili apa ta baya sirèki
kurang ing pangawulan

Senapati sigra dènnya angling
hèh rika paman Pasagi iya
têka rab-uraban bae
dumèh-dumèh yèn mêtu
cacêlathu tanpa kakering
patut wong kaya rika
binacuk ing pêdhung
cangkêmu urab-uraban
apan ingsun anèng nagari Kadhiri
tan duwe cacad ala

Adipati Pasagi sirangling
lah mulane têka balik sira
lah iya apa cacade
kurang apa sirèku
sira ana nagri Kadhiri
sira kudu ngawula
maring ing Matarum
kapencut manising ujar
ring wirayatira ingkang dhingin-dhingin
wêkcane ing Mataram

iku amutêr rat tanah Jawi
sapa ngandêl ujar anglêngkara
iku tan ana dadine
yèn mungguh kaya ingsun
apan ora akarsa mami
ngawula ing Mataram
apan iya iku
tuhu bèbète wong nistha
Senapati lingira sarwi nudingi
paman Pasagi rika

pangucap rika tan wruh ing ngèlmi
myang nora wêruh ngajal kamulyan
witing manusa jatine
pan sawiji witipun
saking Nabi Adam kariyin
kusuma lan wong papa
pan tunggal witipun
tan kêna gêdhe cilika
pan tunggale wijinira wus pinasthi
dening Hyang Jati Suksma

kanyataan ing lêluhur ugi
lah uwis aja kakehan ujar
Pasagi lah dèn marene
dèn kaparèng ngarsèngsun
ingsun tabe maring sirèki
ngong tumbak êndhasira
ingsun tan agigu
Dipati Pasagi mojar
hèh Senapati iya wruhanirèki
tan ana anak bapa

iya rèhning wong arêbut linggih
lah payo Senapati numbaka
maringsun sira dèn ngêntèk
rosamu numbak ingsun
saha wadyanira ngêjèpi
maring ki adipatya
sigra wadya nêmpuh
Senapati kinathahan
kinarubut anulya narajang wani
sira Ki Senapatya

nêmpuh sawongira magêrsari
sarêng ngêtab anyêmêthi kuda
Senapati pangamuke
lawan sawadyanipun
sing katrajang lêbur kèh kanin
myang akathah kang pêjah
adipati gupuh
anyamêthi kudanira
anarajang sarwi asêsumbar angling
gêndhèrèh nora wirang

têka sira angamuk wong cili
payo padha bêcik lawan ingwang
dèn padha atangguh bae
padha angêtog purun
aja ana mundur sanyari
gya nolih Senapatya
pangamuke liwung
Dipati Pasagi sigra
asru numbak mring sira ki adipati
kaping kalih ping tiga

datan gumingsir Ki Senapati
sigra mojar alah payo paman
Pasagi tèkêna kabèh
sakarosanirèku
sira numbak ing Senapati
sigra Pasagi numbak
kasusu pan luput
saksana Ki Senapatya
waosira apan ta sampun pinêthit
Dyan Pasagi tinumbak

kêna jajane pasah ngênani
Dipati Pasagi nulya niba
agya malês panumbake
nanging sampun alayu
pamalêse Ki Senapati
ririh panumbakira
duk nglarihi wau
mring Senapati kang kêna
gulu iring sakuku têtês kang kulit
Senapati aniba

sampun pêjah Dipati Pasagi
Senapati sarêng pêjahira
paman lan kaponakane
rowang mungsuh samya wruh
yèn Dipati Pasagi mati
gya rinêbut ing bala
binandhosa sampun
sigêgên ingkang palastra
kawarnaa sikêp agung ingkang ngirid
Ngabèi Patrabôngsa

wruh yèn Ki Senapati ajurit
nulya nandêr sabala narajang
myang Dipati Purbayane
ika kang ambêbujung
maring Adipati Pasagi
ngalor pambujungira
nanging dahat tan wruh
yèn Senapati palastra
mung Dipati Pasagi kang tinut wingking
binujung tan kacandhak

Pangeran Purobaya anênggih
sarêng lan Ngabèi Patrabôngsa
nanging punika lampahe
dèrèng wontên ingkang wruh
lamun Senapati ngêmasi
layon duk binandhosa
anulya samya wruh
yèn Senapati palastra
ya ta Pangran Purobaya sigra angling
mring sakèhing punggawa

lah payo padha dèn suk tumuli
sadaya-daya olèha bela
dadi apa iki têmbe
dukane sang sinuhun
dening pêjah ingkang kêkasih
yèn tan olèha bela
kadyapa puniku
sigra kang wadya ingatag
anut mungsuh nulya buru samya ngungkih
mêngsahira kacandhak

kang mikul bandhosanya Dipati
ing Pasagi apan wus karêbat
bandhosa binuka age
sigra tinigas sampun
murdanya Dipati Pasagi
wau kang kawarnaa
punggawa Matarum
Pangeran Amangkubumya
myang pra putra miwah pangeran dipati
wus akumpul sadaya

ya ta Ngabèi Patrabangsèki
atur wruh mring Pangran Mangkubumya
yèn pêjah Senapatine
pêrang ing Jatossantun
pêjahipun pun Senapati
mêngsahipun ayuda
nênggih wastanipun
Dipati Pasagi ika
aprang sampyuh sarêng pêjahipun kalih
mangkana pêjahira

kagyat Pangeran Amangkubumi
sigra nampèl pupu kalih mojar
hèh wong Mataram sakèhe
dadya apa sirèku
de kêkasih dalêm ngêmasi
pasthi dadi kêthokan
sira nora wurung
ya tana jêjênêng ika
pan satunggil wruh yèn Senapati mati
aran pun Ragapita

agêpah nulya anandêr mulih
arsa atur uninga narendra
ênêngakêna lakune
Pangran Mangkubumèku
sigra matur mring putra nênggih
iya Kangjêng Pangeran
Dipati Matarum
lah kita anindhihana
nêdha ngamuk rampak aywana gumingsir
olèha malih bela

iya patine Ki Senapati
sigra pangran dipati gya mojar
yèn makatêna karsane
dawêg angamuk purun
para putra sadaya sami
saha wadya adandan
nêmbang têngara wus
gong bèri atri gumêrah
angrok saha gêgaman sampun miranti
prajurit wus prayitna

sigra kang para putra wus mijil
samya nindhihi sawadyanira
sampun umangkat sirage
rampak baris lumaku
kajinêman wetan udani
yèn wadya ing Mataram
gêgaman lumaku
arsa angantêp ing yuda
sigra kajinêman gya ngaturi uning
maring dipatinira

iya kang nama Dipati Gêndhing
inggih baris Mataram punika
anênggih prapta ing mangke
dawêg wontên ing ênu
arsa sami angantêp jurit
agêng wadya Mataram
punika kang rawuh
Dipati Gêndhing saksana
atêngara dhatêng ing wadyanirèki
akèh mundur ing yuda

tinêngaran gêgaman wetan wus bubar
ingkang dharat rumiyin
prajurit ing wuntat
sami akêkapalan
lampahe angati-ati
agarawalan
wong Mataram ningali

yèn wong wetan barisira mundur bubar
sigra para prajurit
anandêr ing kuda
mungsuhe tinututan
sadaya para bupati
myang para putra
mungsuhe dèn tututi

pan kacandhak gêgamane wong bang wetan
tanpa lur prênahnèki
nulya tatan-tatan
baris madêg sadaya
prajurit wus ngati-ati
bêdhil apasang
kalantaka miranti

datan kandhêg para putra ing Mataram
mungsuhe dèn suk wani
sakyèhing dipatya
sarêng sira narajang
pinapag dipun bêdhili
suraking bala
lir karêngèng ing langit

para putra nora sangsaya mirisa
saya bungah ing ati
lir mulat rangkanya
sagung para prawira
pangamuke ngowak-awik
numbak anigas
anuduk angakahi

para putra tan kewran pangamukira
kinarubut ing bêdhil
sinosog ing tumbak
linêmbing binangkolang
lir udan lêmbing suligi
datan tumama
ngamuk samya nêngahi

liwung awor prajurite akèh pêjah
punggawa akèh mati
swaranya lir grêrah
pangadhuh wong kabranan
wong wetan sampun kalindhih
gègèr puyêngan
mayit tumpang atindhih

bupatine wus datan nêdya nolèha
balane tan tinolih
pan kasangsang-sangsang
anunjang ing galagah
pangarate amisuhi
prajurit jawal
bature tan dèn tolih

dening wau prajurite wong bang wetan
ingkang sampun ngêmasi
pun Rôngga Jaladra
murdane wus katigas
kalawan pun Wiramantri
mastakanira
binakta mring Matawis

ambêbandhang sakèhe wadya Mataram
waos kêris myang bêdhil
miwah rajabrana
sampun mundur sadaya
maring pamondhokan malih
atatan-tatan
Pangeran Mangkubumi

arêmbagan karsanira aputusan
angaturi upêksi
mring bathara nata
yèn Senapati pêjah
sampyuh lawan Ki Pasagi
mungsuh bang wetan
apan sampun kalindhih

prajurite kalong kêkalih matura
lan Adipati Gêndhing
sampun kapalajar
lawan Rôngga Lêlana
lan jisime Senapati
sira matura
pinêtak anèng ngêndi

adan mentar dutanira sêsandêran
lumayu mring Matawis
dening kang wus prapta
dhingin Ki Ragapita
sampun marêk ing sang aji
atur uninga
yèn Senapati mati

amiyarsa Panêmbahan ing Ngalaga
yèn Senapati mati
pan alênggak-lênggak
luh linarangan tiba
gêgêtunira tan sipi
micarèng nala
dhuh jêbèng Senapati

nora nyana yèn sira nuli palastra
ingsun dhingin kang sisip
purwane palastra
saking bêbadhong ika
ingsun ingkang bonggan ugi
Ki Senapatya
siraingsun belani

angandika Panêmbahan ing Mataram
sikêp dalêm wus baris
gajah pinalanan
kuda wun kinakapan
pan arsa bubar tumuli
wadya Mataram
horêg prasamya baris

karsanira Panêmbahan ing Mataram
arsa apulih gêtih
ya ta kawarnaa
utusan ingkang prapta
sigra marêk ing narpati
nulya tur sêmbah
matur ing sri bupati

pan kawula dinuta rayi narendra
Pangeran Mangkubumi
ngaturi uninga
yèn Senapati pêjah
sampyuh lawan Ki Pasagi
myang ari nata
atur têtêkan gusti

saking tiwas anggènnya amba rumêksa
dasih dalêm ngêmasi
punika katura
janggane mantri wetan
lan êndhase pun Pasagi
ingkang agêsang
sampun têbah kalindhih

prajurite kang sami pêjah punika
wasta pun Wiramantri
lan Rôngga Jaladra
mastakane katura
lan rayi turipun malih
pun Senapatya
inggih pinêtak pundi

lawan mêngsah dalêm punika sadaya
punapa sinuk malih
miwah ngêndêlêna
anuhun karsa nata
punika angantos gusti
têlas aturnya
utusan atur bêkti

angandika Panêmbahan ing Mataram
sira balia aglis
myang Si Ragapita
lan utusan kang prapta
timbalana Mangkubumi
lah wus mundura
sakèhing wong Matawis

dening arsa banjura maring bang wetan
durung mangsane mangkin
tur môngsa wurunga
anglurug mring bang wetan
yèn wus mangsane ing benjing
nak putuningwang
ingkang ngrata rat Jawi

lan jisime Senapati dèn pêtaka
aran desa ing Wêdhi
utusan tur sêmbah
sigra wau umangkat
sang nata ngandika aris
mring wadyanira
lah mentara siraglis

lah sungana wruh rabine Senapatya
yèn lakine ngêmasi
padha amapaga
ing desa Wêdhi ika
kang ingutus awotsari
anulya mangkat
tan adangu wus prapti

saandikaning nata wus dhawuh ika
mring Nyai Senapati
kagyat sira jola
nulya anjrit karuna
ana putrane pawèstri
wulanjarira
dhingin Ki Mas Balimbing

pan rinangkul ing ibu sarwi karuna
tan dêrman sira nini
katuwone gêsang
dhingin sira akrama
nulya tinilar ngêmasi
mêngko ta sira
lah sapa angingoni

mêngko ramanira nini wus palastra
sang dyah anulya anjrit
aniba ing lêmah
nangis alara-lara
sêsambate amlas-asih
dhuh ramaningwang
paran polah ngong kari

ibunira angling lah nini dandana
payo mapag ing jisim
sigra sami dandan
dalêm kasenapatyan
lir gêrah swaraning tangis
kang kulawarga
samya lara anangis

sakathahe pra sanake Senapatya
wong patang puluh mati
sakyèh rabineka
samya nangis sadaya
saksana samya lumaris
Ni Senapatya
anjujug desa Wêdhi

ênêngêna kang nangis samya alara
ya ta warnanên malih
utusan sang nata
wus praptèng pasanggrahan
Pangeran Amangkubumi
samya pêpakan
para putra Matawis

wus tinimbalakên saandika nata
Pangeran Mangkubumi
ngandika mantuka
lawan ingkang pra putra
sawadyabala Matawis
samya mantuka
mring nagari Matawis

sawanira Senapati dèn pêtaka
iya ring desa Wêdhi
kita urunana
ingkang angirid lampah
lan arine Nayakarti
samya milua
umiringa ing jisim

ri sampuning tamat wêling Panêmbahan
Pangeran Mangkubumi
sigra atêngara
wadya sampun samêkta
laywanira Senapati
gêgaman bubar
mantuk dhatêng Matawis

tan kawarna ing marga ingkang bandhosa
prapta desa ing Wêdhi
Nyai Senapatya
sampun mapag bandhosa
alara-lara anangis
nguswa bandhosa
dhuh kakang Senapati

nora bisa yèn ulun iki karia
suka banjutên mami
sang rara aniba
ibu pundi si rama
kang ibu lara anangis
angrangkul putra
dhuh Kyai Senapati

duk ing nguni ubaya ywa ganti pêjah
ing mangkya tan sayêkti
rumiyin atilar
kiyai mring kawula
lah gawanên ulun iki
kyai kawula
pan botên sagêd kèri

ing dêlahan manira dipun cangkinga
ulun tan sagêd kari
dunya ing ngakerat
kyai dipun cangkinga
Nayakarti aningali
ing ipenira
lara-lara anangis

datan kêna ingampêta waspanira
wasana milu nangis
kathah kawarnaa
jisime Senapatya
wus pinêtak desa Wêdhi
dyan kawarnaa
wau ingkang lumaris

sampun prapta jroning kitha ing Mataram
kang para putra sami
ngujungi kang rama
miwah para dipatya
sadaya samya wotsari
dhatêng sang nata
wau ingkang winarni

Pangeran Mangkubumi matur sang nata
ngaturkên pati urip
mangkana turira
dhatêng sri naranata
kawula tur pati urip
tiwas kawula
angrêksa Senapati

sri narendra arum wijiling wacana
lah adhi Mangkubumi
apa winicara
pan wus karsaning Suksma
sun tutuh sarira mami
ingkang akarya
patine Senapati

Panêmbahan amundhut arta busana
panganggya ingkang adi
pan sampun ginanjar
anyèwu para putra
ngawan atus para mantri
samya kawratan
sakèhing wadya alit

Saradipa Ki Jajagung Kartimasa
ginanjar wastra adi
kalawan kancana
salaka lawan arta
sarya sinungan pawèstri
Ki Saradipa
jinunjung linggih malih

winastanan Ki Dipati Martalaya
Ki Jajagung ingalih
Arya Jasupônta
sarya jênêng dipatya
Kartimasa wus ingalih
Ki Saradipa
wastanira ing mangkin

Ki Mas Sori ginanjar nagari Dêmak
wus jumênêng dipati
sakyèh wong Mataram
samya ginanjar desa
sapêpantêse waradin
magang kapêdhak
mantri sinung nagari

Adipati Môndaraka matur nêmbah
mring sang sri narapati
punapa ing karsa
nagara ing bang wetan
punika yèn asuwawi
lah linurugan
sampun mangsane mangkin

yèn kawula lah anêdha linurugan
kawula anglampahi
lan wadya Mataram
apan sampun alama
angandika sri bupati
pan dèrèng môngsa
mapan ing taun iki

yèn ujare wirayat dede manira
kang ngrata tanah Jawi
anak putuningwang
kacêtha ngrata Jawa
wong wetan seba Matawis
pan pakênira
paman baya mênangi

lan malihe paman wawêkas manira
mring pakênira mangkin
yèn manira pêjah
sakèhing putraningwang
kang prayoga anggêntèni
ing jênêng ingwang
amêngku ing Matawis

amung putu pakênira bae Jolang
iku manira pasthi
kang anggêntènana
paman jênêng manira
miwah yayi Mangkubumi
angèstokêna
ing sawêwêkas mami

lawan adhi Singasari wêkas ingwang
aja cawêngah sami
miwah anak ingwang
ingkang anama tuwa
apadene sanak mami
ajana mumpang
ing sawêwêkas mami

iku sapa kang ora angèstokêna
aja anêmu bêcik
lan aja raharja
olèha dhêndhaning Hyang
sun tatêdha ing Hyang Widhi
kang wiwit ala
anêmahana dhingin

dupi Panêmbahan wêwalêr mangkana
sakathah para siwi
miwah pra santana
ingkang anom atuwa
sadaya pan sami ajrih
yèn anêraka
wêwalêr sri bupati

dadya sami angèstokakên sadaya
ing pangandika aji
sakèh para putra
miwah para santana
ngèstokkên dhatêng ing galih
wêlinging rama
karya jimat paripih

sampun têlas wawêkasira sang nata
dhatêng ing para siwi
myang para santana
saksana sri narendra
bubar malêbèng jro puri
asalin têmbang
dhandhanggula gumanti

aluwaran sang nata tinangkil
pirang taun laminya sang nata
andhawuhakên wêlinge
dhatêng kang paman wau
pan atuduh kang madêg aji
kang gumantya yyan lina
panjang yèn winuwus
sri bupati ing Mataram
pangungune Senapati kala mati
aprang Pajatisêkar

kawarnaa dènnya madêg aji
Senapati nèng nagri Mataram
pirang warsa ing lamine
ana lèn kang winuwus
nênggih adipati ing Pathi
dawêgnya siniwaka
dening mantrinipun
miwah wadyabalanira
adipati ing Pathi asalah kapti
arsa mungsuh Mataram

ika kang dados purwaning uni
mila dhatêng ing pambalikira
Dipati Pathi wiyose
kala duk Pamadiun
Panêmbahan Mataram nuli
lajêng ing Pasuruan
kalane amungsuh
Ki Kanitèn pinêjahan
mring gustine ngaturakên Senapati
dening kasor prangira

Adipati Pathi tan mênangi
apan mulih mring nagaranira
purwane kangên rabine
sangêt ing wirangipun
pan angrasa kantun ing kardi
mila kala samana
balik karsanipun
nanging sampun aputusan
mring Mataram sira Adipati Pathi
anyandi lampahira

mila utusan dhatêng Matawis
pan punika nêdha padêdesan
desa lor gunung Kêndhênge
ika ingkang jinaluk
karsanira sang adipati
aja akarya runtag
mring sakèh wong dhusun
nungkula kalawan suka
kang lumampah wau dhatêng ing Matawis
aran Ki Patradita

tan kawarna lampahirèng margi
Patradita wus praptèng Mataram
cundhuk mring sang nata age
mangkana aturipun
pan kawula ingutus gusti
dhatêng rayi paduka
ngutus nuhun dhusun
dhusun lèr Kêndhêng punika
pan kinarya rêrêmbat lumampah kardi
sowan dhatêng Mataram

sigra mojar sang prabu Matawis
alah iya sun wèhakên ika
iya desaningsun mangke
lor gunung Kêndhêng iku
lah ta uwis muliha aglis
matura ariningwang
lamun ingong asung
sigra pamit Patradita
kawarnaa Dipati Mandraka angling
matur mring Panêmbahan

kadipundi ing karsa puniki
dening desa lor Kêndhêng punika
sinungkên ing Pathi mangke
punapa wadosipun
ing pangraos ing ulun iki
ewuh-aya ing lampah
pilih dadya laku
Panêmbahan sigra mojar
kadyaparan karsa kita paman iki
munduran kadyabocah

sapa yogyane dèn jêjaluki
suka kita ari ing Santênan
lan ulun iki yogyane
yogyanirèng jêjaluk
lènnya malih milanya mangkin
arinya jaluk desa
loring gunung iku
ya gunung Kêndhêng arannya
pan kinarya pêpikul lumakyèng kardi
ywan sewakèng Mataram

sigêgên Panêmbahan Matawis
kawarnaa Dipati Santênan
sampun prapta utusane
Ki Patradita wau
sampun katur saaturnèki
mring Dipati Santênan
sigra ngatag sampun
aputusan nêlukêna
ambêbahak nagari ing têpis iring
lor gunung Kêndhêng ika

angandika dipati ing Pathi
maring sira duta Patradita
lah kita balia manèh
mring Mataram sirèku
aturêna ing bêkti mami
lah kita anêdhaa
tumbak mring sang prabu
sarta landheyane pisan
lah awada wong wetan gêcak ing Pathi
Patradita gya mêsat

pêpatihira Dipati Pathi
ya ta matur marang ki dipatya
Ki Mangunjaya wastane
amba matur pukulun
punapaa tuwan ing mangkin
nutakên mring Mataram
marêk ing sang prabu
anêdha waos punika
lawan akèn binahak ingkang nagari
salèring ardi ika

angandika dipati ing Pathi
wruhanira bapa Mangunjaya
ingsun ambalik ing mangke
amungsuh kakang prabu
Mangunjaya sigra wotsari
yèn kênaa punika
sampun tuwan mungsuh
lawan raka jêng paduka
botên wontên awone mring tuwan ugi
tuwan arsa balela

angandika dipati ing Pathi
lah mênênga bapa Mangunjaya
môngsa ngong kandhêga mangke
gon ingsun arsa mungsuh
marang kakang prabu Matawis
wus karsaning Hyang Suksma
datan kêna mundur
mapan ingsun wus uninga
yèn amungsuh kakang prabu ing Matawis
pasthi ingsun yèn kalah

pan wus karsaning Hyang Maha Luwih
wus pinasthi wadya ing Mataram
amungsuh ing Pathi mangke
pan wis parentah ingsun
lampaha sakèh nagari
sigra punggawa bubar
samya ngirup-irup
nagara salèring arga
kang ingirup Warung Balora lan malih
Garobogan myang Jipang

amung ing Dêmak kang maksih wani
amogok ing utusan Santênan
ingkang aran Mas Sorine
kang anèng Dêmak wau
kang tan nungkul maring ing Pathi
dadya Mas Sori kika
anulya lumayu
utusan dhatêng Mataram
karsanira sêmana atur upaksi
dhatêng ing Senapatya

kawarnaa nagari Matawis
Panêmbahan pan lagya sineba
pêpêg sawadyabalane
warnanên ingkang rawuh
Patradita kang saking Pathi
matur ing Panêmbahan
kawula ingutus
dhumatêng rayi paduka
nuhun tumbak sajêjêranipun gusti
kinarya mêthuk ing prang

dene ingkang pinêthuk puniki
barise wetan ingkang gumrêrah
arsa gêcak Pathi mangke
angandika sang prabu
mring wong gêdhong mundhuta aglis
tumbak satus dèn enggal
tan asuwe katur
waos satus mring sang nata
apan datan amawi landheyan sami
sang nata angandika

alah ênya Patradita iki
tumbak sapala lan aturêna
maring ariningsun mangke
Patradita umatur
kados pundi karsa sang aji
dening waos kewala
tanna jêjêripun
sang nata aris ngandika
Patradita iku têka turna dhingin
mring si adhi Santênan

sira matura maring si adhi
lamun ingsun durung duwe watang
mung waos ingsun kang duwe
Patradita wotsantun
sampun amit mantuk mring Pathi
Dipati Môndaraka
sêmana umatur
Pangran Mangkubumi ika
samya matur dhumatêng Prabu Matawis
punapa karananya

dening rayi paduka ing Pathi
nuhun waos dening kapatêdhan
waos tan mawi watange
punapa wadinipun
angandika sri narapati
de têka kadi bocah
paman dika iku
hèh paman wruhana dika
si adhi Pathi ayun mungsuh ing kami
lah paman dèn prayitna

ing mangke paman parentah mami
sakathahe têtiyang Mataram
padha siyagaa kabèh
asaosa prang pupuh
nora wande mungsuh ing Pathi
dèrèng dhatêng andika
sigra praptanipun
Ki Mas Sori dutanira
saking Dêmak nênggih ngaturi upaksi
yèn wong Pathi balela

malah sampun marêpêk kang baris
datan kandhêg ambahak jajahan
lor gunung kairup kabèh
Garobogan myang Warung
ing Balora Jipang wus kêni
anging wadya ing Dêmak
ingkang dèrèng têluk
pan maksih awawan-wawan
lah ing mangke paran ing karsa sang aji
sang nata angandika

iya sira muliha ing mangkin
maring Dêmak waraha riningwang
têka amuwêra bae
duta nulya wotsantun
amit mantuk dyan kang ing wuri
Panêmbahan Mataram
dèrèng angadhatun
pan maksih apêparentah
wong Mataram kinèn dandan mêpak baris
padha ngati-atia

sakathahe prawira Matawis
sami nata kapraboning yuda
wus samya prayitna kabèh
ênêngêna karuhun
kawarnaa Dipati Pathi
dawêgira sineba
ing wadyaniragung
prajurit pêpêg sadaya
pêpatihe Ki Mangunjaya nèng ngarsi
lan Arya Sindurêja

Rajamênggala lan Sawunggaling
tansèng ngarsa Tohpati ajajar
Ki Binorong pan jajare
Tohpati anèng ngayun
lawan sirarya Surèngpati
lawan ki pêcatôndha
Kandhuruhan ngayun
kang nama Ki Wilatikta
kasêntana dening Adipati Pathi
pêpêk andêling yuda

angandika Adipati Pathi
hèh sakèhe mantri-mantriningwang
sarta sarwi trah ngong kabèh
ulun mangkya jêjaluk
rowangana ulun ajurit
amungsuh ing Mataram
lêbu gêni ulun
ngong jaluk pati gêsangnya
atur sêmbah kèhning kang para prajurit
nuhun ulun sandika

pan wus pasthi karsaning Hyang Widi
lamun ulun amungsuh Mataram
kabèh ngong jaluk sukane
kapya atêra ulun
mring Mataram amangun jurit
anging uwus karasa
kalah yudèng ulun
pasthi ulun têmah pêjah
kayaparan goning umundur ing jangji
pan uwus karsaningwang

mantrinira kabèh padha nangis
padha matur marang sang dipatya
panêdha kawula anggèr
sampun anuli lampus
lêng kawula pêjaha dhingin
aprang lan wong Mataram
yèn kawula sampun
palastra sakarsa tuwan
anèng wuri sampeyan karia mukti
punika sêtya amba

Sawunggaling ature asrênggi
adhuh gustiku sang adipatya
yèn tuwan manjing agnine
aprang lan wong Matarum
pan kawula pêjaha dhingin
ywan dipatya palastra
amba sêdhêng atur
rumuhun amba sah lungkrah
apan ulun tan arsa ngawula malih
liyana saking pada

mantrinira kabèh atur paksi
aturipun sadaya mangkana
ngaturakên prasêtyane
Dipati Pathi muwus
sun tarima sêtyanirèki
muga ta winalêsa
ri saksana mundhut
wastra kalawan barana
anggêganjar wadyanira pan waradin
tan ana kaliwatan

nulya kinèn têngaraa aglis
bêndhenira tinêmbang angangkang
wus pêpêk kabèh barise
bêdhil mariyêm tulup
kalantaka busur myang lêmbing
tunggul lêlayu amyang
myang kang umbul-umbul
asrang lan kriciking watang
lir sagara gêgamane wadya Pathi
pindha ardi dahana

nulya bubar sakathahing baris
Adipati Pathi anèng wuntat
ginarêbêg ing wadyane
wahana kudanipun
ingkang aran pun Yudasari
ulês jêne araras
pinanganggyan murub
wadya prasamya prayitna
solahira wong Pathi lir banthèng kanin
lir macan sutèng môngsa

tan kawarna lampahe wong Pathi
kawarnaa raja ing Mataram
siniwi wadyane kabèh
kajinêman wus rawuh
ngarsanira sri narapati
angaturi uninga
kajinêman matur
rayi paduka Santênan
wus lumampah ing mangkya lagya nèng margi
angrabasèng Mataram

sri narendra sigra dènnya angling
maring sakathahe kang sewaka
lah agya dandana kabèh
ngiringa sutèng ulun
Adipati Anom Matawis
iku ngong duta mapag
prang wadyèng Pathiku
sakèh sutèngsun sadaya
angiringa sadandanan ing ajurit
kabèh dèn aprayitna

Adipati Mandraka turnyaris
kadya punapa ing karsa tuwan
anglampahakên sutane
yèn pangraosing ulun
ari prabu Dipati Pathi
lamun dedea tuwan
tan wontên kang mungsuh
Panêmbahan angandika
suta kita ing Pathi ulun prih eling
malah iku wiranga

lah wêkas ingsun ta ki dipati
pamanira kita elingêna
Mataram iki duwene
dening arsa amungsuh
maring ingsun tan ngong ladèni
yèn pamanira mêksa
nora kêna mundur
têka sira ladènana
sabudine nging sira dèn ngati-ati
pamanira digdaya

lah uwis kita bubara kaki
iki waos lah kita anggoa
kang putra atur sêmbahe
lumèngsèr saking ngayun
nulya bubar sakèhing baris
lampahipun atata
pan dêdamêl agung
tinon saking ing mandrawa
kadi gunung kawêlagar ingkang baris
tan kawarna ing marga

dyan warnanên Ki Dipati Pathi
sampun praptèng Taji bêbarisan
Pêmalon ika pondhoke
wong Mataram wus rawuh
Parambanan dènnya abaris
ya ta atatan-tatan
kasaput ing dalu
tan kawarna solahira
enjingane sira Adipati Pathi
arsa angantêp yuda

dening wau dêdamêl Matawis
sigra mangkat prayitna ing yuda
amapag ika karsane
amagut juritipun
ya ta kandhêg kang ponang baris
pangeran adipatya
angandika asru
sakèh gêgaman Mataram
andhêgêna ingsun arsa amanggihi
ingsun dhawak mring paman

samya kandhêg sakathahing baris
sigra Dipati Anom Mataram
amarani pamanane
aris ing lampahipun
apan namung wong magêrsari
lawan wong upacara
lumampah ing ngayun
lawan kang para santana
jêng pangeran sinongsongan kêrtas kuning
warna apindha Parta

adipati ing Pathi ningali
nulya tanya pêncil ika sapa
ingkang lumakya marene
lan upacaranipun
kering dening wong magêrsari
asongsong kartas jênar
warnane abagus
anulya pinarêpêkan
adipati ing Pathi pan datan pangling
kalamun sutanira

Ki Dipati Pathi langkung runtik
pan asangêt manahira merang
dene dèn mungsuhi rare
amapag juritipun
pangraose dèn bêbocahi
asru dènnya ngandika
mring sutanirèku
alah êndi yayahira
lawan sira marene apa karyèki
ring kang suta gya mojar

raka tuwan pan maksih nèng wuri
pan kawula kinèn amêthuka
dhatêng paman ing praptane
kawula kinèn matur
prapta tuwan karsa punapi
lumampah mring Mataram
saha baris agung
kang wêwêling raka tuwan
sawarnine nagri Mataram puniki
ingkang kagungan paman

ki dipati mengo sarya angling
lah mênênga kaki sutaningwang
ingsun wêruh lêlêgêde
wus basane karuhun
mung sanggupe ngenak-enaki
ingsun dèn prih mundura
ngong tan nêdya mundur
lah uwis kita balia
yayahira balikan kon praptèng riki
lwih bêcik padha tuwa

pangran dipati sigra dènnyangling
dahat ulun tan purun wangsula
raka tuwan wawêlinge
yyan paman datan emut
apan ulun kinèn ngladosi
umênêng tanpa ngucap
paman dahat rêngu
dèn luwih ambêg sawawa
yayah kita dènira amêjanani
kita kinèn mapaga

apan kita datan ngong tanglêti
mung yayahira ngong ônta-ônta
ngong ayoni sêsuduke
alah iku karêpku
angadua wulêding kulit
ngadu pucuking tumbak
kuwating bêbalung
lah uwis sira muliha
yayahira dèn agya konên mariki
pantês lawan ngong yuda

jêng pangeran dipati nudingi
Si Santênan kakèhan wicara
sigra nyandhak talêmpake
sigra dhinêpak sampun
ingkang paman dipun larihi
kagyat sira anjola
angandika asru
iki si arane bocah
dene lumuh kita kinarya abêcik
uwis sira muliha

sutanira anumbak anitir
panumbake karaos alara
kang paman sangêt bêndune
anyandhak waosipun
dipun balik buntar kinardi
ingkang putra binuntar
angrungkêp tan emut
nulya rinêbat ing bala
rinarômpa binêkta mundur aririh
mantuk mring pasanggrahan

pan atusan sakathahing mantri
sêsandêran ngaturi uninga
lamun kasambut putrane
Dipati Pathi kondur
angandika ing wadya mantri
padha abêbitinga
mêngko karêp ingsun
yèn wong Mataram angrangsang
lamun dudu kakang êmas anêkani
ajana sira mêdal

pan kawula kang kinarya biting
ênêngêna ingkang bêbarisan
warnanên ingkang kinèngkèn
tan asuwe wus rawuh
dumarojog lumêbèng puri
sri narendra kapêndhak
kalaning alungguh
kalayan kang para garwa
sigra matur utusan saha wotsari
kawula tur uninga

putra paduka gusti kapilis
wontên rana aprang lan kang paman
anêmêni panumbake
Panêmbahan anjumbul
ingkang garwa dipun tingali
pan sarwi angandika
kadyapa arimu
sun nyana saya elinga
anakira iku ngong kon amanggihi
nora saya mundura

mundur bocah têka dèn têmêni
iku nyai paran karsanira
arinira bêrung bae
kang garwa nêmbah matur
lah punapa karsa sang aji
kawula tan angrasa
yèn darbe sadulur
sanadyan awak kawula
lamun ala suka sêbit rontang-ranting
pun yayi yêktos ala

Panêmbahan angandika aris
apa têmên yayi sira lila
adhinira ing patine
kang rayi nêmbah matur
pan kawula tan andarbèni
tingal lyan saking tuwan
tan darbe sadulur
anging sampeyan katingal
donya kerat tulusa dadosa gusti
ingkang garwa ingaras

lah ta karia ngong amit mijil
ingsun tilikane putranira
aprang ingsun tuwanane
asiyaga pan sampun
sri narendra anulya mijil
Kyai Bicak tinêmbang
swarane angungkung
gègèr wadya ing Mataram
pan sadaya prasamya amêpak baris
siyaga nêmbang durma

sampun pêpak gêgamanira sadaya
miwah kang para mantri
myang kang tuwa-tuwa
sampun prapta sadaya
Kya Môndaraka wus prapti
pan ora tega
maring putranirèki

sampun mangkat Panêmbahan ing Mataram
anitih kuda putih
aran pun Brayuda
lampahnya sêsandêran
sakèhing para prajurit
kang nunggang kuda
ika kang nora kari

tan asuwe wus praptèng ing pasanggrahan
nanging kasaput wêngi
arêrêp sakêdhap
sarêng byar ing raina
anulya amangkat jurit
Bicak tinêmbang
lir karêngèng ing langit

gêgaman bubar balakuswa Mataram
lir robing kang jaladri
wong Pathi miyarsa
wong Mataram anglanggar
gègèr puyêngan jro biting
tan kêna tata
maksih pêtêng kang wêngi

Panêmbahan ingkang lumampah ing ngarsa
Môndaraka tan têbih
angulati marga
arsa anglêbonana
maring bitinging wong Pathi
tan angsal marga
Mandraka ngunus kêris

dhuwungira kang aran Ki Culik ika
binabatakên jati
galugu tri tatas
watara sêdhêng jaran
Kya Môndaraka sru angling
Ki Senapatya
iki dêdalan bêcik

wus malêbu Senapati ing Ngalaga
mring bitinge wong Pathi
angamuk sang nata
wong Pathi apuyêngan
datan kêna amalêsi
prajuritira
katunjang de wong cilik

Adipati Pathi wus tilar gêgaman
lumayu ngrunjang biting
lan saprajuritnya
ngraos tan antuk papan
milane datanpa nolih
palajêngira
nêdya mantuk mring Pathi

kang prajurit Mataram prapta sadaya
wus malêbu ing biting
pan angamuk rampak
wong Pathi kathah pêjah
prasamya angrunjang biting
palayunira
samya gêbyur ing kali

kali Dêngkèng anuju banjir sêmana
ladhu agêng gilani
wong cilik kèh pêjah
amung prajuritira
rahayu maksih aurip
milu lumajar
dhatêng Dipati Pathi

wus kapirsa yèn adipatya lumaywa
ingiring kang prajurit
anging wadyabala
sami kantun sadaya
mangkana Prabu Matawis
datan akarsa
mantuka mring Matawis

apan karsanira lajêng mring Santênan
angêsuk adipati
pan sampun samêkta
bala wus ing luwaran
saksana bubar tumuli
ing lampahira
tan kawarna ing margi

kawarnaa adipati ing Santênan
sapraptaning ing Pathi
wus amêpêk bala
sakantune kang pêjah
kang kawon saking Matawis
miwah wadyanya
kang kantun têngga puri

wus kumêrab wadyabala ing Santênan
agêng alit kinêrig
wus ngadêg barisnya
lawan sang adipatya
sampun aputusan malih
ing Lasêm Tuban
ika sampun kinait

dipun sandi yèn wong Mataram akarsa
anggêcaka ing Tubin
Lasêm lan Santênan
katiga dipun gambang
wadya ing Lasêm myang Tubin
Warung Balora
wun kêna dipun sandi

glising carita apan wong Lasêm bubar
gêgaman dhatêng Pathi
Tuban lan Balora
Warung lan Garobogan
Jipang samya dhatêng Pathi
saprajuritnya
gêgaman wus abaris

wus kumêrab abaris jabaning kutha
wong Pathi sampun mijil
apan wus anunggal
baris jawining kutha
kawarnaa wong Matawis
wontên ing marga
dipatinya ngawaki

dadya mangke wus ayun-ayunan yuda
anging kasaput wêngi
samya mondhok sira
ya ta pangulah wetan
ing Tuban Lasêm anêlik
pondhok Mataram
wartane dèn malingi

dadya mangke wong Mataram samya ngucap
hèh wong batur ing mangkin
anênggih wong Tuban
lawan wong Lasêm ika
wartane milu ing Pathi
gusti Mataram
nora sêdya ing mangkin

ingkang pangandika ya rajèng Mataram
ingsun tan sêdya iki
amungsuh ing Tuban
kalawan Lasêm ika
ana dene yèn kapanggih
ing ajang ika
tan wande ingsun bukti

dadya pangulah Lasêm Tuban samana
angrêngwa tutur iki
anulya malayya
matur ing gustinira
anjola Dipati Tubin
mangkya uninga
kalamun dipun sandi

arsa mundura mangke wus kasompokan
dadya anglampus iki
kawuwusa enjang
Panêmbahan Ngalaga
angandika sira aglis
hèh Prangmadana
anabranga kariyin

angirida kandhaga lante sadaya
anabranga kariyin
ing dhuwur dèn têbah
ing Gagodhong Kayumas
yèn wus prapta sabrang aglis
sira barisa
marêp mangalor mangkin

yèn ingsun têngara anulya mangsaha
poma sira dèn bêcik
wadya Prangmadanan
ngirid lante sadaya
anabrang mangetan prapti
nulya atata
majêng mangalor sami

Panêmbahan Ngalaga sigra anabrang
mangetan nulya prapti
wontên ing Barakas
wau Aprangmêdana
sigra ambêndhe siraglis
lante sadaya
saking kidul dhatêngi

dadya wong Lasêm Tuban punika wikan
yèn ana mungsuh prapti
saking kidul ika
Dipati Tuban sira
mojar hèh wong Tuban sami
agya mundura
mungsuh narajang Tubin

dyan wong Tuban mundure lolos mangetan
wong Lasêm atut wuri
amung wong Santênan
kantun angantêp yuda
ing Karakas dènnya jurit
anging tan kêlar
wong Pathi mung sathithik

nulya kaburu wong Pathi katututan
ing kali Sampang nguni
wong Pathi sêmana
kathah pêjah ing toya
dadya Ki Dipati Pathi
ical ing rana
tan kantênan yèn mati

pêjah gêsanga apan datan kantênan
Panêmbahan Matawis
wus kondur sêksana
mantuk dhatêng Mataram
mangkana sangkalanèki
wadana tunggal
tinata ratu malih

sampun bubar Panêmbahan ing Mataram
miwah sagunging baris
lampahe atata
sakèhe wadyabala
ênting sukaning prajurit
datan kawarna
ing marga sampun prapti

wus malêbu ing kitha bacingah ika
ngalun-alun wus prapti
samya abêbêksan
ngrangin gamêlan munya
wadana mantri ngêlèbi
tata alênggah
anèng bangsal pangrawit

anggêganjar sang nata mring wadyanira
wênèh jinunjung linggih
kang tiwas ing karya
prasamya pinêjahan
kang bêcik sinung nagari
sampun warata
sakèhing para mantri

sampun bubar sang nata malêbèng pura
tan kawarna ing lami-
nya madêg narendra
kalangkung karta arja
iya nagarèng Matawis
ngalama-lama
warnanên sri bupati

pan agêrah anèng ing bale kajênar
ingadhêp para rabi
myang kang para putra
lirna para santana
Ki Môndaraka sumandhing
sri naranata
aris dènnya mamêling

hèh paman Môndaraka wawêkas ingwang
miwah Ki Mangkubumi
para putraningwang
padha sira elinga
maring sawêwêkas mami
yèn ingsun seda
kang yogya anggêntèni

maring ingsun Ki Dipati Nom Mataram
jumênênga narpati
ana ing Mataram
sakèhe putraningwang
padha angidhêpa sami
tuwa nom iya
padha ngidhêpa benjing

dèn atut adulur ayyana sawala
mring kang umadêg aji
pan wus karsaning Hyang
kang anom dadi nata
parentahe Hyang tan gingsir
kang para putra
anêmbah samya nangis

Panêmbahan ngandika mring Môndaraka
lawan Ki Mangkubumi
paman pakênira
kang jênêngana nata
kalawan Ki Mangkubumi
ing putranira
madêga nèng Matawis

alah uwis paman apamit manira
dèn abêcik ing wuri
sigra sri narendra
sakêdhap sampun ical
gumuruh kang ponang tangis
para grahanya
sumungkêm anèng siti

para putra samya nangisi sadaya
sarya samya nungkêmi
saha samya ngaras
kalamnya rama nata
Môndaraka anapihi
mring kang karuna
padha mênênga dhingin

wus kinapan ingkang layon Panêmbahan
sinalatakên nuli
anulya binêkta
layon dhatêng astana
mangkana dèn sangkalani
seda sang nata
kaya ron tata nabi

sakathahe mantri Mataram aseba
samya yun-yunên linggih
Dipati Mandraka
lan Pangran Mangkubumya
umijil saking jro puri
pangran dipatya
ingkang tansah kinanthi

sapraptane Mandraka ing pagêlaran
Pangeran Mangkubumi
alinggih witana
pêpak kang para putra
bupati lan para mantri
para punggawa
pêpak samya anangkil

sigra ngadêg Pangeran Amangkubumya
asru dènira angling
hèh wong ing Mataram
padha sira ngidhêpa
yèn pangeran adipati
madêg narendra
anèng nagri Matawis

hèh sakèhe putra kalawan santana
sing sapa datan yêkti
payo angamuka
ingsun mungsuhe yuda
wong Mataram samya ajrih
datan sawala
sadaya angèstrèni

para putra miwah kang para santana
sadaya angèstrèni
pangeran dipatya
sampun jumênêng nata
anèng nagari Matawis
sri naranata
alami datan mijil

pirang warsa laminya ing mangkin
dènnya madêg katong
ing Mataram dahat ing karsane
datan ana lampah kang tan yukti
parentahiradil
agamanya kukuh

sri narendra Mataram tinangkil
pêpak wadyanya wong
pra santana pan anangkil kabèh
ya ta ngandika sri narapati
hèh wadya Matawis
manira jêjaluk

alah karyakêna taman mami
prênahe bing kulon
ing Danalaya iku arane
sakulone ing kadhaton mami
kang wadya wotsari
anulya sinambut

karsanira sang natèng Matawis
mêng-amêngan katong
laweyan pêthak langkung gêdhene
pan juru taman wastanirèki
ana ing jro puri
karsa kinon mêtu

nèng kadhaton tansah ngrêrusuhi
nelad warna katong
para garwa kang tidha tingale
akathah garwa ingkang kagimir
nyana sri bupati
ika laminipun

milanipun sang natèng Matawis
sêkti punjul katong
yèn ngambah sagara lir dharate
lamun arsa ngidêri nagari
ing sakêdhap prapti
ika purwanipun

inggih pun juru taman kang nyunggi
saparan sang katong
mila lêwih sang nata sêktine
miwah lamun lumampah ing wêngi
tan ana kang wêrit
lan ora kasandhung

kawarnaa sri bupati mijil
pêpak wadya katong
pra santana wus anangkil kabèh
Adipati Mandraka anangkil
Pangran Mangkubumi
ika jajaripun

lawan Jêng Pangeran Singasari
anèng ngarsa katong
Martalaya anèng ing wurine
mung Pangeran Pugêr tan anangkil
langkung sakit galih
dening sanak sêpuh

langkung merang aseba ing siti
dening sanak anom
adipati ing Pugêr karsane
adarbea cêcangkok pribadi
ing Dêmak anênggih
iku kang dèn jaluk

angandika sang natèng Matawis
mringMandraka alon
miwah mring Pangran Mangkubumine
paran karsa ing mangke puniki
wayah dika nênggih
ing Pugêr puniku

dene datan eca ingkang galih
aseba maringong
kakang êmas ing Pugêr karsane
adarbea cêcangkok pribadi
ing Dêmak anênggih
iku kang dèn jaluk

iku nalar dadia têtawing
panjênêngan ingong
nèng Mataram Mandraka sru linge
sakathahe pra bupati iki
sadaya ngong tari
paran budinipun

wadya Mataram asaur-pêksi
dhèrèk karsa katong
wontên ngriki pan èwêd manahe
lêng suwawi darbea nagari
pra santana sami
sadaya jumurung

Panêmbahan angandika aris
maring kang ponang wong
aturana si kakang marene
sigra mêsat utusan gya prapti
Kapugêran nênggih
anulya umatur

pan kawula dinuta de rayi
paduka sang katong
angaturi ing paduka anggèr
ingantosan wontên ing satinggil
pangeran andugi
ing karsa ri prabu

wus akampuh sigra nulya mijil
dèn iring ponang wong
sêsandêran pan aglis praptane
sampun rawuh ngarsane kang rayi
ajajar alinggih
Mandraka nèng ngayun

angandika sang sri narapati
mring kang raka alon
jêngandika lah kakang ing mangke
anampènana Dêmak nagari
madêga dipati
nèng Dêmak dèn sarju

ingkang raka anuhun nampèni
andika sang katong
sigra bubar kocapa enjinge
sabrayanira tan ana kari
tan winarnèng margi
prapta lampahipun

pan ing Dêmak sampun dèn anciki
idhêp sakèh ing wong
yèn ing Dêmak putra bupatine
sakathahing wong Dêmak pan ajrih
dhatêng sang dipati
Pugêr samya nungkul

pamomonge ran Tôndhanagari
jêng pangeran kaot
pan ing mangke jinunjung linggihe
awasta Dipati Panjêr nênggih
kinarya pêpatih
pan sampun misuwur

apan akarya pêpatih kalih
jêng pangeran mangko
dening wastane kang satunggile
nênggih ki adipati ing Gêndhing
puniku angsaling
wong Dêmak satuhu

apan têtiyang sa-Dêmak mangkin
karèh ing wong roro
wadya sami ngidhêp sakathahe
adipati ing Dêmak amukti
timbang ing Matawis
ing kamuktènipun

ênêngakêna ing Dêmak nênggih
warnanên sang katong
ing Mataram siniwèng wadyane
para santana samya anangkil
myang para dipati
miwah pinisêpuh

dene ingkang sadhèrèk narpati
kêkalih kang anom
Mas Têmbaga namane duk lare
Ki Mas Kadhawung ingkang sawiji
ingkang karsa aji
pan jinunjung lungguh

mangkana andikaning narpati
mring sakathahing wong
hèh sakèhe wadyaningsun kabèh
ariningsun Mas Têmbaga mangkin
ingsun junjung linggih
lan yayi Kadhawung

Ki Têmbagasun junjung dipati
Pugêr namanya wong
Ki Kadhawung iya kêkasihe
ajênênga Dêmang Tanpanangkil
santana ngèstrèni
tuwin pinisêpuh

Panêmbahan angandika malih
apa wartaning wong
kakang êmas ing Dêmak jênênge
apan tan ana sawalèng budi
ing Dêmak nagari
apa arja tulus

Martalaya matur saha bêkti
dhatêng ing sang katong
raka paduka pênêt wartine
tan wontên warti kang makèwêdi
kang kinarya patih
nênggih êmbanipun

Tôndhanagara jinunjung linggih
namane linorod
ingalih pun Panjêr kêkasihe
nagaranipun akarta karti
sigra sri bupati
jêngkar angadhatun

wus pirang taun lamine mangkin
sigêgên sang katong
ing Mataram wontên kocap malèh
adipati ing Dêmak anênggih
pan lagya tinangkil
dening mantrinipun

wus alami pan jênênge mangkin
tan seba sang katong
apan kalimput ing kamuktène
wontên bupatinipun sawiji
Dipati ing Gêndhing
ika wastanipun

sigra matur ing sang adipati
aturira alon
kawula nuhun gusti karsane
dening tan sowan dhatêng Matawis
atur ulun gusti
lêhêng sampun tanggung

yèn suwawi nagri lèring wukir
binahak kemawon
kinèn ngidhêpa ing Dêmak kabèh
lan sampeyan madêga narpati
apan tunggil wiji
lan rayi sang prabu

apan sampun asêmbada gusti
tuwan madêg katong
wong bang êlèr paduka ratune
rayi tuwan jumênêng Matawis
pan dados narpati
punika apatut

adipati ing Dêmak sigrangling
abênêr sun raos
apan kang ingsun arah lawase
nanging ingsun durung duwe kanthi
mêngko sira iki
dadi kanthiningsun

angandika sira adipati
maring kang punang wong
lah ta sira alungaa kabèh
bêbahaka wong saloring wukir
sira kona sami
aseba maringsun

yèn amogok patènana sami
rabine kaboyong
wadyanira sampun amit kabèh
anglampahi andikaning gusti
sigra dèn bahaki
wong salèring gunung

ingkang bôngga sami dèn patèni
rabine binoyong
wus misuwur Dêmak pambalike
Dipati Pajang miyarsa warti
yèn Dêmak ambalik
aputusan sampun

mring Mataram ngaturi upaksi
marang ing sang katong
kawarnaa ing Mataram mangke
sri bupati pan lagya tinangkil
dening para mantri
ajêjêl supênuh

para santana kabèh anangkil
Mandraka tan adoh
Mangkubumi punika jajare
lawan pangeran ing Singasari
Martalaya nangkil
atap anèng ngayun

dyan warnanên putusan kang prapti
marêk ing sang katong
wus tinata utusan ature
kawula nuwun sri narapati
kawula sang aji
anênggih ingutus

pun paman Pajang atur upaksi
ing kangjêng sang katong
yèn pun kakang ing Dêmak karsane
ambalik dhatêng sri narapati
wong salèring wukir
pan sampun ingirup

kang abôngga apan dèn pêjahi
rabine binoyong
dipun jarah saraja-darbene
apan sampun jumênêng narpati
nagarèng pasisir
pan sampun misuwur

angandika sang natèng Matawis
mokal ujaring wong
apan ingsun piyandêl adêge
lamun kakang êmas ambahaki
wong saloring wukir
iku apan patut

nadyan amèta wong kidul wukir
ngong darma amomong
kakang êmas iya kang adarbe
iya Dêmak iya ing Matawis
wêlinge ramaji
pan kinèn apatut

Panêmbahan angandika aris
mring Mandraka alon
inggih eyang karsaningsun mangke
kakang êmas Dêmak ngong aturi
marang ing Matawis
lami tan têtêmu

lan sakèhe pawarta puniki
manawa tan yêktos
iku arsa sun yêktèkkên dhewe
yèn si kakang datan ana prapti
èstu tan sayêkti
gèn duwe sadulur

Ki Môndaraka asru dènnyangling
andhèrèk sang katong
miwah pun paman Mangkubumine
lawan pun paman ing Singasari
karsanipun sami
dhèrèk karsa prabu

lawan wêwêlinge duk ing nguni
rama dika katong
kinèn atuta darbe sadhèrèk
sintên kang wiwit awon kariyin
tan amanggih bêcik
wasiyat ing ratu

sigra sang nata angandikani
mring gandhèke kang wong
lah lumakua mring Dêmak age
aturana kakang mring Matawis
matura sirèki
yèn kangên ngong langkung

lan sakèhe desa loring wukir
Kêndhêng turna mangko
kang dinuta amit mêsat age
tan winarna lampahirèng margi
apan sampun prapti
ing Dêmak jinujug

Dipati Dêmak lagya tinangkil
pêpak kang ponang wong
adipati ing Gêndhing ngarsane
Adipati Panjêr tan atêbih
wus atur upêksi
yèn utusan rawuh

praptèng ngarsa utusan wotsari
kawula kinongkon
dhatêng rayi paduka nah anggèr
ngaturakên dhusun loring wukir
sapindhahe malih
kawula ingutus

ngaturi tuwan dhatêng Matawis
kang wêling sang katong
rayi paduka sangêt kangêne
dene alami datan kapanggih
dipati lingnyaris
nora gêlêm ingsun

sigra mojar Adipati Gêndhing
kêras ujarnya wong
apan ingsun ingkang nora awèh
yèn aseba marang ing Matawis
pan wus madêg aji
ingsun kang anjungjung

kari apa lan Prabu Matawis
padha putra katong
gustiningsun apan tuwa dhewe
apa nora pantês dadi aji
apan ingsun wani
Mataram amungsuh

alah matura sira dèn aglis
marang ing sang katong
apan ingsun ingkang nora awèh
adipati angandika aris
warahên si adhi
ingsun ora purun

têlasêna wadya ing Matawis
tan lumampah ingong
kang utusan wus pamit ulihe
tan kawarna ing marga wus prapti
nagri ing Matawis
warnanên sang prabu

sampun miyos sang nata tinangkil
pêpak wadya katong
Môndaraka tansah ing ngarsane
miwah Jêng Pangeran Mangkubumi
lawan Singasari
tansah anèng ngayun

sampun prapta utusan wotsari
anuhun sang katong
apan sampun paduka akèngkèn
angaturi raka padukaji
pan botên lumaris
sampun madêg ratu

Ki Dipati Gêndhing kang akardi
mila madêg katong
wus misuwur nagari bang êlèr
wêlingipun mring kawula gusti
dèn ajana kari
wong Mataram iku

môngsa ingsun gêlêma nindaki
mring Mataram ingong
pan ingsun duwe nagara dhewe
kathah-kathah ujare rumiyin
lan Dipati Gêndhing
nênggih botên patut

adat awon cangkême pun Gêndhing
tan layak kawiyos
sampun têlas kang duta ature
sapamirsanya sri narapati
dahat èmêng galih
asmara tyasipun

angandika sri bupati
inggih kaki Môndaraka
punapa karsane ngakèh
ing mangke wuwus saèstya
ing ala bêcikira
Ki Môndaraka umatur
yèn mangkotên rakandika

dening angowah-owahi
ing wasiyat ingkang rama
amokal lampah karsane
singa ingkang miwitana
môngsa botên manggiha
ipat-ipat kang sinuhun
môngsa manggiha raharja

karsa manira ing mangkin
lah suwawi linurugan
lah Ki Mangkubumi priye
miwah anak Singasêkar
lah paran karsa para
Pangran Mangkubumi muwus
inggih ta ngantos punapa

Panêmbahan ngandikaris
bênêr samya tandangana
pan wus karuan alane
kakang Adipati Dêmak
arsa angayonana
têpung brêngos lawan ingsun
lah payo padha dandana

Kakang Martalaya aglis
pakênira têngaraa
Martalaya sigra bêndhe
obah kang wadyèng Mataram
samya dandan sanjata
wus dandan sajuru-juru
kang wadyabala Mataram

ngalun-alun dènnya baris
pra santana samya prapta
Pangeran Purobayane
lan Pangeran Têpasana
pêpak sami aseba
ing ngarsane sang aprabu
miwah kang para prawira

prasamya atata baris
Adipati Môndaraka
umatur dhatêng sang katong
kadya punapa ing karsa
sintên kang tinêdaha
punapa tuwan sang prabu
nanging wêtawis kawula

amunga mantri Matawis
lan sagung para santana
lan para prawira kabèh
kadi kawawa anôngga
adipati ing Dêmak
angandika sang aprabu
sampun dika anggêgampang

datan wontên gêdhe cilik
Hyang Suksma ingkang kawasa
karya mênang lawan kawon
punika pan sami putra
tur putra ingkang tuwa
punjul ing pangrasanipun
lawan wayah-wayah dika

si kakang arsa ngayomi
kaki dhatêng ing manira
yêktingong lampahi dhewe
dhatêng nagari ing Dêmak
lah nêdha bubarêna
sakèhe gêgaman agung
sigra nulya tinêngaran

anulya bubar kang baris
ingkang lumampah ing ngarsa
sakathahe mantri kilèn
Kyai Bocor wastanira
lan ngabèi ing Rawa
myang Tumênggung Awu-awu
ing Kalêgèn Kyai Rêngga

ing Kalèng pan angabèi
Bagêlèn lor kang kocapa
Ngabèi Jênar wastane
ing Lugu Kyai Jayuda
Sêmawung sira Rôngga
Ki Ngabèi Sangubanyu
ing Sampang Jayawikrama

ing Rendhetan Angabèi
Yudasara wastanira
samya nindhihi sikêpe
sadaya samya prawira
kathahe kawan dasa
prasamya gêng-agêngipun
kang dadya panganjuring prang

sumambung wadya Matawis
Ki Ngabèi Patrabôngsa
Tumênggung Singajayane
kalawan Arya Panular
Ki Dêmang Tanpanaha
Wiranagara Tumênggung
lan Tumênggung Jagayuda

Ki Ngabèi Wirapati
lan Dêmang Salang Sêmirang
Kartiwadana sisihe
anulya Ki Saradipa
kalawan Jasêpônta
Martalaya anèng pungkur
nindhihi wadya Mataram

pra santana anèng wingking
arampak lan Martalaya
Pangeran Purobayane
lan Pangeran Têpasana
Arya Wiramênggala
lan Riya Jayaragèku
myang Pangeran Pringgalaya

Pangeran Juminah nuli
lan Dipati Kapugêran
lan Dêmang Tanpanangkile
anulya sri naranata
lumakya munggèng madya
nênggih kang dadya pamungkur
Ki Dipati Môndaraka

myang Pangeran Mangkubumi
lan Dipati Singasêkar
lawan wong Kajoran kabèh
amagêrsari lampahnya
dhatêng sri naranata
kol lêlêmbing sikêpipun
samya prayitna ing yuda

sasabipun wong angrangin
nulya wong kang sarawisa
asambung wong anyutrane
anuli kawula matang
saragêni ing ngarsa
priyantaka wurinipun
tinon saking ing mandrawa

lir sagara tanpa têpi
sinang lir wukir katunwan
apangkat-pangkat lakune
samya mawa panêngêran
sajuru-jurunira
panêngêrane malêdug
sikêpe datan katingal

lir kêkuwung obar-abir
teja wangkawa sinawang
umbul-umbul ing ngarsane
kang lêlayu gêni roga
lir wana kawêlagar
cakra atub kadi ulung
arêratwan tiningalan

datan kawarna ing margi
pan sampun prapta ing Pajang
gêgaman Pajang wus awor
kocapa Dipati Dêmak
sêdhênge anèng pura
angeca-eca sang prabu
kalawan kang para garwa

sampun sinungan upaksi
dening kang wong kajinêman
dipati anulya miyos
wadyabala apêpakan
aglar anèng pasowan
Dipati Gêndhing nèng ngayun
Dipati Panjêr jajarnya

angandika sang dipati
lah bapa têngaranana
rajèng Mataram wartane
arsa anggêcak ing Dêmak
lagya ana ing Pajang
Dipati Gêndhing amuwus
atakèn ing kajinêman

sapa ingkang anindaki
kang minôngka senapatya
kang tinanyan angling alon
sri naranata priyôngga
lan para samitranya
miwah ingkang pinisêpuh
Mataram kêbut sadaya

malêrêk Dipati Gêndhing
angartika ring tyasira
lamun mangkono wartine
kaya ngapa yèn mênanga
wadya Dêmak sapala
têka awêdi atiku
kadyapa yèn gingsirana

gya munya bêndhe tinitir
muntab ri kang wadya Dêmak
wus prayitna salamine
gêgamane sami prapta
lan prajurit sadaya
anèng Dêmak sangang èwu
punika cacahing karya

Dipati Dêmak sigrangling
mring Dipati Gêndhing ika
ing mêngko parentah ingong
sira dadia pangawat
têngên anindhihana
mantri têngên kabèh iku
sira ingkang angadua

wadananing para mantri
Tumênggung Jayasêmodra
dene ingkang satunggile
Ki Tumênggung Jayantaka
lan Dêmang Sastrayuda
Ki Ngabèi Jagasatru
lan Ngabèi Kartahita

dene ta ingkang sasisih
dadia pangawat kiwa
bapa Panjêr têtindhihe
wadana kiwa Ki Arya
Binorong wastanira
Ki Ngabèi Walangcanthung
lan Rôngga Wirajaladra

lawan Dêmang Orang-aring
Ngabèi Sinabakarna
lawan Rôngga Mulatènge
iku dadia pangiwa
si bapa nindhihana
lawan kajinêman ingsun
lumampaha ngarsaningwang

lah wus bubarêna aglis
nulya sigra tinêngaran
dêdamêl kumêrab kabèh
umbul-umbul myang kakôndha
lêlayunira amyang
apindha wukir katunu
balakuswa ambêlabar

tan kandhêg lampahing baris
Dipati Dêmak wus prapta
ing pasanggrahan Tambakwos
wadya Mataram wus prapta
samya ayun-ayunan
nanging kasaput ing dalu
wong cilik samya rêrangkah

rajèng Mataram winarni
aparentah wadyanira
hèh wong Mataram sakèhe
wêkas ingsun maring sira
yèn sira praptèng rana
kakang êmas yèn angamuk
olèha wong pira-pira

ajana sira ladèni
lah pacuhan kabèh sira
dyan enjang bubar barise
wong Mataram wus atata
glarira prit anêba
gêgaman Dêmak wus mêtu
sami ambêdholi rangkah

sampun atata abaris
glarira mangkara byuha
ingkang minôngka supite
Dipati Panjêr kang kiwa
Gêndhing ing têngênira
awak-awak gustinipun
Pangeran Pugêr ing Dêmak

anulya têngara muni
wong Mataram nêmpuh sira
kang tinunjang pangawate
Dipati Gêndhing wus mara
lawan para prawira
sarêng dènira angamuk
surak lir pendah ampuhan

anuju sira Dipati
Martalaya kang tinunjang
lan mantri Panumping kabèh
arame dènira aprang
wong Dêmak karepotan
apan ta karoban mungsuh
prajurite kathah pêjah

Dipati Gêndhing ngawaki
ngamuk lan Jayasamodra
Martalaya wus atanggoh
kalawan para prawira
miwah Ki Jasupônta
Dipati Gêndhing kinêpung
kalawan sarowangira

polahe lir banthèng kanin
kang para mantri ing Dêmak
kinêpung prajurit akèh
ngalèr ngidul katampèkan
Gêndhing sampun kabranan
Martalaya lawanipun
Dipati Gêndhing wus sayah

pan wus rinoban ngajurit
Gêndhing kaprawasèng kathah
tan ketang brana kathahe
Dipati Gêndhing wus pêjah
Jayasamodra tandang
nanging prangira wus tatu
gya rinoban nulya pêjah

mastaka katigas sami
wus malayya ring kang gêsang
ring kèri nêmpuh gya prange
Dipati Panjêr anunjang
Binorong tan apisah
saha bala gya angamuk
nêmpuh santana Mataram

kang tinunjang tan agingsir
kinêpang kinandhang-kandhang
Binorong brana jajane
Ki Mulatènge wus pêjah
Walangcanthung kabranan
Ki Sabakarna lumayu
Dipati Panjêr kinêpang

anulya dipun gêbugi
ingantêban lan lêlungka
saha pinopor êndhase
Dipati Panjêr wus sayah
gulimpang nuli niba
gya binasta kinayuyung
prajurite kathah pêjah

baris Mamatam nginêbi
Dipati Dêmak kinêpang
mung kari kajinêmane
kang aran Sapigumantar
lawan pun Sêcaula
Mete-mete lan Pangamuk
lan Ki Dêmang Panayaban

pun Sabalong Sababêngi
lan Ki Arya Rêrusuhan
ika sami lêlurahe
Dipati Dêmak sira gya
nêmpuh lan kajinêman
sing katêmpuh pan malêdug
kalangkung prakosanira

wong Mataram kathah mati
dening dipati ing Dêmak
apan langkung prakosane
tan ana braja tumama
dening kang kajinêman
apan sampun têlas lampus
rinêbut de wong Mataram

amung kantun sang dipati
kinêpung de wong Mataram
samya ngagêm canggah kabèh
dipati pan kinathahan
cinanggah keri kanan
kudane pan sampun lampus
gêgamane sampun gigal

lir banthèng atawan kanin
pangamuke karo tangan
wadyane wus lêbar kabèh
kalangkung dènnya prakosa
adipati ing Dêmak
sing katarajang malêdug
ingamuk kalawan asta

wong Mataram akèh mati
jinêjêg miwah dinugang
kang tinampèl tugêl dhase
kang katêrak bubar-bubar
binithi kapisanan
myang jinagur akèh rêmpu
kang sinampar kapalêsat

angamuk saya nêngahi
sang adipati ing Dêmak
wong Mataram mara kabèh
dipati wus kinathahan
cinanggah jinaringan
pangamuke sampun liwung
sarira kuthah ludira

ginitikan lawan bêdhil
kinêbyok watang kumbala
tan katingal pangamuke
datan pasah dening braja
adipati ing Dêmak
pangamuke dahat têguh
kalintang prakosanira

rosa pira wong sawiji
kinarubut ing akathah
pasthi kawon ing têmahe
jinirêtan jinaringan
sira Dipati Dêmak
kang sarira sampun lêsu
Ki Baurêksa narajang

anulya cinêkêl nuli
Dipati Dêmak tan obah
wus ngambilan gêgamane
wadya ing Mataram enggal
amundhut tandhunira
pangeran sampun tinandhu
wadya Dêmak sirna gêmpang

wus katur ing sri bupati
yèn kang raka wus kabêkta
sang nata sigra ambêndhe
tan antara nulya bubar
saking ing pasanggrahan
wong Mataram bubar sampun
Pangeran Pugêr binakta

Dipati Panjêr tumuli
sinudukan anèng marga
binuwang jurang mayide
sang nata pan sampun prapta
Mataram sigra mojar
wong gandhèk kang kinèn wangsul
timbalana kakang êmas

konên awangsul nèng margi
maringa Kudus nagara
putusan awangsul age
Pangeran Pugêr kapapag
Pajatèn wastanira
winangsulan mringa Kudus
dèn iring wadya Mataram

pinarnah ing Lèpèngêlis
Pangeran Pugêr wismanya
sagarwa putra wayahe
sadaya sami binêkta
langkung kawêlas-arsa
punika sangkalanipun
rêksi paksa nata janma

kocapa sri narapati
ing Mataram siniwaka
pêpak wadyabala kabèh
miwah kang para santana
kalawan pinituwa
ing pagêlaran supênuh
Panêmbahan angandika

lah mêngko ing Dêmak iki
ingsun tanduri dipatya
lurah wong ganjur sun gawe
kang aran Gadamastaka
lah sira ajênênga
Si Suranata Tumênggung
mêngkua nagara Dêmak

sakèhe wadya Matawis
samya ngèstrèni sadaya
sang nata sampun anglèlèr
busana lawan ardana
mantri kabèh warata
para santana asinung
busana lawan kancana

lawan sêlaka waradin
prasamya suka sadaya
santana sarêju kabèh
Pangran Arya Pringgalaya
ngaturakên prasêtya
dhumatêng ing sang aprabu
yèn kawula anêdyaa

balela dhatêng narpati
mugi satêdhak kawula
mugi cupêta umure
nadyan satêdhak narendra
lamun saturun amba
yèn wontên kang nêdya mungsuh
sampun amanggih raharja

kang sampun dados narpati
yèn wontên kang balelaa
sampun salamêt ing têmbe
turun kawula wanita
nênampura sang nata
angandika sang aulun
alah adhi sun tarima

sinêksèna de Hyang Widi
ing saturun-turunira
pinasthi dadi kanthine
turun manira narendra
lamun ora uninga
tan arja ing jênêngipun
môngsa ngartakêna praja

ingkang rayi awotsari
sang nata anulya jêngkar
ya ta kondur angadhaton
ginarêbêg ing biyada
ingkang anggana raras
lêstantun manjing kadhatun
pinapag pêksi sarkara

ênêngakna natèng ing Matawis
kawarnaa Pangeran Jaraga
arine sang nata mangke
sinung kamuktènipun
pan nagara ing Panaragi
kasrah Pangran Jaraga
sabupatinipun
apan ta dadi ganjaran
sri narendra kêlangkung dènira asih
mring Pangeran Jaraga

pan winênang akarya pêpati
pan ingiring dening payung bawat
sakawan kandhaga lante
nênggih pamomongipun
iya Rôngga ing Panaragi
mantrinira sadaya
punika ingetung
Ngabèi Malangsumirang
Nayahita lawan Panji Wirabumi
miwah ingkang lêlurah

Gêniroga wastane sawiji
lawan sira Ki Surônggamarta
Ki Lumaju katigane
Soda sakawanipun
Mangkudirja ingkang sawiji
lawan Andakawana
Singadarpa iku
lawan Ki Wirasantika
wontên malih kang aran Rôngga Sumêngit
lawan Ki Cakrawôngsa

kang sakawan payung bawat sami
kang sadasa lêlurah sadaya
prasamya lêlinggih lante
lêlurah patang puluh
kang wêwolu linggihe nênggih
kapêdhake akathah
cacah kalih atus
kajawi lêlurahira
para mantri punika datan kawarni
pêpak sami aseba

mantrinira wau Ki Dipati
Jayaraga agêng manahira
kalimput dening kamuktèn
angrasa lamun purun
ngrêbat waris kraton Matawis
ya ta miyos sineba
ing pasowan agung
dening mantrine sadaya
lêlurahe pêpak prasamya anangkil
dipati angandika

paman Rôngga sira ingsun tari
lan si bapa Wirabumi sira
lah karsa ulun ing mangke
ulun arsa amungsuh
maring kakang Prabu Matawis
prasamya sinasuta
mring yayah karuhun
sasêtya singa prakosa
pasthi iku jumênêng Nata Matawis
iku lah karsaningwang

apan ulun ring mangkya puniki
pan kawasa angrurah sang nata
rumôngsa ngong adu akèh
Pangeran Rôngga matur
nuhun duka ulun puniki
sampun anggèr mangkana
dahat ulun nuhun
pan paduka kinasihan
sinung mukti lan nagri rajapêpati
dhatêng raka paduka

Pangran Jaraga sigra dènnyangling
ulun iki bapa datan kêna
kita ampaha ing mangke
lêlurah gya umatur
ulun iki dhatêng suwawi
inggih ngantos punapa
wus sêdhêng tinêmpuh
wadya tuwan pan akathah
yèn adunên kalawan wadyèng Matawis
tan wontên gumingsira

dahat ature Ki Wirabumi
angambêngi lan Pangeran Rôngga
datan piniyarsa ture
mantri sakawan rêmbug
datan wontên pinirsa sami
sigra nulya luwaran
kasaput ing dalu
Pangran Rôngga rêrêmbugan
lawan Panji Wirabumi lan Ngabèi
Malangsumirang sira

lan Dêmang Nayahita tan kari
Pangran Rôngga ika angandika
lah kadyaparan rêmbuge
mênggahing gusti iku
nanging boya kêni ngaturi
kêdahnya mêngsah nata
balik karsanipun
amêngsah mring wong Mataram
datan wande mantri sakawan puniki
pasthi dadi kêthokan

alah nêdha matur ing narpati
samya ngaturakên pêjah gêsang
kang rayi awon sêdyane
mantrisakawan rêmbug
nulya dandan bubar ing wêngi
mantri ing Kajaragan
dhatêng alun-alun
lêlurahipun sadaya
sami mirsa yèn Rôngga lan Wirabumi
lolos ing wêngi ika

lêlurah sami garjitèng ati
pan angrasa lamun kadhèwèkan
sami angeja wêkase
tumulya atut pungkur
samya pepe dhatêng sang aji
sampun kumpul sadaya
anèng alun-alun
sêdya atur pêjah gêsang
enjingane sang nata miyos tinangkil
pêpak kang wadyabala

sri narendra wau aningali
wong aseba sor waringin kêmbar
andhèr prasamya apepe
angandika sang prabu
hèh wong gandhèk mudhuna aglis
lah kita pariksaa
sapa pepe iku
kang pinèpèkakên apa
sigra nêmbah wadya gandhèk gya umijil
lumaywa amêndhapan

sampun prapta wong gandhèk sigrangling
hèh Ki Rôngga apa sêdyanira
dene apepe janmakèh
Pangran Rôngga amuwus
pan kawula tur pati urip
dhatêng sri naranata
saking ajrih ingsun
kang rayi sêdyanya ala
arsa balik balela dhatêng sang aji
pakênira matura

sigra mêsat wadya gandhèk aglis
prapta ngarsane sri naranata
sampun katur saature
Ki Rôngga mring sang prabu
sri narendra akèn nimbali
mring mantri Kajaragan
saksana gya rawuh
ature katur sadaya
yèn karsane kang rayi arsa ambalik
asru duka sang nata

asru ngandika sri narapati
lah takita yayi Pringgalaya
lah lumakua dèn age
lan Martalaya iku
sakancane mantri panumping
kabèh padha muliha
mring Jaragan iku
lêlurahe ingkang ala
patènana jarahên ajana kèri
si adhi lungakêna

aja ana nagarèng Matawis
lungakêna lan rabine pisan
aja anggawa liyane
marang Pasigit Watu
ingkang kinon sami wotsari
nulya sami lumampah
swarane gumuruh
gègèr ing pasar puyêngan
wong Mataram sadaya sami atintrim
warnanên kang lumampah

ing Jaragan sigra nulya prapti
jêjabane sampun jinarahan
lawan sarajakayane
pangeran kang winuwus
apan lagi pinarêk kathil
ingadhêp dening garwa
kang tangis gumuruh
sêsambate amlas-arsa
dhuh pangeran wontên punapa puniki
wong Mataram akathah

wontên jawi samya masang baris
kadipundi kakang karsa dika
tan wande dhatêng marene
dhuh anggèr gustiningsun
paran dosa tuwan ing nguni
Pangeran Jagaraga
kalangkung gêgêtun
angrasa yèn kasisipan
tan adangu utusan dalêm wus prapti
Pangeran Pringgalaya

Adipati Martalaya prapti
rowangira alinggih ajajar
andhawuhkên timbalane
kang andika sang prabu
pakênira kinèn gumingsir
sampun anèng Mataram
mringa masjid Watu
aywa amawi parêpat
mêhêng graha salah sawiji ywa kari
agya lah lumampaha

gya umêdal sira Adipati
Jayaraga saha rabinira
lwih kawlas-arsa lampahe
kaduwung manahipun
wus kabêktèng de wong Matawis
kathahipun sakawan
laris lampahipun
Masigit Watu wus prapta
sinangkalan tanpa guna misik nabi
samya ingèngêtana

tunggil warsa tan lami ingalih
dinokok pulo Nungsa Barambang
ing kidul kulon prênahe
saking Mataram iku
ênêngêna datan kawarni
kocapa sri narendra
miyos ing kadhatun
sineba de para putra
pra santana para mantri myang prajurit
jêjêl ing pagêlaran

sampun katur lamun ingkang rayi
Pangran Jaraga yèn sampun kesah
mung rabi siji rowange
jarahan sampun katur
angandika sri narapati
sakèhing wong Mataram
sira dèn padhemut
tuwin kabèh sanak ingwang
dèn padheling wawêkase rama aji
sapa ingkang alaa

nora nêmu raharja nêmahi
mêngko iki tontonane ana
kakang mas Pugêr samene
Jayaraga tan emut
anêmahi kawêlas-asih
mantri samya anêmbah
pra santana nuhun
kang anom samya tur sêmbah
pan sadaya santana prasamya ajrih
wêlinge ingkang rama

Panêmbahan angandika aris
hèh Mas Rôngga lah uwis mèlua
mring nagaranira dhewe
ing Pranaraga iku
anataa ing bala mantri
Pangeran Rôngga ika
nêkêm sirahipun
sampun mundur sing ngajêngan
wus lumampah datan kawarna ing margi
wus pratèng Pranaraga

tan winarna lamine ing mangkin
Jêng Pangeran Mangkubumi ika
sampun kêkalih putrane
satunggil ingkang jalu
kinasihan dening narpati
jinunjung lungguhira
sinung dhusun agung
winastanan Adipatya
Sokawati sampun aputra satunggil
winastanan Mas Pethak

Ki Mas Pethak pan jinunjung linggih
tinanêm anèng Madiun ika
Ki Mas Pethak dipatine
pan wus anèng Madiun
apan wênang darbe pêpati
Pangeran Singasêkar
darbe putra jalu
Ki Mas Wujil wastanira
wus jinunjung lungguh Radèn Wiramantri
punika wastanira

pan sinungan nagri Pranaragi
wong Panaraga nungkul sadaya
ya ta kang tinutur malèh
ingkang raka sang prabu
ingkang raka pangulu nênggih
Pangran Juminah ika
pan aputra jalu
satunggil jinunjung lênggah
de sang nata apan sinungan kêkasih
Adipati Balitar

lawan malih putrane Dipati
Môndaraka putrane sakawan
kang sami jalu kathahe
kacarita têtêlu
ingkang èstri amung satunggil
iku wuragilira
wastane kang sêpuh
Pangran Manduranagara
arinipun Juru Wirapraba nênggih
Juru Kithingtaruna

wuragil èstri ika ta krami
ingkang angsal sira adipatya
ing Batang pan nagarane
ya ta ingkang winuwus
Pangeran Maduranagari
putranipun sakawan
kang kêkalih wau
wus jinunjung linggihira
de sang nata kang tuwa sinung kêkasih
Pangran Mandurarêja

ingkang anèm sinungan kêkasih
nênggih pangeran ing Upasônta
wus sami sinung kamuktèn
rayinipun sang prabu
Radèn Pringgalaya anênggih
putranira akathah
nênggih kang panggulu
wus jinunjung lungguhira
akêkasih Prawirataruna nênggih
sampun sinung kawiryan

kang panêngah wus jinunjung linggih
ki adipati ing Martasana
pan akathah sadhèrèke
apan namung puniku
kang jinunjung linggihirèki
ênêngêna sêmana
kocapa sang prabu
nênggih aputra lêlima
ingkang jalu sakawan èstri satunggil
putrane sri narendra

kang têtiga tunggil ibu nênggih
pambayunipun Rahadèn Rangsang
ni mas Pandhan panggulune
Radèn Mêmênang Prabu
wontên dening ingkang kêkalih
Rahadèn Martapura
iku sanès ibu
kalihnya ran Radèn Cakra
pan Martapura darbe sakit kagingsir
nanging ta amêmangsan

ri sampuning mangkana winarni
sri narendra malih kang kocapa
datan kawarna lamine
jênêngira sang prabu
apan sampun rowêlas warsi
sêmana nulya gêrah
Karapyak gènipun
ingadhêp ing para garwa
para putra santana sami sumandhing
maring Jêng Panêmbahan

Panêmbahan angandika aris
mring kang eyang Dipati Mandraka
myang Pangran Purubayane
lah kaki dika maju
lawan kaki Purubayèki
manira amêmêkas
sampun sami maju
kalih wus binibisikan
alah kaki kakang ing sapungkur mami
kang èstu jumênênga

kang gumantia karaton mami
nèng Mataram kaki buyut ika
Ki Rangsang iku yogyane
kang madêga satuhu
amutêra nagri Matawis
apan iku prakosa
ing karatonipun
iya ing sapungkur ingwang
tingal ingsun datan ana kang nimbangi
ing jênênge Ki Rangsang

lan malih kaki wawêkas mami
ingsun dhimin darbe kêkudangan
maring Ki Martapurane
saprayogane laku
nanging dipun kalakon ugi
nuli dipun lungsura
sampun kongsi dangu
nuli Ki Rangsang madêga
alah uwis puniku wawêkas mami
poma dèn kalampahan

Dipati Pringgalaya winangsit
Panêmbahan aris angandika
hèh putraningsun sakèhe
lah ta sapungkur ingsun
dipun atut ajana sêngit
yèn ana sêdya ala
ywa nêmu rahayu
lah ta uwis poma-poma
wus karia lah kaki manira amit
sang nata nulya mafad

para garwa gumêdêr anangis
para putra karuna sadaya
wong dalêm gumêr tangise
swaranipun gumuruh
sarya udan ariwis-riwis
gunung Marapi obah
swarane gumludhug
kang layon wus siniraman
wus kinapan dipun salatakên nuli
binêkta mring astana

wus sinare layone narpati
sakilène Masigit Mataram
anèng dagane eyange
sakèhing para kaum
maca dunga nulya ataklim
sampun mêdal sadaya
wong dalêm gumuruh
duk samana sinêngkalan
sanjata tri bayu tunggal iku nênggih
kawarnaa sêmana

sasedane prabu ing Matawis
ing Karapyak wau kawarnaa
Pangeran Martapurane
ginantyakkên kaprabun
mung sakêdhap jumênêng aji
nglampahi kakudangan-
nira sang aprabu
kang rama duk dèrèng seda
nanging mangke apan sampun dèn aturi
miyosa siniwaka

enjing miyos wus munggèng ing kathil
pêpak kabèh kang para santana
Dipati Mandraka age
bêbisik wuwusipun
dhatêng Prabu Martapurèki
lah sira lumungsura
nyawa putuningsun
kakangira Pangran Rangsang
jumênênga narendra anèng Matawis
wêlinge ramanira

Prabu Martapura awêwêling
sigra lumungsur saking dhêdhampar
Pangran Purubaya age
gumanti sigra lungguh
ing dhêdhampar asru dènnyangling
hèh sakèh wong Mataram
pirsakna ling ingsun
miwah sakèh pra santana
wruhanira ingsun kang madêg narpati
anèng nagri Mataram

lah manawa ana ingkang mèri
wani mungsuha ing jênêng ingwang
têkakêna mupung mangke
miwah kang para sunu
pra santana tan ngong arani
manawa ana malang
payo prang lan ingsun
atandhinga kaprawiran
kaprakosan besuk mêngko sun tandhingi
ajana kumalamar

wong Mataram sadaya samyajrih
mring Panêmbahan pangandikanya
samya jumurung ature
wus kinèjêpan wau
iya Radèn Pringgalayèki
mring Pangran Purubaya
nulya gya tumurun
ingkang putra pinaranan
Pangran Rangsang mring Radèn Pringgalayèki
ngêmban binêkta minggah

wus lininggihakên kathil rukmi
dhêdhampar palênggahaning nata
Panêmbahan wus lumèngsèr
angapit-apit lungguh
mring kang putra umadêg aji
iya Pangeran Rangsang
ingestrenan sampun
dènira wong sa-Mataram
Pangran Rangsang yèn sampun madêg narpati
sami gawok sadaya

datan ana anyana ing ati
yèn Panêmbahan junjung kang putra
mila samya sangêt jrihe
wadya Mataram langkung
suka ing tyas lan sangêt ajrih
mring Pangran Purubaya
pra santana wau
sami ngèstrèni sadaya
mring sang nata sêmana datan winarni
wus sami aluwaran

ya ta kocapa Ki Adipati
Môndaraka ingkang kacarita
dening apanjang umure
momong ratu têtêlu
ya ta tiga jêng sultan adi
sêmana tan alama
pan anulya surud
sinare anèng Mataram
kacarita Pangran Manduranagari
lan Juru Wirapraba

punika kang sampun sami lalis
kêkalih sinare Pagambiran
dene kang cinatur malèh
KiJuru Kithing wau
nênggih ingkang amaksih urip
apan kang kacarita
panjang umuripun
kocapa Pangeran Rangsang
kang jumênêng prabu anèng ing Mataram
pan kalah ingkang rama

jênêngira ngungkuli ramaji
iya dadine pêparentahan
kala sang prabu jênênge
apan sampun misuwur
kocap jênêngira narpati
Prabu Pandhita Cakra
Kusumadiluhung
mila jêjuluk mangkana
dene sakèh kusuma sami ngastuti
ngidhêp salampahira

lan luput sakèhing tulah sarik
wus pinasthi dènira Hyang Suksma
saliring mêmandhi kabèh
wus kawêngku sang prabu
marmitanya sri narapati
datan apasisihan
sama samèng prabu
apan wus kalokèng jagat
yèn Prabu Pandhita Nyakrakusumadi
wênang anêmbang durma

ênêngakêna wau ingkang kocapa
nênggih rajèng Matawis
duk kala samana
enjing miyos sineba
pinarêk ing pôncaniti
munggwing dhêdhampar
pêpak kang wadya nangkil

agêng alit prasamya nangkil sadaya
miwah para bupati
myang para santana
pinisêpuh sadaya
supênuh kang tôndha mantri
wong priyantaka
munggèng ing ngarsa malih

amarapit towok tulup lawan pêdhang
ing ngarsa wong saragni
magêrsari kapang
amyang kang tumbak sulam
kalawan wargu panjalin
sinulam ing mas
warnanira tulya sri

wong kapêdhak aglar anèng ing ngayunan
wirapraba angapit
lan wong sangkraknyana
sisih wong jagabaya
wong maudara asisih
wong astranôngga
mandhung kidul nèng wuri

wong jantaka asisih wong tanuastra
nyutra sami nyutrèki
panah sikêpira
lan wong nuswapracôndha
tulup pasikêpanèki
kidul prênahnya
kang lor winarna malih

wong martalulut sisih singanagara
gandhèk asisih sami
mantri anom ika
katanggung jajarira
wong darpahita anênggih
lan patranala
jajarira alinggih

wong wirabraja brajanala sisihnya
miwah wong saragêni
sami sragni ika
sisihira alênggah
wong anirbita asisih
sami nirbaya
wong jagasura sami

jagasura sami sisihe alênggah
wong kartiyasa nênggih
sisih wiramarta
myang wong yudamênggala
asisih lawan wong miji-
pinilih ika
sisih sami pinilih

wong gêdhongjajar lawan wong pamajêgan
margasada tan kari
sêrati myang dharat
sungging kêmasan karya
ajajar lawan wong gêndhing
samya nèng wuntat
ing ngarsa pra dipati

Panêmbahan Purubaya munggèng ngarsa
lawan sira Dipati
Juminah jajarnya
Pangeran Pringgalaya
lan pangeran adipati
myang Têpasana
lan Dêmang Tanpanangkil

miwah Pangeran Arya Wiramênggala
Dipati Pugêr nangkil
DipatiBalitar
lan Prawirataruna
myang Dipati Sokawati
lan Martasana
iku santana aji

Pangran Mandurêja lawan Upasônta
wayahira Dipati
Mandraka punika
Pangeran Singasêkar
lan Pangeran Mangkubumi
santana nata
pêpak prasamya nangkil

lawan para dipati ingkang aseba
pêpak wong pôncaniti
nèng ngarsa sang nata
Dipati Martalaya
Jayasupônta tan kari
samya aseba
miwah mantri Matawis

Ki Tumênggung Alap-alap anèng ngarsa
lan Arya Surantani
myang Ki Wirarêja
Ngabèi Patrabôngsa
lawan Panji Wirabumi
Malangsumirang
Ngabèi Wirapati

Kartiwadana alinggih anèng ngarsa
kalawan Wiraragi
lan Arya Panular
Ngabèi Nayahita
Wiratanu tan atêbih
mantri bang kulwan
Ki Bocor bocar-bacir

sakancane wong kilèn pêpak sadaya
ya ta sri narapati
asru angandika
hèh Surantani sira
têkakêna runtik mami
mring wong bang wetan
lurugana tumuli

wong Mataram kabèh milua sadaya
santana lawan mantri
sira nindhihana
ingkang ngadua yuda
yèn ana nêdya anolih
sira sosoga
ing ganjur têkèng wuri

Pasuruan sira iku lurugana
Lumajang aja kari
sira boyongana
lan nagari ing Malang
boyongana aja kari
lamun wus bêdhah
muliha mring Matawis

alahuwis uwa paman adhi kakang
lah bubara samangkin
nulya atêngara
mantri obah sadaya
sultan wus jêngkar siniwi
mantuk ngadhatyan
warnanên Surantani

sapraptane ing wisma kang para garwa
samya mapag ing kori
kang mêthuk ing latar
kinanthi astanira
para garwa aningali
maring kang raka
cahyanira awêning

para garwa têtiga samya têtanya
kadipundi kiyai
netya jêngandika
owah kalawan saban
datan sakeca ing galih
lamun kawula
sisip tuwan bêndoni

