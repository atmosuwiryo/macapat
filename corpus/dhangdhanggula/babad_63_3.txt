cinaritakakên duk ing nguni
kala anèng gunung Maliawan
kang rayi runtuh waspane
miwah duk anèng gunung
Rêksamuka tinutur sami
sasolah-solahira
ngêsah pisahipun
nulya tinutur angkatnya
pangluruge angirit bala wre sami
ngêbêki wanawasa

Batharendra ing samargi-margi
nugrahane sabarang kamulyan
Hyang Endra asangêt sihe
myang pêpanganan agung
kiniriman saking swarga di
wusnya tamat sadaya
kang raka pitutur
lan angèmpèr lampahira
kang wimana kêlangên samargi mampir
rêrêp ponang wimana

buta kang mikul wus dèn ingoni
dening Sang Mahaprabu Gunawan
lawan inginuman kabèh
guci maèwu-èwu
nora kandhêg dèn waragangi
mangkana kinèn sigra
mêsat lampahipun
dêdêl ngayuh jumantara
mèh kasundhul ing Endraloka kawingkis
gègère abusêkan

samya ngudanakên wangi-wangi
nguwuh-uwuh aja pêdhak-pêdhak
suwarga maras atine
apan arsa dêdulu
para dewa jrih dèn prêpêki
Sang Prabu Wibisana
ngatag wadya mikul
kêdhuwurên ngêdohana
lan sawarga saksana mêdhun tumuli
amèt ing sawatara

lan ing Endraloka wus dèn dohi
dadya eca lampah sawatara
kinèndêlkên salomprète
wong agung amêmangun
lawan Prabu Ngalêngka malih
sagung krama wikrama
kramaning tumuwuh
kang tinitah dadi raja
lawan ingkang tinitah dadi wong cilik
mungguh wêkasing pêjah

yayi prabu kang katingal iki
tilas pratapan pandhita raja
yayi kêtara rakite
pêpasangan kadhatun
gapurane sadaya mawi
pamêngkang ngering nganan
asipat manguntur
prabata kinôntha pura
Wibisana wadyane kang dèn abani
ririhên lampahira

dadya tutug samya nêningali
Narpati Rama alon ngandika
yayi Prabu Ngalêngkane
budinên pandhitèku
iki raja kudu anêpi
apa ta budi andhap
apa budi luhur
ratu lumuh pêparentah
sukan keron Wibisana awotsari
nuhun sumanggèng tuwan

Narendra Rama mèsêm dènnya ngling
payo yayi Truna Sudarsana
rinêbut sapakolihe
Truna Sumitra matur
nuhun duka datan kadugi
malih prabu ngandika
lah ta yayi prabu
Sugriwa manawa ana
kang karasa Sugriwa mèsêm wotsari
nuhun patik bathara

mangu-mangu mawa ngandika ris
Narendra RagusutaWijaya
pandhita iki karsane
suci ing dhèwèkipun
karatone mulya sayêkti
marmane tapinasang
nèng pucuking gunung
wus kudu suci kewala
nora nêdya sêsukêr aja nèmpèli
yayi mungguh manira

nanging rêbut sênêng iku yayi
yèn ingsun lumakua satitah
ing bathara sayêktine
yèn tinitah wak ingsun
nganggo badan wadhag puniki
yèn ingsun alumuha
ing sêsukêripun
pan dudu Bathara Endra
jisim alus yèn sira yayi lan mami
tan kêna singgahana

yèn ajana sêsukêre yayi
aran suci iya môngsa naa
iya iku timbangane
aran wadhag lan alus
ingsun kumbah wadhage yayi
sun wêwêjêk supaya
bisa moring alus
ya kari aran satunggal
pan siwadhag yèn brêsih linimput ing sih
mung si alus kang ana

jaman loro pan maksih cinangking
nora nimpar titahing bathara
yèn kinudu alus bae
wis tan kêna winuwus
ing purwane yayi ing nguni
jêr nora ana aran
wadhag lawan alus
gêlare tinitah ana
ya pagene yayi kudu dèn singgahi
dêstun lumuh kangelan

kang marentah pinarentah iki
iya yayi panggawene wadhag
pan uwus kinarsakake
balik ta kinèn iku
angadili padha dumadi
yèn bênêr pira-pira
kautamanipun
mêngkono bae ta ingwang
lah ing kono rêbutên ingkang prayogi
yayi Prabu Ngalêngka

ana ujar kang patang prakawis
brôngta sopana yêkti waskitha
dèn awas ing panunggale
pasêmon papat iku
ingkang brôngta pan laku yayi
sopana pan dêdalan
yêkti iku tuhu
waskitha sampurnèng tingal
wruh ing sangkan paran urip maring pati
pati prapta minulya

jênêng brôngta kang lumaku yayi
turua tangi alungguh iya
dene sopana wêrdine
atangi turu lungguh
pan lumaku dunungirèki
dununge yêkti iya
atangi lumaku
dene wêrdining waskitha
ya aturu-turu lumakuatangi
atangi-tangi ilang

kang aran brôngta lumaku tangi
linggih iya dèn akên pangucap
ingkang sopana arane
lungguh tangi lumaku
iya dene ingakên nênggih
pan lampahing bathara
yêkti têgêsipun
atangi turu lumakwa
iya dene ingakên ananirèki
dening Suksma Kawêkas

pralambine kang waskitha nênggih
turu lumaku atangi ilang
dene ingakênsucine
de hyang bathara luhung
iku yayi dèn amatitis
ing panunggale papat
aja salang surup
ing brôngta miwah sopana
ping tri yêkti kaping pat waskitha yayi
kabèh munggèng sarira

ingkang brôngta upamane kulit
kang sopana daging upamanya
kang yêkti balung pamane
ingkang waskitha sungsum
kulit iku yayi ngêmuli
sabarang ing pratingkah
kamot kawitipun
kabèh kang datan kawruhan
iya nora kawêtu saking ing kulit
kamot dening wêwadhah

kang sopana upamane daging
dene môngka margining kamulyan
kang yêkti balung pamane
têtêpe kuwatipun
barang tingkah yêkti nguwati
waskitha sungsum ika
wingit êningipun
kang brôngta kondhang pangucap
nirkên wuwus kang ala mrih wuwus bêcik
sopana kundhang lampah

nirnakakên rêgêde kang margi
angrêsiki mrih ayuning titah
kang yêkti nênggih kundhange
nênugêl ing rèhipun
ala bêcik rampung katapis
ki waskitha akundhang
êninging pandulu
tan samar tan kacampuran
norapangling pêrnahe Hyang Otipati
kawawas jroning badan

yèn tinggala brôngta sopanèki
nora arus sabarang pratingkah
siya-siya panggawene
yèn tinggala sirèku
ing waskitha lawan ki yêkti
katampik nora kêna
pamorirèng dunung
yayi Prabu Wibisana
papat iku iya tan kêna ginêmpil
busana tunggal tingkah

parandene ana kang nglakoni
tinggal katri mung nganggo waskitha
dèn sirnakakên badane
tan tolih ananipun
mungadene Hyang Otipati
pinêlêng moring badan
yèku kang wus punjul
tan nganggo rasa-rumasa
iya kabèh dudu kabèh dèn kawruhi
ing kono paran karsa

aja sira ngêndhong-êndhong budi
miwah yayi TrunaSudarsana
yayi Sugriwa wusdene
padha uruna wuwus
sapakolihing budi yayi
katiga matur nêmbah
prasamya anuhun
Narendra Rama ngandika
basa aran yayi aran nora gingsir
lawan kang duwe aran

mila yayi dèn angati-ati
ran Prabu Gunawan Wibisana
ing Ngalêngka di prajane
ing pati têmahipun
yèn tiwasa bumi puniki
anampêk marang sira
langit-langitipun
angoncati marang sira
ngêndi gone yèn nora bisa akardi
lara tibèng antaka

ngêndi gonira têmahing pati
yayi ujare kang wus utama
ing Endraloka parane
iku cacad kalangkung
dadi manakawan sirèki
suwita Batharendra
nora ngèl tinêmu
iku kandhangan antara
durung luwih ing pati-pati patitis
tan arsa mangkonoa

dadi ewuh ing aurip yayi
buru kaanan ingaran tiwas
amburu pawarta manèh
yèn bênêra wong iku
kayapriye ing sira yayi
Sang Prabu Wibisana
tur sêmbah umatur
yèn mênggah cêkak kawula
nuwun sabda anyandhak salah satunggil
ing cupêt kang kaanan

asor-asor wontên kang dèn nuti
ing pawarta manawi kapiran
tan wontên gêgendholane
narendra sru gumuyu
iya bênêr sirèku yayi
dadi wong wruh ing awak
upamane têngu
ganjarane anjaluka
iya kaya ganjarane ingkang èsthi
masa bisaatômpa

sangsaya suka gumujêng sami
samya ngiras kasukan nèng tawang
maksih lajêng rêrasane
wong agung ngandika rum
anon pêksi parênjak muni
maning prabu ngandika
yayi manuk iku
rada kaduk pamicara
wêwadine kêmba yèn nora dèn angling
apan iku wêwarah

dadi kêndhêk gunane kang pêksi
si parênjak rêmên ngajak-ajak
tutur-tutur panggawene
yayi bêcik si puyuh
anggêgayuh amrih wêwadi
yèn wus duwe panggonan
nora singgan-singgun
sanadyan dèn oprak-oprak
lamun nora mèh kêpidak ora gingsir
saka panggonanira

nganggo môngsakalane yèn muni
unining gêmak tuhu widagda
anunggalakên gustine
unine sênguk-sênguk
ênguk-ênguk têgêse yayi
yaiku gustiningwang
wruhing uripipun
lamun wêkasane pêjah
milanipun si puyuh rahayu budi
nadyan sami pêksia

pêksi jalak agal ingkang budi
ngulakakên saking kaprawiran
iku wong bêsus watêke
tan wruh amrih ginunggung
barang karya kaworan pamrih
dene lêlewa ika
bêsus tan kapusus
marma yayi barang karya
nora ana ngungkuli ayu basuki
bisa busanèng basa

ora-orane si bêsus yayi
napa mrihe iya ngungkulana
marang sapadha-padhane
yèku rêrêgêdipun
panggawene si jalak yayi
marmane sininggahan
kalêthêk kang dudu
kêpodhang adhangan ika
nuli ala têgêse panggawe yayi
satumalaku ala

yèn pinikir arsa dèn lampahi
panggawe ala ingkang satuma
dadi sagajah gêdhene
marma niti nguni yu
manantanga têgêse yayi
panggawe kabêcikan
linampahan dangu
aras-arasên tumindak
cêngil nuji wulanga singanga yayi
têgêse laku ala

lêmbat nora gulawat anuli
wulangêna têgêse kang lêmbat
nora gulawat jatine
winulang glis gung luhur
kadi macan tanaya julig
yayi padha kayua
ing wana puniku
titènana bêcik ala
kayu lêngki sugih rêringa angrêngki
arang dadi dandanan

padha kayu rawan kang prayogi
lurus rahayu sasolahira
atapa sapakantuke
ana ganjaranipun
sinung arum swarane yayi
unine kayu rawan
nong ning ning rahayu
padha sarpa-sarpa sawa
pinandhita tyasnya kadya prabunèki
Naga Basuki nama

Narendra Rama samargi-margi
barang kapyarsa barang katingal
saisining dunya kabèh
pinèt upaminipun
amrih tekad aja pinangling
tan pêgat anèng tawang
dènira lêlaku
yèn rêrêp ngêbêki wana
sangsaya gung katingalan kapiyarsi
tutug angraras driya

pêksi manyura sêmbadèng warni
abagus kinaot
aparigêl antêng pangigêle
lamun muni unine na pinrih
anganggêp ngêngkoki
marmane ngênguwung

Ramawijaya ngandika malih
hèh ta yayi katong
mungguh ing sira apa karsane
yayi barang kang kumêlip iki
apa ta kinanthi
myang pinisah iku

Prabu Ngalêngka umatur aris
pukulun sang katong
kinanthia bilih tanpa gawe
aran sami tinitah pribadi
punika sor nênggih
ing manungsa luhur

he punika anuhun pun patik
ing sabda sang katong
Sri Bathara Rama andikane
iya uwis kanyataan ugi
prandene kang luwih
pan kabèh kinukub

kang satêngah mangkana dènnya ngling
kalorean ingong
tambuh-tambuh iya kang ginape
durung tamtu badaning sawiji
yèku ngrêrubêdi
tan wus karya kuwur

kang sawênèh yayi ana angling
pagene mêngkono
bênêr pane kudu ceceboce
sapa kang dèn arsa-arsa malih
liyan manungsèki
kang tinitah luhur

upamane kulup tanpa ragi
cêmplange kêraos
yêkti pendah kang ana ragine
pan mangkana ana muwus malih
yèn mangkana yêkti
êndi bênêripun

Prabu Ngalêngka matur wotsari
tan kenging pinados
dadya têmah sasênêng-sênênge
samya amrih kautamèng pati
pati kang patitis
tatas ing pangawruh

wontên pandhita kuwat atapi
sataun angalong
tapa ngèli sataun lamine
pan sataun angon surya yêkti
parandene mati
anitis ing kuwuk

kang makatên paran kadipundi
sangêt salah ênggon
daya lamun sarasakuwuke
kuwuk pilêk gudhig lawan mêngi
mung kang dèn adhêpi
pitik duk tumurun

arsa nubruk kawênangan nuli
ginêbug ing lodhong
kalesetan putung bêboyoke
dadi rubungane rare cilik
pandhita niwasi
mêkatên pukulun

paran kamurahan bathara di
punapa tan yêktos
gêng abrôngta makatên walêse
warti barang titah bathara di
barang ingkang pinrih
yèn nêmên tinêmu

Narendra Rama ngandika aris
yayi kang mêngkono
durung gêguru iya yêktine
durung duwe panganggêp kang yêkti
kêsusu sumuci
bingung kadalurung

mila datan kêna ginagampil
waluyaning layon
ika mau kasiku sêmune
bangêting tapa kinibir yêkti
marmane kuwalik
dadak dadi kuwuk

tur kuwuke pilêk sarta mêngi
tiwase kêlakon
dènnya masthi tan mawi sumendhe
barang karya yayi nêniwasi
poma dipun eling
rèhnya madêg prabu

kunêng kang agung kêlangên margi
mrih waluywèng layon
Sang Marutasuta ing lampahe
sampun kêlampahan ingkang wêling
pan samargi-margi
rinuruh karuruh

sampun anjog Ngayudya nagari
prabune duk miyos
siniwakèngwadya punggawandhèr
dumarojog Anoman duk prapti
ngarsèng Barata Ji
kagyat kang andulu

mangsah matur Rama Dayapati
kawula kinongkon
de jêng raka paduka wiyose
narendra putra paring upêksi
dènnya mangun jurit
mangkya sampun unggul

Rajèng Ngalêngka sampun kajodhi
jôngga sampun pêdhot
sabêdhahe Ngalêngka ing mangke
kang ingadêgagên narapati
pun Wibisanèki
karatone punjul

Dasamuka bala tanpawilis
wrêksasarêrêmpon
mila raka paduka unggule
ing ayuda mêngsah lan ditya ji
ratuning wre sêkti
Sugriwa pukulun

kang kinadang kinondhang ing jurit
lamine rêrêmpon
raka paduka mangke karsane
kondur dhatêng Ngayudya nagari
sang narpati kalih
dhèrèk atut pungkur

nanging karsane mêdal wiyati
pra dipati jomblong
kang miyarsa Anoman ature
Prabu Barata ngandikèng ari
Truna undhangna glis
sagung punggawa gung

angêriga wowohan wanadri
sagung kêbon-kêbon
têtuwuhan pasangana kabèh
urut dalan iya lawan guci
wêragange sami
adhangna marga gung

kakang prabu ingkang badhe prapti
balane warna ro
ditya lawan wanara wadyane
êngakêna sungapan jaladri
minane prasami
maringa kadhatun

buron alas kêrigana sami
parakna kadhaton
pirantine kaya sabênkae
wusnya parentah kondur narpati
Anoman kinanthi
kondur mring kadhatun

praptèng pura pra ibunya katri
ngaturan pawartos
lamun badhe praptane putrane
bala wanara lawan rasêksi
Dèwi Ragu nênggih
kumêpyur tyasipun

Dèwi Ragu sinjang dèrèng salin
sedane sang katong
iya sakesahe atmajane
anggung sêmadi ing sabên ratri
mangkana miyarsi
kang putra mèh rawuh

kadya kayungyun luwaring brangti
wau ta sang katong
enjing sineba sapunggawane
arsa mêthuk samêkta wadyèki
gumêrah wadya lit
tuwin sri wadya gung

têtuwuhan angapit nèng margi
tan ana kang towong
Narpati Brata enjing angkate
mêthuk ingkang raka nganti margi
sapunggawa sami
jro pura pra ibu

gajah rata jêmpana tan kari
umiring sang katong
kunêng Brata wau pangantine
Anoman tumut tan kêna têbih
gènira lumaris
lawan para ibu

jawi kitha dènira miranti
tarub dènnya ngantos
wong Ngayudya kumukus barise
kadya yayah mujamasêmadi
badhe dèn têdhaki
mring Bathara Guru

kawuwusa sang anèng wiyati
wimananya ajog
bala rêksasa tumurun kabèh
rata puspaka aniyup sami
wadya kang ningali
wiyati lir mêndhung

tanganing buta yutan kaèksi
busêkan ponang wong
gègèr gumuruh pan pangrasane
Bathara Kala ngêdhuni bumi
karsa anyalini
bumine ginêmpur

wadya kang angon jaran prasami
malêdug rêbut gon
tan ana kang tolih turanggane
wadya ingkang adus jalu èstri
gugup tan atolih
bêbêt sinjangipun

wus tumêdhak wimana rêtna di
kang mulat anjomblong
kadya wukir dahana tan pae
samya têdhak wanara rasêksi
kumêrab ngèbêki
danasmaranipun

narendra putra nulya glis
sampun tumêdhak ing dharat
munya sèwu salomprète
kumêrap kumrêtêg ngayap
ampilan kering kanan
piyak bala Ngayudya wus
pra ibu têdhak sadaya

balane ngêbêki bumi
wus sami mudhun sadaya
wau Sang Anoman age
malajêngi matur nêmbah
mring Sang Narendra Rama
ibu paduka pukulun
punika katiga pisan

gupuh wong agung marani
mring ibu mangsah sumêmbah
rinangkul marang ibune
cumêmplong ibu tyasira
lir manggih rêtna yutan
waspandrês Sang Dèwi Ragu
adangu ngrangkul kang putra

gumanti Dèwi Kekayi
sinêmbah mring Ragutama
iya Barata ibune
nulya ibune Lêksmana
nênggih Dèwi Sumitra
katiga sinêmbah sampun
kathah kagagas ing driya

karasa tinutur sami
solahe duk kabêndana
tan wus dènnya rawat luhe
sagung kang samya tumingal
samya angluding waspa
dènnya sangêt kawlasayun
ing mangke praptaning suka

yayah muarèng jaladri
awantu praptaning suka
Narendra Rama angawe
marang Prabu Wibisana
miwah Prabu Sugriwa
tinêdahakên mring ibu
prabu kalih sarêng nêmbah

katiga sinêmbah sami
mring sang prabu kalihira
pramèswari katigane
ngrêtèni têtamunira
sirêp wijiling suka
dènira ngurmati tamu
pinatut ing lêlungguhan

Narpati Brata nulya glis
mangsah sumêmbah ing raka
sigra dinudut astane
rinangkul kangsigra gantya
Rahadèn Truna nêmbah
lawan sasêntananipun
kumrubut samya manêmbah

tuwa nom agêng lan alit
singa mangsah-mangsah nêmbah
siji-siji panunggale
ajêjêl dangu tan têlas
kathahe kang sêntana
lir punagi sadaya wus
praptane Narendra Rama

Barata namudanèki
mring narendra kalih pisan
katiga sarêng dhêkune
wus tata dènira lênggah
Barata ngawe bala
gêntosi ampilanipun
sagung wanara prawira

wus dangu dènnya ngecani
mring sagung wadya sêntana
Narpati Barata age
angawe punggawanira
ingkang panganjur lampah
budhal saking ing têtarub
Barata ngling mring Anoman

kinèn samya ngacarani
mring sagung bala wanara
miwah ditya sakathahe
sugata kang munggèngmarga
sasuka-sukanira
Anoman ngundhangi sampun
wanara miwah rêksasa

kumrubut mèt sukanèki
wanara miwah rêksasa
gumêr angrêbut gucine
kang samya isi waragang
danawa ting jalemprak
bala wanara kumrubut
sami angrêbut wowohan

myang wowohan adi-adi
sampun sadaya nèng marga
suka wanara solahe
kèh kalung cêngkir lan kacang
sukane kang wanara
manawa têlas ing ngayun
tan wruh yèn sangsaya kathah

lan sangsaya adi-adi
gumuruh wre swaranira
miwah ditya ting galêmbor
kulub lan bêkakak samya
dhêdhêg saurut marga
munggèng bangku wus satumpuk
panggang bêlo lawan menda

sarwi sinandhingan guci
dadya têlas sukanira
danawa pating galêro
yèn andulu bêbadhogan
danawa ngrusak tata
miwah wanara andulu
wowohan kuwur têtanya

gôndawidanya tan kari
pinasang saurut marga
sêkar-sêkar warna abyor
miwah kang êpang-êpangan
tuwin anggit-anggitan
karang mangu karang mungkur
sêkar saosan danawa

saosan wanara sami
sêkar êpang sêsêmpalan
tinêngêran saosane
kang maring bala wanara
miwah bala rêksasa
mila tan ana kaliru
bisanePatih Ngayudya

kang matah sugata sami
danawa suka kalintang
katutugan sasolahe
wau ta nagri Ngayudya
tuwa nom èstri priya
jibêg tembak anèng lurung
andulu gustine prapta

sagung wanara bupati
miwah dipati rêksasa
tinata wau lampahe
lêbête sajro nagara
tiningkah bupatinya
sapatih-sapatih kumpul
golong sagolonganira

kumrêtêg wre lampahnèki
susun atub têtêl atab
danawa barise golong
daludag lir lintah kumlap
kêndhang bèri wurahan
gumuruh swaraning diyu
kadya mangkat ing ayuda

ing alun-alun wus prapti
sumisih bala rêksasa
tembak nèng kilèn ênggène
bala wanara nèng wetan
atub matumpa-tumpa
punggawa ngabani sampun
ngrancana ngrakit kadya prang

sarêng matêmpuh ngajurit
wanara mêre ibêkan
bala rêksasa anggêro
têmpuh pyuk pating jalemprak
rêksasa kiprah-kiprah
wre mêndhak amundhuk-mundhuk
dingkik-dingkik gulu molah

kagila-gila wre sami
kang pindha udrêg-udrêgan
kumêsar tyase kang nonton
giris kang samya tumingal
kang têmpuh rakiting prang
ting jalêrit rare dulu
yayah kadi prang tuhunya

malêdug kang nêningali
miris sagung wong lumajar
suka kacaryan kang anon
wèh ebat kang samya mulat
tênagane rêksasa
lan wanara solahipun
dènnya rakit prang sri nata

sri mahaprabu sampurna
praptèng panangkilan ririh
dharat dènira lumampah
sarwi anuntun kang rayi
Rajaputri Mantili
Rêtna Trijatha nèng pungkur
lan saparêkanira
ing wuri sang prabu kalih
ginarêbêg punggawa ditya wanara

kadya wus payunging jagad
jwalanira sapraja di
kasuksmaning bumi ratya
sang rat mahambêk basuki
Brata angacarani
narendra ing kalihipun
lajêng umanjing pura
kalihe samya umiring
ing lêbête Narendra Ramawijaya

wadya gung wus sinung prênah
para wanara dipati
lèring alun-alun samya
sugata prapta anggili
sagung bala rasêksi
sakilène ngalun-alun
wus tata kang sugata
anggili mawarni-warni
eca tyase wre ditya kang pamondhokan

wau kang manjing jro pura
kèndêl ing bale mas manik
wisma kang atêp-atêp mas
awuwung jumêrut wilis
lambange mutyara di
pêkajakik sakanipun
wus munggèng singangsana
rêtna kalawan kang rayi
dènnya lênggah Wong Agung Ramawijaya

Mahaprabu Wibisana
lawan Sugriwa Narpati
munggèng dirgasana rêtna
wus samya tur sêmbah linggih
miwah Sang Barata Ji
nunggil lan narpati tamu
aglar punang saosan
lajêng dhaharan narpati
warna-warna nutug sawarnaning boga

Narpati Rama kalawan
kang rayi putri Mantili
dene narpati katiga
nunggil saambêngirèki
Ngayudya pra dipati
mantri satriya supênuh
Sang Truna Sudarsana
lawan Truna angrencangi
dhahar lawan bupati wre lan rêksasa

jawining pintu kapisan
gumêdêr midêr kang larih
udan rum-arum hèr mawar
kêmbang-kêmbangangèbêki
nutug sakarsa sami
larih mayêng wantu-wantu
dhadhut wadhuking ditya
mêkar jajaning wre sami
gung siniram hèr mawar lan kêmbang-kêmbang

wuwuh-wuwuh owah-owah
sumilih salin-sinalin
sinêlan susulan anyar
angêt mêntas saking gêni
sinawung kêndhang suling
Anoman agung angidung
Saraba swaranira
dadakan kidunge sami
mêmbat-mêmbat awor ing suling swaranya

butane pating cukakak
ting gandhiyêk ambêksani
suka punggawa Ngayudya
mulat ditya wanarèki
wanara kang nêmbangi
macicil apacak gulu
dingkik-dingkik dhêdhangkak
bêdodong miwir kang samir
buta ngidung suling lodhong têmlawungan

ing jro nutug sukanira
ing jaba suka tan sipi
sinapih hyang bagaskara
sumorot anitih wukir
wre ditya pra dipati
wus samya mundur kêkuwu
Narpati Wibisana
lawan Sugriwatan kêni
mêdal kinèn sarea nunggil jro pura

sinaosan pasarean
prasamya rinukmi-rukmi
ataritis mirah nila
rêrawis anganan ngèri
wau narendra kalih
anulya kinèn lumaju
sare tilam kumala
salamine nèng jro puri
sinami lan Barata Truna Lêksmana

wong agung lawan kang garwa
tumamèng tilam maniti
jumantên nila pakaja
prasamya sae kang warni
kadya nganyar-anyari
lulut lèngkèt kadi pulut
mangun mangudasmara
ingangkat pangekakapti
wusnya siyang mijil munggèng singangsana

Brata Gunawan Sugriwa
narendra katiga prapti
munggèngrêtna dirgasana
narpati katri manunggil
mêmangun kramaniti
wikrama karêm krama yu
nênggih ing sabên enjang
mangkana narendra tami
miwah sagung kasukan lan kêlangênan

anêlas kasukanira
suka nadhah anutugi
sukaning apuruhita
nutug amênuh-mênuhi
tètèhing tata titi
titih tinètèh satuhu
wutah tan sita-sita
asihe kinulit daging
pan ginandhèng kinondhang anatas nyawa

malih eca lênggah wong agung katêlu
munggèngdirgasana manik
Narendra Rama lingnyarum
hèh yayi narendra katri
kêmba yèn tan winiraos

ing wong urip sadinane aja tungkul
asewagara lan tulis
padhaning rèh aja pandung
budi agal budi wingit
purwane tan lyan ing kono

nora kêna ginampil kang wus kasuwun
marma na ala lan bêcik
ing bênêr kalawan luput
kang tinampik kang pinilih
purwane wruhsaking kono

mila pasthi yayi yèn jênênging ratu
asiha ing pandhita di
wiku-wiku kang kawêngku
ywa pêgat pinèt ingkang sih
rasukên dèn amrih kang wong

aywa taha maoni rèh ingkang luput
anarik maring patitis
ambênêrakên rahayu
pasrahana lair batin
kang amêngku gampang ewoh

hèh ta yayi katri basa wiku-wiku
iku sêsakaning bumi
ing batin môngka pikukuh
ing lair punggawa yayi
ing rèh lumakwèng bot repot

aja pêgat arêrasan lawan wiku
wruhning tan antarèng batin
miwah punggawa gung-agung
aja towang ing panari
malane ing rèh tan keron

wêtune kang beka winawas winuwus
amrih tan uwas ing wèsthi
wêwangêning siyang dalu
dèn ajak kaliru tampi
eman kang dadi lêlakon

kèhning beka ing rêtnèstri wijilipun
dèn sung môngga ing dewaji
rèhing batin dèn kapupus
ratu wakil bathara di
babuning kinaot-kaot

èngêta ring pakartinta kinèn andum
kamurahan bathara di
aja ewah ring pikukuh
lêgawèng tyas angukuhi
pakaning kang waskithèng don

aja nyipta kêkurangan yèn ing prabu
têmah angandêli tipis
pandukirèng mawa kuwur
pan narpati tyasing bumi
tan kêna wèh walangatos

tipis-tipis sêtyanira ing Hyang Guru
kongkulan rèhing kasêktin
kawibawan ambêbawur
pususên tyas sônggarunggi
gampanga kang abot-abot

aja was-was wasisthanên dèn kawuwus
wawasên ubêding pati
bêbaya ing tyas wèh kuwur
yèn luput prajanirèki
nêmu pakewuhing layon

yèn ing praja têrang rêntêng arêruntung
lawan kamulyaning pati
abote tinitah prabu
prabawane ambawani
amêngku ing gampang ewoh

nora sih yèn kuwure pamoring dunung
kawênangan nora êning
konang-konang winong anung
wênang iku kurang wêning
lire tan kêna pinindho

yayi Prabu Wibisana salin wuwus
akèh pangangkuhing pati
kang sawênèh ana muwus
besuk yèn ingsun ngêmasi
abali mring purwaningong

saking wahyu sawiji kamulyanipun
apêncar ngêbêki bumi
sun mati bali mring iku
aran asaling sawiji
pan dhingin tan ana loro

yayi iku wong kêburan kèbêr kabur
angabar datanpa dadi
yèn ingsun tan arsa tiru
yayi maras bok kuwalik
milu-milu kapilayon

sira Prabu Gunawan manêmbah nuhun
wong agung ngandika malih
yayi yèn ingsun tan ayun
kang sawênèh ana angling
besuk ing palastraningong

iya mêngko iya besuk anggêpipun
tan ana Hyang Otipati
jêbule wus anèng ingsun
ngong tênung nèngbadan mami
Suksma Kawêkas wus ingong

iya iku ambêge wong bingung pêngung
ing jagad pêksa dhèwèki
cêcandhake sasar-susur
iku yayi yèn binudi
sarandu setan rêraton

pêksa nganggêp sarira Bathara Guru
satuwuhe misesani
lanang wadon nora siku
apan uwis saking siji
iya milane sinikon

iku yayi samar gêdhe aja tiru
wong gumampang angêngkoki
soso edaning pangangkuh
iya iku dudu iki
iya kono dudu kono

mung mêngkono bae yayi mungguh ingsun
rèhning yayi borong budi
nguni Prabu Sasrabau
lamun tan arsa tinangkil
patihe bae kang kinon

Suwônda kang ngrasuk kapraboning ratu
ilang sipating pêpatih
siniwi ing punggawa gung
tan ana kang ngudanèni
dinalih pasthi sang katong

kang waskitha môngsa kênaa kaliru
Suwônda Suwônda yêkti
Sasrabau Sasrabau
yèn lagi kinarya silih
yêkti lang sipatingloro

yèn Suwônda bae yayi kang kadulu
sang prabu datan kaèksi
yèn Sasrabau kadulu
Suwônda datan kaèksi
dèn awas panunggal loro

apa iya ya Suwônda Sasrabau
yèn sira arani siji
tambung laku ing pangawruh
kuthuh dosa gung sirèki
gawat kacênthok kapêngkok

nora kêna sinêlak-sêlak pinêluk
mring kang ngadhang-adhang sisip
yèn loro anggêpirèku
têmah kèthèr maring êning
adoh kaêlêtan adoh

apan iku durung bênêr kalihipun
alurus Suwônda Patih
gustine pan Sasrabau
nangingtan pisah tan tunggil
nora adoh nora amor

nêmbah mèsêm Prabu Gunawan tumungkul
wong agung mèsêm sarya ngling
pagene yayi tumungkul
apa na karasèng galih
Prabu Ngalêngka wotsinom

môngsa boronga jêng gusti ingkang mêngku
ing wasana amurwani
Brata Sugriwa tumungkul
prayitna sinawo ngliring
muji mring Ngalêngka Katong

ana malih yayi wiku kang amuwus
besuk yèn ingsun ngêmasi
atunggu cahya pan iku
dununge Hyang Otipati
nadyan besuk nadyan mêngko

sun ciptaa cahya sayêkti tinêmu
yèn mati pan ingsun kawin
lan gusti Sang Hyang Linuhung
salêkêre wisma mami
tan kêna kari lan ingong

kang mangkono wong luput kalaut-laut
wong pasang kapesing-pesing
wong katut têtêp tinutut
pan gustine salah dalih
kasusu tan waskithèng don

iku yayi dèn prayitna ing tumanduk
Prabu Ngalêngka wotsari
mugi èstua pukulun
nugraha sabdaning gusti
pinrih mêmanising layon

datan pêgat salaminirèki
nèng Ngayudya Sang Prabu Ngalêngka
lan Sang Prabu Kiskêndhane
kadya udan rum-arum
prabawane wibawa budi
yayah ngeja panjuta
tyasira rumasuk
kapasuk agênging trêsna
Sri Gunawan Wibisana wuh undhagi
miwah Prabu Sugriwa

agung wulang wulangun kaliling
lêlêng dene rasaning surasa
karasane rêrasane
rarasing arum-arum
wuh kawangwang wuh ing wêwangi
wêwangunanNgayudya
waluyaning ayu
nutusing kramawikrama
pira-pira undhake kaprabon adi
tan wus pinujyèng jagad

katri pitung ari pitung ratri
siniraming toya puruhita
trus angên-angên mangêne
tatas saking rèh putus
apandhega sundhul undhagi
rièng rasa-rumasa
umilêt kalulut
pamawasing pamisesa
nora wawas kawawas wuwusing wèsthi
wasistha asthabrata

kadya tilam tamalagna-lagni
tan lênggana lêgawa liningga
mawèh surasa katalèn
katula tatalipun
gandaning kang jênu ngênani
ngunadikèng kênanga
sumarsana mawur
rarasning kang onang-onang
sainganing panjuta angujwalani
madrês mardikadarman

wahya winuwus catur dasa ri
nèng Ngayudya Sang Prabu Gunawan
lan Sang Sugriwa wusdene
sang atiti tinêmu
katamaning marta utami
rarasing karêsikan
pan mungguh katangguh
tan suminggah ing agagah
gêgana gung kagean amigunani
Gunawan Wibisana

rêngganing suka magêng sênggani
mèh pinupus papa kawistara
paripurna pangasihe
surasane manungsung
lara larat sudamawêrdi
ibêgan ambêg suka
lumulunging gadhung
lumur lumêr maliwêran
darma miyat miyatani sang kênèng sih
Gunawan Wibisana

bala wre ditya ing sabên enjing
winêlêg kulub sapi minangsak
linêmêng gulèn-gulène
angêt-angêtan mangut
panggang kuda pêpêcêl kancil
buta bêkakak warak
kêbo binatutu
kêkabelaning danawa
pindhang banthèng miwah wre kang doyan masin
tinuwuk tinutugan

bênêm-bênêm asêm-asêm sami
tagih têkan miwah sêsaratnya
lawu-lawu sale-sale
kecab kinêcêr jêruk
mêmbut-mêmbut awaking yaksi
tan ana kêkurangan
ing sadinanipun
sugata kathah kang turah
langkung samya wuwuh sumungkêm mêmuji
mring sang prabu utama

anggung bujana ing sabên ari
narendra tamu sami tinêkan
bujana lan kasukane
Narpati Rama Agung
karêsikan mangun karêsmin
tutug rasa-surasa
marmadi ing kayun
wus kalok ing pramudita
yèn Sri Rama alêlana anyar prapti
bêdhah nagri Ngalêngka

èstu jaya kajayaning jurit
purusotama utamèng jagad
ambêk pararta martane
dadya praja kèh nungkul
datan mawi pinagut jurit
kèh prapta puruhita
para ratu-ratu
mangkana prabu kalihnya
wus alami nêdya samya nuwun pamit
prabu miyos bujana

munggèng made ing pandhapa manik
tinimbalan sagunging satriya
miwah prabu katigane
Brata Sugriwa sampun
Wibisana wus nunggil linggih
nèng rêtna dirgasana
narendra katêlu
Bathara Ramawijaya
munggèng singasana lan Rêtna Mantili
eca samya bujana

Rêtna Trijatha dèn busanani
maring putri Sang Mantilidirja
sadandananing kaputrèn
saparêsikanipun
kêndhaga mas isi mas manik
angêt-angêt akathah
myang golèk jumêrut
tan kêna ngetung jinira
bêbêktane Sang Raja Putri Mantili
maring Rêtna Trijatha

langkung suka Trijatha Sang Putri
ya ta wau ingkang wus kadawan
norantèk suka langêne
jaba jêro anutug
ingkang langên jroning kamuktin
wau ta munggèng rêtna
ing made jumêrut
lan ing rêtna dirgasana
angandika Narendra Rama mlasasih
mring prabu kalihira

hèh yayi Sugriwa sira mulih
lan ari Gunawan Wibisana
apuranira dèn akèh
lan liwat sukaningsun
iya lawan sakadang Prabu Sugriwa. Prabu Wibisana. Prabu Barata. Prabu Rama. Dèwi Sinta. R. Lêksmana.mami
sira kang asung suka
marang ibu-ibu
miwah sagotrah Ngayudya
sira ingkang mawèh suka gêng tan sipi
wèh tuwuh sanagara

aywa gingsir pambêkanira ji
paramartaapura utama
bakuh wêkasan luhure
prabu kalih anuhun
datan pêgat winulang sami
wau Rêtna Trijatha
kang agung winuruk
maring wau Dèwi Sinta
pratikêle wong urip têmahan pati
wutah sadriyanira

angandika putri ing Mantili
babo nini aja lawas-lawas
nuli tinjoa marene
Rêtna Trijatha matur
gih-gihane ta uwa dèwi
kula masa bêtaha
lami tan atêmu
sang rajaputri ngandika
sakèh-kèhe panggawe ing nguni-uni
bok ana luput ingwang

nini duk ing jro pura ing nguni
iya anèng taman Argasoka
sapa nyana yèn mêngkene
sira wèh tuwuh ringsun
sèwu wurda trêsnanirèki
luwarna dosaningwang
nini ring sirèku
kawangwang panggawenira
panggawèngsun mung puja sêmadi mami
nini prapta ing sira

sigra nêmbah Trijatha sarywamit
rinangkul sarta mawi karuna
sigra lajêng mring ênggone
Bathara Rama sampun
anèng made pandhapa manik
nêmbah Rêtna Trijatha
mangraup ing suku
ngandika Narendra Rama
iya nini dèn agung apuranèki
ingsun lan ibunira

wre prawira kabèh dèn timbali
kerid maring Anggada Anoman
sumêmbah ngraup padane
gantya-gantya kumrubut
sang narendra ngandika aris
ya kabèh sukanira
sagung anak putu
kabèh wanara manggala
matur nêmbah manuhun wre pra dipati
lèngsèr saking ngayunan

sigra nêmbah sang narpati kalih
samya ngraup padaning narendra
kalihe samya lumèngsèr
Narpati Brata sampun
mijil saking pura ngundhangi
sagung punggawanira
lawan truna tumut
angatêr jawining kitha
mring budhale wau sang narendra kalih
wangsul jawining kitha

tri gumuruh wadya kang lumaris
ditya samya amêsat ngêmbara
miwah wre kang gêdhe-gêdhe
lawan ta prabunipun
tan kawarna ramening margi
bala wre lan rêksasa
wuwusên ing pungkur
Narendra Ramawijaya
wus lêstari amayu isining bumi
èstu payunging jagad

saenggane wrêksa gêng waringin
êpangira tutug sapawarta
dènnya ngaubi jagade
mêngku ing ngaub-aub
tri buwana kauban sami
sasat Sang Hyang Marmata
susilanira yu
mênuhi wisayanira
tri buwana pinasuk rêsêpe sami
rumêsêp wanginira

para êmpu kang naragèng kawi
Yogiswara aksimanirèng rat
kasabana lêlabête
sumawuring rum-arum
kang tulus ing parikrama di
kramaning tri buwana
arjaning tumuwuh
rahayuning raja-raja
arjaning kang prajane sawiji-wiji
kabèh padha arjaa

pan kumêsar sarjana prasami
miyarsa rèh jagad aru-ara
minta Hyang Wisnu turune
marmaningHyang tumurun
ngusadani isining bumi
tumitah mring Ngayudya
Sri Bathara Wisnu
mangkya sampun kalampahan
dening Wisnu sirna rêrêgêding bumi
mulyaning pramudita

wau lampahe narendra kalih
Prabu Sugriwa praptèng Kiskêndha
wus panggih lawan garwane
wanara sadaya wus
prapta wisma kang pra dipati
sacaraning manungsa
pan dèrèng rumuhun
kasusu panglurugira
mangkya mangun kaprabon sawulangnèki
Prabu Ramawijaya

Sri Gunawan Wibisana prapti
sawadyane nagari Ngalêngka
linastari wêwulange
Ramawijaya Prabu
sakêdhèp tan kêna ginêmpil
prabawa paribawa-
nira sang aulun
arjane nagri Ngalêngka
salamine cinatur tan kadi mangkin
Narendra Wibisana

dityanira lêmu-lêmu sami
butanyarungus pan ora ana
buta durjana sirnane
murka-murka katawur
buta ayêm-ayêm prasami
tan ana doracara
kabèh danawa yu
pratôndha Hyang Jagadnata
datan angèl kang ala ginawe bêcik
sumêbaring kaarjan

Prabu Kawêkas putus mêkasi
bengkas durcara ramyakkên jagad
misesa sampurnaning rèh
mamêrdu buwana rum
akèh para misesa prapti
datan asubasita
mrih manuhara rum
mring Gunawan Wibisana
sananingrum rumêsêp anrus tyas êning
rasaning rat sumbaga

Bilih waosan Sêrat Rama sarta tambahan Sêrat Darmagandhul sampun tamat. Dene ingkang badhe kangge waosan sêrat pananggalan taun ngajêng punika Sêrat Parta Krama, nyariyosakên pikramanipun Radèn Janaka dhaup kalihan Wara Sumbadra, ngantos dumugi Srikandhi Maguru Manah, sambêt-sumambêt kados ingkang sampun kalampahan.Juru pangimpun.N. V. UITG. MIJ. H. BUNING: JOKJAKARTAPunika adrès ingkang sakalangkung misuwur rêgi mirah wah bagus tumrap sawarnining padamêlan cithakan  punapa malih pabrik sêtèmpêl karèt tuwin kuningan, cap tôndha asma  tansah anyênyadhang sih para priyantun utawi sanèsipun, mugi kêparênga nyobi utawi nyatakakên mundhut tumbas.Adamêl ngalamating sêrat kêdah ingkang cêtha, prangkonipun katèmplèkna ing sisih têngên .Sawingkinging amplop kasêrata ngalamatipun ingkang kintun .Sêrat-sêrat ingkang tumrap ing Indiya Nèdêrlan, manawi botên langkung saking wawrat gram, kêdah mawi prangko sèn, bilih langkung: sabên gram, wêwah sèn. Sêrat-sêrat tumrap dhatêng ing Eropah, binêkta ing mil, manawi wawratipu-n botên langkung saking gram, mawi prangko sèn, langkungipun saking gram, wêwah sèn.Kartu pos ingkang tumrap ing Indiya tuwin ing Eropah rêgi sèn.Sêrat cap-capan  wawrat gram utawi kirang, tumrap ing Indiya Nèdêrlan, mawi prangko sèn.Sêrat cap-capan tumrap dhatêng ing Eropah, wawrat gram utawi kirang, mawi prangko 5 sèn.Sêrat kabar ingkang wawratipun gram utawi kirang, mawi prangko 1 sèn.Dhokumèn  inggih punika sêratan ingkang badhe dipun êcapakên, manawi wawrat gram utawi kirang, tumrap ing Indiya Nè-dêrlan mawi prangko sèn, nanging botên kenging kirang saking sèn.Dhokumèn ingkang wawrat gram utawi kirang, tumrap dhatêng ing Eropah mawi prangko sèn, nanging botên kenging kirang saking sèn.Conto  tumrap ing Indiya Nèdêrlan, sabên wawrat gram, mawi prangko sèn nanging botên kenging kirang saking sèn.Conto tumrap dhatêng ing Eropah, sabên wawrat gram, mawi prangko 5 sèn, nanging botên kenging kirang saking sèn.Sêrat-sêrat ingkang tanpa prangko, ingkang nampèni kêdah ambayar tikêl saking mêsthinipun, manawi botên purun nampèni, botên susah ambayar, ingkang kintun ingkang badhe kadhêndha.Tumrap karcis nama  kêjawi ingkang sampun dipun êcap, kenging mêwahi sêratan malih 5 têmbung, kados ta: kangge suka wilujêng taun baru lan sapanunggilanipun.Kartu pos alih-alihan, rêginipun 2 sèn, kartu pos rangkêp  têgêsipun kalih dados satunggal, ingkang satunggal badhe kangge wangsulan, rêginipun sèn, supados ingkang nampèni tumuntên amangsuli, botên susah ngêdalakên waragad.Sêrat angêtèkên  têgêsipun kacathêt ing buku, kirangipun saking rêgi f wêwah prangko sèn, langkungipun saking samantên, wêwah malih sèn, sarta ing nginggil kasêrata "Aangeteekend zonder waarde" utawi waarde f 120manawi sêrat angêtèkên tanpa waarde ical, namung angsal têmpah f saking kantor pos, manawi mawi dipun sêbutakên isinipun  dipun lintoni sapintên kathahing arta kang kasêbutakên ing ngriku, ananging kalampahanipun salêbêting sataun sasampune katindakakên papriksanipun.Sêrat angêtèkên ingkang mawi aangegevengeldswaarde sawingkinging amplop kêdah dipun lak miturut agêng aliting amplop, têbih cêlake gongganganing lak botên kenging langkung saking 7 c.M. lan malih manawi prangkonipun langkung saking satunggal, pamasangipun kêdah kagodhag, apêsipun 1 c.M.Manawi nampèni angêtèkên isi arta  ingkang langkung saking f 150botên kenging wakil, kêdah dhatêng piyambak dhatêng kantor pos.Sêrat panggilan  kêdah dipun tandhani tangan mawi mangsi.Pos wisêl  tiyang ngintunakên arta lumantar pos wisêl, botên kenging langkung saking f manawi mêdal kantor pos pitulungan , kathah-kathahipun namung f rêgining blangko pos wisêl 2 sèn, lajêng sinêrat dening ingkang ngintunakên, waragadipun sèn, tumrap sabên arta f utawi kirang.Pos wisêl telgrap  dumugi f sabên f waragadipun sèn, wêwah waragading tèlêgram.Pos pakèt  tumrap ing puloJawi tuwin Madura, sabên wawrat dumugi 1 K.G. waragadipun sèn, langkung saking 1 K.G dumugi 3 K.G. sèn, langkung saking 3 K.G. dumugi 5 K.G 1 rupiyah, langkungipun saking 5 K.G. botên sagêd katindakakên ing pos pakèt.Pos pakèt tumrap ing tanah sabrang sabên wawrat dumugi 1 K.G. 1 rupiyah, 1-3 K.G. 1 rupiyah sèn. 3-5 K.G. 1 rupiyah sèn.Pos pakèt dhatêng nagari Walandi, sabên wawrat dumugi 1 K.G. 1 rupiyah sèn, 1-3 K.G. 1 rupiyah sèn, 3-5 K.G. 2 rupiyah sèn, manawi bungkusan agêngipun langkung saking dM². sarta wawratipun langkung saking 5 K.G. botên dipun tampi, manawi barangipun panjang, kados ta têkên, songsong, panjangipun botên kenging langkung saking 1 M.salêbêting bungkusan botên kenging dipun sukani sêrat.Tèlêgram  satêmbung sèn, nanging satèlêgraman botên kenging kirang saking sèn, 3 têmbung ugi kapetang sèn, manawi têbihipun langkung saking K.M. satêmbungipun sèn, sarta satèlêgraman botên keging kirang saking sèn, manawi nglangkungi sagantên, waragadipun langkung saking ingkang kasêbut nginggil.__________