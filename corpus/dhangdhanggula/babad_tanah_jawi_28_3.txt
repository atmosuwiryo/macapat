mangkana aturirèng narpati
Kumêndhan Ondrop inggih sang nata
wadya Kumpêni sakèhe
wilujêng lampahipun
datan wontên rusak satunggil
sang nata angandika
iya adhi sukur
dening Cina kang kacandhak
nênêm iku ingkang padha misih urip
mêngko sore dèn enggal

padha sira kona amatèni
sun karya jajal têtowok ingwang
kang têka wetan sakèhe
ya ta kumêndhan sampun
mêdal saking dalêm ing puri
nulya ing sontênira
kagungan sang prabu
towok wus mêdal sadaya
tiya Cina wus sinaosakên sami
tinuwêkan sadaya

sinuduk mring Trênate satunggil
Cina atine lajêng tinêdha
dhumatêng tiyang Trênate
anuntên enjingipun
Kumêndhan Ondorop siraglis
pan wus angatag pacak
baris anèng Sanggung
wontêndene kang kinarya
têtindhih Kya Wirarêja Adipati
lan wong môncanagara

wadyèng Surabaya datan kari
samya baris nèng Sanggung samana
dening kang winarna malèh
Dyan Sujanapurèku
tinimbalan dhatêng narpati
kinèn angayomana
tiyang kidulipun
ing Bayali sadaya
Radèn Sujanapura ingkang tut wingking
amung tiyang sadasa

ingkang jinujug lampahirèki
Dyan Jayapura ing Sudimara
nuntên ngapit-apit age
mring sakathah wong dhusun
aprang sami dhusun sirèki
asring mênang pêrangnya
katur ing sang prabu
Rahadèn Sujanapura
kapracaya mring nata sinung kêkasih
Dyan Arya Endranata

sarta dhawuhkên timbalan aji
iya sarupane wadyaningwang
sing sapa karêp ing gawe
datan ngarani ingsun
gêdhe cilik miwah pamburi
ing priyayi kalawan
wong desa pangindhung
myang rupa bêbêkêl desa
yèn akarêp marang pagawean mami
sun karya mantriningwang

miwah kang aduwe pêndhêm sami
aywa ana sumêlang ing driya
anaa sapa ênggone
ingsun ingkang amundhut
kang matêdhakakên ya mami
mring kang karêpan iya
pagawean ingsun
samana pan kalampahan
Endranata tansah amêmacak mantri
kang pênêd damêlira

saya wiyar pangirupirèki
mila Radèn Arya Endranata
nulya apacak barise
anèng ing Sêlap sampun
kawarnaa Sunan Garêndi
wus majêng barisira
saha wadyanipun
dhumatêng ing Randhulawang
sawarnine wau têtiyang Matawis
ngalêmpak Randhulawang

miwah wadya Pagêlèn kinêrik
sami dhatêng wontên Randhulawang
karya pangajêng barise
wontên ing Ingas sampun
pangagênge baris Matawis
dene ing Kartasura
pangajêng nèng Sanggung
kalih dalu antawisnya
nuntên pangran ngabèhi malêbèng loji
kalayan arinira

kang nama Pangran Arya Matawis
suka uninga dhatêng kumêndhan
yèn Pangran Buminatane
kesah ing wau dalu
Kumêndhan Ondorop nulyangling
inggih kadi punapa
kesahe puniku
pangeran ing Buminata
punapa arsa umadêga narpati
dening botên kadosa

sami-sami ngawulaa ugi
botên apênêd angawulaa
dhatêng ingkang raka dhewe
lan ngawula puniku
inggih dhatêng Ratu Garêndi
pangran ngabèi mojar
sanadyan sadulur
tuwan apan seos manèh
kumêndhan wus mêlingkên Kya Tohjayèki
lawan Ki Naladirja

ya ta sapraptanirèng sitinggil
Panji Tohjaya lan Naladirja
kumêndhan anulya age
anyanthèlakên atur
lawan sira pangran ngabèi
angaturi uninga
dhatêng sang aprabu
yèn Pangeran Buminata
kesahira wau kalanirèng latri
sigra Kyai Tohjaya

lan Naladirja wus manjing puri
sampun katur ing saaturira
kumêndhan ngandikan age
sarta kang raka wau
nênggih kangjêng pangran ngabèi
Pangran Arya Mataram
katiga tan kantun
sapraptaning ngarsa nata
kumêndhan wus umatur dhatêng narpati
pangran umatur samya

ri sampunnya têlas aturnèki
katiga dhatêng sri naranata
dènnyatur uning wiyose
angandika sang prabu
yèn mangkono kumêndhan uwis
adhi Arya Mataram
gantyanana iku
lêlakone Buminata
kalurahan lawan ajênênga mangkin
Si Arya Buminata

sampun tlas dhawuh parentah aji
sigra kumêndhan lawan pangeran
Ngabèi Buminatane
mêdal saking pura wus
pangran kalih lajêng apamit
mantuk ing dalêmira
nuntên sontênipun
sira Radèn Pringgalaya
praptèng loji anulya sira pêpanggih
lawan tuwan kumêndhan

pan amikir têdhaning Kumpêni
miwah ingkang awarni têtênggan
Dyan Pringgalaya dêlinge
mring Kumêndhan Ondorup
inggih tuwan kônca puniki
panangise kenginga
ngladosakên wau
inggih sapisan sawulan
sok mênêba lan sapetang dika ugi
amung angsala bamban

sanadyan botên angsala mangkin
angupados nagri Kartasura
sagêd angupados têbèh
wus tinarima wau
apan sapanêdhanirèki
Rahadèn Pringgalaya
mring Kumêndhan Ondrup
kumêndhan sira atanya
marang sira Rahadèn Pringgalayèki
tanya wartining mêngsah

Dyan Pringgalaya aris dènirangling
inggih wingi wontên tiyang prapta
awarti mêngsah ênggène
kapariksa turipun
Randhulawang kang dèn ênggèni
malah mêngsah punika
damêl alun-alun
tiyang kilèn sami prapta
miwah tiyang Ngrema pangagênge nênggih
wasta Jayadirana

mangke sampun ingalih kang nami
winastan Tumênggung Rêksadipraja
tansah pangêbang-êbange
yèn kongsia ing besuk
angaèsi karya ing jurit
pan badhe tinariman
ing pangêbangipun
myang wong Pagêlèn sadaya
sapraptane dene pangajênge baris
sampun wontên ing Ingas

panêdyanipun kang dèn barisi
kang awasta dhusun Kadrêsanan
abêbiting pangarahe
dene ingkang tinuduh
mêdal kilèn Nilaprabèki
kalih pun Katawêngan
kumêndhan amuwus
inggih radèn yèn mangkana
lamun benjing panggenanipun wus pasthi
ingkang mêngsah punika

inggih ing benjing nuntên ginitik
mung têdhane Kumpêni punika
dika pikir ingkang sae
yèn kirang têdhanipun
têmah dadya angrêrusuhi
wong Kumpêni punika
yèn kongsia rusuh
yêkti kula botên bisa
asarêngên watake wong sami ngêlih
purun mawal parentah

lan malih andika parentahi
rahadyan mangkya pun Wirarêja
ywa sah pangati-atine
lawan sakancanipun
sampun kandhêg atur upêksi
inggih dhatêng andika
panggenaning mungsuh
punika dèn tanahêna
gêng alite kang mêngsah dipun upêksi
nuntên aputusana

miwah Rahadèn Endranatèki
pinarentahan kadya punika
Dyan Pringgalaya nulyage
pan sampun pamit mantuk
nulya sira amarentahi
dhatêng ingkang pêpacak
baris anèng Sanggung
miwah kang baris ing Sêlap
apan sampun sadaya dèn parentahi
sami ngatos-atosa

ya ta nuntên enjingipun malih
Kya Wirarêja atur uninga
yèn tiyang Cina praptane
dhusun ing Ingas sampun
winatawis Cina kang prapti
gangsal atus kathahnya
amêmêling sampun
kumêndhan mring ponang duta
Wirarêja kinèna nahêna aglis
mêngsah panggenanira

yèn wus atanah ênggènirèki
iya nuli sun gitike enggal
ponang duta mêsat age
wangsul dhatêng ing Sanggung
dupi wayah ing têngah wêngi
wau Ki Wirarêja
pamondhokanipun
inginggahan maring mêngsah
tiyang Cina ing Madiun Surawèsthi
sami kagèt kewala

palajêngnya Ki Wirarêjèki
Pangran Madiun miwah kang wadya
kathah tilar dandanane
lajêng sira atur wruh
dutanira prapta ing loji
kumêndhan tangi nendra
ponang duta matur
tuwan kawula dinuta
mring sudara andika Kya Adipati
Wirarêjatur wikan

yèn tiyang Cina dalu dhatêngi
angrabasèng panggenan kawula
wadya kabèh kagèt bae
Cina duk praptanipun
datan tongsi dipun tanglêdi
kathah tilar dandanan
kang samya lumayu
nuntên kumêndhan saksana
pêparentah dhatêng sakathah upêsir
yèn akarsa anglarag

dhatêng Dilanggu karsanirèki
nuntên Radèn Pringalaya prapta
wus malêbu loji age
wadya Kumpêni sampun
pêpak ngalun-alun abaris
tan antara gya mangkat
kumêndhan mring Sanggung
datan kawarna lampahnya
praptèng Sanggung kumêndhan sampun apanggih
lawan Ki Wirarêja

miwah Pangeran Madiun sami
apanggih lawan tuwan kumêndhan
nulya kumêndhan atakèn
mring panggenane mungsuh
Wirarêja sampun awarti
yèn wangsul dhatêng Ingas
malih Cina sampun
nuntên Radèn Pringgalaya
apitakèn dhatêng Ki Wirarêjèki
pintên kathahing mêngsah

kang warni Cina dhatêng ing ngriki
aturira Kyai Wirarêja
inggih rahadèn kathahe
Cina kang dhatêng dalu
wontên kawan atus watawis
sami kagèt kewala
Cina praptanipun
milakwèh tilar dandanan
kang lumayu kumêndhan anulya aglis
amarentahi sira

marang Pangeran Madiun kalih
kinèn samya angatos-atosa
myang Kyai Wirarêjane
sampun kados karuhun
bilih tiwas kados ing nguni
dika damêl brandhiwak
wruha mungsuh rawuh
lan malih pangran andika
lan Ki Wirarêja kèngkèna anêlik
dhatêng ing Randhulawang

wruha sarêmbag-rêmbagirèki
mêngsah kang wontên ing Randhulawang
lan sintên dinamêl gêdhe
katiga pan wus sanggup
anêlika mring Randhukori
ya ta kumêndhan sigra
mangkat sami mantuk
lawan Radèn Pringgalaya
sapraptane ing loji Kartasurèki
gya wêling atur samya

yèn arsa sowan atur upêksi
kalih anuntên sami ngandikan
manjing ing dalêm purane
praptèng ngarsa sang prabu
kumêndhan wus atur upêksi
dhatêng sri naranata
yèn kapanggih suwung
Cina tan wontên kapêdhak
nanging atur kawula dhatêng narpati
yèn suwawi ing karsa

abdi paduka pun Rajaniti
lêhêng katunggilna padamêlan
kalih pun Wirarêjane
sami wontên ing Sanggung
Rajaniti wontên nagari
tan wontên pakaryannya
ngandika sang prabu
iya apa karêpira
bocah gandhèk timbalana Rajaniti
konên mèlu si bapa

anèng Sanggung apacaka baris
ri sampun dhawuh timbalan nata
kumêndhan wus mêdal age
wau sasampunipun
Rajaniti dèn parentahi
nuntên Dyan Pringgalaya
sampun amit mantuk
mring gêdhong pakuwonira
nuntên dalunipun Pangran Singasari
kesah ing dalunira

dèrèng kantênan purugirèki
nuntên enjing Pangran Buminata
lan pangran ngabèi age
malêbèng loji sampun
mring kumêndhan paring upaksi
kumêndhan dêlingira
ya sapuluh-puluh
pangeran rayi andika
kudu agêng manahe tilara kaji
nuntên Dyan Pringgalaya

ingaturan malêbèng mring loji
sadhatênge Radèn Pringgalaya
kumêndhan atutur age
yèn Pangran Singasantun
kesah wau kalaning latri
pangran ngabèhi mojar
tan anyana ingsun
yèn si adhi Singasêkar
klakon lunga atinggal ing raka aji
dene nora kayaa

Dyan Pringgalaya aturirèki
inggih kêdah agêng ingkang manah
kumêndhan anulya age
manjing jroning kadhatun
angaturi uning narpati
yèn Pangran Singasêkar
kesah wau dalu
sang nata aris ngandika
lah kumêndhan ya karia dhewe mami
iya sun kapakêna

tan aduwe sanak mêngko mami
iya pun Kumpêni sanak ingwang
kumêndhan anulya age
mêdal saking pura wus
sapraptane wau ing loji
anuntên jêng pangeran
ngabèi mit mantuk
lan Pangeran Buminata
ri sampunira mangkana kang winarni
Pangeran Danupaya

apan kesah tatkalaning latri
ya ta katur dhatêng sri narendra
nanging tan dados rêntênge
apan sampun pinupus
lamun karsanirèng Hyang Widi
ya ta sri naranata
kintun sêrat sampun
dhatêng nagri ing Samarang
matêdhani uninga mring komasaris
lamun kang rayi kesah

kesah tatkalanira ing latri
saking nagari ing Kartasura
ari têtiga kathahe
Pangran Buminatèku
kalih pangran ing Singasari
Pangeran Danupaya
ing katiganipun
ri sampun surat winaca
komasaris angungun sajroning galih
sêrat wus ingangsulan

mangkana raosing punang tulis
sampun susah ing tyas sri narendra
lamun Kumpêni kanthine
kalayan sang aprabu
kintun sêrat dhatêng kang rayi
Pangeran Mangkubumya
mangkana kang têmbung
sasampuning salam donga
dhawuh dhatêng ingkang rayi kapat nênggih
kang anèng ing Samarang

wiyose adhi mas Mangkubumi
adhi mas Rôngga Prangwadananya
kapat adhi Silaronge
iya sun awèh wêruh
marang sira yèn mêngko adhi
sadulurira lunga
sing Kartasurèku
lungane datan kawruhan
ing wong akèh lungane kalaning latri
kadangira têtiga

kang dhingin adhi Buminatèki
karo si adhi ing Singasêkar
lan kakang Danupayane
nanging panduganingsun
ing lungane kadangirèki
katêlu iku uga
kaya milu mungsuh
karanane mêngko ingwang
dening anak rabine Buminatèki
maksih ana ing mêngsah

lan dinuga mungsuh ingsun iki
môngsa tumuli iki sirnaa
mulane condhong atine
adhi Buminatèku
kaya milu rabinirèki
de adhi Singasêkar
wong kêkadang katut
dene mungguh kakangira
Danupaya iya ing panduga mami
lungane iku uga

milu ing mungsuh ingsun arani
iku kalêbuetang-etangan
wong kagêdhèn ati bae
kilap apa sirèku
tèn-atène kakangirèki
Danupaya ing kuna
sawatêke iku
ewamangkana adhi mas
iya aywa dadi rasane tyasnèki
pan wus karsa ing Allah

ya ta Pangeran Amangkubumi
sakalangkung rudatining manah
kaya ge-agea mulèh
wau ingkang winuwus
mêngsah Cina sampun abaris
wontên dhusun ing Ingas
ambanjêl mring Sanggung
kang baris ing Sanggung kalah
Wirarêja tumulya atur upêksi
dhumatêng ing kumêndhan

sigra kumêndhan apacak baris
ri sampuning pêpak sigra mangkat
dhatêng ing Sanggung jujuge
Cina sarêng andulu
dhatêng ing wadyabala Kumpêni
tan gumingsir atadhah
Kumpêni anêmpuh
arame dènnya ayuda
tan adangu wong Cina lumayu sami
kacandhak pêjah gangsal

kumpêni lajêng amburu sami
tiyang Cina pan sampun atêbah
datan kandhêg palayune
kandhêg anèng Dilanggu
pambujênge wadya Kumpêni
kumêndhan sampun rarywan
nèng pêkên Dilanggu
sasampunirèng ngalêmpak
wadyabala miwah kang prayayi Jawi
kumêndhan aparentah

Dilanggu ngriki dipun anciki
lan sakathahe kônca andika
sampuning parentah age
kumêndhan sigra mantuk
apan lajêng malêbèng puri
sapraptaning ngajêngan
kumêndhan gya matur
yèn wong Cina pêjah gangsal
sri narendra kalangkunglêga ing galih
sang nata angandika

hèh kumêndhan ingsun benjing-enjing
arsa nayub lan sanak-sanaknya
kang para upêsir kabèh
kumêndhan sigra mundur
saking ngarsanirèng narpati
wus mêdal sing jro pura
sigra dènnya muwus
kumêndhan mring Pringgalaya
yèn sang nata nayub nèng bangsal pangapit
inggih ing dintên benjang

nuntên enjingipun pêpak sami
sagung punggawa ing Kartasura
mantri miwah bupatine
myang santana sadarum
sampun pêpak nèng pôncaniti
lan upêsir sadaya
wus pêpak sadarum
tan antara sri narendra
sigra miyos pinarak bangsal pangapit
wadya lênggah atata

tansah angrêpa dènnya alinggih
munggwing siti ingkang pra bupatya
munggwing kursi upêsire
pra santana asambung
samya lênggah munggwèng ing kursi
kumêndhan tansah ngarsa-
nira sang aprabu
sigra kang tadhahan mêdal
saking pura wus sumaos ing ngarsaji
dyan sang nata adhahar

kumêndhan tansah anglêladosi
mring sang nata tansah nadhah sira
miwah upêsire kabèh
parêng panadhahipun
myang santana sarêng abukti
miwah para bupatya
sarêng nadhah sampun
ri sampun tutug adhahar
sri narendra ambêng wus linorod sami
carikan dinum sira

wus warata adan sami bukti
wadyalit ingkang munggwing ing wuntat
dhadharan sinaosake
adan sira anayub
datan pêgat kang ponang larih
mubêng atêmu gêlang
bal-ambalan sampun
saha surak atimbalan
munya use abarung gamêlan muni
ngrêrangin piniyarsa

tan winarna solahira malih
ing anayub kang awuru kathah
wusing tutug panayube
sigra kondur sang prabu
wus umantuk malêbèng puri
sasampuning mangkana
wau kang winuwus
Raja Trênate praptanya
Kartasura ambêkta sarowangnèki
kathahe rowangira

tiyang satus lamun winatawis
agêng alit dening wadyanira
saha kulambine rante
miwah talakupipun
arêrante sami kinardi
sigra tuwan kumêndhan
malêbèng kadhatun
atur uningèng sang nata
yèn sudara paduka pun komasaris
mangke bantunya prapta

namanipun bêbantu kang prapti
pun Raja Trênate saha wadya
wontên wong satus kathahe
kawula gadhah atur
yèn marêngi ing karsa aji
ing benjing umiyosa
panggiha sang prabu
lan pun Trênate punika
wus kadhahar kumêndhan aturirèki
dhatêng sri naranata

anuntên dintên Sênènirèki
sri narendra umijil sing pura
pinarak pagêlarane
siniwakèng wadyagung
pan amunggwing bangsal pangrawit
pinarak ing dhêdhampar
alêlèmèk babut
kumêndhan akarya gêlar
dènnya lunggwèng sandhap bêbatur pangrawit
kapereng munggwing ngarsa

Raja Trênate anulya prapti
lajêng kinèn ajawat têtangan
lawan sang nata sirage
anjawat tangan sampun
undurira anulya linggih
jajar lawan kumêndhan
nèng sandhap bêbatur
samya munggwing kursi sira
wadyanira tarab samya munggwing wuri
gya ngunjuk awis samya

ri sampunnya samya ngunjuk awis
Raja Trênate anulya mojar
mring kumêndhan lon dêlinge
tuwan andika matur
mring sang nata yèn dèn lilani
kawula amakanjar
anèng ngarsa prabu
prapta kawula punika
Kartasura dipun abêna ing jurit
lan mêngsah sri narendra

punapa saparentah narpati
inggih dhatêng nglampahi kawula
kumêndhan umatur age
dhumatêng sang aprabu
ngaturakên saaturnèki
Trênate wus linilan
ing saaturipun
sigra narik cundrikira
Raja Trênate makanjar ngarsa aji
kathah-kathah sanggupnya

sasampuning Raja Trênatèki
makanjar nulya sarowangira
Trênate makanjar kabèh
sasampunira tutug
wong Trênate makanjar sami
nulya amêng-amêngan
nira sang aprabu
rare bajang kinasihan
ran pun Thorèng sigra ingatag tumuli
mring nata makanjara

anambungi Raja Trênatèki
dhasar mêndêm pun Thorèng saksana
anulya makanjar age
munggwing ngarsa sang prabu
pan akathah solahirèki
langkung suka sang nata
miwah wadya prabu
sami rêmên atumingal
nanging Raja Trênate lingsêm ing galih
de namanira raja

tinimbangan makanjar bêbayi
ri sampuning tutug akasukan
sang nata kondur sirage
umanjing pura sampun
sira Raja Trênate mulih
mring pamondhokanira
upêsir wus mantuk
mring pondhokan sowang-sowang
sasampuning mangkana ingkang winarni
gantya ingkang kocapa

warnanên Dyan Suryakusumèki
kesahira saking Kartasura
kèndêl ing Laroh lamine
dahat èmêng tyasipun
arsa mantuk dhatêng nagari
Kartasura pan merang
lawan ajrihipun
tambuh ingkang dèn antosa
dadya tansah amêpak kang wadya alit
kinudang ing ayuda

wus kawarta saking Randhukori
lamun Rahadèn Suryakusuma
anèng ing Laroh ênggène
apan tan sagêd mantuk
dhatêng nagri Kartasurèki
èwêde manahira
mila kèndêlipun
samana ingkang pawarta
sampun katur dhatêng Susunan Garêndi
kang anèng Randhulawang

sigra wau kinèn animbali
duta mêsat praptèng Laroh sira
sampun dhawuh timbalane
Dyan Suryakusumèku
duk samana pan sampun kèrid
mring duta Randhulawang
sarêng praptanipun
agya nulya tinimbalan
wus apanggih lawan Susunan Garêndi
kalangkung kinasihan

samana sampun jinunjung linggih
Radèn Suryakusuma anama
Pangeran Prangwadanane
sarta sinungan dhusun
Nglaroh gawèn wong kawan biting
Pangeran Prangwadana
apan wus alungguh
santana nèng Randhulawang
kawarnaa wong Cina kang sami baris
majêng mring Kadrêsanan

lawan sakathahe wong Matawis
lan anunggil baris lan wong Cina
myang sakathah wong Pagêlèn
apan sampun akumpul
nunggil baris lan wong Cinèki
antawis kalih dina
majêng barisipun
ing Karècèk binitingan
jinagangan saha borang datan kari
wau kang kawarnaa

kang abaris ing Sanggung siraglis
Ki Wirarêja atur uninga
dhatêng kumêndhan sirage
yèn mêngsah Cina maju
nèng Karècèk gènnya bêbiting
pinalang lampahira
kang sapalih kantun
maksih anèng Kadrêsanan
tuwan kumêndhan sigra dènira angling
mring kang atur uninga

hèh duta sira balia aglis
lah iya sira pêpoyanana
si bapak Wirarêjane
myang Pangeran Madiun
lamun ingsun mangkat tumuli
iya sawurinira
duta mêsat sampun
kumêndhan sigra umangkat
saha wadyabalaKumpêni dèn irid
pukul satu angkatnya

ing Karècèk kang arsa ginitik
mêngsah Cina kang abaris sira
abêbiting nèng Karècèk
ika arsa pinukul
pan ginêlak lampahirèki
ing wayah pukul gangsal
prapta ing Dilanggu
aso ngrèrèhakên lampah
sarta ngantos rencang ingkang samya kari
saha ngrakit barisnya

sawusira ngalêmpak anuli
kumêndhan mangkat sabalanira
saha prayitna lampahe
gya prapta lampahipun
ing Karècèk waktu mahêrib
tan kandhêg lampahira
wong Cina andulu
yèn Kumpêni ingkang prapta
sêdya ngrangsang sigra Cina ambêdhili
Kumpêni malês sigra

angêdrèl pamalêsira bêdhil
nanging wong Cina maksih apanggah
dèrèng gumingsir yudane
dening Kumpêni purun
dahat mêksa angrangsang biting
tan kandhêg binêdhilan
ing pangrangsangipun
Cina miris manahira
tan antara sadaya lumaywa sami
wayahnya bakda ngisa

bitinging Cina wus dèn lêbêti
mring Kumpêni pan sami raharja
Kumpêni wau yudane
dene ingkang lumayu
mêngsah Cina sampun atêbih
tan wontên kang kacandhak
kumêndhan amuwus
mring Pangran Madiun sira
hèh Pangeran Dipa nèng Karècèk ngriki
lan sakônca andika

ri sampuning parentah siraglis
kumêndhan sigra mantuk saksana
wus praptèng Kartasurane
wau ingkang winuwus
wau Radèn Endranatèki
ingkang baris ing Sêlap
dènnya ngirup-irup
sangsaya wiyar samana
wus kawarta wau saking Randhukori
anulya linurugan

mring wong Cina saking Randhukori
praptèng Sêlap wong Cina gya pêrang
lan Radèn Endranatane
ya ta kawon prangipun
sira Radèn Endranatèki
wus katur ing sang nata
yèn kawon prangipun
sira Radèn Endranata
sri narendra parentah kinèn bantoni
dening ingkang tinêdah

kang anama Rahadèn Dipati
Suradiningrat ing Pranaraga
lan Radèn Sumaningrate
ika kang kinèn bantu
maring Radèn Endranatèki
lampahe sampun mangkat
praptèng Sêlap sampun
panggih lan Dyan Endranata
ya ta Radèn Suradiningrat sigrangling
pagujêngan kewala

mring sira Radèn Endranatèki
lah paman kadipundi punika
sanak Pajang Matarame
de tan wontên puniku
bobotipun mênggah ing jurit
ya ta Dyan Endranata
aris sauripun
lah radèn kadi punapa
watêk sawung makatên yèn dèrèng pulih
malih ing manahira

Radèn Suradiningrat sirangling
yèn puruna sami sêsanakan
kalih wong Pranaragane
inggih watawisipun
katularan akêndêl sami
Rahadèn Endranata
amangsuli wuwus
inggih ing benjang kawula
atut wingking kewala wontên ing wingking
nanging Dyan Endranata

ing tyasira dahat dènnya sakit
nanging dyan dipati praptanira
desa ing Sêlap siringe
kaprênah êlèripun
sakidule ing Bayalali
panggihe lawan sira
Dyan Endranatèku
sasampune rêrêmbagan
dyan dipati anulya majêng tumuli
abaris anèng Sêlap

sampun anêlukakên siraglis
amacak mantri bêbêkêl desa
ingkang apênêd damêle
kalih wêlas kèhipun
mantri pêpacakanirèki
samana wus kawarta
saking Randhupintu
yèn agêng barising Sêlap
anulya tiyang Cina sami kinêrig
miwah tiyang Mataram

binantokakên sira tumuli
dhatêng barise Ki Nilasraba
kalawan Katawêngane
radèn dipati sampun
lawan Endranatatur uning
dhatêng tuwan kumêndhan
lamun barisipun
Nilasraba katawêngan
binantonan tiyang Cina tigang biting
badhe gitik punika

dhatêng saudara tuwan nênggih
Radèn Dipati Suradiningrat
kumêndhan wau dêlinge
sêdhêng bobote iku
iya mungguh radèn dipati
amungsuha wong Cina
yèn mung têlung atus
ana yèn luwihanea
têka Cina têlung atus iku pasthi
Kumpêni kang gitika

lah uwis duta balia aglis
amung tabeningwang têkakêna
mring radèn dipati mangke
lawan pakirim ingsun
pan janèwêr iki rong kopi
wolung botol anggurnya
aturêna iku
iya maring gustinira
sigra mêsat duta lampahira prapti
pabarisan ing Sêlap

sampun katur tabenira nênggih
kumêndhan lawan pakirimira
dhatêng radèn dipatine
tan kawarna ing dalu
enjingira Cina dhatêngi
anggitik baris Sêlap
arame prangipun
bêdhil-binêdhil lêt jurang
tiyang Pamagêtan panggah ing ajurit
Cina mudhun ing jurang

sêdyanira pan angrangsang wani
saha tan kèndêl pambêdhilira
wong Pamagêtan sakèhe
dènnya nadhahi kukuh
pamalêse dènnya bêdhili
bêdhil-binêdhil samya
arame prangipun
apan wus karsaning Allah
sira Radèn Sumaningrat kêna mimis
jaja kang kaprajaya

nanging datan têtês kang ing jawi
ing jro rahadyan raos aprana
radèn sumingêb panone
sigra dènnya umundur
samya miris tyasing prajurit
wong Magêtan sadaya
wus samya umundur
sira Radèn Sumaningrat
saundure tiba saking kudanèki
pan lajêng pêjahira

sagung prajurit ing Pranaragi
saundure wadya Pamagêtan
myang Sumaningrat pêjahe
sadaya sampun larut
palajêngnya arêbut dhingin
wong Cina pambujêngnya
ing sêmu angêsuk
kongsi dhatêng Majasanga
kèndêlira Rahadèn Endranatèki
lajêng ngungsi nagara

lajêng sami angaturi uning
kalamun Dyan Sumaningrat pêjah
ri sampun katur sang rajèng
sigra dyan dipatya wus
tinimbalan dera narpati
kinèn sira barisa
anèng ing margagung
tunggila Ki Wirarêja
lan Jayawikrama dadosa pangarsi
sigra Radèn Dipatya

Suradiningrat ing Pranaragi
wus umangkat saha wadyanira
praptèng Dilanggu lampahe
nulya ambanjêl gupuh
Kadrêsanan kang dipun gitik
aprang lan wong Mataram
pan sampun acampuh
bêdhil-binêdhil prangira
nulya wong Mataram dipun idak wani
dhatêng wong Pranaraga

ingidak purun lawan turanggi
giris manahira wong Mataram
anulya lumajêng kabèh
dhatêng ing Ingas wau
palayunya tiyang Matawis
dening wong Pranaraga
pambujêngnya ngêsuk
praptèng Ingas mogok samya
wong Mataram tinindhihan prangirèki
dhatêng wong Kaselongan

anulya prang panggih sami wani
wong Mataram lan môncanagara
kongsi angabên waose
dahat rame prangipun
wong Mataram kèh nandhang kanin
nulya têtiyang Cina
saking kilèn nêmpuh
adrêsing pambêdhilira
dadya wong Pranaraga kuwur ing galih
nulya samya lumajar

lajêng binuru palajêngnèki
wong Pranaraga praptèng Drêsanan
wong Mataram pamburune
ing Wôngga dènnya wangsul
myang wong Cina wus samya bali
wangsul malih mring Ingas
dening kang binuru
têtiyang ing Pranaraga
sampun wangsul dhatêng dhusun ing Awanggi
lawan sakancanira

wus sami tata barisirèki
anulya sami arêrêmbagan
lan prayayi sakancane
wong môncanagarèku
pan mangkana rêmbagirèki
yèn kang mêngsah dhatênga
gya sami tinêmpuh
ing Ingas kalawan kuda
sarêng nandêr wus rêmbag sagung prayayi
môncanagri sadaya

nanging kala kawon prangirèki
wong môncanagara saking Ingas
Jawikrama pêrang dhewe
linambung kawonipun
dhatêng Pangran Prangwadanèki
ênggènira apêrang
dhusun Jagatamu
Jawikrama nandhang brana
pêpoloke palajêngira anunggil
mring wong môncanagara

pambujungira sampun abali
Pangran Prangwadana wus anunggal
dhatêng wong Mataram malèh
wau ingkang winuwus
sira Radèn Endranatèki
winangsulakên sigra
mring panggenanipun
taksih sinungan wêwênang
karya mantri bêbêkêl wadya lit-alit
kang pênêd damêlira

wus umangkat Dyan Endranatèki
amangsuli ing pakaryanira
arsa amacak barise
lampahnya dèrèng purun
yèn wangsula ing Sêlap malih
kèndêl ing Sudimara
gènira kêkuwu
wus apacak barisira
sarya sira tan pêgat mêmacak mantri
mring sakwèh bêkêl desa

kang samya pênêd karyanirèki
sami pinacak mantri sadaya
kunêng kang winuwus malèh
kang baris margi agung
mondhok salèr jurang ing Wanggi
Radèn Suradiningrat
ing Pranaragèku
dalu tinukup barisnya
mring wong Cina asangêt dipun bêdhili
tiyang môncanagara

kagèt kewala lumajêng sami
palayune wong môncanagara
kathah tilar dandanane
lumajêng dhatêng Sanggung
wontêndene tiyang Matawis
lawan têtiyang Cina
lajêng lampahipun
abaris wontên Drêsanan
abêbiting jagang borang dèn kandêli
wau kang kawarnaa

kang anama Rahadèn Dipati
Suraridiningrat ing Pranaraga
anèng ing Sanggung barise
kanthinira nèng Sanggung
kang anama Kya Rajaniti
antawis kawan dina
anulya tinukup
malih dhatêng tiyang Cina
dahat kuwur wadya ing môncanagari
kathah tilar dandanan

palayunyakèh tilar turanggi
ana nunggang kuda lêlagaran
dhasar wus têlas manahe
kinawuskên tinukup
dadya ngetan palayunèki
lawan sakancanira
ing Picis jinujug
gènira sami anabrang
lajêng mantuk dhatêng nagri Pranaragi
myang wong môncanagara

sadaya samya umantuk sami
dhatêng nagaranya sowang-sowa
kantun Ki Rajanitine
kang têngga wontên Sanggung
nulya sira Ki Rajaniti
angaturi uninga
maring sang aprabu
yèn wadya môncanagara
sampun têlas sadaya pan sami mulih
miwah wong Pranaraga

dupi konjuk dènnyatur upêksi
yèn morod wadya môncanagara
sang nata kagyat galihe
sigra kumêndhan sampun
tinimbalan malêbèng puri
sapraptanirèng ngarsa
sang natangling arum
hèh kumêndhan kaya ngapa
salungane wong môncanagara iki
kumêndhan aturira

asmu lingsêm ing tyas aturnèki
kumêndhan dhatêng sri naranata
sawab dening Kumpênine
dening botên atulung
dhatêng wadya môncanagari
kongsi atêmah kesah
mila lingsêmipun
mangkana ing aturira
inggih sampun susah galih padukaji
dening mêngsah punika

inggih paduka ing benjing-enjing
mêngsah wontên Drêsanan punika
inggih kawula larage
anuntên amit mêtu
kumêndhan sing sajroning puri
sapraptanirèng jaba
pêparentah sampun
kumêndhan maring upsirnya
lamun arsa dhatêng Kadrêsanan benjing
samana sontênira

Raja Trênate dipun aturi
mring kumêndhan ing sapraptanira
lan Radèn Pringgalayane
wau sarêngnya rawuh
anèng loji wus tata linggih
kalih wus winartanan
mring kumêndhan wau
mangkana pitêmbungira
manirarsa anglarag ing benjing-enjing
dhatêng ing Kadrêsanan

dene andika ing benjing-enjing
Raja Trênate kawula bêkta
Raja Trênate ature
inggih tuwan kalangkung
manah kula suka ing mangkin
dika bêkta anglarag
kaabên lan mungsuh
kawula kalangkung merang
yèn nganggura amung katrimaa ugi
padamêlan manira

inggih dhatêng ing sri narapati
miwah dhatêng Kumpêni punika
pan wus kula sêdyakake
prang lan mungsuh sangprabu
enjing nuli adandan sami
sayaga ing ayuda
Raja Trênatèku
miwah saha wadyanira
samya ngrasuk bajo kêre rante wêsi
talakup rante sira

sarya asikêp sinapan sami
wong Trênate myang Kumpêni sira
sampuning sadhiya kabèh
sigra umangkat sampun
Radèn Pringgalaya tan kari
myang Rôngga Wanèngjiwa
ingkang atut pungkur
datan kawarna ing marga
lampahira ing Karècèk sampun prapti
kèndêl atata bala

sarta ngantosi rencang kang kari
nuntên Raja Trênate samana
angariyini lampahe
dening ta kajêngipun
arsa anêmpuha kariyin
kumêndhan sangêt ngampah
lah sampun karuhun
sêdyandika lumampaha
mring Drêsanan andika sarênga mangkin
lawan Kumpêni kathah

pan amêksa Raja Trênatyangling
inggih kumêndhan ing lampah kula
pan arsa uninga bae
ing panggenaning mungsuh
sigra mangkat angariyini
lan wadyanya piyambak
Raja Trênate wus
praptèng ngajêng pabitingan
lampahira sarêng mêngsahira uning
yèn wong Trênate prapta

sigra ambêndhe anata baris
kang nôngka pangajênging yuda
Pangeran Prangwadanane
sampun angêgar payung
apan jêne songsongirèki
sarta natab tabuhan-
nira carawangsul
sigra majêng sinongsongan
sarya angling lah bocah payo ywa gingsir
tinêmpuh iki padha

sun ayonane Trênate iki
anadene rajane lan ingwang
apan wus sêdhêng bobote
aywana sira mundur
dene Raja Trênate nênggih
pan sarwi pinayungan
ing pambajêngipun
saruni kêndhang gongira
kang tinabuh anulya bêdhil-binêdhil
rame dènira aprang

adangu datan wontên kalindhih
anuntên Raja Trênate sigra
nêmpuh lawan sawadyane
ingkang sami talakup
rante wêsi akêre wêsi
wadyanira Pangeran
Prangwadana tangguh
anadhahi ing ayuda
wong Trênate nêmpuh rukêt prangirèki
bêdhil-binêdhil samya

ya ta wadyane pangeran kêni
sinanjata kêkalih wus pêjah
kang kantun lumajêng kabèh
datan amôngga wangsul
ngajêngakên malih tan kêni
Pangeran Prangwadana
kantun kalih payung
anulya mundur saksana
Pangeran Prangwadana binujung malih
kacandhak songsongira

sigra têtiyang Cina nangkêbi
tiyang Mataram kang saking wetan
sigra ambêdhili age
mring Raja Trênateku
datan anggop dènnya bêdhili
wong Cina wong Mataram
mring wong Trênateku
Raja Trênate wadyanya
kathah pêjah dadya wong Trênate sami
mudhun saking turôngga

dadya sami ampingan turanggi
wanèh ampingan ing kajêng jarak
mung kantun rajane bae
ingkang taksih amanggung
anèng saluhuring turanggi
nulya kudane kêna
rajanipun tatu
kêna ing mimis wong Cina
kêkempole Raja Trênate kang kanin
kang amayungi pêjah

baris Mataram sêdya nungkêbi
saking wetan Kumpêni gya prapta
atulung Raja Trênate
arame dènnya campuh
aprang bêdhil-binêdhil sami
Kumpêni saya kathah
ingkang sami rawuh
wong Cina datan kawawa
anadhahi saking drês bêdhil Kumpêni
dhadhal samya lumaywa

miwah wong Mataram sampun gusis
wong Cina binujêng palayunya
wong Kumpêni pamburune
kandhêg dhusun Kalêpu
tan adangu wus wangsul sami
wong Cina kang kacandhak
pan pêjah pêpitu
ingkang kabranan akathah
tiyang Kumpêni wangsul pêjah satunggil
sapraptaning Drêsanan

nuntên bitingipun dèn bubrahi
miwah pondhokipun ingobongan
kang anèng Kadrêsanane
Kumpêni sigra nambur
ngumpulakên wadyanirèki
sarta apêparentah
mundhut sikêp sampun
nênggih kang badhe ambêkta
ing jisime Trênate miwah wong Bali
Kumpêni sigra budhal

mantuk dhatêng ing Kartasurèki
amung Kyai Rôngga Wanèngjiwa
anyimpang kala angkate
saking ing margi agung
pan angilèn panimpangnèki
kala nèng bumi Wôngga
ing panimpangipun
sêdya ngampiri dhusunnya
Kyai Rôngga ing margi anyimpang malih
ing Sumbêr kabobotan

praptèng Sumbêr anulya amanggih
mêngsah umpêtan amung satunggal
maksih gêgaman bêdhile
sêdya arsa tinubruk
mring Ki Rôngga kêbatirèki
anulya ananjata
kang arsa tinubruk
apan ta sambil lumaywa
Kyai Rôngga Wanèngjiwa ingkang kêni
cêcêkoknya gya niba

kang ambêdhil duk kala kapanggih
lan Ki Rôngga pan ampungan pandhan
mangkya wus lumayu age
ingkang ambêdhil wau
Kyai Rôngga gumuling siti
sakèhe rowangira
tan purun amburu
dhatêng ingkang ananjata
amung pijêr ngrêbat bêndaranirèki
sarya atur uninga

dhatêng ing Radèn Pringgalayèki
yèn Ki Rôngga Wanèngjiwa pêjah
radyan sangêt gêgêtune
miwah kumêndhan wau
inggih sangêt pangungunnèki
Rôngga sampun binêkta
dhatêng rencangipun
sapraptaning Kartasura
sigra tuwan kumêndhan manjing jro puri
atur uningèng nata

yèn lampahira mênang ajurit
anggitik mêngsah kang nèng Drêsanan
wong Cina myang wong Jawane
Cina pêjah pêpitu
kang akanin pan kathah malih
lan kudanya pun Raja
Trênate atatu
dene Raja Trênatenya
kenging mimis kêkempolira kang kêni
wontêndene rencangnya

têtiga kathahipun kang mati
ingkang tatu kathahipun gangsal
pun Rôngga Wanèngjiwane
punika ingkang lampus
nanging kala pêjahirèki
kancanipun sadaya
datan wontên wêruh
pawartine rencangira
mêngsah dhêlik punika kang dèn purugi
arsa dipun cêkêla

mila angriyini pan ambêdhil
punika marginipun ing pêjah
sang nata pangandikane
iya tarimaningsun
wus samono untunge ugi
tutuge umurira
balik tanya ingsun
kaya ngapa kang wong Cina
apa bangêt kawuse duk sira gitik
kumêndhan aturira

kados botên purun wangsul malih
dhatêng panggenanipun punika
sang nata pangandikane
kumêndhan karsanipun
prakara Si Wanèngjiwèki
anake gêntèkêna
lamun maksih timur
anake kang gumantia
sadulure ingkang nglakonana dhingin
kumêndhan amit mêdal

praptèng jawi kumêndhan sigrangling
awarta dhatêng Dyan Pringgalaya
dening prakara patine
Rôngga Wanèngjiwèku
karsanira sri narapati
sutanya gêntosêna
yèn tan darbe sunu
utawa suta alita
sadulure jalêr kinèn anggêntosi
Dyan Pringgalaya rêmbag

mila rêmbag Dyan Pringgalayèki
yèn sadhèrèk ingkang dinamêla
dening wrating damêl mangke
kumêndhan dhatêng rêmbug
nuntên enjingipun anuli
Raja Trênate prapta
ing loji lon muwus
dhatêng ing tuwan kumêndhan
wuwusira kumêndhan kula puniki
arsa nuwun turôngga

inggih dhumatêng sri narapati
yèn kenginga kang kawula têdha
kagunganira sang rajèng
ingkang aulês dhawuk
mila kula nuhun turanggi
de kapal kula pêjah
kumêndhan agupuh
mêlingakên Kya Tohjaya
sapraptane akinèn munjuk narpati
yèn pun Trênate Raja

anuhun kuda dhatêng narpati
kuda pun Ganggong ingkang tinêdha
Tohjaya manjing purage
umatur ing sang prabu
yèn pun Raja Trênate ugi
anuhun kuda nata
pun Ganggong ranipun
wus sinungakên saksana
kuda pun Ganggong binêkta mêdal aglis
dhumatêng Ki Tohjaya

wus pinatêdhakakên tumuli
mring Raja Trênate tinampanan
pun Ganggong Raja Trênate
langkung panuwunipun
sarta bungah ing tyas angênting
sampun binêkta mêdal
dhatêng pondhokipun
nuntên sontên tinêgaran
enjingipun nuntên binêkta tumuli
mêmain dhatêng pasar

datan kèndêl dènnya amêmain
pun Ganggong ingkang tansah binêkta
kongsi dhumatêng kurune
dupi pun Ganggong kuru
nuntên sira anuhun malih
kuda dhatêng sang nata
Raja Trênateku
pun Wagugên kang tinêdha
dening pun Ganggo ingaturakên malih
dhumatêng sri narendra

pun Wagugên pinaringkên aglis
mring Raja Trênate tinampanan
sapraptane ing pondhoke
inggih kadya rumuhun
tan kèndêl binêkta mêmain
nuntên enggal kurunya
pun Wagugên wau
sarêng pun Wagugên kêra
nuntên pun Raja Trênate dhatêng loji
mojar dhatêng kumêndhan

tuwan matura dhatêng narpati
pun Ganggong malih kawula têdha
pun Abrit konjuka malèh
kumêndhan asmu rêngu
saurira manira ajrih
manawi winastanan
tiyang datan urus
lan malih kangjêng susunan
inggih punapa andika rêngkuh kusir
raja kèndêl kewala

nanging asêmu lingsêm ing batin
dupi antawis ing pitung dina
anuntên Raja Trênate
mring loji karsanipun
pamit mantuk dhatêng Samawis
kumêndhan datan suka
lair ing pitêmbung
nanging batin langkung lêga
ing tyasira kumêndhan aris dènnyangling
yèn tuwan raja dika

arsa umantuk dhatêng Samawis
kula rumiyin atur uninga
mring tuwan komasarise
kula pan botên purun
yèn ta dèrèng ngaturi uning
mring komasaris ingwang
nuntên enjingipun
kumêndhan wus aputusan
atur surat dhumatêng ing komasaris
angaturi uninga

nuntên komasaris amangsuli
sêrat mring kumêndhan yèn linilan
Raja Trênate antuke
nanging tilara batur
sadhatênging surat anuli
Raja Trênate sigra
ingundhang wus rawuh
ing loji nulya winartan
yèn komasaris mangke akintun tulis
linilan mantuk dika

parentahe tuwan komasaris
andika kinèn tilar kapitan
lan rencang saprayogane
kapan andika mantuk
gèn umangkat saking ing ngriki
Raja Trênate mojar
inggih êmbènipun
nuntên kumêndhan saksana
parentah maring Radèn Pringgalayèki
kinèn saosa tundhan

ngaturakên Raja Trênateki
mantuk dhatêng nagri ing Samarang
kumêndhan manjing purage
atur uningèng prabu
lamun Raja Trênate mangkin
ingundhang mantuk sira
mring sudara prabu
komasaris mring Samarang
sri narendra pangandikanira aris
kapan ênggone mangkat

kumêndhan aris aturirèki
inggih benjing êmbèn dènnya mangkat
sang nata pangandikane
iya kumêndhan sukur
ana kene mundhak ngrusuhi
sigra kumêndhan mêdal
sing dalêm kadhatun
sampuning praptèng ubaya
Raja Trênate sigra mangkat tumuli
mantuk dhatêng Samarang

kang tinilar kapitanirèki
lan rowangnya wontên tigang dasa
sami têtiyang Trênate
kang sami tumut kantun
kawarnaa Kya Rajaniti
ingkang atêngga marga
abaris ing Sanggung
lan sarencange piyambak
sabên dalu kesah ajrih bokmanawi
tinukup ing wong Cina

yèn raina wangsul ngênggènnèki
anèng Sanggung lamun dalu kesah
datan kantênan ênggène
wau ingkang winuwus
tiyang Cina ingkang abaris
anèng ing Kadrêsanan
sangsaya gêngipun
myang sakèhe wong Mataram
pan kinêrig dening pangagêngirèki
nama Jayawinata

miwah wong Pagêlèn wus anunggil
mring wong Cina baris Kadrêsanan
samya dèn gêngkên manahe
de kiwa têngênipun
desa Kuwêl Koripan sami
binahakan sadaya
marang wong Matarum
myang wong Pagêlèn ambahak
wontêndene Dyan Arya Pringgalayèki
langkung rudatinira

ingkang dados rudatining galih
amung Kumpêni ing têdhanira
asusah sangêt galihe
Radèn Pringgalayèku
datan pêgat sira apikir
nênggih lawan kumêndhan
amung kang tinutur
rahadèn dhatêng kumêndhan
amung rêpoting wadya kang angladosi
Kumpêni têdhanira

ingkang dados repotipun dening
tan tinêngga ing sikêp satunggal
sakèhe kang nandhang gawe
yèn tan wontên puniku
kang barisan Kumpêni mangkin
tuwan kadi punapa
ing satêmahipun
nanging kumêndhan samana
asmu lingsêm sawab lami tan nulungi
kumêndhan saurira

nadyan kula gitika ing benjing
ing Drêsanan ing kajêng kawula
inggih kula lajêngake
dhatêng nagri Matarum
sampun tanggêl ing lampah benjing
nanging ujaring warta
margane pakewuh
puniku radèn andika
utusana andhustha mariksèng margi
wruha kang èwêd gampang

dening wartine langkung asungil
margi agêng ingkang binarisan
sami sinung piluwange
malah jro luwangipun
sami sinung borang alungid
puniku dèn waspada
kang andika utus
Dyan Pringgalaya asagah
ri sampuning tutug dènnya rêmbag pikir
anulya sami bubar

sami mantuk mring pondhokirèki
ya ta wau ingkang kawarnaa
kang atêngga dalan gêdhe
ingkang baris ing Sanggung
Kyai Rajaniti asakit
konjuk dhatêng sang nata
wus kalilan mantuk
dhumatêng ing Kartasura
Rajaniti tan lami lajêng ngêmasi
pêjah nèng Kartasura

sutanira wus kinèn gêntosi
ingkang anama Suramênggala
têngga margi agêng malèh
baris wontên ingSanggung
sarta namanira ngilaih
anggêntyanana bapa
jêjuluk Tumênggung
Rajaniti namanira
sampun têtêp dènira atêngga margi
nanging datan alama

ya ta nuntên ana duta prapti
saka pabarisan Kadrêsanan
kang darbe duta wastane
Ki Kartilêksanèku
kalih Ki Wôngsanagarèki
dene ingkang dinuta
nênggih sutanipun
nama pun Saju punika
kala alit aprapta amawi tulis
katur Dyan Pringgalaya

tinupiksa ungêling kang tulis
yèn prayayi kêkalih punika
sêdya abêkti wiyose
dhumatêng sang aprabu
lawan tundhuk dhatêng Kumpêni
inggih yèn kalilana
nuntên sowanipun
sampuning sêrat winaca
nuntên ponang duta binêkta ing loji
pinarcayakkên sira

mring kumêndhan saha saungêling
surat sampun tinutur sadaya
kumêndhan langkung sukane
myang pakèwêd dêlanggung
sadaya wus tinutur sami
nguningakkên sadaya
myang kathahing musuh
Cina kalawan wong Jawa
sigra angling kumêndhan mring duta aglis
mangkana têmbungira

lah iya sira muliha aglis
nyatakêna karêpe wong Cina
lan wêwêkas ingsun manèh
Ki Wôngsanagarèku
miwah Kartilêksana iki
yèn sayêkti anêdya
bêkti ing sang prabu
iya kapan gène mangkat
karuhane ênggon manira anuding
mapag mring Kadrêsanan

sarta Dyan Pringgalaya wêwêling
mring duta ingkang arsa umangkat
lah pêpoyanana bae
pan Wôngsanagarèku
myang ing Kartilêksana iki
yèn sayêkti lulusa
bêkti ing sang prabu
iya pakênira kona
antuk warta kang êning katur narpati
ponang duta gya mêsat

saungkure duta bubar sami
sakwèh kang anèng loji samana
sami mantuk mring wismane
antawis kalih dalu
ponang duta wus prapta malih
dhatêng Kapringgalayan
wau kang jinujug
anuntên sira binêkta
dening Radèn Pringgalaya mring jro loji
pinriksa aturira

aturira ponang duta aris
yèn marêngi lêga galih tuwan
ing benjang-enjang angkate
pun Wôngsanagarèku
lan pun Kartilêksana inggih
angkatnya sing Drêsanan
inggih milanipun
sapunika bokmanawa
kasêlak kapiyarsa tiyang Matawis
ajrihipun kalintang

Radèn Pringgalaya angrêmbagi
yèn makatên tuwan gih kawula
lêng pinrih enggal dhatênge
ecaa manahipun
benjing-enjing kula aturi
tuwan aputusana
mêthuk lampahipun
inggih pun Wôngsanagara
Kartilêksana yèn tuwan angrêmbagi
tuwan atura wikan

inggih dhatêng sêri narapati
darapon ecaa tyas narendra
kumêndhan anulya age
amêlingakên sampun
maring Ki Tohjaya wus prapti
lawan Ki Naladirja
cinanthelan atur
dhumatêng tuwan kumêndhan
lamun arsa kumêndhan lumêbèng puri
angaturi uninga

Ki Tohjaya wus malêbèng puri
praptèng ngarsa nata matur sira
ngaturakên saature
kumêndhan sampun katur
nulya tinimbalan tumuli
kumêndhan manjing pura
praptèng ngarsa prabu
nulya ngaturi uninga
tuwan kumêndan dhatêng sri narapati
yèn wontên mêngsah nata

sumêdya bêkti sri narapati
wastanipun pan Kartilêksana
lan pun Wôngsanagarane
atur kula sang prabu
yèn marêngi lêga tyas aji
benjang punika arsa
kawula kèn mêthuk
pangandikaning narendra
iya bênêr kapitan karêpirèki
iku papagên enggal

Malar Kapitan iku ing benjing
iya dadia panutanira
maring kang wong akèh-akèh
kumêndhan amit sampun
mêdal saking ing dalêm puri
wus panggih lawan sira
Dyan Pringgalayèku
kumêndhan aris wuwusnya
inggih radèn sampun kalilan ing mangkin
dhumatêng sri narendra

kula kinèn mêthuk dintên benjing
dhatêng praptane Wôngsanagara
lan Ki Kartilêksanane
duta tinundhung mantuk
wus winêling dènya ubagi
benjing pukul sawêlas
poma konên mêtu
iya saka pabitingan
dene kang amapag ênggone anganti
Karècèk kidulira

ri sampuning têlas kang pawêling
duta mêsat saking Kartasura
wus praptèng Kadrêsanane
anuntên enjingipun
kang amêthuk umangkat sami
ing Karècèk wus prapta
nganti kidulipun
wau Ki Wôngsanagara
lan Ki Kartilêksana sampun atampi
wêling saking dutanya

mila ing pukul sawêlas aglis
sami mijil saking pabitingan
kabêkta sadandanane
Ki Wôngsanagarèku
lan Ki Kartilêksana sami
lan Sutanya Ki Wôngsa
nagara pun Sajung
katiga wus samya mêdal
nanging pun Sajung lampahnya ngariyini
kang mêthuk pinanggihan

sampun panggih pun Sajung nulyangling
punika inggih rama andika
kalih pun paman sarênge
pan Kartilêksanèku
sarêngira wau umijil
tan adangu gya prapta
Kartilêksanèku
lawan Ki Wôngsanagara
sasampune panggih lan kang mêthuk sami
nuntên lajêng umangkat

