kang anglurug sampun dèn timbali
mantri anom sakawan dinuta
datan kawarna lampahe
ing Pranaraga rawuh
lan pangeran sampun apanggih
dhinawuhan timbalan-
nira sang aprabu
pangran ingaturan wikan
lamun gêrah asangêt rakaniraji
sang ari kapitèng tyas

gupuh dènnya ngundhangi wadyalit
Ki Urawan wus sinungan wikan
tuwin pra dipati kabèh
têngara budhal sampun
pan ginêlak lampahing baris
siyang dalu lumampah
tan kawarnèng ênu
sampun praptèng Kartasura
jêng pangeran lajêng tumamèng jro puri
panggih lan naranata

anungkêmi ing pada narpati
mangênjalinira ring suku sang
mangusapi ing lêbune
sang natalon amuwus
kayaparan lakuniradhi
kang rayi matur nêmbah
raharja pukulun
sang nata malih ngandika
ingsun adhi kêna lara tanpa kardi
lumpuh tan bisa obah

kayaparan karsanira ari
apa ingkang ginawe usada
kalangkung dening sangête
sihing Hyang Kang Mahagung
jêng pangeran matur wotsari
tuwan anarimaa
sihing Hyang kang dhawuh
kang raka alon ngandika
adhi êmas lah sira mantuka aglis
kang rayi matur nêmbah

Jêng Pangeran Pugêr sigra mijil
saking pura mantuk dalêmira
sinêngkalan duk gêrahe
sira kangjêng sinuhun
wong ningali obahing bumi
sawarsa laminira
dènnya gêrah lumpuh
ing mangke sampun waluya
sri narendra nadar kasukan ing warih
miwah angrampog sima

kacarita sira sri bupati
alêlumban ing sagara yasa
pra garwa umiring kabèh
myang para putra tumut
Dyan Sudira wus kinèn ngambil
bajul kang anèng toya
baya dibya anung
cinandhak ing asta kiwa
sigra ingaturkên ing uwa narpati
suka tyasnya narendra

miwah sagung kang para bupati
kagawokan miyat ing rahadyan
dene langkung digdayane
atanapi sang prabu
nutug gènnya kasukan warih
kondur sri naranata
tumamèng kadhatun
narendra tulus raharja
pra santana kamantyan suka ing galih
gantya kang winursita

grahanira pangeran dipati
saking Onje sampun apêputra
jalu apêkik citrane
lan wontên sêliripun
saking wadya Kambêng mêdali
antara tigang côndra
babare kang sunu
lan garwa Ngonje punika
samya jalu putrane pangran dipati
kang sêpuh winastanan

Radèn Mas Bumi dene kang rayi
winastanan Radèn Mas Panênggak
kang sêpuh katêlah rane
iya Radèn Mas Sêpuh
tan kawastan Radèn Mas Bumi
nuli malih pêputra
graha Ngonje wau
jalu malih kang atmaja
dadya sami saking garwa Ngonje nênggih
punika winastanan

Radèn Êmas Alit dadya katri
pinundhut ing eyang sri narendra
pinutra-putra eyange
mring eyang sang aprabu
samya basa rama dyan mantri
mring rama basa kakang
pangran dipatyèku
nuli malih apêputra
sêlir saking Kambêng mêdali pawèstri
tunggil Dènmas Panênggak

putra èstri Radèn Ajêng Sasi
duk samana apan wus diwasa
cinatur urute bae
putra katiga jalu
sampun sami dipun sunati
dene putra wanodya
sarêng tugêl kuncung
mantri roro rasa tunggal
sangkalane putra tiga dèn supiti
lan tugêl kuncung ika

wontên ingkang kawarnaa malih
putra èstri saking Kapugêran
kalawan kaponakane
Dyan Ayu Pugêr iku
Ratu Êmas ingkang gadhuhi
kang sawiji ngaranan
Dyan Ayu Kadhatun
Dyan Ayu Impun punika
pan pinacang kalawan pangran dipati
karsanya sri narendra

ingkang wayah kangjêng sri bupati
Rahadèn Mas Sêpuh wus diwasa
wus sinungan dalêm gêdhe
sakilèn sitiluhur
apan sampun sinung wêwangi
Pangeran Buminata
nênggih namanipun
kang kalih taksih wêwujang
Rahadèn Mas Panênggak dalêmirèki
sakilèn ingkang rama

Radèn Ayu Kadhaton winarni
pinanggihkên lawan kaponakan-
nira Ratu Kancanane
nênggih jêjulukipun
Dyan Kusumaningrat anènggih
putraning Mangunrana
tinariman wau
Rahadyan Ayu Kadhatyan
dalêmira ginandhok kiduling puri
samana sinêngkalan

warna bujôngga angrasa wani
tunggil warsa lan pangran dipatya
pinêksèng rama panggihe
lawan Dyan Ayu Impun
ing karsane sri narapati
pan Radèn Ayu Rara
gantyani krangulu
ing raka Dyan Ayu Lêmbah
dahat marma nata yèn putra tan panggih
lan putri Kapugêran

sampun amangun rêsmi tilam mrik
Radèn Ayu Impun lan kang raka
Jêng Pangran Dipati Anèm
winawèng ing jinêmrum
tan winarna kang anggung rêsmi
pangeran adipatya
ganti kang winuwus
nênggih wontên putranira
Jêng Pangran Singasari pan ingambil
sunu mring ingkang uwa

sasedane Pangran Singasari
Pangran Pugêr kang angambil putra
pan kêkalih sadhèrèke
Radèn Santri kang sêpuh
Radèn Punta ingkang taruni
kinarya mantri mudha
dening sang aprabu
Rahadèn Punta samana
kesah saking nagara mring Têgalwangi
dêdagan mring kang eyang

kapiyarsa dening sri bupati
tuwin Pangran Pugêr wus miyarsa
tinimbalan mring uwane
Radèn Punta tan purun
kêdah anèng daganing swargi
pan katur ing sang nata
Radèn Punta wau
yèn kêdah nêkung nèng dagan
Ki Tumênggung Rêksanagara ing Têgil
kang kinèn nguwisana

sampun budhal Ki Tumênggung Têgil
saha wadya tan kawarnèng marga
sampun praptèng nagarane
Radèn Punta ingapus
asêngadi Tumênggung Têgil
dinukan ing narendra
Radèn Punta sampun
ingaturan mring nagara
apan arsa ingadêgakên narpati
dening Tumênggung Têgal

Radèn Punta manahira gampil
kêmologên jinunjung narendra
tan wruh yèn ngapus lampahe
Rahadèn Punta gupuh
dennya têdhak dhatêng nagari
sapraptanirèng praja
rinakitan sampun
cinêkêl Rahadèn Punta
pan linawe dening Ki Tumênggung Têgil
pan karsaning narendra

Radèn Punta sampun angêmasi
anèng têgal katur sri narendra
kalangkung suka ing tyase
dadya kalilipipun
Radèn Punta awèt abrangti
anèng daganing eyang
marma sukèng kalbu
sinêngkalan tunggil warsa
lan panggihe Radèn Sumaningrat nênggih
sedane Radèn Punta

ya ta ing antara ganti warsi
Radèn Arya Sindurêja gêrah
asangêt lajêng sedane
sang nata langkung ngungun
ing pêjahe radèn apatih
binêkta parimana
gènira kinubur
samana pan sinêngkalan
ing pêjahe buta kalih ngrasa tunggil
warnanên sri narendra

ingkang arsa jinunjung pêpatih
punggawèng jro Kyai Sumabrata
sampun ingèstrèn dadine
dening wadyabalagung
kang gêntosi nayakèng puri
Ki Ônggasuranata
wus jinunjung lungguh
anggêntèni Sumabrata
sinung aran Tumênggung Wiragunèki
asisih Wirarêja

pan minôngka pêpatih jro singgih
patihirèng jawi Sumabrata
Jêng Pangran Dipati Anèm
sinung wêwênang wau
amarentah kang pra dipati
tuwin sagunging wadya
punggawa gung-agung
dadya Rêkya Sumabrata
Wiraguna barang prakarèng nagari
atur wikan pangeran

pan antara ing sawarsa malih
Ki Dipati Urawan pralina
apan tan ana sutane
ampase pinartêlu
kang saduman Wirarêjèki
saduman Wiraguna
kang sadumanipun
Sarawani Suranata
wus jinunjung lungguhe dening narpati
saha sinungan aran

Ki Tumênggung Wirasastra nênggih
kang saduman ampas kurawanan
Ki Wirasastra kang duwe
ya ta wau sang prabu
animbali putranirèki
pangeran adipatya
prapta ing kadhatun
manêmbah mangaras pada
sri narendra pangandikanira aris
dhuh nyawa putraningwang

dèn abêcik gonira akrami
lawan arinira Kapugêran
ingsun iki kaya êmèh
ana karsèng Hyang Agung
pamintèngsun sawuri mami
mring Hyang Kang Maha Mulya
aywa kongsi kuwur
ing panjênêngira nata
lêstaria aywana kang bèncèng pikir
lan kadang warganira

poma sutèng ulun ki dipati
pamanira ari Kapugêran
myang Adipati Sampange
kulanana satuhu
myang dipati ing Surawèsthi
hèh kaki wruhanira
katri punggawèku
minôngka lajêring kutha
pan prasasat iku srayaning ajurit
dadya kukuh prajanta

ingsun iki liwat mutawatir
atilar kaprabon marang sira
durung pracaya jatine
marmèngsun mandhêg mangu
sira kaki aywa ngowahi
ing salir tingkah ingwang
poma wêkas ingsun
rêpit prakaraning praja
akèh lire ratu minôngka dutaning
kalipahing Hyang Suksma

ingkang putra pinardi smu tangis
panarkanya yèn nata mèh lina
kalangkung maras manahe
adrês wijiling êluh
rajaputra anulya mijil
wus praptèng dalêmira
sira sang abagus
ya ta ing alama-lama
ganti warsa asangêt gêrah narpati
tan kêna ingusadan

nanging kala gêrahing narpati
ingkang tansah rumêksa ing pura
datan lyan amung putrane
atêngga ramanipun
iya amung pangran dipati
tansah munggwing ing dagan
samana sang prabu
angandika mring kang putra
sira pangran dipati winêling-wêling
mangkana andikannya

hèh kaki dipatyanom sirèki
iya ing sapungkur ingsun benjang
mung sira dèn bisa anggèr
angalap ing tyasipun
pamanira iya si adhi
êmas ing Kapugêran
aywa sira gupuh
wani jumênêng narendra
yèn ta nora ana lilane sayêkti
pamanira yayi mas

lawan sira amintaa kang sih
mring pamanira ing Kapugêran
sira jaluka rêmbuge
poma sira dèn tuhu
aminta sih pamanirèki
iku wêwêkas ingwang
mring siranak ingsun
pomasira èstokêna
lamun sira tan ngèstokkên wêkas mami
nora salamêt sira

ri wusira mêmêling sang aji
anglayadi sangêt gêrahira
mèh tumêkèng antakane
ngajêngkên wapadipun
sampun supe saking ing aksi
ya ta pangran dipatya
samana winuwus
anyandhak dhuwung wasiyat
ingkang munggwing kulon uloning narpati
kang nama Kya Balabar

kagyat gya wungu sri narapati
miyat ing putra sarwi ngandika
èsmu duka ing jro tyase
hèh mangkono polahmu
iya Sena dene abêcik
aja salamêt sira
saanak putumu
tan antara lajêng wapad
sri narendra paran dipati nungkuli
lênggah kapering ngandhap

apan sampun karsaning Hyang Luwih
gêrahira tan kêna ngusadan
kacarita duk sedane
dintên Kaliwon Sabtu
nuju sasi Jumadilakir
wayahe sirêp janma
tanggal tiga likur
taun Alip pan ingetang
sangkalane ardi kalih rasa tunggil
otêr wong Kartasura

para garwa gumêdêr kang tangis
jêng pangeran dipati nèng pura
kang wadya kinêrig kabèh
saha sanjatanipun
barisira nèng srimanganti
punggawèng jro sadaya
lumêbèng kadhatun
kang layon wus siniraman
sori nata Ratu Kancana nungkêmi
asambat raka nata

munggwing dagan pangeran dipati
para wayah angadhêp sadaya
sampun kinapan layone
tangis ambata rubuh
abdi dalêm kaparak sami
cêpuri ingubêngan
binarisan tugur
ing dalu datan winarna
byar raina sira pangeran dipati
lênggah kori kapisan

ingkang wadya kadipatèn sami
anèng srimanganti dènnya seba
sarta lawan gêgamane
Patih Soda nèng ngayun
pan asaos karsaning gusti
ing jawi kawarnaa
wadya srang gumuruh
sagunging para punggawa
samya sowan pêpak anèng pôncaniti
samya saos ing karya

atanapi punggawèng pasisir
tuwin bupati môncanagara
myang pangeran katigane
Ki Sumabrata matur
dhatêng kangjêng pangran dipati
gusti rama paduka
katigayun wêruh
ing layonipun kang raka
rajaputra asugal dènira angling
lah konên lumaksana

Kyai Sumabrata sigra mijil
pangeran katiga ingaturan
lumêbêt dhatêng purage
sarêng praptèng kadhatun
pangeran tri sarêng nungkêmi
yèn layone kang raka
kalangkung sihipun
Pangeran Arya Mataram
myang Panular anungkêmi pada kalih
Pangeran Kapugêran

kalanangan ingkang dèn sungkêmi
kacarita pangadêging kalam
kadya duk maksih jênênge
mangsane arsa pupul
lan pawèstri munggwing jinêm mrik
Pangeran Kapugêran
ebat jroning kalbu
paningalira samana
pucuk kalam wontên cahya anêlahi
gêdhene samarica

dyan cinêcêp punang kalam aglis
saicale wau punang cahya
kalam mari pangadêge
wus karsaning Hyang Agung
ingkang cahya nurbuat ngalih
dhatêng Kangjêng Pangeran
Pugêr kang linuhung
kang sabar tur ambêk santa
wus pinasthi ing têmbe madêg narpati
mangku rat nusa Jawa

sira kangjêng pangeran dipati
lamun silih jumênênga nata
dadya wêwêla jênênge
Pangeran Pugêr gupuh
sigra mijil lan ari kalih
wus praptèng panangkilan
punang layon sampun
winêdalakên saksana
kori kidul sinarèkakên Magiri
gumêr tangis jro pura

kang ngiringakên layon narpati
mantri gêdhong dinuta sadaya
Ratu Kancana andhèrèk
ambêkta reyal sèwu
kas kayanya nata pribadi
dene wêdaling praja
reyal muklis tuhu
saking karingêt narendra
sira Radyan Suryakusuma tinuding
dhèrèk layoning uwa

tan kawarna wau kang lumaris
kawarnaa pangeran dipatya
nimbali Sumabratage
sampun prapta ing ngayun
jêng pangeran ngandika aris
hèh bapa karsaningwang
ingsun madêg ratu
Ki Sumabrata tur sêmbah
botên mawi utusan dhatêng Batawi
tur wikan nata seda

lan mracayakkên sampeyan gusti
lamun arsa madêga narendra
jêng pangeran andikane
yèn sun wus madêg ratu
apracaya luwih abêcik
ing mangkya ngong tan arsa
yèn asunga wêruh
lah uwis sira mêtua
lan sakèhe pra niyaka aja mulih
mung arsa kêkampuhan

Ki Sumabrata tur sêmbah mijil
sawijilira Ki Sumabrata
Ki Wiraguna nulyage
ingandikan mring ngayun-
nira kangjêng pangran dipati
sapraptanirèng ngarsa
Wiraguna matur
yèn suwawi jêng pangeran
angrasuka wasiyat Kiyai Gundhil
pratôndha madêg nata

jêng pangeran angandika aris
iya bênêr iku aturira
lah iya ingsun ênggone
sigra wau rinasuk
nanging pangran datan kawawi
dahat datan anongga
ing pangrasukipun
malah kongsi ngambil toya
toya wulu ambal kaping pitu nênggih
maksih datan kawawa

malah gumêtêr sariranèki
saha karingêt mêdal lir siram
ya ta pangran andikane
mring Ki Wiragunèku
kayaparan karêpirèki
Wiraguna rèhira
Wiraguna matur
kawula anuwun duka
datan sagêd kawula munjuk ing gusti
sumôngga ingkang karsa

Wiraguna dahat gêlèng ati
sang paksaraja aris ngandika
ora dadi pikir manèh
môngsa wurunga iku
iya dening prakara iki
lah wa sira mêtua
mêpêka wong ingsun
ing jro kabèh undhangana
asiyaga pêpak anèng pôncaniti
pan ingsun miyos agya

Ki Wiraguna nêmbah wus mijil
rajaputra sampun asiyaga
wong kaparak pêpak kabèh
wus tata ênggènipun
tan kaliru prênahirèki
miwah para santana
tanapi tumênggung
dipati môncanagara
pêpak andhèr miwah punggawèng pasisir
jêjêl nèng panangkilan

Pangeran Sarip pan sampun prapti
miwah sagung kang para ngulama
ki pangulu myang kêtibe
wong dalêm kinon kumpul
ratu kulon gya angundhangi
sagunging kang ampilan
pan sampun angumpul
rajaputra sigra mêdal
Pangran Pugêr amêthuk anèng sitinggil
wus cundhuk lan kang putra

munggèng bangsal witana alinggih
pangran dipatya matur ing paman
kawularsa madêg rajèng
idinta amba suwun
ingkang paman umatur aris
anggèr sumanggèng karsa
kawula jumurung
saksana sarêng tumêdhak
saking sitiluhur dhatêng pôncaniti
rajaputra wus lênggah

Pangran Pugêr jumênêng nèng wuri
angandika asru marang wadya
hèh wong Kartasura kabèh
myang môncanagarèku
atanapi wadyèng pasisir
lah padha èstrènana
mangkya sutèng ulun
sun junjung madêg narendra
anggêntyani marang kakang mas kang swargi
jumênêng Kartasura

sakathahe kang para dipati
pasisir lawan môncanagara
ramya angèstrèni kabèh
tatar wihang ing kayun
pan jumurung kasraning gusti
dyan sira Sumabrata
dènnya nêntak asru
hèh andika pindho karya
aywa kudu adêgna apan wus dadi
pangeran adipatya

apan wus madêg nata pribadi
Pangran Pugêr langkung dènnya merang
tanpa muka ing èsthine
sadalêming tyas muwus
adipati ing Surawèsthi
langkung dening bramatya
asugal ing wuwus
hèh Apatih Sumabrata
ujarira kaya ta dudu pêpatih
pindho rarywangon kita

adipati ing Sampang nambungi
ngling wus adate nagri Mataram
ulun mirsa wirayate
lamun seda sang prabu
wêka nata gumantya aji
santana kang panuwa
kang anjunjung ratu
Ki Tumênggung Sumabrata
lara tyase marang ing punggawa kalih
anging datan ngandika

kang umiyat samya marmèng ati
Sumabrata dyan mangsah manêmbah
ing pada sang prabu anèm
gantya para tumênggung
pan sadaya samya ngabêkti
tuwin môncanagara
samya ngaras suku
miwah Adipati Sampang
Surabaya agantya pangeran katri
prasamya sêsalaman

sigra jêngkar kangjêng sri bupati
ginarêbêg ing para biyada
sri tinon upacarane
wus praptèng jro kadhatun
sakathahe wong dalêm puri
samya mêthuk sadaya
asri yèn dinulu
sang nata lajêng pinarak
prabayasa ratu kulon dèn aturi
lajêng ngujung sang nata

ya ta ngandika sri narapati
mring parêkan sira dhawuhana
timbalaningsun dèn age
ing Si Sumabratèku
sakathahe para dipati
padha makajangana
yèn wus pitung dalu
sidêkahe kangjêng rama
pra punggawa muliha wismanirèki
kang kinon awotsêkar

tan kawarna polahirèng nguni
pra wadana samya makajangan
datan mantuk mring wismane
myang Patih Soda sampun
pan jinunjung lungguhirèki
wus kinarya wadana
sinungan jêjuluk
Ki Arya Mandurarêja
madanani priyayi mantri panumping
lawan Ki Pusparaga

pan jinunjung lêlungguhirèki
ingaran Tumênggung Jayaningrat
sèwu nêmatus lungguhe
langkung sihe sang prabu
pan ingandêl saaturnèki
pan sampun tinariman
dènira sang prabu
putrane Dyan Mangunrana
kang pambajêng tinarimakakên nguni
dhatêng Ki Pusparaga

ri sampuning mangkana winarni
têtilare sêlir ingkang rama
karsa pinilihan kabèh
dhumatêng sang aprabu
ingkang maksih nom-anom sami
kêdah sami kinarya
sêlire sang prabu
samana Ki Wiraguna
sangêt matur ngaturakên pati urip
mring kangjêng sri narendra

nuhun duka kawula narpati
pêjah gêsang kawula katura
ing atur kawula anggèr
rèhing karsa sang prabu
arsa nilas sêlir ramaji
kenging botên kenginga
kawula umatur
susunan sampun mangkana
botên pênêd ingkang pinanggih ing wingking
sang nata sru anêntak

hèh aja sira ambaribini
cêcalathu anèng kono sira
nyênyukêri ati bae
Wiraguna kalangkung
saya gêla manahirèki
wus karaos tyasira
lamun gustinipun
tan tulus kang panjênêngan
dening gusti tan kenging dipun aturi
wau kang kawarnaa

sang nata sampun akintun tulis
maring Jakarta suka uninga
yèn ingkang rama sedane
kalawan asung wêruh
lamun kangjêng pangran dipati
sampun jumênêng nata
amêngku kaprabun
carakaglis lumaksana
dyan sang nata samana masah ing rabi
kang saking Kapugêran

kang nama Dyan Ayu Impun nguni
ngantukakên dhatêng Kapugêran
Ki Sumabrata ature
yèn jênênge sang prabu
mung kang paman ngalang-alangi
panarkanya ing nala
Pangran Pugêr wau
mangarah dadya narendra
dyan sang nata andhahar aturing patih
wus karsaning Hyang Suksma

supe mring wêwêlinge sang aji
nahan sang nata kang kawarnaa
kang anèng Girilayane
Dyan Suryakusumèku
duk samana tan arsa mulih
arsa madêg narendra
anèng ing Matarum
anèng dhusun Ngenta-enta
duk samana sampun ngadêgakên baris
suyud wadyèng Mataram

myang wong Kêdhu Pagêlèn prasami
anungkul marang sira rahadyan
sampun agêng gêgamane
miwah wong Gunungkidul
samya nungkul dhatêng Matawis
ya ta kang kawarnaa
Ratu Kancanèku
ing siyang dalu tilawat
apan ngêrig sakathahe para mantri
myang kaum pajimatan

datan arsa mantuk mring nagari
andêdagan dhatêng raka nata
dèn têlasakên donyane
kasaru gègèripun
wadya alit samya angili
sampun miyarsa warta
lamun ing Matarum
ing mangke abêbarisan
Radyan Suryakusumyarsa madêg aji
nèng desa Ngenta-enta

Ratu Kancana nulya ningali
mantuk marang prajêng Kartasura
wus tumamèng kadhatone
umatur mring sang prabu
yèn kang rayi apacak baris
Radyan Suryakusuma
anèng ing Matarum
sang nata kalangkung duka
Ki Apatih Sumabrata dèn timbali
wus tumamèng kadhatyan

sri narendra angandika aris
Sumabrata paran karsanira
Si Sudira lah ing mangke
ngadêg anèng Matarum
arsa ngêndhih karaton mami
panarkane tyas ingwang
pakone kang sêpuh
yèn aywa dèn ajangana
mring kang gêrang sun watara nora wani
angêndhih jênêng ingwang

Ki Sumabrata matur wotsari
inggih lêrês pangandika nata
jêng sinuhun sru wuwuse
Sumabrata dèn gupuh
wadyaningsun pêpêkên sami
kabèh padha barisa
anèng alun-alun
paman Pugêr timbalana
mring paseban lawan garwa putranèki
myang lurahe sadaya

mêngko yèn wus praptèng pôncaniti
kêrise kabèh lah pundhutana
lamun wus ilang kêrise
gya bêthèkana gupuh
sawadyane ajana kari
ki patih awotsêkar
miyos tan asantun
sapraptanirèng pasowan
Jêng Pangeran Pugêr sigra dèn timbali
sampun praptèng pasowan

dhuwungira pinundhut tumuli
Pangeran Pugêr datan lênggana
sampun asrah curigane
myang putra wadyanipun
pan sadaya samya srahkêris
mung Radèn Ôntawirya
dèrèng asrah dhuwung
rahadyan langkung bramatya
sotya andik jajabang lir wora-wari
ya ta Ki Sumabrata

asmu ajrih dènira ningali
pra punggawa pan mire sadaya
Pangeran Pugêr wuwuse
Ôntawirya nak ingsun
age nyawa asraha kêris
sun supatani sira
bônggaa ing ratu
sira Radèn Ôntawirya
langkung ajrih ing rama asêmu tangis
sampun asrah curiga

duk samana sampun dèn bêthèki
jêng pangeran anèng ing pasowan
lawan sagarwa putrane
miwah lêlurahipun
gangsal wêlas kang dèn bêthèki
tinon kawêlasarsa
kang miyat kapiluh
sagunging para punggawa
miwah mantri sadaya samyasmu tangis
mulat kang pinilara

sri narendra utusan siraglis
anglurug marang desa Mataram
Mangunrana têtindhihe
myang para punggawagung
ingkang samya darbe Matawis
myang punggawèng Toyamas
Banyakwidhe tumut
nahan lampahirèng wadya
nagri Ngaksigônda winursitèng kawi
kang arsa ngrurah praja

sampun agêng gêgamanirèki
awatawis wadya kalih lêksa
tigang èwu dêdamêle
abra busananipun
apan sampun miyarsa warti
yèn rama pinilara
marang sang aprabu
Rahadyan Suryakusuma
langkung runtik samya amiyarsa warti
yèn wadyèng Kartasura

anglurugi dhatêng ing Matawis
Mangunrana kang dadya manggala
rahadyan têngara age
wadyanira anggrêgut
sampun budhal barisirèki
wus praptèng Parambanan
swarane gumuruh
dening wadyèng Kartasura
anèng Gondhang wau dènira amrêgil
sampun ayun-ayunan

sampun campuh dènira ajurit
wong Mataram kêkathahên lawan
binendrongan sanjatane
akathah ingkang lampus
Dyan Sudira panggah ing jurit
sampun angamuk nêngah
kang tinrajang gêmpur
nanging ta karoban lawan
kudanira rahadyan malah barindhil
binendrong ing sanjata

êmbanira kalih sarêng nangis
sarta anyandhak kudanya radyan
amlasarsa ing ature
dhuh gusti dawêg kondur
wadya risak kathah ngêmasi
sintên kang ingabêna
bala sirna luyut
rahadyan angrês miyarsa
tan antara sigra angingêr turanggi
arsa mundur ing rana

sampun kèngsêr dènira ajurit
pan mangilèn nabrang ing Paraga
ing Babara radyanjoge
wadya sakantunipun
samya ngiring marang ing gusti
Ki Banyakwidhe sigra
utusan wadyèku
atur uninga mring nata
lamun mêngsah ing Mataram sampun laris
wadyanirakèh pêjah

kawarnaa wau sri bupati
lagya nimbali para punggawa
myang Patih Sumabratane
angandika sang prabu
hèh ta patih paran ing kapti
pan durung enak ing tyas
yèn ta durung lampus
kang dadya kalilip ingwang
Ki Apatih Sumabrata awotsari
lêrês karsa narendra

nanging sintên purun amêjahi
pukulun dhatêng rama paduka
sayêkti ajrih walate
wadya pan sami takut
amêjahi ramanta aji
Kiyai Wiraguna
anambungi wuwus
ki lurah atur kawula
upamane angumbe sajêng saguci
upama dèn inuma

wong sawiji yêkti bêbayani
yèn wong kathah atawa kewala
sang nata mèsêm wuwuse
bênêr aturirèku
lah ing besuk dina Rêspati
amêpêka punggawa
lêkasana gupuh
Ki Sumabrata tur sêmbah
lagya eca ngandika sri narapati
kasaru duta prapta

saking pabarisan tur upêksi
yèn nagari Ngaksigônda brastha
rahadyan malajêng ngilèn
wadyalit kathah lampus
langkung tusthanira narpati
arum wijiling sabda
hèh duta sirèku
dèn age sira balia
gustinira warahên konên angungsir
mring Si Suryakusuma

lamun kêna dèn cêkêla aglis
punang dutatur sêmbah gya mêsat
datan kawarnèng lampahe
ya ta wau sang prabu
sampun ical dukanirèki
samana Sumabrata
ing sawêdalipun
saking pura gya têtêgar
amalipir pabêthekan angubêngi
ing Pangran Pugêr ika

têtêgar ngitêr bêthèk malipir
sarya asru dènira angucap
mangkana ing pamuwuse
pêcata kaya ingsun
pinutrakna marang narpati
jêng susunan kang seda
sare Têgalarum
tanah Jawa iku uga
pasthi ingsun kêpêl sun dadèkkên ugi
sagodhong kelor ika

kagyat Pangran Pugêr miyarsangling-
ngira Kya Tumênggung Sumabrata
pangran anjungkêl sirage
sujudira manêkung
amaladi sêmadi êning
manêgês karsaning Sang
Amurwèng Pandulu
ing tingal wus tanpa wrana
tinarima panêkungirèng Hyang Widi
sawunguning sujudnya

Pangran Pugêr angling mring wadyèki
hèh Wôngsapati sira mentara
mring Pamasaran dèn age
lah têmonana iku
ya Si Umar wong sanak mami
ingsun dèn rewangana
dêdonga Hyang Agung
darapon age luwara
awak ingsun saking pabêthekan iki
lan maninge Si Umar

katon mring ingsun jroning sêmadi
katon milu kêkadhar maringwang
Si Umar sru pamujine
angrewangi maringsun
ngisor gêdhang gone alinggih
lêlèmèk widhig ika
pamujine asru
ngong rungu pujine dawa
takokêna pêparane pujinèki
lah wis sira mentara

sigra mêsat sira Wôngsapati
saking ing ngarsane gustinira
kang anèng pabêthekane
lampahira gya rawuh
Pamasaran Ki Wôngsapati
wus panggih lan Ki Umar
Wôngsapati muwus
Ki Umar ulun dinuta
maring Gusti Pangran Pugêr kang asakit
kang anèng pabêthekan

kita kinèn angrencang-ngrencangi
andêdonga maring ing Hyang Suksma
darapon glisa aluware
sing pabêthekanipun
amanggiha arja basuki
Ki Umar aturira
wus mantuka gupuh
Wôngsapati pakênira
pan Pangeran Pugêr pasthi madêg aji
anèng ing Kartasura

gya pamit mantuk Ki Wôngsapati
suka ring tyas praptèng Kartasura
wus umatur ing gustine
kawarnaa sang prabu
sampun ical dukanirèki
kang rama ingapura
lan sagarwanipun
samana wus linuwaran
Jêng Pangeran Pugêr nanging kinèn ngalih
sing padalêmanira

kinèn ngalih mring Jêthak tumuli
pra punggawa sampun sami bubar
mantuk marang ing wismane
Pangeran Pugêr wau
apan tansah sungkawèng galih
atajin dhahar nendra
lan saputranipun
miwah para garwanira
pan sadaya samya sungkawa ing ati
katon duk pinilara

kala samana sri narapati
ngungêlakên mariyêm wasiyat
pan Ki Pamêcut namane
sinungan mimis wau
ngungêlakên kagyat wong cilik
mimis tiba ing Jêthak
Pangran Pugêr wau
wêwah sangêt jarêming tyas
pan kabubuh dening punggawa kêkalih
ing Sampang Surapringga

datatita lingira ing nguni
kawarnaa nagri Batawiyah
duk kala sêrat dhatênge
saking Kumêndur Sêlut
Hèndrik Yansah ingkang lêloji
nagari ing Japara
asung wikan sampun
yèn narendra Kartasura
mantuk marang ramatullah putranèki
mangkya wus madêg nata

datan mawi pracayèng Kumpêni
sêdya pisah ingkang pasudaran
tinggal janji duk kramane
para radpêni kumpul
nèng ngarsane gurnadur sami
Jendral Orpèk Usdiman
munggèng kantor agung
dadya kang punang bicara
tuhu cidra putrane rajèng Matawis
kang madêg Kartasura

dadya amrih dursila ing batin
rêmbag sagung radpêni Indiya
tinênung bae karsane
sampun ngupaya tênung
ingkang rêgi limalas kêthi
titir nagari sabrang
tênung makan ratu
kang tênung wus lumaksana
rupa janma awake saprau konthing
suku gêng pitung cêngkal

rambut gimbal lamun winitawis
dèn parêmbata wong ro kabotan
pan sampun lêpas lampahe
ing Kartasura rawuh
pan lêlêmbat awor lan angin
anjujug jroning pura
wanci têngah dalu
sirêp nuju wong jro pura
pan pinarêng sang nata ing dalu mijil
nèng latar prabayasa

punang tênung miyat ing sang aji
nulya têdhak saking madyantara
anjanggêlêg ing ngarsane
sang nata ebat dulu
amêngkarag sariranèki
dharêdhêg dènya tanya
wong apa sirèku
sang nata emut ing driya
pangrasane juru taman ingkang prapti
mari mangkaragira

angakua sira sun takoni
apa sira ya si juru taman
dene kaliwat gêdhene
punang tênung sumaur
dudu juru taman sun iki
ingsun tênung Walônda
sapa dadi ratu
iya nèng nagara Jawa
baya sira susunan gugup nauri
mangkarag sariranya

dudu ingsun kang madêg narpati
apan iya pêrnah paman ingwang
ngalora kana ênggone
yèku kang madêg ratu
Kapugêran kadhatonnèki
punang tênung gya mêsat
ngalor paranipun
apan nyiluman lampahnya
jêng susunan samana lêga ing galih
marase sampun ilang

punang tênung samana wus prapti
Kapugêran anjujug ing natar
anuju natar panêpèn
pangran nuju têturuh
apan kagyat duk aningali
ing janma tanpa kaprah
anggraitèng kalbu
narka yèn dudu manungsa
Jêng Pangeran Pugêr matak sêpi angin
tênung wus pinanggihan

sira iki setan apa êjim
dene gêdhene kagila-gila
punang tênung lon saure
pan ingsun iki tênung
êndi ingkang dadi narpati
pangeran angandika
takon ratuningsun
iya apa sêdyanira
ing kadhaton ênggone narendra mami
punang tênung sru ngucap

ingsun mau saka ing jro puri
ana kang wong manggihi maringwang
bagus tur kuning warnane
atutur marang ingsun
yèn ratune ana ing ngriki
apan kaprênah paman
maring kang atutur
pangeran mèsêm ngandika
insaallah iyèngsun kang madêg aji
amêngku nuswa Jawa

apa sêdyanira praptèng ngriki
punang tênung asru saurira
sêdyaningsun praptèng kene
pan ana kang ingutus
tandhing sêkti lan ratu Jawi
yèn wus ratune kalah
palastra deningsun
pan tumpês jagad sadaya
rewang ingsun kang padha sun kon nêluhi
kabèh wong nusa Jawa

jêng pangeran mèsêm ngandikaris
alah payo sira têkakêna
lêlêmbut asudigawe
sigra pangeran wau
wus anyipta rasaning tunggil
gusti lawan kawula
anunggil sawujud
sigra pinandêng ing tingal
punang tênung ngalumpruk sarira cilik
arupa rare bajang

pan gumêtêr matanya macicil
kajuwat-kajuwit tanpa ngucap
pangran alon timbalane
wis kalah sira iku
lah lungaa sira dèn aglis
têka ing tanah Jawa
aja gawe rêtu
yèn sira nora lungaa
apa nganti sira dadi wrêjit cacing
dadi gadibal ingwang

sira lungaa mangalor aglis
gunung Kêndhêng sira marganana
muliha mring sabrang manèh
ja sira ganggu-ganggu
ing dêdalan marang wong cilik
pan kabèh duwèk ingwang
ing tanah Jawèku
kang tênung sigra umêsat
saha tobat gunung Kêndhêng dèn margani
kathah wong kêna rumab

pangran minggah ing panêpèn malih
kawarnaa wau sri narendra
samana tatas rinane
nimbali patihipun
Sumabrata wus praptèng puri
cundhuk sahatur sêmbah
mangusapi lêbu
ing suku sang naradipa
sri narendra pangandikanira manis
hèh Patih Sumabrata

utusana amariksa aglis
mring dalême paman Kapugêran
alakua sandi bae
manawa gêrah iku
lan orane karuhna aglis
manêmbah Sumabrata
mêdal sigra ngutus
anukma mring Kapugêran
tan adangu kang ingutus sampun prapti
katur ing sri narendra

lamun ingkang paman tan asakit
datan owah lawan saban-saban
sang nata mèsêm jro tyase
ya ta ingkang winuwus
Ki Tumênggung Dêmak ngêmasi
wus katur sri narendra
tri atmajanipun
Mas Malad ingkang atuwa
Ki Mas Amad punika panênggaknèki
kang anom Bagus Katam

tiga pisan ginêntoskên sami
nagri Dêmak apan pinartiga
ingkang sêpuh wêwangine
iya nama Tumênggung
Suranata ingkang gêntosi
kang anom ingaranan
Padmanagarèku
kang wruju Martanagara
lawan wontên têtilare Radèn Patih
Dyan Arya Sindurêja

namanira Ki Mas Bagus Gêrit
nênggih arinira Radèn Sukra
sampun jinunjung lungguhe
sinung aran tumênggung
Ki Tumênggung Sindurêjèki
wau putraning nata
nênggih ingkang sêpuh
Pangran Buminata seda
putra kalih panênggak lan Radèn Alit
samya sinungan nama

Radèn Êmas panênggak sirèki
jêjuluk Pangran Mangkunagara
Radèn Mas Alit namane
Mangkuningrat puniku
apan samya sinung lêlinggih
nigang èwu kang putra
santana sadarum
Rahadèn Ônggadimêja
sinung aran Pangeran Balitar nênggih
kang rayi Martasana

apan sampun satus dina mangkin
sedanira sinuhun kang swarga
ing jro purarsa mêmule
satuse kang sinuhun
grahanira para bupati
samya malêbèng pura
tan ana kang kantun
pasisir môncanagara
garwanira prasamya malêbèng puri
anyipêng ing jro pura

wontên garwanira Ki Dipati
Cakraningrat endah warnanira
nênggih garwa ingkang anèm
sang dyah wêwanginipun
Radèn Ayu ing Pakuwati
gandês raga karana
tinon gandrung-gandrung
kauningan mring sang nata
ingapusan marang Jungut ing narpati
nênggih Dyan Ayu Sampang

praptèng Jungut ngandika sang aji
bibi dèn kaparèng ngarsaningwang
kula tanya sayêktine
dika patutan sampun
inggih lawan paman dipati
sang rêtna matur nêmbah
dèrèng asêsunu
sang nata mèsêm ngandika
kalingane si bibi maksih kênyadi
pantês dhukun utama

kula bibi sampun tigang latri
sakit ngêlu bibi dèrèng waras
kula bibi ngalang gawe
dika gêcêl dèn gupuh
Radèn Ayu ing Pakuwati
anggraita jroning tyas
mingsêr lungguhipun
dyan manêmbah arsa mêdal
sri narendra nyandhak astanira aglis
pan sarya angrêrêpa

tan cinatur solahing karêsmin
ambal-ambalan kongsi ping tiga
nanging sang rêtna yêktine
asangêt lumuhipun
watêk èstri anèng jro puri
winisesèng narendra
datan kêna lumuh
ngêrika kadi rasêksa
yèn pawèstri pinarsudi priya ngukih
kaping kalihe nata

mangkana mila kenging sarêsmi
sang dyah kongsi kagême ping tiga
ing lingsir kilèn wiwite
apan ta malah surup
sang kusuma pan sampun mijil
saking gupit Jungutan
sang dyah lajêng mantuk
wus prapta ing Kasampangan
jêng pangeran lagya ngucêl-ucêl pêksi
kagyat kang garwa prapta

puyuh sampun kinurungan aglis
sira ingaras wau kang garwa
nulya inginggatan age
pangran awas ing ambu
yèn garwane kacidrèng rêsmi
asru dènnya ngandika
babo mirah ingsun
pagene sira culika
sang dyah ayu tumungkul sarya sru nangis
ature pêgat-pêgat

lamun winisesa ing narpati
iya pira kuwating wanodya
pangran umadêg krodhane
dadya ngandika asru
wis dilalah rêngkaning bumi
jagat kudu ruhara
panjênêngan ratu
mundur kaya ewan-ewan
durung pira wêwulange kang sawargi
ilang tan katabêtan

wadya dulangmangap dèn dhawuhi
kalih èwu prajurit Madura
kajawi para mantrine
samya prakosèng pupuh
para lurah kang prapta dhingin
karsanira pangeran
ngrabasèng mangamuk
angrurah isining pura
dangu-dangu pangeran ngrasa yèn abdi
lilih ing krodhanira

Ki Tumênggung Surabaya aglis
ingaturan ing Pangeran Sampang
sigra prapta tan asuwe
sigra Surabayèku
duk samana arsa pinalih
nanging dèrèng kalakwan
dènira sang prabu
Dipati Sampang ngandika
alah kakang Surabaya ing lwir iki
sun arsa malih tingal

dening corah bawaning narpati
payo kakang marang Kapugêran
seba jêng pangeran age
iku patut kang mêngku
ing rat Jawa alus ing budi
asih kula jatmika
ing dasih satuhu
punggawa kalih lumampah
sampun prapta Kapugêran sang dipati
malih wus ingacaran

pinanggihan ing panêpèn sami
Jêng Pangeran Pugêr sru ngandika
adhi êmas kadingarèn
pinarêk dalu-dalu
baya ana karsane sami
nêmbah Dipati Sampang
matur sarwi muwun
dhuh anggèr lampah kawula
yèn kenginga paduka ngrêbat nagari
sampeyan madêg nata

kang dadosa manggalaning jurit
inggih kawula lawan pun kakang
ing Surabaya wiyose
angrurah satru mungsuh
lumaksana anglêbur aglis
yèn ta wontên pangaja
paduka pukulun
samangke amba lumampah
ngobrak-abrik angêjur sajroning puri
lan kakang Surabaya

Pangran Pugêr gumujêng saryangling
adhi êmas iya kang ra-ora
adhi sira ucapake
duraka kang tinêmu
ing wong wani-wani narpati
ratu apan minôngka
waranèng Hyang Agung
manira adhi tan nêdya
angêndhiha karatone sri bupati
sêdya momong kewala

Adipati Sampang manganjali
inggih lamun sang nata nulusna
rakanta swargi wêlinge
dhatêng sutèng pukulun
tan winênang nyakitkên galih
inggih dhatêng sampeyan
tuwin kawulèku
ing mangke asiya-siya
ing sampeyan punapa malih wak mami
inggih cinalunthangan

tuwin dhatêng kakang Surawèsthi
inggih Surapringgarsa pinindhah
mila anggèr wus sêdhênge
sampeyan malês ukum
sapa ingkang wiwit ngalani
pasthi winalês ala
mirangakên iku
pasthine winalês wirang
pan paduka gusti botên amiwiti
angantukkên kewala

pangran langkung putêk jroning galih
ginubêl dening Dipati Sampang
ing Surabaya wus dene
kêdah ngadêgkên ratu
dadya giwang pangran ing galih
alon dènnya ngandika
kundura karuhun
ing besuk dhimas balia
sun pikire iya ing sawêngi mangkin
sigra Dipati Sampang

lawan Adipati Surawèsthi
sarêng nêmbah lèngsèr saking ngarsa
wus mêdal saking pintune
gantya ingkang winuwus
nênggih pan nagari Samawis
Rôngga Yudanagara
susah manahipun
dosa marang sri narendra
lan malihe wontên têtiyang Samawis
aran Ki Pusparaga

asuwita marang sri bupati
sakalangkung dènnya kinasihan
sampun jinunjung linggihe
Jayaningrat Tumênggung
aprasêtya lawan narpati
nagari ing Samarang
punika dèn suwun
kapirsa saking Samarang
dadya Rôngga Yudanagara prihatin
lagya hêm lan pra kadang

sampun dados dènnya gunêm kawis
Dyan Ki Rôngga anglampahkên duta
mring nagri Kartasurage
binêktan surat sampun
Tanpanaha Mantri Samawis
punika kang dinuta
andêlirèng kewuh
lan sawunggaling satunggal
tan winarna ing marga duta kêkalih
wus praptèng Kartasura

Kapugêran wau kang kinapti
Tanpanaha jujug Sastrajaya
pan sampun dèn larapake
duta kalih cumundhuk
ing pangeran sahatur tulis
kintaki wus binuka
pan sinukmèng kalbu
têmbunge punang nawala
atur sêmbah pun Rôngga Yudanagari
katura jêng pangeran

kang pinudya-pudya ing wadyasih
sadu dibya ambêk santa budya
paramarta ing dasihe
dènnyambêk kamipurun
angaturi prakarèng gusti
yèn karsa jêng paduka
gumingsira gupuh
saking nagri Kartasura
tumêdhaka maring nagari Samawis
gusti madêga nata

gusti abdi dalêm pun Kumpêni
angajêng-ajêng dhatêng paduka
pun Kênol sakit galihe
miwah Kumêndur Sêlut
Hèndrik Yansah sakit kang galih
têrus nagrèng Jakarta
inggih pun gurnadur
prasami sakit ing driya
Jendral Orpèk Usdiman êsak ing galih
dènnya tan pinarcayan

pan wus titi panuksmèng kintaki
duta kalih dinangu namanya
dutatur sêmbah kalihe
pun Tanpanaha ulun
akalihan pun sawunggaling
kalih samya ginanjar
reyale mêmitu
lan sinjang mori nyakêbar
lan pangeran kirim lorodan kulambi
marang sira Ki Rôngga

duta sampun ingangsulan tulis
mêsat saking ngarsane pangeran
pangran emut ing driyane
duta ingandhêg sampun
apan kinèn ngêntosi sami
marang Dipati Sampang
lan Surabayèku
ya ta ing ratri kocapa
Sang Dipati Sampang Surabaya prapti
wus panggih lan pangeran

tinuduhkên sang dipati kalih
sêrat saking nagari Samarang
tinupiksa ing têmbunge
pan tunggil kajêngipun
dènnya samya ngadêgkên aji
suka Dipati Sampang
myang Surabayèku
angraos kanthine ana
Tanpanaha Sawunggaling dèn timbali
marang Dipati Sampang

duta karo saparanirèki
lawan wong apa lêlungguhira
punang dutatur sêmbahe
ulun kabayanipun
dening dasih Rôngga Samawis
pun Sawunggaling aran
pun Tanpanahèku
kinarya pêpatihira
kang ngingêrkên abdinta wadyèng Samawis
angling Dipati Sampang

aturêna iki layang mami
marang sutaningsun kae Rôngga
duta pinangadêg kabèh
lawan reyal nyapuluh
myang dipati ing Surawèsthi
tumut mangadêg samya
lan reyal nyapuluh
punang duta wus umêsat
Tanpanaha kalawan pun Sawunggaling
ing ênu tan winarna

ya ta wau kang lagya hêm kawis
atur sêmbah Adipati Sampang
lamun makatên dadose
ing ngarsa jêng pukulun
pundi ingkang kinarya wiwit
pangran alon ngandika
dhimas karsaningsun
sun palungguh anèng Dêmak
wong Kumpêni tulung bêcik ora bêcik
sok ingsun pracayaa

matur Adipati Surawèsthi
inggih lêrês ing karsa paduka
jagat ingingêran malèh
Pangeran Sampang matur
yèn makatên amba rumiyin
mantuk dhatêng Madura
siyaga wadyagung
pun kakang ing Surabaya
ngantunana sampun ngantos ngatawisi
wus dadya rêmbagira

para lurah Kapugêran sami
kang linilan ngadhêp dènnya rêmbag
silèng ngandhap ing gustine
sadaya sukèng kalbu
sigra mundur dipati kalih
saking ngarsa pangeran
lampahira rawuh
dalême ing Kasampangan
enjingane pangeran akarsa pamit
mring Patih Sumabrata

lumampah wau sang adipati
marang dalême Ki Sumabrata
ingiring dening balane
tan adangu wus rawuh
ing dalême rêkyana patih
kagyat Ki Sumabrata
sigra dènnya mêthuk
tundhuk munggèng paregolan
ingacaran pangran astane kinanthi
marang rêkyana patya

sasampunira tata alinggih
angandika Dipati Madura
ingsun iki adhi patèh
pamitna ing sang prabu
manirarsa tilik nagari
alama tan uninga
dungkap kalih taun
ingsun arsa angujunga
mring astana ki apatih anauri
inggih suwawi sowan

ya ta sarêng budhal lan apatih
tan adangu prapta ing paseban
jujug srimanganti bae
sampun awêling atur
wau sira rêkyana patih
katur marang narendra
ingandikan sampun
ki apatih lan pangeran
sampun prapta ngarsanira pri bupati
sri narendra kasmaran

sang nata ngandika aris
paman dèn kaparèng ngarsa
kang kinèn atur sêmbahe
naradipati ngandika
baya ta wontên karya
dene paman arsa mantuk
dhatêng ing Sampang nagara

Pangeran Sampang turnyaris
pukulun tan wontên karya
alami patikbra mangke
datan ngujung mring astana
sang nata angandika
inggih paman dika mantuk
nanging ta sampun alama

sri narendra tan andugi
lamun Pangeran Madura
amalih tingal karsane
sigra pinaring busana
atanapi ardana
Pangeran Sampang wotsantun
sampun mêdal saking pura

wus budhal sawadyanèki
miwah para garwanira
pan samya binêkta kabèh
samarga tansah prayitna
wadyabalèng Madura
uningèng yèn gustinipun
undure angêmu duka

datad kawarna ing margi
wus praptèng nagaranira
kang gêdhong binêdhah age
santana myang wadyabala
wus ginanjar sadaya
busana kang adiluhung
gambira tyasirèng wadya

pan sampun karya kapilih
pitung èwu kathahira
murub muncar busanane
ingaran wong dulangmangap
samya gagah prakosa
datan wontên karyanipun
sadina-dina bêbêksa

nêngêna datan winarni
sira Pangeran Madura
ya ta kawarnaa malèh
Mas Rôngga Yudanagara
dutanira wus prapta
pan kaprenah ipenipun
aran Dêmang Tanpanaha

lawan sira Sawunggaling
praptane amawi sêrat
saking Pangran Pugêr mangke
kang sêrat gya tinupiksa
nênggih sampun kadhadha
kang nawala ungêlipun
Mas Rôngga suka ing nala

lan Pangeran Madurèki
kintun sêrat mring Samarang
miwah ki dipati mangke
Surabaya sampun rêmbag
sami amalih tingal
Mas Rôngga narka ing kalbu
bêdhah nagri Kartasura

tangkêbing pintu wus balik
miwah lajêre ing praja
sapa dèn adu ing têmbe
sang nata ing Kartasura
kari gêtak kewala
sigêgên ingkang winuwus
sira Mas Rôngga Samarang

Pangran Pugêr kang winarni
kalangkung dening sungkawa
tansah tajin dhahar sare
anênêdha ing Hyang Suksma
mangkya antuk sasmita-
nira Hyang Kang Maha Luhur
linilan jumênêng nata

kabubuh miyarsa warti
yèn Radèn Suryakusuma
sampun cinêkêl ing mangke
anèng dhusun ing Losêkar
sampun binaronjongan
Ki Banyakwidhe kang ngapus
kang wadya sami binônda

Pangeran Pugêr siraglis
animbali para putra
miwah wadyanira kabèh
Sêtrajaya Banyakpatra
Jiwasuta Jadarma
sami sumiwi ing ngayun
Pangeran Pugêr ngandika

hèh sakèhe wadya mami
wong Kapugêran sadaya
lurah myang kasinomane
sapa kang asih maringwang
padha sira dandana
ingkang tan trêsna maringsun
padha rêbuta Koripan

kang wadya matur wotsari
tan wontên arsa kantuna
suka parêng antakane
lawan gusti pinangeran
sigra-sigra adandan
sirêp janma wancinipun
busêkan wong Kapugêran

pangeran wus pangkat aglis
ing dina malêm Salasa
sirêp janma ing wayahe
pan ing sasi Dulkangidah
tanggal ping kalihira
taun Alip duk ingetung
naga kalih ngoyak jagat

lolos mring nagri matawis
nênggih miyos bêbutulan
samarga yatna lampahe
ya ta ingkang kawarnaa
wontên wong Kapugêran
tan milu ing gustinipun
aran Ki Wôngsamênggala

lumajêng mring wismèng patih
Sumabratatur uninga
yèn pangeran lolos mangke
kampita tyase apatya
sigra umanjing pura
sapraptanirèng kadhatun
wus panggih lan naranata

umatur rêkyana patih
kawula atur uninga
rama paduka ing mangke
Jêng Pangeran Pugêr kesah
lolos saputranira
kang abdi tan wontên kantun
jalu èstri tumut kesah

kampita tyasing narpati
sang nata kalangkung duka
anyandhak Ki Bicak age
gya têdhak mring sitibêntar
Kyai Bicak tinêmbang
swaranya munya angungkung
kadya mungêl ing awiyat

samana ingkang winarni
sira Radèn Dêmang Malang
lagya anayub arame
têngah wêngi wancinira
kasaru ing timbalan
myang mirsa Ki Bicak ngungkung
agupuh gya samya bubar

bubar nayub lajêng sami
abusana ing ayuda
wus samêkta gya lampahe
wus prapta ing ngarsa nata
munggwing ing sitibêntar
angandika sang aprabu
hèh Dêmang Malang dèn agya

sira lumakua dhingin
kalawan sakancanira
susulên paman dèn age
cêkêlên lamun kacandhak
yèn bôngga uwisana
Dyan Dêmang Malang wotsantun
samya sawêngi lampahnya

myang gègèr para bupati
myarsa swaranya Ki Bicak
pra punggawa sowan age
jêjêl anèng sitibêntar
asaos karsèng nata
angandika sang aprabu
hèh Dipati Surabaya

lah sira mentara aglis
punggawa môncanagara
iku tindhihana kabèh
lan wong pasisir sadaya
age susulên paman
Pugêr poma dèn kasusul
lamun kacandhak nèng marga

sira cêkêlên dèn aglis
yèn bôngga sira wisana
kang kinon wus mentar age
sagunging para punggawa
lampahe sigra-sigra
kang dadya cucuking laku
Adipati Surabaya

wau kang nusul kariyin
sira Radèn Dêmang Malang
lan kancane rêmbag kabèh
nuli pangeran kacandhak
rubêd ing lampahira
pating bacècèr dalanggung
kang para sêliring putra

miwah ingkang para nyai
ting kacècèr kantun wuntat
gya samya sinung kapale
mring sira Dyan Dêmang Malang
amrih enggal lampahnya
darapon aywa kasusul
pangeran mèh nabrang Tuntang

dening lampah pra dipati
pasisir môncanagara
tan kêni nglojok lampahe
wong Surabaya malatar
lumampah anèng ngarsa
Pangeran Pugêr kasusul
lampahe untap-untapan

Adipati Surawèsthi
jatine anunggal karsa
lan Pangeran Pugêr mangke
marmane datan kacandhak
wus lajêng lampahira
datan kawarna ing ênu
sampun nabrang lèpèn Tuntang

nahan kang lagya lumaris
samarga arêreyongan
ya ta kawarnaa mangke
sira Mas Rôngga Samarang
pan sampun aputusan
amêthuk ing lampahipun
lampahe kangjêng pangeran

arine ingkang tinuding
ran Ngabèi Martayuda
lumaksana ing lampahe
mawi sikêp miwah kapal
ingkang minôngka tundhan
lampahe sampun kapêthuk
anèng dhusun ing Karamas

Ki Martayuda ngabêkti
nêmbah marang ing suku sang
mangusapi ing lêbune
Pangeran Pugêr ngandika
sira kinongkon apa
Ki Martayuda umatur
lampah kawula dinuta

sampeyan dipun aturi
tumanduk dhatêng Samarang
saabdi paduka anggèr
pun Rôngga ngaturi tundhan
kapal saha têtiyang
sikêp kang badhe pêpikul
Pangeran Puger ngandika

lah iya tarima mami
sira wadyèng Kapugêran
kang repot wus nundhan kabèh
sampun lajêng lampahira
datan kawarnèng marga
pangran lampahira rawuh
pan nagari ing Samarang

anuju ing malêm Kêmis
praptane nagri Samarang
tunggil warsa lan kesahe
mêksih sasi Dulkangidah
tanggal kaping sakawan
sirêp rare wancinipun
anuju ing môngsa kapat

sira Mas Rôngga Samawis
mêthuk dhatêng Paterongan
sarta asung wikan age
mring Walônda ingkang jaga
anadene wastanya
Alpèrès Baluwis iku
lawan Alpèrès Baromas

Mas Rôngga wus cundhuk aglis
kalawan kangjêng pangeran
nèng dhusun Paterongane
Mas Rôngga Yudanagara
nungkêmi ngaras pada
pangran ingaturan laju
gya lajêng praptèng Samarang

amasanggrahan tumuli
anèng dalême Mas Rôngga
sampun sinêgahan age
ing latri datan kawarna
sampun tatas rahina
Mas Rôngga sampun lumêbu
mring loji suka uninga

sapraptanira ing loji
wus panggih lawan Walônda
Mas Rôngga alon wuwuse
Alpèrès ingsun sung wikan
yèn mangke jêng pangeran
masanggrahan wismaningsun
alah apa karêpira

apa sira amanggihi
mring gusti sang pinangeran
Alpèrès alon dêlinge
ingsun tan wani panggiha
ywan durung sung uninga
marang ing tuwan kumêndur
êsah kang jagèng Japara

anging ta wêwêkas mami
pangeran nèng wismanira
dèn karêksa sadhahare
mêngko ingsun aputusan
marang loji Japara
sung wikan marang kumêndur
lah uwis sira muliha

Mas Rôngga pan sampun mulih
Alpèrès sampun putusan
miyos baita dutane
tan winarna lampahira
surat praptèng Japara
katur mring tuwan kumêndur
manahira langkung suka

pan antara tigang latri
dhatênge punang utusan
kumêndur nulya pêjahe
Kapitan Kênol wus mangkat
alayar mring Samarang
Petor Jumlut datan kantun
glis praptèng nagri Samarang

Kumpêni arêmbug sami
ngaturi kangjêng pangeran
sigra ingaturan age
Pangran Pugêr gya tumêdhak
dhatêng loji Samarang
Rôngga Yudanagarèku
datan têbih lan pangeran

wus praptèng ngarsaning loji
Kapitan Kênol umapag
lawan Petor Jumêlute
miwah Alpèrès Baromas
pangeran ingaturan
malêbêt ing loji sampun
saksana sarêng alênggah

anulya dipun urmati
sanjata agêng ping sapta
kang sênapan tan buh kèhe
wus sirêp punang sanjata
Kapitan Kênol sigra
angrêrêpa aturipun
Petor Jumêlut lingira

katuran pambage gusti
inggih ing sarawuh tuwan
ing nagri Samarang anggèr
Pangeran Pugêr lingira
iya petor tarima
Kapitan Kênol umatur
langkung suka ing wardaya

sagung abdinta Kumpêni
sarawuh tuwan Samarang
anging tur kawula anggèr
bilih ta adarbe karsa
kawula jarwanana
pangeran datan amuwus
angawe dhatêng Mas Rôngga

wau kang dinuk ing liring
sampun wikan ing sasmita
marêpêki Kênol age
Mas Rôngga Yudanagara
alon ing wuwusira
hèh kapitan atur ingsun
jêng pangeran dèrèng karsa

yèn ngandikaa samangkin
dèrèng rêrêm kang sarira
dening sakèh prakarane
kapanggiha ing manira
ya ta Kangjêng Pangeran
Dipati Pugêr wus kondur
dhatêng pasanggrahanira

Kapitan Kênol tan kari
ngatêrakên mring pangeran
lawan Petor Jumêlute
sampun prapta wismanira
Rôngga Yudanagara
Kapitan Kênol amuwus
hèh Ki Rôngga wêkas ingwang

sira dèn angati-ati
rumêksa marang pangeran
ywa kongsi alang dhahare
miwah yèn ana Walônda
kang wani asikara
mring pangeran dasihipun
dèn aglis sira cêkêla

atêrêna maring loji
ri sampunira mangkana
kapitan wus mulih age
ya ta ingkang kawarnaa
Rôngga Yudanagara
apirêmbagan ing dalu
kalawan kangjêng pangeran

Mas Rôngga aturiraris
gusti yèn suwawi karsa
lêhêng utusana anggèr
dhatêng nagri Batawiyah
saha mawia sêrat
paduka mintaa tulung
dhatêng pun gurnadur jendral

sira Pangeran Dipati
Pugêr alon angandika
hèh Ki Besan kala mangke
ingong wirang anglahirna
ujar ingkang punika
yèn tan ana tandhanipun
inggih ing awak manira

nadyan utusana mami
yèn wus têka kang ubaya
ari Dipati Sampange
lan Dipati Surabaya
myang pasisir sadaya
ingkang bang wetan yèn kumpul
binêkta marang Samarang

Mas Rôngga matur wotsari
alêrês karsa paduka
lamun makatêna anggèr
kawula gusti utusan
dhatêng nagari Sampang
miwah mring Surabayèku
ngenggalakên lampahira

Pangeran Pugêr lingnyaris
lah môngsa bodhoa sira
ingsun apracaya mangke
anging ari Cakraningrat
wus mantuk mring Madura
mung kari Si Jangranèku
maksih anèng Kartasura

Mas Rôngga umatur aris
anggèr ing atur kawula
lamun paduka ing têmbe
tulus jumênêng narendra
lan panuwun kawula
bumi urut margi sèwu
dadosa lênggah kawula

lan panuwun amba malih
yèn èstu pitulunging Hyang
paduka umadêg katong
inggih ta sampun atelad
kadi raka paduka
Sunan Mangkurat pukulun
kang garwa tumut parentah

pangeran angandikaris
Ki Besan sakarsanira
aywa sumêlang ing tyase
Mas Rôngga Yudanagara
langkung dening mangrêpa
saksana anulya mêtu
amatah ing wadyanira

dinuta mring Surawèsthi
miwah ta dhatêng Madura
sampun binêkta surate
caraka dyan lumaksana
ya ta kang kawarnaa
wontên duta lagya rawuh
saking nagri Batawiyah

anênggih kapal kêkalih
dutane gurnadur jendral
wus prapta ing Samarange
sampun panggih lan Pangeran
Pugêr dyan ingaturan
marang Batawiyah iku
ature gurnadur jendral

anging pangeran dipati
asangadi kalimana
yèn inggih mentara age
mring nagari ing Jakarta
têmah wong tanah Jawa
kêdhik kang ngandêl maringsun
miwah kang para punggawa

yêkti anarka ing ati
yèn ingsun kêna pilara
dèn arani panggawene
anak prabu Kartasura
marma inggih tan arsa
Mas Rôngga alon umatur
alêrês karsa paduka

ya ta Pangeran Dipati
Pugêr alon angandika
hèh Ki Besan karsaningong
para sun dol mring Walônda
mentara mring Jakarta
dadia sêsilih ingsun
anaguhana bicara

Mas Rôngga atur wotsari
kawula nuwun sandika
sampun mênggah ing sakite
nadyan dhatênga antaka
tan gumingsir ing karsa
nanging kawula darbyatur
benjang sapungkur kawula

yèn sampeyan dèn aturi
gusti dhatêng pun kapitan
pinarêk dhatêng lojine
sampun paduka lumampah
tanapi pun Kapitan
Kênol lamun darbe atur
bicantên kang kathah-kathah

sampun paduka lawani
sêmadosa ing kawula
sampeyan ngandika têmbe
dhumatêng punang Walônda
sakathahing bicara
apan ingsun ora wêruh
môngsa bodhoa Si Rôngga

jêng pangeran ngandikaris
alah ta Ki Besan iya
aywa sumêlang ing tyase
muga benjang kalakona
sawêkas pakênira
Mas Rôngga alon umatur
lan malih sawingking kula

pun Dipati Surawèsthi
tuwin Adipati Sampang
padukamrih ngadêgake
nuntên damêla pratôndha
yèn balela ing nata
drapon katingala suyud
pra punggawa mring paduka

lamun kawula watawis
yèn pun Adipati Sampang
angadêgakên surate
lan Dipati Surabaya
wong pasisir bang wetan
sayêkti benjing kalulun
ajrih mring Dipati Sampang

miwah wong môncanagari
bang wetan tan wontên nôngga
ananggulang ing yudane
pangadêg ing Surapringga
de wong sami prakosa
lan sami atêguh timbul
santanane pun Jangrana

mila makatên tur mami
dados ènthèng kang bicara
lan pun gurnadur ing têmbe
yèn kula prapta Jakarta
jêng pangeran ngandika
Ki Besan wataraningsun
ari Dipati Madura

kaya boya ngapirani
ing saungkur pakênira
wong bang wetan pangadêge
yèn sarta karsaning Suksma
kang asih ing manira
myang Dipati Surèngkewuh
ngong watara boya cidra

Mas Rôngga matur wotsari
punika bêkti kawula
katura paduka anggèr
gusti awarni kancana
awawrat pitung katya
lawan reyal kalih èwu
karya têtumbas busana

kaprabon jumênêng aji
anèng nagri ing Samarang
jêng pangeran lon wuwuse
Ki Besan pawèwèhira
iya ingsun tarima
nanging ta karyanên sangu
ingsun kang paring mring sira

têlungane awak mami
ya kang nora lunga-lunga
lah pirabara ing têmbe
ana pitulunging Suksma
sak pungkur pakênira
KiRôngga saha wotsantun
sigra anumpak baita

sira Mas Rôngga Samawis
asangu reyal salêksa
langkung kalih èwu kèhe
budhale saking Samarang
nuju wulan Muharam
anênggih tanggal ping pitu
dintên Rêbo duk ingetang

sigra alayar tumuli
asah ing lawan Walônda
tuwan jendral utusane
nèng marga satêngah côndra
wus prapta ing Jakarta
duk ararywan wolung dalu
Mas Rôngga mangkat bicara

dhatêng Kuthaintên aglis
tuwan jendral sampun wikan
yèn Mas Rôngga sêsilihe
pangran kang anèng Samarang
anulya pinanggihan
Jendral Pèk wus dimèn gupuh
pra radpêni pinanggilan

kang radpêni sampun prapti
kalih wêlas munggwing ngarsa
samya bagèkakên kabèh
mring Rôngga Yudanagara
sampunira mangkana
Mas Rôngga anulya laju
ngaturakên kang nawala

kang sêrat wus dèn tampani
mring tuwan gurnadur jendral
sampun tinupiksa age
sarta wau kaurmatan
bêdhil agêng ping sanga
Mas Rôngga sampun tinundhung
mantuk dhatêng pamondhokan

kacarita pitung sasi
Mas Rôngga anèng Jakarta
langkung ruwêd bicarane
dènira ngadoni pancas
para rad pan India
pradongdi bicaranipun
mila lami nèng Jakarta

kang dadya èwêding ati
rad pan India sadaya
dening Pangeran Pugêre
kasub ywan prawirèng rana
purun dhatêng Walônda
duk Kapitan Êtak lampus
pangeran kang amarjaya

tumut marang Surapati
ya ta enjang kawarnaa
Mas Rôngga pinanggil age
dhumatêng rad pan India
sampun prapta ing ngarsa
para radpêni amuwus
hèh Rôngga Yudanagara

sira awaking Kumpêni
lah mêngko sun todhi sira
awaraha sabênêre
aja sisihên driyanta
karana tuwan jendral
tan arsa agawe ratu
mring Pangran Pugêr Dipatya

yèn sira bisa ngulari
têdhake rajèng Mataram
kang bôngga marang ratune
iku sira pilutaa
karana tuwan jendral
asêdya pasrah ing kayun
gènipun apasudaran

jendral wus sakit tyasnèki
mring Susunan Mangkurat Mas
anging golèka liyane
kang patut jumênêng nata
Pangeran Adipatya
Pugêr iku nora arju
wus wani maring Walônda

sira Mas Rôngga Samawis
alon dènira wacana
hèh tuwanku sadayane
langkung asalah ing karsa
tuwan jendral punika
inggih duk wêktu rumuhun
sintên kang jumênêng nata

kang misesa ing rad Jawi
datan lyan Sunan Mangkurat
kang rayi anut karsane
sawabe tiyang ngawula
yêkti anut rèh nata
lawan malih atur ingsun
sanadyan kathaha tuwan

têdhake rajèng Matawis
sayêkti môngsa samia
lan Kangjêng Pangran Pugêre
kinatakutan ing wadya
lawan boya bêbakal
lamun jumênênga ratu
ing nguni wus madêg nata

anèng nagari Matawis
lan ingidèn marang rama
wong Mataram suyud kabèh
sadhatênge ingkang raka
akanthi lan Walônda
ngadhaton Kartasurèku
marma pangran asrah praja

mangke kang raka ngêmasi
kayêkti tan pindho karya
wadyabala suyud kabèh
tuwan watawis manira
nadyan tan dèn angkata
dhatêng Kumpêni puniku
yèn pangran adarbe karsa

satêmah madêg pribadi
narendra nèng tanah Jawa
nadyan dèn karyaa mangke
sagara ijo kang praja
sintên purun malanga
pan Jawa kagunganipun
lan wadya suyud sadaya

miwah kang para bupati
samôngsa dèn timbalana
mring pangeran prapta kabèh
punika atur manira
nadyan madêga nata
pangeran ambêke alus
andhahar ing atur kula

tuwan kawula puniki
angrasa awak Walônda
pan undhake daging ingong
saêrêb saking andika
apa ngong walêsêna
mila kawula kalangkung
ngeman karusakan dika

lawan untunging Kumpêni
sangêt pangeman manira
lawan kawula ing mangke
tan arsa mantuk Samarang
lamun jendral tan arsa
ing mangke akarya ratu
mring Pangeran Pugêr ika

ingsun awismèng Batawi
suka têmaha pralaya
tan bisa mulat ngong têmbe
risake nagari Jawa
myang pasisir sadaya
datan wande ara-uru
wadyalit kathah pralaya

lawan ing watawis mami
pasisirebumi Jawa
tan kêni ngambah dening wong
sabrang kang sami adagang
ya ta rad pan India
datan ana kang sumaur
myarsa wuwuse Mas Rôngga

awêkasan bubar sami
samya matur dhatêng jendral
gurnadur sangêt dukane
sigra ginêdhong Mas Rôngga
pêndhak minggu laminya
nulya linuwaran wau
tinodhi malih aturnya

nanging Mas Rôngga Samawis
datan owah saurira
datan kaetang patine
saking kawratan sihira
Jêng Pangeran Dipatya
Pugêr kang ciniptèng kalbu
mila tan ajrih pralaya

anulya ginêdhong malih
Mas Rôngga Yudanagara
pitung dina ing lamine
ya ta wau linuwaran
pinanggil dhatêng jendral
sapraptanira ing ngayun
para radpêni angucap

hèh Mas Rôngga ing Samawis
mangkya ingsun tari sira
Kumpêni apa untunge
lamun anjunjunga nata
mring Pangeran Dipatya
Pugêr Mas Rôngga sumaur
lan tuwan atur kawula

punapa Si Untungnèki
kajawi kadya ing kina
kala kang raka jênênge
lulusa kang prajangjiyan
nagari ing Pasundhan
miwah ing Carêbon iku
tanapi ing Pamêkasan

kang dadyèng melik Kumpêni
lawan adarbe kawasa
pasisir tanah Jawine
wong sabrang tan kêna ngambah
yèn tan aminta lila
marang ing tuwan gurnadur
tan kêni wong sabrang dagang

puniku kêdah punapi
sayêkti sampun akathah
tuwan gurnadur untunge
lagya eca abicara
kasaru duta prapta
saking ing Samarang wau
Kapitan Kênol tur surat

lan Petor Jumêlut nênggih
sami asuka uninga
dhatêng tuwan jendral mangke
myang dhatêng para bicara
yèn nagri Kartasura
mangke sangêt gonjingipun
lawan pasisir bang wetan

sami ngadêgakên baris
anglawan ing Kartasura
pra punggawa suyud kabèh
mring pangeran adipatya
myang kang dadi panutan
Adipati Surèngkewuh
lawan Adipati Sampang

kang taksih milwèng Narpati
Amangkurat nagrèng Dêmak
Kêndhal lan Kaliwungune
myang nagari Pakalongan
anging wong Kartasura
kathah kang sami anusul
dhatêng nagri ing Samarang

anging sira Adipati
Sampang lan ing Surapringga
maksih wontên nagarine
anjagani Pasêdhahan
anarka Surapatya
arsa nalabung ing pupuh
milane sami jinaga

Pangeran Madura mangkin
wus utusan mring Samarang
angaturi prajurite
kang baurêksèng pangeran
watawis wong sanambang
lan Dipati Surèngkewuh
mangkya sampun aputusan

