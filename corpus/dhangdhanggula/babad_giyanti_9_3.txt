aja tinggal purwa madyanèki
dika dhingin wijil lit lir ingwang
ing Rendhetan têlung lawe
pan dadi gamêlipun
Martanaya pak garêm nguni
nuntên wontên lurugan
Samarang rumuhun
Martanaya tinimbalan
praptèng ngarsanira rahadèn dipati
hèh kulup Martanaya

sun sêlange kulup wongirèki
ing Rendhetan pan Si Udasara
lan bumine têlung lawe
iku sun gawe pamuk
iya besuk ingsun lironi
Martanaya tur sêmbah
sumôngga pukulun
kula bêktakkên kewala
botên susah paduka ingkang nglintoni
mèsêm radèn dipatya

iya kulup pangeranirèki
duwe wong tuwa iya maringwang
lagi anglakoni gawe
duwe bêbêcik iku
sira ngraosakên ing mami
iya luwih tarima
pinaringan sampun
busana sarwa lorodan
nuli dika pinacak lurah prajurit
jumênêng Nilasraba

uwit wong cilik dika rumiyin
nulya kangjêng sumare Nglaweyan
dika lan kula ginawe
sami nama tumênggung
kinèn angrèh abdine mantri
punapa walês dika
marang turunipun
yèn ènthènga bobot dika
sintên ngandêl marang anak putu benjing
gawe cacad acidra

Cakrajaya tumungkul tan angling
nulya pamit suwuk ingkang rêmbag
Tumênggung Ônggawangsane
marang loji wus pangguh
lan Kumêndhan Rèke ngrêmbugi
tuwan wontên pawarta
Cakrajaya tutur
Susunan ing Kabanaran
badhenipun tuwan tumindak mariki
bala tanpa wilangan

yèn suwawi dawêg tuwan pêgi
mupung tamban asru wuwusira
anjêngèk Kumêndhan Rèke
paran ta ki tumênggung
dika tinggal papan wus bêcik
inggih benjing punapa
yèn wus katon mungsuh
karuwane gène mawrat
Ki Tumênggung Ônggawôngsa anauri
botên angangge wawrat

duk maksihe Pangran Mangkubumi
botên samèntên gunging kang bala
Mayor Sakèbêr balane
Kumpêni gangsal atus
Kumpêni Slam dhomas rumiyin
pra dipati sadaya
aprang lan puniku
susunan ing Kabanaran
tumpês tapis Kumpêni kêdhik kang urip
dhèwèke kudu mawrat

inggih ukum wong kudu ngêmasi
angur badan pasrahna uripan
duk mirsa Kumêndhan Rèke
angênês manahipun
anging lair maksih nasabi
sanadyan mangkanaa
wong apa puniku
mundur durung katon mêngsah
ki tumênggung angusap jajanirèki
lae astapirolah

yèn andika kongsi aningali
marang mungsuh pasthi rusak dika
nadhahi dudu bobote
kang kula jaga mungsuh
pra pangeran kang anèng ngriki
Pangeran Purubaya
Mangkukusumèku
Pangran Suryadikusuma
tri pangeran puniku kula jagèni
sagêndhinging ayuda

sintên nyana banthèngane prapti
dèrèng mungsuhan wong kaya dika
siji puniku adate
mayor pan pêjahipun
lan Mayor As pêjahirèki
Mayor Por kapalajar
Sakèbêr bêrundhul
tuwan iku tur uninga
yèn praptaa Susunan Amangkubumi
nyabrang ing Bagawônta

wong Pagêlèn sadaya puniki
anumbaki kula lawan dika
desa kang kapungkur kabèh
mring dhèwèk dadi mungsuh
saya gigrig wau tyasnèki
Kumêndhan Rèke mojar
inggih ki tumênggung
gih sampun rina kewala
kula merang ing dalu dawêg lumaris
punapa karsa dika

ki tumênggung wus lêga ing galih
angundhangi prayitna siyaga
aja aswara ing akèh
besuk karuwanipun
têlik ingsun pan dèrèng prapti
kang amor lawan mêngsah
mangkana ing dalu
Ki Tumênggung Cakrajaya
ing dhepoke gumêdêr sawadyanèki
minggat balik mring mêngsah

lan dutane ki tumênggung prapti
sunan tinilar anèng Garongan
kadya samodra balane
pangran katiganipun
ngalèr anjog ing Banyuurip
Susunan Kabanaran
badhe mangke dalu
kèndêl wontên Bagawônta
Ki Tumênggung Cakrajaya sampun balik
wau kapêthuk marga

mantri Mataram têtiga ngirid
Ki Tumênggung Ônggawôngsa sigra
manggihi Kumêndhan Rèke
tuwan punika tamtu
Sunan Kabanaran mariki
ture kang kula duta
nênggih lampahipun
tinilar ing Kabarongan
Cakrajaya punika sampun ambalik
wus kesah sabalanya

samya gugup têngah dalu sami
budhal atilar ing barisira
agêgancangan lampahe
balane ki tumênggung
wontên tigang atus prajurit
satus kang kêkapalan
dharat kalih atus
Kumpêni kuda sadasa
sanjatane kawan dasa dharat sami
nênggih Kumpêni Islam

duk kêbyaran ing talaga nguni
dupi raina pan katingalan
wong desane titir kabèh
anututi bêbujung
ingkang arsa sami ngadhangi
Kumêndhan Rèke mojar
bênêr ki tumênggung
wong desa iki sadaya
uwis padha dadi batur mau sami
padha ngladèni karya

mêngko padha milu Mangkubumi
dumèh apa tumênggung saurnya
karo aku gêdhe kae
lan kêras aprangipun
ya mulane wong Jawa ajrih
kang sami ngadhang ngarsa
wau ki tumênggung
ngikal bêdhil balimbingan
cêluk-cêluk wong desa elinga sami
ajanaa sikara

dèn padha eling lamun wong cilik
na kang eling lan ana kang ora
kang lali rame surake
agiyak sarta kukuk
ki tumênggung ngatag saragni
mangsah sarêng nyanjata
Kumpêni anusul
kang angadhang binêdhilan
kabèh kêna piyake anganan ngering
eca dènnya lumampah

sangsayakèh wong desane sami
sapangilèn wus samya miyarsa
wong ngadhang wus ngêtutake
Kumpêni Islam kantun
wong têtiga dipun tumbaki
sami tatu sadaya
siji lajêng lampus
ki tumênggung langkung duka
ora talah wong desa angkuhe sami
iya anêmu apa

kuda sèkêt samya ambêg pati
ingkang sèkêt atêngga rêmbatan
ki tumênggung ngamuk dhewe
Kumpêni tumut ngamuk
kang binêdhil akèh kang kêni
malêdug salang-tunjang
tan ana kang pêngkuh
wus akathah ingkang pêjah
ki tumênggung saking panggenan lumaris
wus prapta Winong samya

kèndêl sakêdhap lajêng lumaris
angungsi ing nagari Toyamas
samarga-marga lampahe
ingadhang tinut pungkur
tan cinatur lamining margi
prapta Pamrêdèn ika
ical aru-biru
Tumênggung Yudanagara
kang abaris Sagaluh sampun miyarsi
Kumpêni praptanira

ingkang saking Pagêlèn prasami
lawan Ki Tumênggung Ônggawôngsa
Tumênggung Cakrajayane
wus balik tumut mungsuh
Sunan Kabanaran ing mangkin
wus ngancik ing Wawaja
wong Pagêlèn tarup
kang rayi kalih ingangkat
Pangran Purubaya Mangkukusumèki
Pangran Suryadirana

ingkangpara mantri-mantri sami
tarup sadaya wus praptèng Roma
Sunan Kabanaran mangke
wus asrêp manahipun
aningali wau kang rayi
tarup Pagêlèn ômba
kêkapalanipun
wus tigang èwu kumpulnya
jêng susunan lajêng parentah kang rayi
kinèn agêng tyasira

wus pawitan iki sira yayi
ing Pagêlèn cacahe salêksa
lan pitung èwu punjule
kajaba tuwaburu
lan ing Roma Panjêr Pamrêdin
mantêp wong têlung lêksa
pawitanirèku
ingsun dhingin pawitana
wong samono kaya nora gêntos pikir
angrata tanah Jawa

têlung èwu mung pawitannèki
Sukawati tur pêdhak nagara
amung sabêdhug adohe
lawan panggenan ratu
ing Pagêlèn punika têbih
lawan kuthane raja
sapolahe tutug
yayi ngancika ing Roma
ing Banyumas nuli gitikên tumuli
Pamrêdèn ancikana

sun tinggali ya sira prajurit
kang pilih pinggir wong têlu bêlah
sangang puluh sanjatane
kang binang wolung puluh
tumbak irêng sêmune malih
padha amolung dasa
aja doh sirèku
yèn bênêr pangadunira
iku yayi padha lawan Bugis Bali
barêng rêmpu kalihnya

ingkang rayi umatur wotsari
ingkang raka malih angandika
sun yayi pisah nèng kene
sun anjog marang Kêdhu
ingkang rayi samya ngabêkti
kang raka sêsalaman
pangeran puniku
nênggih Suryadikusuma
gya têngarakang raka lawan kang rayi
sarêng dènnya bubaran

tan winuwus lampahirèng margi
Pangran Purbaya wus praptèng Roma
ngulangan luwang ngajênge
watês Pamrêdènipun
panganjure Pagêlèn sami
pan sampun jêng-ajêngan
lawan barisipun
wau Tumênggung Banyumas
kawuwusa Sunan Kabanaran nênggih
praptèng Kêdhu sawadya

ing Jêmajar kang dèn pasanggrahi
gangsal dalu kondur mring Mataram
gumuruh wadyabalane
ing marga tan winuwus
praptanira nagri Matawis
wus manjing ing kadhatyan
sagung wadyanipun
wus tata pawismanira
eca tyase wong cilik gustine prapti
nagari Kabanaran

Pangran Mangkunagara ngunduri
barisipun wontên Kaserenan
sabên dina aprang rame
nging lèrès tangkêpipun
angrêridhu sagung bupati
yèn binêrêg anilap
tinilar tut pungkur
ing sabên dina mangkana
kaku tyase Madura miwah Kumpêni
dene prang sêsetanan

Mayor Pèbêr pirêmbagan sami
lawan Mas Arya Pôncanagara
pêpatih ing Madurane
lan para panji kumpul
lawan sagung para upêsir
tuwin para dipatya
nênggih kang rinêmbug
aprakara dene pangan
lawan repot inggih têdhaning Kumpêni
sagung wong pabarisan

Pangran Buminata kang tinari
pundi desa kang patut dèn ambah
kang kathah bêras parine
pangran alon sumaur
botên wontên ingkang nimbangi
liyane ing Masaran
gonebêras pantun
yèn punika karêbata
botên kirang wong sabarisan puniki
sayêkti kacukupan

nulya matah prajurit lumaris
sèwu prajuritipun Madura
rongatus Kumpêni Slame
wong Jawa gangsal atus
Pangran Buminata bêktani
Radèn Wiryakusuma
duta têlung puluh
Kudapranglangit Madura
ngidul ngetan budhale saking ing baris
anglarag ngambil pangan

Pangran Mangkunagara miyarsi
lajêng budhal saking Kaserenan
mung winatara balane
turôngga tigang atus
bupatine pangeran nênggih
têtiga kang ajaga
kang abaris kidul
Tumênggung Suradigdaya
lan Tumênggung Suramangunjaya nênggih
tuwin Malangnagara

mantri ngajêng sakawan angiring
Malangprakosa Malangtrigama
Malangprawira malihe
lan Malangprawirèku
nunggil baris anèng Karangri
sakidul kilèn Bera
kuda gangsal atus
myarsa yèn mungsuh anglarag
sami kirab barise kang nganan kering
samana praptanira

lèr Karangri anulya ginitik
mêdal saking dhusun kering kanan
kukuk surak sarta bêndhe
ambêdhil sarta nambur
wong Madura panggah nadhahi
tinundha tinarajang
wong Madura kukuh
rame prang Madura dharat
mungsuh kuda rinewang lèrèsing jurit
kèh kêna kang kapisah

dadya ngumpul wong Jawane ngungsi
sami anèng wurine Madura
kinakatak sinalèrèt
mêngkab panyananipun
nubruk ngamuk ngilês turanggi
tan wruh lamun sakêdhap
gêgêtêri gugup
prajurit Madura kathah
tatu pistul ingkang sadasa ngêmasi
dangu dènira aprang

wanci pukul sapuluh ajurit
lingsir kilèn dadya pirêmbagan
mundur baris benjing malèh
undure barisipun
pan anggolong mungsuh ngênginthil
mistuli saking kanan
kering saking pungkur
Pangeran Mangkunagara
saking wetan alingan dhusun anganti
badhe ginitik têngah

dupi sampun kaliwat sapalih
tinarajang sami nabêt kuda
tinunjang ngilês kudane
pêdhot barising mungsuh
pothar-pathir kathah ngêmasi
wau katri punggawa
non gustine rawuh
bangun malih yudanira
sami nunjang pambedhunge nganan kering
rêsah mungsuh kèh pêjah

wong Madura ngamuk dèn oncati
pinistulan wontên kang pinanah
sakit kathah pêpatine
ing wanci tunggang gunung
praptanira cêlak ing baris
prasamya tinulungan
wong barisan mêtu
Pangeran Mangkunagara
sawadyane undure ngidul aririh
wau wong gêdhe samya

asru ngungun rusak rowang kanin
akèh mati ingkang tatu kathah
Pangran Mangkunagarane
sawadyanira rawuh
masanggrahan dhusun Karangri
enjing sagung kang pêjah
wus kinèn amêrung
antuk kuping pitung dasa
sigra ngutus marang nagari tur kuping
prapta ing Kabanaran

lajêng katur ing sri narapati
ingkang putra ngaturakên sêrat
mratelakakên yudane
prang enjing malah surup
unggul ing prang kathah kang mati
sadaya pitung dasa
yudane dipun suk
wangsul jawi pabarisan
langkung suka wau dènira miyarsi
Sang Natèng Kabanaran

kunêng bala Madura kang kari
langkung dening bramatyaning driya
kang sami ngambil pangane
tan antuk panganipun
mindhak kathah ingkang ngêmasi
enjing malih arêmbag
bantu mukul mungsuh
ambêkta Kumpêni pêthak
pitung dasa tigang atus Bugis Bali
Madura pêpucungan

Sampangipun kang binêkta kalih èwu
panjine têtiga
Kartayuda Kartasari
katigane Apanji Purwadipura

ya ta wau Pangran Mangkunagara wus
amiyarsa warta
yèn mêngsah wangsul ngagêngi
panji katri sakawan para gunungan

mantrinipun sadaya ingkang pangayun
wong Jawa punggawa
têtiga Wiradigdèki
Rajaniti kalawan Surajênggala

ya ta wau Pangran Mangkunagarèku
ngaturi kang paman
Pangran Arya Singasari
prapta lawan Tumênggung Kudanawarsa

mantri ngayun kinêrig sadaya sampun
praptèng lèr Têmbayat
pangeran kumpul miranti
lan balane Pangeran Mangkudiningrat

pangranipun gêrah cacarên puniku
langkung sangêtira
gêng-agêng cacarirèki
wus binêkta mantuk nagri Kabanaran

balanipun prajurite sami kantun
tumut ingkang raka
Pangran Mangkunagarèki
balanipun Pangeran Mangkudiningrat

kuda sèwu pangirid pêpatihipun
pun Jayasudirga
wus dadya dènira pikir
budhal ngajêngtata dhusun Tundhasara

rakitipun sapit dumuk angun-angun
kinarya pangawat
kang têngên Wiranatèki
tinindhihan Tumênggung Kudanawarsa

kiwanipun Suradigdaya Tumênggung
Suramangunjaya
wuri Pangran Singasari
prajurite pitung atus kang turôngga

tan adangu katingal praptane mungsuh
salèr Tundhasara
dalêdêg mangidul sami
mungsuh bubar sigra dènnya amèt papan

sami gugup Kumpêni sigra anambur
sêmu kacakuthak
nora nganggo macalangi
lajêng campuh dragundêr ngêdrèl sanapan

mungsuh kawur kuwur mêngsah kang katêmpuh
prajurit Madura
para panjine nindhihi
bayak kantuk samya kamuk samya giwar

bêstrongipun wong Madura ingkang kantun
wontên tigang dasa
nèng ngarsane para panji
kathah tatu prajurit Mangkunagaran

mêngsah kiwul mungsuhira dhawul-dhawul
kinarapyak kuda
Pangeran Mangkunagari
nunjang saking wetan lajêng ngilènira

ngalèr ngidul panunjange sampun riwut
lir paksi sikatan
kadya bênce nyênyambêri
siyat-siyut mèngêti durjana prapta

sêndhal-sêndhul wong Madura samya bingung
bodhol-badhil dhadhal
busêkan pating basasik
anyakuthak kang cinênthok cêndhak-cêndhak

kadya wêlut cinadhak-candhak marucut
mungsuh kang kapisah
kathetheran pothar-pathir
kang abakuh apêngkuh angakah wêgah

kadya êpur tan ana kang asor unggul
mantri jro satunggal
Jayasupônta ngêmasi
kang atatu sira Rôngga Panambangan

malihipun tumênggung satunggal tatu
pun Suradigdaya
kempole kang kiwa kêni
wiwit aprang lingsir kilèn bubar asar

atut pungkur sakêdhap para tumênggung
wus bali sadaya
wontên bêbantu kang prapti
kang bupati prapta saking Kabanaran

namanipun Jayaturôngga Tumênggung
lawan Janapura
pitung atap kang prajurit
kêkapalan kajawi ingkang adharat

malihipun lan ambêkta suratipun
Sunan Kabanaran
tinampan tinupiksaglis
wus kadriya bêbukane kang parentah

sira kulup ngrampita Surakartèku
dhimas Singasêkar
milua dutanirèki
timbalana Si Rôngga Jayasudirja

nulya wau sandika ing aturipun
sigra bubar ngetan
gandhèk angetan lumaris
badhe tata-tata anèng Pacarikan

pra tumênggung pinêpak sadayanipun
Rôngga Jayadirja
nênggih sampun dèn utusi
kênthing dina ngrampit nagri Surakarta

wus angumpul sagung punggawa panganjur
Suramangunjaya
Wiranata lawan malih
sampun saras tatuneSuradigdaya

mung sadalu nèng Carikan enjingipun
lajêng budhalira
lan kang paman Singasari
pra tumênggung nênêm sakawan nèng ngarsa

lampahipun angalèr ngilèn andarung
nabrang Kamanggaran
panganjure lajêng sami
angobongi desa kidul Surakarta

gègèripun puyêngan ing nagarèku
mungsuh ingkang prapta
Pangran Mangkunagarèki
anèng Babad lan Pangeran Singasêkar

pra tumênggung ing Surakarta tan mêtu
amuwêr kewala
miwah kang bala Kumpêni
samya mlampên tan ana kang nêdya mêdal

nulya laju Pangran Mangkunagarèku
Garêmêt wus prapta
Pangran Arya Singasari
Jagapura kalawan Jayanagara

anèng kidul Kabangan aniwartèku
kang saking lèr prapta
Tumênggung Jadirja angling
kanthi lawan Mas Rôngga Wirasantika

mantri ngayun sadaya samya atumut
wontên kuda dhomas
punggawa kalih wus prapti
sowan marang pangeran anuwun prênah

sigra sinung pangawat panggenanipun
Rôngga Jayadirja
ing kiwa amangawati
têtimbangan Pangran Arya Singasêkar

dhadhanipun Pangran Mangkunagarèku
wong Kumpêni mêdal
amalih lampahirèki
Pringgalaya lan uprup lurung ênggènnya

ingkang kidul Adipati Sindurjèku
wong gêdhong kaparak
sapalih tumut mêdali
anèng Ngadipala ngilèn campuh ing prang

Ki Tumênggung Jayanagara angamuk
lan sawadyanira
Tumênggung Janapurèki
nulya nusul sarta bala salang-tunjang

kalanipun Dipati Sindurja matur
myang wadya kaparak
gêdhonge kalulun sami
wontên bantu prapta turôngga pitulas

saking kidul Jayawikrama Tumênggung
anggitik ing têngah
pêdhot mungsuh walang ati
aprang tanggon Tumênggung Jayawikrama

wus angumpul ing Ngadiwarna puniku
wontên songsong jênar
Pangran Arya Singasari
dadya kèndêl Tumênggung Jayawikrama

Ki Tumenggung Jayanagara umatur
anuwun parentah
punapa tinunjang malih
angandika Pangran Arya Singasêkar

mêngko durung ki lurah pan dèrèng tarung
maksih bêbalangan
durung ingadu ajurit
senapati enak maksih prange kêmba

tan adangu bala Kumpêni prangipun
nulya wau Pangran
Mangkunagara ngundhangi
mundur ngalor anggolong apanthan-panthan

sami dulu mangalère ingkang mungsuh
bok akarya gêlar
ing Jèbrès pangetannèki
sami nyabrang bangawan Jurug mangetan

menggok ngidul punggawa kalih tinundhung
Mas Rôngga Jadirja
muliha mring Sukawati
lamun ngrampit malih sêsêmayan dina

lampahipun pangeran sabalanipun
prapta ing Carikan
sadalu kèndêlirèki
enjing budhal masanggrahan Kêdhungjambal

duk sadalu nuntên wontên duta rawuh
dutatur uninga
saking Banaran nagari
yèn kang rayi Pangeran Mangkudiningrat

gêrahipun cacar sangête kalangkung
pangeran parentah
ingkang paman Singasari
ingaturan têtêp anèng Kêdhungjambal

pra tumênggung lumakua mupung esuk
padha nglèncèrana
barisan Malese iki
têka kidul saka kulon saka wetan

Si Tumênggung Suramangunjaya iku
lan Suradigdaya
têka kidul amêtoni
Wiranata Cakrajaya têka wetan

loro iku têka kulon gone mêtu
Si Jayanagara
lawan Si Janapurèki
ingsun arsa têtinjo ing Kabanaran

wadyaningsun kabèh sun tinggal atunggu
paman Singasêkar
lakuningsun mring Matawis
nora gawa mung mantri jêro kewala

budhalipun sarêng byar budhal pan asru
tan amawi dharat
asar praptane nagari
ingkang rayi kapanggih angathang-athang

datan emut ingkang raka praptanipun
dangu ingkang garwa
apa bojomu wus lami
dene iya lara bangête kalintang

nêmbah matur inggih alami pukulun
rama padukendra
wingi dalu anêdhaki
amaringi gantèn milanipun sênggang

sang aprabu nimbali anguwuh-uwuh
botên amiyarsa
lawan botên aningali
angling malih Pangeran Mangkunagara

lamun iku têtômba jaba sadarum
padha tulakana
yèn sang nata wus maringi
nêmbah matur Dèn Ayu Mangkudiningrat

inggih dhawuh timbalanira sang prabu
yèn botên kalilan
makatên usadèng jawi
sabên dintên jêjampi saking jro pura

botên dangu gandhèk kêkalih kang rawuh
opyak sanagara
kawruhan praptanirèki
pan paduka ngandikan manjing jro pura

sampun cucul lajênga manjing kadhatun
taksih prajuritan
tan kalilan anguculi
sampun kèrid praptanira ing jro pura

wusnya ngujung gya pinundhut aturipun
dènira ayuda
prang Tundhasara angrawit
sampun katur sasolahira sadaya

pan adangu pamanira Singasantun
tunggal lawan sira
apa na undhake malih
kuwanène sêrênge asmarèng laga

nêmbah matur dèrèng wontên indhakipun
pênêd pun Jadirja
akêndho datanpa budi
bok manawi dèrèng prapta kalamôngsa

kalihipun prasami kamalan dhuwur
lan paman Purbaya
tinimbanga botên silip
katigane sultan kang baris ing Pokat

priye iku apa iya tanpa ngèlmu
wong lanang wêdi prang
duraka wêdi ngêmasi
pan kalêbu wêwilangan tanpa tekat

dhinirèku apa dhangan sakitipun
wingi sun marana
sun tingali sakitnèki
bangêt têmên cacarên mangkana ika

nêmbah matur inggih langkung sangêtipun
putra padukendra
inggih sarasa ing benjing
imbuh bagus burikipun growal-growal

sira kulup sapuluh wêngi kas iku
sira angrampita
gawanên punggawa katri
pamaniraDipati Suryanagara

malihipun Môndraka Wiradigdèku
barênga lan sira
budhala saking nagari
sigra nêmbah wau umatur sandika

wanci pukul sawêlas kalilan mêtu
ujung pamitira
wasisan tan sowan enjing
prapta jawi lajêng kondur dalêmira

pra tumênggung akathah prapta ing dalu
punggawa têtiga
Môndraka Wiradigdèki
dhinawuhan lan Radèn Suryanagara

lamun besuk nênggih punggawa têtêlu
barêng lawan ingwang
gih timbalane kiyai
ngrampit malih mring nagari Surakarta

pra tumênggung sami sandika turipun
dalu tan kawarna
ya ta wuwusên ing enjing
sarêng budhal pangran lan punggawa tiga

pasar warung sadaya pamuwusipun
dhuh Gusti Pangeran
Dipati Mangkunagari
jinurunga lananga dènira yuda

mungsuhipun sirnaa aja na gêpuk
nagri Kabanaran
gustiku pangeran iki
nguwisana aja kongsi ingkang rama

cahyanipun pantês prajurit pinunjul
talat mulat-mulat
wong agung kang amengini
mung cacade dêdêge kurang satêbah

pra tumênggung Môndraka Wiradigdèku
ingkang munggèng ngarsa
Suryanagara ing wuri
ginarêbêg prajurit asongsong jênar

wus apangguh lan kang paman Singasantun
dhinawuhan nulya
paman andika tampèni
kang timbalan saking raka padukendra

inggih sinung aran pangran arya prabu
nama Singasêkar
pinundhut ingraka aji
pinaringan Pangran Arya Prabu Jaka

dimènipun mindhak akêndêl prangipun
nama Singasêkar
dulune dene prajurit
mila pinaringan Arya Prabu Jaka

mèsêm muwun anak lurah ciptanipun
mêngko yèn apêrang
tak kêndêl tak wani mati
praptèng rana niyatku pating barisat

ing tyas ingsun duk anèng pondhokan mau
têka padha ilang
sing wani tan ana kari
kang amisih si maras si mêlang-mêlang

puluh-puluh sêpuluh ping têlung puluh
ora bisa telad
ki raka sri narapati
rama dika kêndêle kaya Walônda

sru gumuyu sagung kang para tumênggung
pangran pêparentah
mring sagung para dipati
dika paman Dipati Suryanagara

dika ngutus mring Mas Rôngga Jadirjèku
kang baris tampingan
Brajadênta Brajamusthi
Jayarata Tumênggung Ranadiningrat

mantrinipun dèn kêriga ja na kantun
besuk Rêbo ngarsa
ing kono gon ingsun ngrampit
patêmone iya ing Grêmêt kewala

budhal sampun Pangran Mangkunagarèku
saking Kêdhungjambal
sasantana pra dipati
daut kabèh baris agêng mring Carikan

enjingipun kêkirab kang baris agung
anabrang Manggaran
praptane kilèn bênawi
amdum lampah ambagi kang pra dipatya

pra tumênggung nênêm kang kinèn rumuhun
ngancika ing Babad
ngobonga wismane sami
lamun durung prapta si paman Jadirja

paman Rôngga sakancane pra tumênggung
bang êlèr sadaya
Suryanagara nambungi
kados êmbèn dhatênge pun paman Rôngga

kriganipun ingkang dèn antos pukulun
pangeran ngandika
pêparentah rèh prajurit
mring kang paman Pangran Arya Prabu Jaka

praptanipun pun paman Rôngga puniku
sampeyan majênga
mring Garêmêt andhadhani
tuwin kanthi Wiradigda Môndaraka

kiwanipun pangawat gangsal tumênggung
Suramangunjaya
Suradigdaya lan malih
Janapura miwah pun Jayanagara

gangsalipun pun Wiranata Tumênggung
sampeyan nèng dhadha
ginunggunga kang prajurit
kadi wontên tigang ewu kêkapalan

malah langkung inggih para demangipun
sadaya punika
mantri andêl Sukawati
prajurite kawan atus kêkapalan

inggih lamun sampeyan ngarsakna magut
pan botên kainan
kula badhe angantuni
lan pun paman Dipati Suryanagara

ingkang rêmbug wus dadya sadayanipun
Pangran Prabu Jaka
ngalor Babad dèn anciki
Pangran Mangkunagara ngilèn lampahnya

lampahipun Radèn Suryanagarèku
wau kang binêkta
kiduling nagari prapti
Pangran Mangkunagara sabalanira

kang kawuwus gègère Surakartèku
mungsuh kang ngadhêsak
ing Babad kang dèn anciki
ing êlèr wus prapta ing Kaleca samya

nulya ngutus atur wuninga mangidul
yèn êlèr wus prapta
pra dipati Sukawati
gya têngara Pangran Arya Prabu Jaka

baris dhaub andhêsêk mangalèripun
wus praptèng Kambangan
wau sagung pra dipati
pangran prabu ujung astana Lawiyan

wusnya ujung Pangran Prabu Jaka laju
ing Garêmêt prapta
parentah ing pra dipati
kang mangawat kiwa têngên kinèn mêngsah

laju riwut pra dipati barisipun
têpung kêkapalan
Kambangan Garêmêt nênggih
lèr Garêmêt punika anêkuk wetan

ingkang kidul ing Ngadipala anêkuk
ngetan praptanira
kilèn Katipès mêkasi
wadya Surakarta ayuda kanaka

sri bupati pêparentah
oprup kinèn miyosi ing ajurit
mapag sapraptaning mungsuh
lan patih kalih pisan
wadana jro satunggal binêkta magut
myang Pangeran Pakuningrat
wadana kaparak kering

katiga têngga sang nata
sigra nambur kumpul bala Kumpêni
ambêkta dragundêr satus
satus Kumpêni dharat
wus tinata ingkang kiwa têngênipun
Adipati Pringgalaya
pangawat têngên dèn goni

kinanthèn Kumpêni Islam
pun Kapitan Jawa Kapitan Bugis
lan sradhadhunipun satus
pangawate kang kiwa
Ki Dipati Sindurja sawadyanipun
kinanthèn Kapitan Burak
satus sradhadhune Bali

oprup ingkang munggèng dhadha
kang kinanthi nênggih bupati kalih
Radèn Mlayakusumèku
lan Pangran Pakuningrat
Kumpênine Islam amung kalih atus
anênggih kapitanira
Salijah lawan Duljalil

Makasar satus kang têngga
sri narendra nênggih Dhaèng Lêmbani
budhal kang wadya gumrêgut
kalih mriyêm binêkta
praptèng Buminatan salèr wetanipun
ing Kawiradigdan lama
tinata baris Kumpêni

dragundêr wuri kewala
jalan kaki pinangku anèng ngarsi
kalawan mariyêmipun
Dipati Pringgalaya
salèripun Andhasong ngilèn puniku
wontên longkang rolas cêngkal
kalawan bala Kumpêni

Ki Dipati Sindurêja
kilèn Kadipala cocong sakêdhik
larike ngilèn puniku
ngidul mêngsah tumingal
sami nêmpuh pangawate sarêng campuh
têngaranira gumêrah
arame bêdhil-binêdhil

wau ingkang lagya prapta
mêdal Wanakarta ngetan lumaris
Pangran Mangkunagarèku
gugup mirsa sanjata
nyongklang jojog sadaya prajuritipun
ing Garêmêt praptanira
arame dènira jurit

Dipati Suryanagara
amuwuhi nèng dhadha ambakuhi
Pangran Mangkunagarèku
namur pindha arahan
banderane dèn lêlêt songsong dèn ingkup
sawadya mung kawan dasa
mêdhun saking kuda sami

anuntun kuda sadaya
samya makan kuda anurut kali
kali Larangan puniku
tambuh kadya nêningal
Wiranata kinèn milih wadyanipun
mung tigang dasa kewala
kang sayogya wani mati

kuwasa saking ing dhadha
kang lor ika apa ta iku Bugis
kapitane kang kumingsun
sasuwene makanjar
mêncak-mêncak aprajurit tur pinunjul
têka ilêsên kewala
pasthi nuli dèn tulungi

sira mring si paman Rôngga
Jayadirja pasthi enggal nulungi
pêngalèr Wiranatèku
lan kuda tigang dasa
nèng Garêmêt angetan botên adangu
lajêng angalèr sadaya
sarêng anabêt turanggi

kukuk ing wuri gumêrah
kang katrajang baris Pringgalayèki
kapitan Jawa nèng ngayun
tinunjang kudandapan
Rôngga Jadirja gya sarêng atêtulung
prasamya nabêt turôngga
angilês anubruk wani

pothar-pathir kuthetheran
kinarapyak sêmpal abosah-basih
ulêng-ulêngan tan dangu
wus pêjah tigang dasa
kapitane angamuk kagulung-gulung
binuntaran ing landheyan
tinumbak poporing bêdhil

bodhal-badhil kèh kabandhang
têlakupe ilang kabandhang sami
kalawan prajuritipun
Dipati Pringgalaya
atêtulung kèlêsing turôngga lampus
Ngabèi Pringgawijaya
mungsuh tan asuwe bali

mring Garêmêt praptanira
langkung suka antuk bandhangan sami
Kumpêni arsa têtulung
ewuh wus awor ing prang
wadya Pringgalayan kuwur tumut kagum
wau ta kapitan Jawa
reyab-reyab sami ngungsi

sradhadhune tigang dasa
ingkang pêjah kèh pêjah sirahnèki
pitu lan kang sami tatu
banderane kabandhang
kêndhang gonge kabandhang kari katipung
cinangking pan sarwi pincang
kang gawa sukune kanin

sami ginujêng kewala
sadangune makancar mamêdèni
bok wasana nora enjuh
oprup ewa tumingal
sinung ikêt Pangran Pakuningrat gupuh
udhênge panakawannya
sinungkên wus dèn tampèni

bocahe agarundêlan
digêgojog kapitan kêna sarik
dene iku nora enjuh
angkuhe nora kaprah
wani nonton talèdhèk sajro kadhatun
regol kunci wani bêdhah
jaro sawetan pandhapi

udhêng gilig rajang wandhan
dirampoga sêdhêng dosane nguni
dikira sandhang rongatus
mêngko toge kaparat
luwih têmên angkuh setan siji iku
Kapitan Êtèl angucap
nudingi sarwi mucicil

bêgitu trak adha guna
apa kêrja mau tinggal dhi sini
pan têrlalu brani malu
jangan toh kaliyatan
karja marah samoa orang sang prabu
lu pêgi lu punya orang
lu tradhak jangan dhi sini

Kapitan Jawa wus kesah
sabubare mantuk pondhoke lami
sangajênge masjid Agung
ujat Kumpêninira
banderane kabandhang sarunènipun
kapiyarsa sanagara
yèn kapitan Jawa baring

pêrange kêna musibat
kawarnaa wau kang maksih jurit
pangawat kiwa kang campuh
rame abêbêdhilan
Pangran Mangkunagara kang lampah nambuh
dupi cêlak lawan mêngsah
sawadya nitih turanggi

banderanira binabar
payung mêkar kagyat kang anon sami
barise dhadhatinêmpuh
jalan kaki tinunjang
sami piyak ibuk nata mriyêmipun
sinulêt kadia gêlap
kuwur datan makantuki

satunggil sinulêt pêcah
bêdhat amêrapat mariyêm wêsi
tatale samya malêdug
kagum kang sandhing samya
kang satêngah anjêtung kadi wong bisu
Walandine kalih pêjah
wong Jawa sakawan kanin

lawan tumbak barêkatan
Pakuningrat aran pun bapa kaki
kêna gowang pucukipun
tatal mariyêm asal
Pangran Pakuningrat langkung dènnya ngungun
Kumpêni mati ing mêngsah
nênêm amung jalan kaki

pangeran anulya giwar
ngalèr ngilèn ngidul Garêmêt prapti
sadaya sami angungun
nyana dede pangeran
nyana Wiranata mindhoni umagut
Pangran Arya Prabu Jaka
pangungunira tan sipi

sami kèndêl ing ayuda
ngetan ngulon aso tan molah-malih
mung dragundêr sami laju
nanging botên atêbah
lan Kumpêni Islam pan sampun adalu
bok mêngsah anêdya cidra
mangke na mungsuhirèki

Pangeran Mangkunagara
mundur ngilèn lor kidul animbangi
nèng Gumpang pisahan sampun
Rôngga miwah Jadirja
sakancane mangalor para tumênggung
mantuk marang Sukawatya
Pangran Mangkunagarèki

angidul sawadyanira
Adipati Suryanagara nênggih
Môndraka Wiradigdèku
tumut angidul samya
kèndêl Bayalali makuwon sadalu
enjinge budhal mangetan
wangsul kacarikan malih

Pangeran Mangkunagara
duk angrampit Surakarta ping kalih
rusak kapitan Jawèku
Rêbo Pon ping pitulas
sasi Ruwah taksih Alip taunipun
sêngkalanira atunggal
lan adêge sri bupati

lan wontên bêbantu prapta
maring Pokak bantu saking Samawis
wong Sêmbawa kalih atus
sampun ngumpul ing Pokak
sangsaya gêng baris Pokak sangkin kukuh
nanging binabingung ing prang
jajahan tan bisa radin

wêtu punika akathah
wong Walônda kathah kang samya balik
golongan nênêm pêpitu
sasukane suwita
mung wong agung kêkalih ingkang jinujug
Pangeran Mangkunagara
lan Susunan Mangkubumi

kang dadi tambur sulingnya
apan sami Walandi kang kinardi
ana lurah pinapatut
kang dadi mantri ana
kang sêmbada ana ginawe wong agung
Pangeran Mangkunagara
kèh suka ginawe mantri

sawab abêr yudanira
mila susah nèng Pangran Mangkubumi
akêras apêrangipun
sayêktine kèh hingan
ing asale kang sami Walônda dhusun
nora kambah mangun yuda
dudu Walônda prajurit

lan arang pakaryanira
anèng Jawa suka dipun sawahi
mung têlung jung bisa cukup
balane mantrinira
kang kaprentah Walônda tiyange dhusun
sami wêlas têngah eca
mangkana ingkang winarni

Pangeran Mangkunagara
atur surat pratelan dènnya jurit
lan atur Walandi pitu
têlukan sakingSala
dutanira praptèng Kabanaran katur
mring kang rama sri narendra
sukèng tyas sri narapati

pra dipati pinarênca
karsanira bingung bala Kumpêni
kang anèng Wêdhi tinuduh
têtiga pra dipatya
ing Tangkisan Gondhang katiga tumênggung
kang kidul kulon kang wetan
pêpitu kang pra dipati

ingkang salèring nagara
sapangilèn pêpitu pra dipati
kunêng malih kang winuwus
kadi sarêng ing lampah
nanging gantya wau pangucapanipun
Pangran Arya Purubaya
alami rêbatan biting

Tumênggung Yudanagara
sakancane mantri bang kilèn sami
lawan wadanane sèwu
Tumênggung Ônggawôngsa
nèng Gumêlêm dènnya pacak barisipun
ambêbiting pan santosa
andina prang rêbat biting

Walandine mung sadasa
nêdha bantu mring nagari ing Têgil
nagari Têgil puniku
petoripun sor-soran
timbangipun ing wetan Surabayèki
yèn prakara kilèn Têgal
ingkang nyampuni prakawis

Ki Tumênggung Ônggawôngsa
miwah Yudanagara tur upêksi
yèn Pagêlèn kawonipun
Susunan Kabanaran
kang nêdhaki ingatêr ing arinipun
mangke Bagêlèn wus pêcah
wangsul ing Matawis malih

lan Tumênggung Cakrajaya
sampun ical kilayu pisah dening
ambalik tumut ing mungsuh
Tumênggung Ônggawôngsa
nunggil wontên ing Toyamas ênggènipun
yèn botên binantonana
ing Toyamas tiwas benjing

tan lami bêbantu prapta
tigang dasa warni Kumpêni putih
Kumpêni Slam sangang puluh
dene Kumpêni pêthak
Litnan Markèt punika têtindhihipun
pangirid Kumpêni Islam
Litnan Babandhê namèki

alpèrès ulu sor-soran
praptanira ing Toyamas nagari
sami amanggihi mundur
dhatêng nagri Toyamas
Ônggawôngsa miwah Yudanagarèku
wus panggih arêrêmbagan
amrih sarkaraning jurit

Ki Tumênggung Yudanagara ngling
kakang tumênggung paran ing karsa
inggih ing lampah pênêde
Ônggawôngsa sumaur
môngsa borong karsaning yayi
dene badan kawula
kalih prakarèku
kula purun ngandhêmana
têkèng pati yèn parentahe Kumpêni
kula botên suminggah

kaping kalih parentahe adhi
kula botên etung lara pêjah
sawab badan kula mangke
sarah upaminipun
yayi ingkang pama jaladri
saobahing kang toya
sarah darmi ngatut
Tumênggung Yudanagara
gih puniki kakang parentah Kumpêni
kula kinèn angrêbat

nagri Ngroma lan Pagêlèn nênggih
kula kinèn angêtêr pun kakang
enggala mantuk Pagêlèn
Ônggawôngsa Tumênggung
pamuwuse manis aririh
inggih lamun sêmbada
lan adhi tumênggung
pênêd ngaturakên sêrat
inggih dhatêng Pangran Mangkukusumèki
sanadyan ta bêndara

ing batine jêr ipe sayêkti
ngaturana nyamping tigang lirang
miwah wontêna tunggale
kathah pikantukipun
maekani rubêding jurit
lan nyoroga antêpan
inggih amikantuk
gêlar wadi sinantosa
Ki Tumênggung Toyamas mèsêm nauri
inggih lêrês pun kakang

nanging pun kakang ingkang akardi
sêrat punika sumanggèng karsa
kula mung tampi dadose
anuntên dadosipun
ingkang sêrat sadintên mangkin
Tumênggung Ônggawôngsa
karya sêrat sampun
raose sami kaduga
ingêcapan anulya tiningkêm aglis
sinungkên kang dinuta

mêsat duta tan kawarnèng margi
prapta pasanggrahane Pangeran
Mangkukusuma nèng Mrêdèn
linarapakên sampun
katur surat wus dèn tampèni
dinangu dutanira
Toyamas Tumênggung
pangeran ajrih ambuka
sigra têdhak sowan mring kang raka aglis
Pangeran Purubaya

ngaturakên sêrat lagya prapti
wus tinampan dhatêng ingkang raka
binuka sinuksmèng mangke
tur sêmbah pun tumênggung
ing Toyamas katur ing gusti
bok ayu jêngandika
punika kinintun
nyamping paningsêt lan dhêsthar
malihipun kawula atur udani
nagri dalêm Toyamas

binantonan Kumpêni ing mangkin
Kumpêni pêthak Kumpêni Islam
mila kawula ing mangke
kalangkung èwêdipun
de praptane bala Kumpêni
lamun panduka karsa
nêdhaki pukulun
dhatêng nagari Toyamas
pan kagungan dalêm inggih siyang ratri
pun tumênggung sumôngga

lawan malih kawula aturi
atur pemut yèn Kumpêni benjang
sêdhêng aso pamukule
ing paduka pukulun
yèn pangeran kasoran jurit
sampun ming kalih marga
mêdal Watubarut
mêndhêta margi kang wetan
ingkang anjog ing Panjêr dhangan sakêdhik
wau duk amiyarsa

Pangran Purbaya kalangkung runtik
wusnya titi surate binucal
kang rayi atur sêmbahe
paran karsa pukulun
punapi gih kula angsuli
kang raka angandika
iya sakarêpmu
yèn kowe ngêtog maringwang
wong mêngkono apa gawe dèn wangsuli
kang raka angandika

nulya undhang Pangran Purbayèki
ing prajurit sami prayitnaa
kang rayi tinuduh age
atêngga bitingipun
Karangnôngka dhusun dèn goni
pacak biting santosa
sigra awotsantun
Pangeran Mangkukusuma
mring kang raka Pangran Arya Purbayèki
budhal sawadyanira

prapta Karangnôngka pasang rakit
prajurit ingkang samya adharat
pinatah jro biting kabèh
ing kering kananipun
kêkapalan têtindhih mantri
wuwusên ing Toyamas
wau Ki Tumênggung
Yudanagara kalawan
Ônggawôngsa rêmbage pan sampun dadi
kumêndhan kalihira

nganti angsul-angsul nora prapti
têlung dina sigra atêngara
badhe amukul yudane
Pangran Purubayèku
Pangran Mangkukusuma nênggih
lan Suryadikusuma
budhal kang wadyagung
Ki Tumênggung Ônggawôngsa
munggèng ngarsa Krêtawijaya Ngabèi
ingkang darbe pun Roma

sinambungan prajuritirèki
wong Banyumas aran wong Kadipan
samya wong Bali Bêlèlèng
patang puluh pêpitu
gat-inggatan saking Batawi
ngagêman tumbak binang
sami ponthang pitu
Kumpêni ing wurinira
ing wurine Yudanagara nindhihi
Dhaluhur Pasir Ngayah

wus tinuduh mêndhêma wanadri
nyêgatana nyakuthak mrih rupak
kawusa gêmpala tyase
wau ta lampahipun
biting Karangnôngka kaèksi
bêndhe munya sauran
surak awor tambur
Ki Tumênggung Ônggawôngsa
majêng nisih ambukak bala Kumpêni
lan prajurit Kadipan

maju rampak lawan wong Kumpêni
ki tumênggung pangawat tinunjang
kang têngên sêmpal wus gègèr
sinêrot wus malêdug
wus tinilar tumênggung aglis
majêng ngidul saksana
pangawate kidul
wong Banjar Mrêdèn katunjang
sampun dhadhal wau kang bala Kumpêni
rame campuhing yuda

wong Kadipan sami ngungkih biting
lan Kumpêni ngêdrèl datan kêndhat
Kumêndhan Rèngkèl lan Markèt
kalih sami angamuk
maksih panggah kang anèng biting
Pangran Mangkukusuma
lan sabalanipun
kantun pêpalih kang dharat
kang turôngga wus dangu dhadhal angungsi
atilar gustinira

tuwin wau Pangeran Suryadi
nora tahan ingêdrèl Walônda
tan awani rok prang rèrès
tilar ing arinipun
Pangran Mangkukusuma maksih
Tumênggung Ônggawôngsa
saking lèr anêmpuh
wadya ngobrak-abrik nunjang
Ki Tumênggung Ônggawôngsa sigra manjing
lan wonge tigang dasa

ki tumênggung mrêpêki ngantosi
nguwuh-uwuh Kadipan manjinga
pangerane tèk balane
pangeran nolih wau
ngalèr dipun ajêngi bêdhil
giwar sawadyanira
sanjatane ucul
pêpatihe ingkang kêna
Pangran Mangkukusuma miwah turanggi
kudane wus kabandhang

kantun kalih dasa ingkang abdi
wong Banyumas angalingi samya
dèn lancangi Kumpênine
samya ngênês tyasipun
nanging Pangran Purbaya runtik
môngka yèn kalairna
mring bitingan wangsul
Pangeran Mangkukusuma
sapraptane kitha Pamarêdèn nguni
bitingane kang raka

salin sipat sawadyanirèki
kang ningali gêmpah manahira
satus loke Kumpênine
saksana lajêngipun
kang ambujung sami ngèndêli
wong cilik angrêrayah
kang raka rinêngu
Pangran Suryadikusuma
nora layak badhè dèn wadulkên benjing
mring Sunan Kabanaran

wusnya ngaso kang bala Kumpêni
Kumêndhan Rèke ngajak majênga
miwah ta Kumêndhan Rèngkèl
tangara sigra laju
wau Pangran Purubayèki
nimbali pra dipatya
tinari prangipun
Tumênggung Tirtanagara
Cakrajaya lan Tumênggung Sawunggaling
Tumênggung Rêksapraja

kang ingalih namanira mangkin
nama Tumênggung Kartanagara
tinari sami ature
pikantuk wêdalipun
prang ing jawi kobèt sakêdhik
pan botên sugih obat
amêmpên puniku
sawêg sami pirêmbagan
pacalange kang prapta atur udani
yèn mêngsah agêng prapta

sami gugup sagung pra dipati
nora kongsi akarya pangawat
mêdal sarêng campuh rame
kang môngka ngarsanipun
abdi dalêm kapilih pinggir
caruk lawan Walônda
rame yudanipun
Ki Tumênggung Ônggawôngsa
anglancangi anunjang mingêr angiring
lan kuda pitung dasa

Ki Ngabèi Martawijayèki
kuda sèkêt anunjang angambah
nusuli Ônggawangsane
tan tata ing panêmpuh
anon mungsuhira katawis
karoyêge gêgaman
tôndha riyonipun
kapilih pinggir rame prang
wong Kadipan rampak nunjang lan Kumpêni
ingkang tinêrak piyak

tangkêp wuri wong kapilih pinggir
arok rukêt ubêkan ing aprang
mung kapal satus mungsuhe
saking têngên anglambung
duk tinêtêr pangerannèki
kang songsong sinanjata
kêna dhandhan payung
tugêl bêt tibèng ing lêmah
Pangran Purubaya lumayu anggêndring
bala maksih rame prang

maksih ulêng wong kapilih pinggir
ana nguwuh yèn pangran wus dhadhal
prajurit samya anolèh
sinêrot lajêng mawut
niba tanginusul ing gusti
ingungsir kathah pêjah
binang tiga likur
tumbak binang awor bathang
wau pangran sinangsangan anèng margi
ing piranti duk prapta

kinalantaka saking wanadri
dadya mawur binendrong sanjata
tan tanggon saragênine
lajêng samya akukuk
surak giyak ana kang bali
atulak saking wuntat
palayune bingung
pangerane nilap-nilap
karusakan kaponthal awor wong cilik
kèndêl pambêrêkira

anèng Kalisapèn pijêr sami
mèt bandhangan akèh kang kacandhak
kang akèh nora pinatèn
kang pêjah pitung puluh
tigang dasa kang dèn bandani
tinakon asalira
akèh warnanipun
aku uwong ing Mataram
ana Pajang Kêdhu Pagêlèn sapalih
ana abdine lawas

wangsul marang ing Gumêlêm malih
Yudanagara lan Ônggawôngsa
Kumêndhan Rèngkèl lan Markèt
suka kang mêntas unggul
ing ayuda gantya winarni
Pangeran Purubaya
wau kèndêlipun
ing Gêgombang bumi desa
sakarine anulya apacak baris
lan sagung pra dipatya

para mantri prapta ting karênthil
saking kaplajar saking singidan
lan prajurit kapilihe
ngulicir praptanipun
pangran langkung ngungun ningali
wangune tan kèngêtan
langkung supenipun
dinangu kancane pêjah
tiga likur sakawan ingkang asragni
caos cêmêng sakawan

ingkang kathah kônca kang ngêmasi
gangsal wêlas ingkang numbak binang
kadangon ing prang rukête
tan wontên kang têtulung
yèn wontêna ingkang nulungi
kula maksih kaduga
ngundurêna mungsuh
maksih awrat duk matêdha
duk Patanjung utusan mungsuh Kumpêni
punika kadar pira

garundêlan Bali winitawis
wong Pagêlèn prange nora layak
mung siji kang bêcik prange
kang maksih tumut mungsuh
Ki Tumênggung Ônggawangsèki
wong samene binêdhag
palayune mamprung
wau ta kang kawuwusa
ingkang lagya sungkawa Pangran Suryadi
kêni ing rêraosan

arsa kesah tundhuk ing Kumpêni
nêdha pêthuk Tumênggung Toyamas
prapta duta lan surate
Ki Ônggawôngsa rêmbug
lan kumêndhan Rèke nujoni
Kumêndhan Rèke rêmbag
angaturi rêmbug
prasamya mêthuk colongan
wus kapêthuk wau Pangeran Suryadi
binêkta mring Toyamas

wus utusan marang Petor Têgil
tur uninga sampun tinarima
Pangeran Suryadi mangke
lajêngêna puniku
marang Têgil marang Sêmawis
samana wus binêkta
praptanira dangu
anèng nagari ing Têgal
lajêng marang Samarang linajêng maring
dhatêng Selong linêpas

ya ta wau ki tumênggung kalih
Yudanagara angêrig bala
angundhangi panêkare
badhe panglurugipun
apan dhatêng Pagêlèn malih
samakta sadhiyanya
gêgaman wus kumpul
budhal wau lampahira
maksih jroning sasi Ruwah angkatnèki
dadya panganjur lampah

Ki Ngabèi Kartawijayèki
mantri Ngroma nulya sinambungan
Tumênggung Ônggawangsane
bala Kumpêni pungkur
pan anggamêng lampahe baris
nulya wadya Toyamas
kang nindhihi pungkur
Tumênggung Yudanagara
sabalane lampahira nulya prapti
bitingan Karanganyar

rêrêb dalu enjinge lumaris
datan owah rakiting lumampah
praptèng bumi ing Romane
kèndêl pan cêlak mungsuh
wau Pangran Purubayèki
lami dènnya miyarsa
yèn Kumpêni rawuh
samakta tata prayitna
masang rakit pangeran kalih nindhihi
pangawate kang kiwa

Ki Tumênggung Cakrajaya nguni
sakancane mantri numbakanyar
dene pangawat têngêne
sakancane tinuduh
Ki Tumênggung Kartanagari
lan sagung kang gêgaman
mantri tuwaburu
wau kumêndhan kalihnya
Rèke Markèt pan sami anata baris
dhadha miwah pangawat

kang dhadhani prajurit Kumpêni
lawan Tumênggung Yudanagara
ingkang pangawat têngêne
apan ta Ki Tumênggung
Ônggawôngsa sawadyanèki
kiwane Kandhuruan
Pasir Dhayaluhur
sigra nambur majêng lampah
Ki Tumênggung Ônggawôngsa andhingini
dènnya wus gambuh ing prang

kapalan pitung puluh
angrêmpêl katon sakêdhikipun
mangsah aris iya babo sapa iki
mung ngarêmpêl baturipun
dubilah têka amojok

cêmêng turangganipun
pun Simbarmanik agêng aluhur
pan sumêblak tanggon tangkêping ajurit
ki tumênggung anèng ngayun
acêlak sami waspaos

ya iku ki tumênggung
katara ngikal bêdhile iku
balimbingan dèn ikal nginggil turanggi
sami gêmpal manahipun
oyag barise duk tinon

pan wontên tigang atus
wau kang pangawat kapalipun
Ônggawôngsa mung pitung puluh turanggi
parandene wani nêmpuh
sarêng nabêt kuda nêrot

saking wruh bobotipun
mungsuhe nadyan pangeranipun
wus ping lima dènira nadhahi jurit
wus kawruhan budinipun
nora mantêp ing palugon

binendrong bêdhil agung
pambêdhilira gugup sru kuwur
kang winalês satunggil mantrine kêni
niba ingkang kari mawur
sêmpal pangawate pêdhot

bêbujung ki tumênggung
sawadya kula mung pitung puluh
malih tandhing dèn apit dadi angapit
wau dènira bêbujung
ki tumênggung sampun adoh

mingêr angalèr gupuh
nuntên angilèn mêdal ing pungkur
wong Kumpêni pan maksih rame ajurit
Yudanagara Tumênggung
katon solahe saking gon

parigêl ing prang pupuh
awira-wiri ngalor angidul
angampingi yudane bala Kumpêni
ngangsahakên balanipun
wong Kadipan mangsah angkrok

drèlira gumarudug
bêdhil-binêdhil surak gumuruh
maksih kathah pangeran balanirèki
dènnya kêdhik mungsuhipun
tumênggung prapta naronjol

bêdhili saking pungkur
pangeran kagèt sabalanipun
sami mawur pangeranira anggêndring
Kumpêni kèndêl tan bujung
Ki Ônggawôngsa angodhol

ngalèr ngetan binujung
sarwi binêdhilan saking pungkur
ting kacècèr prajurite akèh kêni
pambujênge dyan tumênggung
lan Kumpêni sampun adoh

mungsuh nolih ing pungkur
yèn adoh lawan Kumpêninipun
sami wang-wang pangerane angundhangi
tambur bêndhene angungkung
prajurit wangsul samyalok

payo idêkên iku
amung sathithik samono iku
mangsah sarêng pangeran ingkang nindhihi
Tumênggung Ônggawangsèku
kinarubut ing prang popor

ji papat ginarubuh
nora ayoman sabalanipun
mundur miring nadhahi bêdhil-binêdhil
prapta kilèn larènipun
ki tumênggung sigra mogok

lêlarènipun agung
tumbak-tinumbak pan ora gadug
amung bêdhil punika kang maksih urip
arame prang bêdhilipun
lan urip lakuning towok

wus arang bêdhilipun
kang wetan têlas ing obatipun
ingkang kilèn durung têlas obatnèki
tan kêndhat pambêdhilipun
mungsuh wetan mundur alon

kumêndhan kalihipun
wau miyarsa bêdhil gumuruh
ajidane ingutus kinèn ngaturi
Tumênggung Ônggawangsèku
aja prang dhewe mangkono

tumênggung sigra mundur
dhasar mungsuhe kang ngajak mundur
maras-maras bok usar umêdal malih
têtabean praptanipun
amung sangête panutoh

ngêndi palayonipun
iya andhêge wau kang mungsuh
ki tumênggung alon dènira nauri
kèndêl dhusun Jamberumput
sami kèndêl amakuwon

Kumpêni unduripun
ngupaya papan ingkang apatut
dhusun Wana sigra kang dèn pakuwoni
aparêk ing lèpèn agung
sigra pacak biting tembok

rajêg sami galugu
pra Kumpêni dene ingkang kidul
Ki Tumênggung Banyumas kang dèn bubuhi
wetan Ki Ônggawangsèku
Ngabèi Ngroma kang kulon

dalunipun tinukup
kang ngiring maling para tumênggung
ingkang wetan jinujug ing têngah wêngi
lajêng bêdhili gumrudug
katulak jro sami tanggon

winalês bêdhil agung
iya ngurugan sanjata mawur
pan ingiris winêton binêrêg sami
akèh kang cinandhak lampus
palajêngira wus adoh

prapta pakuwonipun
barisan agêng ing Jamberumput
sami ngungun nênukup kasoran jurit
mèh prapta ing Jamberumput
dènira wangsul kang mungsoh

kunêng ingkang winuwus
dutane Pangran Purubayèku
angaturi uninga kasoran jurit
saking Pamardèn prangipun
mring kang raka madêg katong

sapolah tingkahipun
asor ungguling paprangan katur
langkung duka sang nata sri narapati
nangingsinimpên ing kalbu
ing tutuk datan kawiyos

milane kang dèn utus
ingandhêg anèng jroning prajèku
angantosi Pangran Mangkunagarèki
kinèn mariksaa iku
ing paman prang agung kasor

kocap ing praptanipun
Pangran Mangkunagara duk wau
lêlancaran tinimbalan mring nagari
prapta tan kalilan cucul
lajênga manjing kadhaton

praptane pura sampun
wusnya ngabêkti ing rama prabu
inguncalan sêrat Pagêlèn kang prapti
winaos sarwi gumuyu
dene sabên aprang kawon

nuju kang wontên ngayun
Dipati Jayaningrat Matarum
lawan Radèn Dipati Suryanagari
wusnya maos suratipun
pangeran nêmbah turnyalon

paran karsa pukulun
pan rayi dalêm tiwas kalangkung
ngrêrubêdi inggih kinanthi ing jurit
bawah rong lêksa nêmèwu
ing ayuda nora enjoh

yèn karsa jêng pukulun
gih pun paman Purbaya puniku
kakêrsakna dadosa lêlurahnèki
wong Suranata pukulun
sinabin satus kemawon

ing prang paduka pangku
bilih makatên darbea purun
yêkti ajrih tilara paduka aji
pinisah tan dadi batur
ing ayuda langkung amoh

mungsuh Walônda têlu
nungsang jêmpalik palayunipun
ing Pagêlèn puniku lêrêsing pikir
botên nganggo bol kacendhul
paman dipati kemawon

Suryanagara purun
mungsuh lan raja ing Bulupitu
Ônggawôngsa Tumênggung asale cilik
jênêng nyêndhal buru butuh
sikêp ngangsu mikul lodhong

pan paman Purbayèku
dêstun abêtah imul jalêbut
Ônggawôngsa mungsuhe dadak malêncing
kinggilên paga rumuhun
ing karsa paduka katong

awit karsa sang prabu
lamun paman Purbaya gih sampun
anganciki ing Pagêlèn ingkang masthi
kadya sagêda ambanjur
ing tanah Banyumas lêdhok

miwah salajêngipun
pasisir Têgal pangetanipun
Pakalongan Kêndhal Batang Lèpèntangi
banjur Samarang kinêpung
yèn pangeran pan mêngkono

yèn paman dipatyèku
Suryanagara ing bobotipun
bêdhah ing Banyumas bae anglakoni
yèn jamak-jamaka iku
pangeran kang duwe bobot

ngandika sang aprabu
mêngkonoa manèh iya kulup
yèn bêcika jênênge wong tuwa iki
dèn tutakên kadangipun
tan dèn bakali dadya wong

sapa ta kang anêmu
wêwinih bawah sêmono iku
sira kulup lan ingsun manggiha dhingin
bawah têlung lêksa iku
sawulan bae angradon

sapuluh ta sapuluh
winawas ing tyas padha pinupus
de kèhana sarêngên mundhak akanji
yèn eling anaking ratu
kajêmak nora mêngkono

pinaring suratipun
saking kang raka prabu wêwangsul
dutanira mantri kalih kinèn mulih
marang ing Pagêlèn gupuh
amundhi nawala katong

datan kawarnèng ngênu
praptèng Pagêlèn carakanipun
langkung sigra mangilèn lampahirèki
praptèng baris Jamberumput
tur surat ing raka katong

tinupiksa sratipun
ragi dêduka paworing têmbung
ngolok-olok hèh yayi Purubayèki
èngêta sutaning ratu
trahing prajurit kinaot

dudu anaking jagul
elinga sira yèn kadang ingsun
Mangkubumi iki nora wêdi mati
jêr eling sutaning ratu
undhagi surèng palugon

lamun trahing Matarum
upajiwane kang dadi luhur
datan ana liyane amangun jurit
wong tani garu maluku
sudagar dagang lungandon

yèn trah Mataram iku
nora wania mati prang pupuh
sayêktine kapiran uripirèki
pasthine saturunipun
turun pisan tabokan wong

turun ping têlu mikul
wong nora idhêp gawene iku
tan angrasa uripe prasasat mati
kapindho durakèng ngèlmu
kasiku dene Hyang Manon

wong kang wêdi ing lampus
angumpêtakên ing umuripun
umur iku wêwatêse wus pinasthi
yèn parêk ing ajalipun
tan kêna ginawe adoh

yèn adoh ajalipun
ingêlêbana gêgaman sèwu
tanpa rowang yèn durung watêse prapti
wong siji ngamuk wong sèwu
tan mati akèh kalakon

ana wong duwe catur
duk adhi mas maksih nèng prajagung
mandahane ya Pangeran Rôngga iki
milua murwèng prang pupuh
ngungkuli mring raka katon

mêngko nora tinêmu
ing besuk apa patêmonipun
liwat têmên ing pangarêp-arêp mami
wajibe ing kadang sêpuh
ginajulan kadang anom

Pangran Arya Purubaya
sawusira maos tulis
madêg suraning wardaya
sangêt dukane rakaji
nimbali pra dipati
para mantri praptèng ngayun
pangeran angandika
ingsun iki dèn dukani
dene abêr wong Pagêlèn yudanira

kakang Prabu Kabanaran
dukane yayah sinipi
kalah lan Si Ônggawôngsa
jalêbud bêtah ing isin
kabirènana sami
Bupati Pagêlèn iku
padha bangsane kalah
tan ana gawene urip
Pangran Purubaya sigra pêparentah

mêngko ingsun magut ing prang
kêrigên sapungkur mami
tan kêna jarane suda
sudukan parentah mami
payo kinêpung sami
biting Wanasida iku
pra dipati sandika
miwah ingkang para mantri
atêngara bêndhene munya sauran

tambure adhêrandhangan
ambarung kang carabali
gêgaman samêkta aglar
abra busanèng prajurit
wau pangeran kalih
budhal saking Jamberumput
gêgaman kang pangarsa
prajurit ing Roma sami
pangiride Tumênggung Kartanagara

Ki Tumêng Cakrajaya
ing wurine kang nambungi
Panji Gêdhongwurinira
lan Tumênggung Sawunggaling
Tambakbaya nambungi
pangeran kalih tut pungkur
prajurit kang turôngga
kalih èwu winitawis
kêrigane dèrèng samêkta sadaya

akathah kang dèrèng prapta
kêrigane kang prajurit
ing rêmbag pan sampun dadya
yèn badhe angêpung sami
biting winêton katri
kang kulon wetan lan kidul
êlèr ginawe towang
yèn mungsuh kasoran jurit
apan ana margane palayunira

praptèng wetan Wanasida
angilèn lampahirèki
mêdal sakidul bitingan
nênggih Kartanagarèki
prapta kilèning biting
nuntên ngetan ajêngipun
Tumênggung Cakrajaya
praptane sakidul biting
lajêng ngalèr angetan pangeran prapta

sarêng kukuk sarêng nunjang
apan wong sajrone biting
sami amasang darebas
nadhahi saking jro biting
rame dènira jurit
mangetan mangulon ngidul
gumuruh bêbêdhilan
surake awanti-wanti
kadya guntur surake mungsuh lan rowang

tumênggung kalih manggala
anjênêngi ing ajurit
nancêpakên songsongira
munggèng saluhuring biting
pangeran marêpêki
kinalantaka sinungsun
pangeran dèrèng obah
angêdhangkrang payung kuning
sami mèsêm bupati kalih rêrasan

dingarène ya pangeran
baya kasurupan iki
dene ta atêtêg mana
nora obah dèn bêdhili
kang raka anauri
punika watawisipun
inggih môngsa têbiha
kadhawuhan srat rêruntik
mring kang raka Sri Bupati Kabanaran

Tumênggung Yudanagara
wuwuse anyalawadi
kakang lamun mangkanaa
môngsa mantêpa ing jurit
dede tyase pribadi
tyas sêsêlangan puniku
inggih lamun rêmbaga
kumêdah kula mêdali
yun uninga antêpe wong agung aprang

alon wau saurira
Tumênggung Ônggawangsèki
yèn pun adhi alapura
marang kumêndhan kêkalih
môngsa rêmbaga ugi
amit mêtuning prang pupuh
wau saking akathah
wadyane pangeran kalih
wong Pagêlèn kêrigane sami prapta

Pangran Arya Purubaya
parentah ing pra dipati
karya bètèng lêlumbangan
tumandang kang para mantri
ngangsêg kalawan biting
swaraning bala gumuruh
bêndhene asauran
wetan kulon kidul sami
swaranira kadya kongkang kajawahan

kêrigan andina prapta
wadyane pangeran kalih
kabèh wong Pagêlèn nambang
lêksan wong kêrigan sami
ngêpung ingkang bêbiting
nèng Wanasida puniku
kêmput pangêpungira
amung lèr kang dèn towongi
wong Banyumas minggat sinungan dêdalan

sabên dina bêbêdhilan
jro biting sajaban biting
wong jro biting kasusahan
alami kinêpung kikis
tan antuk ngambil bukti
wong sikêp pangiritipun
lamun mêdal utusan
sapraptanira ing jawi
lajêng minggat sami guwangi kêranjang

sabên dina kagegeran
kulon kidul samya ngrampit
ngajêng-ajêng bantonira
gung utusan marang Têgil
anêdha bantu aglis
lamun barise kinêpung
kumêndhan Rèke lawan
kumêndhan Markèt gung sêdhih
ya ta kunêng nênggih wontên surat prapta

saking Petor ing Têtêgal
kumêndhan sami amanggil
tumênggung kalih wus prapta
inguncalan sêrat jawi
kang saking petor Têgil
tinupiksa têmbungipun
wontên bêbantu prapta
mayore langkung prajurit
Mayor Ubrus saking nagri Batawiyah

tan lami anèng Samarang
mangkya wus anèng Têtêgil
bêkta satus kalih wêlas
dragundêr ingkang turanggi
sawidak kalantaki
Kumpênine Islamipun
pan satus tigang dasa
kalawan kang pra dipati
ing Barêbês satunggal Têgil têtiga

marentahi mantrinira
wau tumênggung kêkalih
samia karya pondhokan
kêstale prasami kardi
wau kang para mantri
sami anambut karyèku
duk angsal tigang dina
kang pondhokan sampun dadi
wontên duta praptane saking Banyumas

duta ngaturi uninga
praptaning Mayor Ubrusting
Salambèr kapitanira
sami prajurit linuwih
gêgaman pra dipati
langkung saking tigang èwu
sèwu ingkang sênapan
kalih èwu waosnèki
tumpêr ingas tilitwi cêmêng lan benang

kathah prajurit Makasar
angkate sadintên benjing
saking nagari Toyamas
mangkana tumênggung kalih
lan kumêndhan kêkalih
pirêmbagan kang amêthuk
Tumênggung Ônggawôngsa
sapanêkar para mantri
tan kawarna ing dalu wuwusên enjang

apan sami pirêmbagan
cinacah ingkang turanggi
kang prajurit kalih bêlah
wêdale saking ing biting
kori lèr dèn margani
prapta jawi kilèn sampun
baris mêngsah tinunjang
rame campuh ing ajurit
pan tinundha lor kidul ing prang sumahab

kang kidul dalêdêg samya
angilèn samya nututi
gumuruh surak wurahan
Tumênggung Ônggawangsèki
ngalèr mèt papan kêdhik
tinut wuri gya pinukul
rame dènira aprang
adangu bêdhil-binêdhil
kawuwusa Kumpêni ingkang lumampah

mirsa swaraning sanjata
rinikat dènnya lumaris
pangarsa Tumênggung Têgal
lawan dragundêr sapalih
mêdal margi wanèki
lajêng anungkêbi mungsuh
ambendrongi sanjata
kang mêngsah pinêlak sami
karepotan wong Roma kathah kang pêjah

pinêlak malih ingidak
tinungkêban kanan kering
rusak akathah kang pêjah
upêsir pêjah satunggil
tinumbak saking wuri
dènira nglancangi mungsuh
Tumênggung Ônggawôngsa
pangamuke ngowak-awik
ambalasah bosah-basih ting salêbar

kang kari balêdug giwar
sasaran mawur angisis
wangsul Kumpêni sadaya
Mayor Ubrus sampun manjing
marang sajroning biting
Kumpêni drèl kalaganjur
Tumênggunging Toyamas
mêthuk têtabean sami
pra tumênggung lan kumêndhan kalih pisan

sampun tata pêpondhokan
sagung bupati pasisir
nèng loji sami salaman
Mayor Ubrus paring tulis
saking Dêlèr Samawis
sakawan sêrat puniku
kumêndhan kalih lawan
bupati kalih nyatunggil
duk binuka Ki Tumênggung Ônggawôngsa

ing mangke pinaring nama
parentahira narpati
mijil ing Idlèr Samarang
namane dipun salini
nama Ônggawangsèki
ing punika kang rinacut
Tumênggung Arungbinang
pêparing dalêm ing mangkin
wus mupakat manggalanira barisan

Mayor Ubrus pêparentah
lamun kumêndhan kêkalih
Rèke Markèt tinimbalan
marang nagari Samawis
minggah kapitan sami
katrima pakaryanipun
dene ta ingkang dadya
sêsulihing senapati
pun Kapitan Salambèr gagah prakosa

wau undure kang mêngsah
Pangeran Purubayèki
Pangeran Mangkukusuma
miwah kang para dipati
rêmbage tilar sami
pabitingan Jamberumput
ngalih dhatêng Rêrambat
nênggih ing baris Kumpêni
bumi watês Pagêlèn miwah ing Roma

Mayor Ubrus atêtanya
mungsuh mangke wontên pundi
Ki Tumênggung Arungbinang
alon dènira nauri
mêngsah sampun anêbih
nèng Rêrambat barisipun
bumi Roma kang wetan
Mayor Ubrus angling malih
adandana payo nuli pinaranan

sigraundhang saha bala
wau tumênggung kêkalih
tuwin Kumpêni parentah
Kapitan Salambèr nênggih
tinuding magut jurit
lan dragundêr patang puluh
satus Kumpêni Islam
tigang dasa jalan kaki
pra dipati Têgal Barêbês palihan

Ki Tumênggung Arungbinang
mangke manggalaning jurit
kalawan Ngabèi Roma
Kumpêni Islam nambungi
nulya bala Kumpêni
Salambèr pangiridipun
wuri pasisir samya
asri busanèng prajurit
kawuwusa kang baris nawung asmara

barise pangeran kalih
lawan sagung pra dipatya
sampun miyarsa wartane
lamun Kumpêni anglarag
pangirid kang ambêkta
Tumênggung Ônggawangsèku
ing mangke pinaring nama

mila mindhak gêng kang galih
ran Tumênggung Arungbinang
ing ayuda manggalane
ênggène pangawat kanan
Kumpêni munggèng dhadha
kang pangawat kiwanipun
sawadya Ngabèi Roma

wong pasisir anèng wuri
rumêksa Kumpêninira
gangsal atus sênapane
mêngsah kang nglarag punika
cacah ingkang kapalan
botên langkung pitung atus
kalih èwu kang adharat

wus têlas ature têlik
pangeran asru ngandika
batur iki ing cacahe
prajurit ingkang turôngga
tigang èwu sadaya
dharat ana limang èwu
dubilah pagene kathah

tandhinge apit sayêkti
ayo padha ngantêp ing prang
kang wadya atur sêmbahe
inggih suwawi bêndara
sami saur kukila
tinata pangawatipun
ingkang kiwa Cakrajaya

têngên Kartanagarèki
turangganira tinata
pangeran kalih dhadhane
kêpung pangawat lan dhadha
saking gunging gêgaman
ra-ara dhêndhêng ngêndhanu
turôngga apindha karang

tan dangu mungsuh kaèksi
katon atabe gêgaman
anggamêng doh wêkasane
Kapitan Salambèr mulat
panggabage kang mêngsah
nèng êndi bapak tumênggung
têtêmua lawan ingwang

ki tumênggung dèn aturi
tan adangu praptanira
mojar Kapitan Salambèr
inggih kadipundi bapak
mungsuhira akathah
punapa antuk bêbantu
saking nagri Kabanaran

duk prang Wanasida nguni
botên samèntên kang mêngsah
ki tumênggung lon saure
rumiyin nèng Wanasida
mêngsah baris martiga
kang tuwan prangi rumuhun
kang kidul kilèn sadaya

wetan tuwan tan udani
puniki dadya satunggal
milane samèntên kèhe
têlik kula ingkang warta
tan wontên bantu prapta
sampun susah yèn puniku
kula wruh boboting aprang

botên angunakarani
yèn ta sampuna bêndara
puniku pangran kêkodhèn
akêrêp prang lan kawula
pan dèrèng nate uga
bêbayani yudanipun
luwung kawus kalampahan

dene Pangran Mangkubumi
balaa satus kewala
kula lungani kemawon
botên kêna tinadhahan
lamun Pangran Purbaya
wuwuha malih puniku
inggih tuwan lila dika

kula gitike rumiyin
pangawate ingkang kanan
sok sêmpala pangawate
adate ngatut kewala
botên darbèni kêkah
Kapitan Salambèr jêtung
lah iya sakarsanira

ki tumênggung ngidul malih
anunggili balanira
miwah mantri panêkare
wontên kuda kalih bêlah
ki tumênggung nèng ngarsa
milihi wadya kang purun
pantês binêkta mangarsa

sawêg anata prajurit
mungsuhe katon ngareyap
ingkang cinipta luwange
ki tumênggung yèn ayuda
wantêr nora pasaja
dadya kuda pitung puluh
ingkang ginawa nèng ngarsa

janji sarêng anyamêthi
ngikal bêdhil balimbingan
sarwi ngalih camêthine
ênggone nèng ngarsa pisan
ngabani bala sigra
lumampah ririh rumuhun
amarani goning mêngsah

mungsuhe alon ambêdhil
pambêdhile nora tata
têtela gêmpal atine
Ki Tumênggung Arungbinang
mangsit nyamêthi kuda
kang turôngga pitung puluh
sarêng dènnya nyabêt kuda

tinunjang mawur duk sami
ambêdhil sarwi lumajar
kyai tumênggung balane
kang wuri nusul sadaya
Tumênggung Arungbinang
wus têbih gènnya bêbujung
mingêr ngajêngkên pangeran

pangeran nolih ing wuri
katon pagawate sêmpal
lan Arungbinang praptane
ngikal bêdhil balimbingan
gègère manah gêmpal
barise mawur sumawur
Kumpêni ngangsêg abayak

saking wuri bendrong bêdhil
saking agiris lumajar
anggêrus sirna barise
kudewon datanpa karya
kadya anggiring sangsam
wong siji mungsuh sapuluh
kang sapuluh kadhungsangan

wus têbih dènira ngusir
Ki Tumênggung Arungbinang
miwah Kapitan Salambèr
sami kèndêl abêbandhang
watawis saonjotan
kapitan suka gumuyu
bênêr ujare si bapak

têlik ingkang atut wuri
praptane atur uninga
pangeran kèndêl Kabumèn
badhe bêbiting santosa
pinggir lèpèn Luk Ula
ngupaya ingkang tarêjung
ngiras bantêre Luk Ula

sami mundur kang ngampiri
têlas baris ing Rêrambat
lajêng mring wana sêdyane
prapta mèh sirêping arka
lajêng mring loji samya
wus panggih lan Mayor Ubrus
tumênggung lawan kapitan

katur sasolahing jurit
tuwan mayor langkung suka
katur wontên ing Kabumèn
mêngsah apacak bitingan
Mayor Ubrus lingira
benjing yèn wus pitung dalu
dawêg sami pinurugan

ki tumênggung gih suwawi
badhe ngundhangi budhalan
amrêp mungsuh nèng Kabumèn
wadyagung sami samêkta
kunêng ing lampahira
wus prapta sêmayanipun
budhal sagunging gêgaman

kang môngka cucuking jurit
Ki Tumênggung Arungbinang
lawan sakônca mantrine
sumambung Ngabèi Ngroma
sinalusup Walônda
dragundêre patang puluh
lan sawidak KumpêniSlam

nuli ing wuri nambungi
Tumênggung Yudanagara
sawadya kônca mantrine
nulya munggèng wurinira
Mayor Ubrus sawadya
pasisir para tumênggung
gêgaman awarna-warna

kadya kang parwata gêni
saengga palasèng patma
wontên mêngsah panganjure
wontên nêmatus turôngga
mapan panggenanira
wontên dhusun Jêrukgulung
tumingal mungsuh gêng prapta

sauran bêndhe tinitir
Ki Tumênggung Arungbinang
lawan Kapitan Salambèr
anandêr sami turôngga
kalih atus watara
tan taha pangundhangipun
mungsuh mawur amratiga

Salambèr têtanya aris
ki tumênggung paran karsa
mungsuh makètên kathahe
ki tumênggung aris mojar
mungsuhe masang gêlar
winalèkkên gêlaripun
wong gawe gêlar-ginêlar

tiru wong Pajang Matawis
tuwan môngsa kêdadèna
kaya kula wong Pagêlèn
gih tuwan môngsa mantêpa
lan môngsa têlatèna
kang ngalèr ngilèn angidul
puniki pikir kawula

desa gêng kilèn puniki
dika dhêdhêp jro pomahan
kula bêktani salawe
kêkalih mantri kawula
tunggal kalawan dika
kula ing mangke lumayu
kasusu kelangan dika

pasthi kula dipun usir
kula lumayu kewala
yèn kaliwat pamburune
andika tugêl ing têngah
sampun angangge tata
pan kula anuli wangsul
anjambak saking ing wuntat

mèsêm kapitan nauri
iya bapak wus prayoga
sigra mangkat sabalane
aling-alingan padesan
dupi kapitan têbah
kyai tumênggung angidul
lampah karya gudandapan

kadi wong kelangan lari
polah kinarya gudandap
sarwi alok payo-payo
Arungbinang kantunira
mêngsah agêng tyasira
pating barubul bêbujung
Ki Tumênggung Arungbinang

kadya kaburu nututi
gumrubyug pambujungira
kadi kasusu gugupe
prapta gènira kapitan
wau ingkang singidan
sigra mêdal saking dhusun
kang bujung tinugêl têngah

anambur sarwi ngêdali
cinakuthak mungsuh rusak
kang binujung bali kabèh
anungkêbi saking wuntat
kuwur kathah kang pêjah
ulêngan kadya tinumpuk
tan bisa malês tinumbak

wolung puluh kang ngêmasi
miwah ingkang tatu kathah
agundhil pating palopor
wong gêlar kêna ginêlar
tiru Pajang Mataram
yèn kacêluk wani ngamuk
wong Paglèn nangis kewala

kalih atus winitawis
turôngga ingkang kabandhang
tumbak bêdhil tambuh kèhe
kang kari tan rupa janma
gêgêluprut jêblogan
kang rikat palajêngipun
ing Kabumèn sampun prapta

binuru kuwalik-walik
samarga-marga kèh pêjah
nèng dhusun Soka kèndêle
kang lêlampah anèng wuntat
Mayor Ubrus kalawan
pra dipati samya ngungun
samargi kathah pêpêjah

baris agêng sami prapti
nunggil anèng dhusun Soka
ing ngriku sami makuwon
Salambèr sami tinanggap
para upêsir samya
sasolahira prang ngayun
dene sagung pra diwatya

samya takèn tingkahnèki
mring Tumênggung Arungbinang
galêthêk mênthêl yudane
tan rêkasa kèh pêpêjah
ing dalu pirêmbagan
Kabumèn gèn mungsuh agung
apacak biting santosa

têlike tumênggung prapti
pratela gunêm mring mêngsah
nadhahi badhe rêrêmpon
ingkang darbe kadang pêjah
ing prang wingi punika
ingkang sagah sami ngamuk
Mayor Ubrus atêtanya

hèh sudara kadipundi
adate wong bôngsa dika
punapa ingkang kalakon
Ki Tumênggung Arungbinang
alon ing saurira
tuwan botên adatipun
kandhêg ing lambe kewala

dene wong Pajang Matawis
saujare kalampahan
yèn bôngsa kula Pagêlèn
tuwan arang kalampahan
ing benjing-enjing tuwan
gih kula malih nèng ngayun
têka tuwan tingalana

Mayor Ubrus angling malih
marang Tumênggung Toyamas
sudara paran pênêde
punapinggih benjang-enjang
wasisan pinurugan
punapa inganti besuk
Tumênggung Yudanagara

saure manis aririh
apa tuwan punya sukak
kula pandhèrèk kemawon
nanging tuwan sok rêmbaga
lan kang duwe nagara
puniku kakang Tumênggung
Arungbinang kang waspada

yèn mungguh nagarangriki
tuwan isia punapa
sayêkti kawruhan kabèh
Ubrus manthuk sarwi mojar
paran Tumênggung Têgal
hèh Têgal para tumênggung
kabèh paran budinira

Tumênggung Têgal nauri
kang tuwa Rêksanagara
sampun tuwan pindho gawe
rina wêngi ya sumôngga
botên susah anganyang
prajurit Kumpêni bêtul
laki-laki wong Tatêgal

kagyat kang samya miyarsi
durung ana kang mangkana
bupati wutah wadine
ngilangakên kasujanan
dêstun saruning praja
kang mêntas muwus kaduwung
tumungkul dènira lênggah

Mayor Ubrus marentahi
yèn anglarag benjang-enjang
amukul baris Kabumèn
ing dalu dènira undhang
kunêng wuwusên enjang
munya têngara gumuruh
budhal panganjuring lampah

wadanane sèwu nênggih
Ki Tumênggung Arungbinang
lawan sakônca mantrine
ing wuri Ngabèi Ngroma
lan prajurit sadaya
sumambung Kyai Tumênggung
Yudanagara Toyamas

wurine bala Kumpêni
anggamêng abra markata
wurine pra dipatine
ing Têgal bala ngêndharang
pindha giri puspita
kadi wontên pitung èwu
ingkang prajurit kewala

lampahe yèn winatawis
sawêg angsal saonjotan
wus kapêthuk pacalange
bala Kumpêni ngundhangan
aja na sudi karya
wontên kuda tigang atus
kinèndêlakên kewala

lampahe mêmèrèt nguni
nganthar angênginthar-inthar
amrih tinurut margane
ngapusi mring êmbêl samya
Tumênggung Arungbinang
tan anurut marginipun
amèt margi pêpucungan

lampahipun wau gêgaman kang agung
prapta kilènira
ing Kabumèn pan kaèksi
bitingane kang mêngsah samya têngara

mulat lamun praptane kang mungsuh agung
bêndhe asauran
angrantêg kang carabali
banderane pinanjêr luhur bitingan

sapangidul panjêran banderanipun
wontên salawe prah
kang mêngsah sami ningali
pêpatute kaya wani rêrêmpon prang

lampahipun ki tumênggung menggok ngidul
gêgaman sadaya
nurut kang dadya pangarsi
mungsuh ing jro sami mulat kang lelampah

kèndêl jêtung mangu-mangu Mayor Ubrus
manggil kang sudara
kinèn wangsula duk prapti
ngarsèng mayor Ki Tumênggung Arungbinang

milanipun lampah andika mangidul
mungsuh sampun cêlak
ênggène wetan puniki
têka ngidul inggih ngulari punapa

ki tumênggung alon dènira amuwus
lagi kalih kêcap
Mayor Ubrus goyang angling
ambasêngut sarwi agoyang kapala

apa itu beta kira takut mungsuh
sira wêdi aprang
dika lumayu nèng wuri
gih Kumpêni kewala kang anèng ngarsa

sauripun gih sumôngga Mayor Ubrus
sintên kang tinêdah
ing lampah kang mianjuri
alon muwus wau Tumênggung Toyamas

sintên wêruh dalan ingkang gampang ewuh
kula wong Banyumas
dèrèng wruh jajahan ngriki
ingkang wêruh liya kang duwe nagara

gya sumaur ing Têgal para tumênggung
puniku sayogya
tinut kang duwe nagari
tuwan mayor rinêbahakên ing kathah

kinèn laju sira kiyai tumênggung
angidul kewala
mungsuh sami anyuraki
lampahira maksih angidul kewala

Mayor Ubrus langkung kaku ing tyasipun
manggil Arungbinang
lah kadipundi kiyai
botên-botên kula ngarti karsa dika

mungsuhipun sakalangkung parêkipun
têka lanthang-lanthang
mungsuh prak dipun tambuhi
sauripun tumênggung langkung watkata

gih puniku cêlak kalamun dinulu
yèn pinaranana
angèle kapati-pati
manawi ta turôngga kang sagêd ngambah

jaran mabur ngawang-awang sabanipun
bilih sagêd ngambah
kali Kabumèn puniki
langkung gawat tur wuwuh pinarantenan

kali kuwung pinggire langkung têrajung
bitinge kinarya
anjathok pinggiring kali
gih karêpe mungsuh ngriku tinunjanga

cinacubluk yèn purun binêkuk-bêkuk
kang wruh datan arsa
yèn mastani buta tuli
binalithuk ing mungsuh kinarya jakat

ingkang kidul têbih akêdhik puniku
kaline wus pêcah
mila ran kali Pamalih
mangke sami tiningalan kang waspada

lèpènipun tur radin pêpinggiripun
nadyan jaran picak
ing ngriku sagêd lumaris
mangke kula nabrang kariyin mukul prang

sami rêmbug upêsir para tumênggung
ubrus langkung susah
dhêlêg-dhêlêg tan bisa ngling
ki tumênggung ingatag upêsir kathah

sigra laju lêga tyasira tumênggung
dadya gêlarira
wus canthèl kang têngga biting
tinunjanga janjine manut kewala

tan adangu wus prapta panggenan wau
tan dangu ngidulnya
prapta jog kali Pamalih
lampah rikat longkangan gêgaman kathah

ki tumênggung tan kandhêg sabalanipun
surak mawurahan
pambêdhile wanti-wanti
mêksa nunjang ki tumênggung sampun mêntas

lajêng nêmpuh kang tunggu biting lumayu
wau amukira
mungsuhe malêdug ngisis
pangerane kalih pisan wus lumajar

duk andulu Kumpêni lan pra tumênggung
lamun Arungbinang
wantêre anglêliwati
ngungun eram Mayor Ubrus analôngsa

samya guguk mayor ngabani dragundur
enggal anusula
sudara Rungbinang tuwin
mukul mungsuh dragundêr nyandêr sadaya

pra tumênggung gumrubyug panyandêripun
sadaya wus nyabrang
sarêng lan bala Kumpêni
samya nusul mring Tumênggung Arungbinang

mungsuh wau kacandhak mati sapuluh
nênêm ingkang gêsang
wus samya dipun bandani
ingaturkên mring mayor sadayanira

