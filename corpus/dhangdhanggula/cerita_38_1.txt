kawuwusa Radyan Damarsasi
sapraptane jro kithèng Prabalingga
nèng nmargi prapatan rèrèn
apan kêsaput dalu
ri sêdhêngnya purnamasasi
bêntèr manglela sumyak
radyan sêbdanyarum
paran Sêbdapalon ingkang
prayogane ing lampah dèn angsal kardi
karsane sang kumara

Sêbdapalon umatur ring gusti
tuwan gampil wong acampuh ing prang
yèn wus wruh ing pakaryane
karya kêng agal alus
agalira rêbat nagari
atandhing kasudibyan
suraning apupuh
karya tilase sêjagat
pujèningkang tumuwuh ingkêng ngèstrèni
narik mring kaluhuran

luhurira tumêkèng ing pati
titi tumrap wiciksèng kêlagan
luwih agung nugrahane
langgêng kinusyèng tuwuh
lulurira parusyèng bumi
saturun praptèng têdhak
jinurung dewagung
sinaidan bumintara
gunadèng rat tan wontên ingkang munjuli
kapunjulaning aprang

dene ingkang alus ngabên gaib
gaibing Yyang Sukma
pasrah dhatêng juwatane
tan lyan sinêdyèng kayun
pêngayune lênggawèng pati
rêbut sih ing kasidan
sida bôngsa luhur
luhure wong marcapada
sadèrèngnya tinitah sampun pinêsthi
pêsthi mring kaluhuran

èsmu mèsêm rahadyan minantri
kapranan tyas pambêk kawisiksan
wusana arum dêlinge
paman ingsun mituhu
sakarsanta amramugari
agal alusing tindak
tindak kang mrih pupuh
Sêbdalon matur nêmbah
yèn suwawi tandhinga prang padha siji
nanging yya cidrèng lampah

angandêla karsaning dewadi
sintên kinarya ungguling jagat
amêsthi unggul yudane
mokal Yyang Juwatagung
ginggang dènnya akarya pêsthi
papêsthèning manungsya
ing wusananipun
tuwan antêpi yèn titah
wus têtela minta kaona kêng gaib
gaib de kêng sarira

bonggan gawe manira tut wingking
ngarsa-arsa kanugrahan tuwan
mandhêga dadi lêlakon
yèn kintên badhe wurung
nêdha mantuk mring jaman pati
yèn kintên sinung arja
ing pamuji tutug
mèsêm Dyan Damar Sêsôngka
Palonsêbda juwit aturnya mring gusti
nêdha suwawi mangsah

anjujuga sêmadyaning puri
datan keron kang tinuju manah
Menakjingga padha ijèn
yya ngantos wowor sambu
keron budi kathah kêng tandhing
kuwur pêmawasing tyas
mring sukma kêng agung
pintên banggi mangke ngêpak
jênang dodol sêga gorèng lawan inthil
mèsêm Radyan Sêsôngka

Nayaginggong anambungi angling
bêtul tuwan mari lêkas brangkat
dhalêm banyak ikan dhèndhèng
muwah banyak nyang gêmuk
brapa-brapa kuwih srêrabi
mrêtega roti muwah
lagi sama jrêruk
saya dhatpêt kabar trang
Menakjingga abanyak dhipunya gundhik
dhikrêja prêkêcêkan

tandya mangkat rahadyan minantri
lampah sandi tanpa jalma mulat
katiga lan parêpate
sêdyanya kang jinujug
pakuwone kang para putri
prapta ing pagrê bata
pan ingusap sampun
pinêsu kang puja môntra
banon mêndhak radyan tandya anglêbêti
tênapi parêpatnya

lênglêng mulat rakiting purasri
siluk-siluk silaning kêkayyan
kayoman taru mangrompyoh
sêdhênge babar santun
santun atap tumraping têpi
têpining batu rawan
ing awan madulur
dulur-dulur kaidrêran
midrê-midrê rahadyan rêsêp mangliring
ngliringnya karungrungan

winurcita sagung para putri
garwanira risang Urubêsma
kawandasa tri kathahe
tiga padmènirayu
ayu samya atmajèng raji
Sang Dyah Juwitawatya
garwa ingkang sêpuh
Juwitaningsih panêngah
warujunya Juwitaningrum sang dèwi
tri samya manuhara

dene sang dyah sang Juwitawati
gandhang bêsus olah kawiragan
gandês pantês lêlewane
rêspati sara alus
pamulunya mangroning sari
Juwitaningsih sang dyah
mêjana ing têmbung
dêdêling pêngadêk raras
pamulunya pindha lilin pêthak kengis
solah raga krêrana

tan kêbatang warnanyayu luwih
mung sêdhêpe sasolah netyarja
kang ngêdusi mêmanise
Sang Dyah Juwitaningrum
pamulunya pindha wratsari
lir gambar munggèng papan
èsmu gandrung-gandrung
nyênyêt manising pangucap
mung liringe sumêdhèt lir patrêm kengis
prak atènira kongas

tan ingucap rèhning para putri
warna-warna endahe winulat
ngracak mêmpêng birahine
lyan lumrê rayung-rayung
manis gandhang manis prak ati
gandês manginggar manah
sengoh kêmpyang ruruh
sedhok sêdhêp dhangah-dhangah
lêncêp mêsês luwês tan luwas jukining
gumrining dhandhing mantras

kanthèt pantês pradikês ajait
dlongèh-dlongèh cèthi ngingah raras
gandrung jagrê gêndrèh-gêndrèh
dyan kawiragan bêsus
moblong mêndal gilik tarincing
andlèdèr larah-larah
galak ulat arum
amayêng mêsês kumêclap
sêkar banjar gilar-gilar ana kadi
manderah munggèng gêlas

kang satêngah raras kadya hèr tih
kang satêngah raras arak adas
roti baskuit myang tangkyèh
sawênèh rarasipun
lir manisan kêng kolang-kaling
wênèh raras hèr mawar
ana raras hèr trus
ana kang raras hèr krêras
ana raras ambar sêpatrê lan malih
ana kang raras hèr mas

wênèh kadya rarasnya hèr muslim
wênèh kadya tras we wijil mandras
malih ingkang satêngahe
lir gêndhis rarasipun
wênèh raras kain suratis
wênèh raras prêsmad
kang satêngahipun
ana kadi raras dinar
wênèhira ana raras dirham malih
ana raras wang krêtas

kang satêngah ana raras kadi
marijêpun miwah gunting prasman
myang gambir kusta rarase
sawênèh rarasipun
ana kadya bathik Bêtawi
sawênèh raras slukat
kang satêngahipun
ana raras kadi kêmpyang
wênèhira ana ingkang raras kèngsi
malih ingkang satêngah

apan ana ingkang raras suling
wuluhira wijil bobat sêkar
ana kang raras sonderan
myang raras ricik panrus
wanèh ana raras hèr loji
tênapi kang raras jam
malih rarasipun
ana kadi dintên sulah
kang satêngah ana ingkang raras gêndhing
wênèh lir kayu anyang

aglar anèng ing natar aninis
munggèng pangyoman naga sêkar
para garwa kingkin kabèh
pujinya mring dewagung
nora bêtah samya nyênyèthi
marang Sri Urubêsma
kapan baya rawuh
prajuriting Majalêngka
kang sudibya surèng prang anjayèng rêsmi
kang bagus kadi Parta

winarnaa Radyan Damarsasi
sampun dangu marpêki para dyah
nyamar ampingan witing ron
nukma ingkang pirêmbuk
malar dadya panimbang galih
dènnyarsa tandhing lawan
Menakjingga Prabu
duk myarsèng pagunêming dyah
radyan mèsêm anggêgêt sajroning galih
galih wus nimbang raras

Dyah Juwitawati dènira ngling
mring pra maru surasaning manah
paran yayi wusanane
ginarwa ratu ucul
kinatulah ing para rêsi
arus amising jagat
kêsanglat ing ratu
saha Prabu Brawijaya
dewa wantah rinusak kêng praja niti
tan wurung asung walat

kaku têmên rasaning kang ati
dadi garwa kapêksa kewala
sapa gêlêm nginggatake
sun ngèngèri satuhu
ingsun anggêp guru sayêkti
sokur ginarwa pisan
ingsun kapingin wruh
rasane krama wong waras
aja kaya sang nata ing manah baring
dhapure kadi luwak

Dyah Juwitaningsih anauri
sapunika kawula mèh pêjah
jinêmalan mring sang katong
ulun kinarsan lulut
alênggana kêpati gêthing
lir mulat buron alas
ing manah sru koguk
mila ngantos jinêmalan
ulun têmah suka lila têkèng pati
lir rêsmi lan wong buyan

Dyan Sêsôngka lathinya ginigit
kapêtêg dènnya gumya ing manah
ya ta garwane wuwuse
Sang Dyah Juwitaningrum
mingsêk-mingsêk sang dyah anangis
kakang bak nêdha kesah
dhatêng Majalangu
bêja kêncandhak ing marga
suka lila kawula tumêkèng pati
tan sotah Menakedan

datan sudi ingsun angladèni
kaniaya nguni rama tuwan
ulun jinung mring sang rajèng
Juwitawati muwus
yayi dèwi dèn rèrèh dhingin
pira bara ing benjang
wong ing Majalangu
ana kêng nanggulang yuda
atênapi andhustha sira lan mami
myang mara maroningwang

radyan mantri angrês kang galih
galihira lir sinêndhal-sêndhal
miyarsèng dyah wuwuse
tansah kang jaja inglus
Radyan Sôngka kêsmarèng kingkin
ya ta sagung para dyah
akathah kang wuwus
sawênèh ana karuna
ngajap-ajap prajurit ing Maospaid
ge-age têkèng luwar

Dyan Sêsôngka saya ngrês kang galih
wimbuh sangsaya marwatasuta
wusananira adhèhèm
kagyat sagung pra arum
wênèh nyana sri narapati
sawênèh ngadêk bubar
ana kang lumayu
wênèh mawang wanti mulat
myat syararum dudu syarane sang aji
gêpah dènnya pinaran

sang dyah tiga anyapa mawanti
Radyan Sôngka sabdanya wor gumya
arum amanis syarane
ingsun wong Majalangu
Damarwulan sinambat ing sih
arsa prang tandhing lawan
Menakjingga Prabu
sang dyah kumênyut ing manah
kêmanisan myarsèng syaranya dyan mantri
kadya mêcatnya yusya

para sang dyah samya anyêlaki
Dyan Sêsôngka duk ginggang sing prênah
nglela kêtawang citrane
sang dyah sri ngrangkul gapyuk
mring wêntisnya radyan minantri
samya matur wotsêkar
tuwan ingkang rawuh
punapa dewa ing syarga
namur kula wêcana samya kasyasih
punapa ta manungsa

radyan mantri mèsêm awor ing ling
ya manungsa satuhune ingwang
prabu rara kawulane
nanging sinêdyèng kayun
nanggulang jurit
sinran ing Majalêngka
ya ta kang pararum
sarêng saèstu manungsya
astanira winêdhar tandya wotsari
tumêngèng nganthi brôngta

cinarita para arum
kang lumayu samya bali
agêbagan arantaban
umarsèng mring radyan mantri
kubêng gantya ngèstupada
kalêlêngan ing tyas brangti

momorkên ing tyas juwêt rum
ririh matur migênasih
ngasih-asih prana mulat
lir mulat têpa palupi
sangking sasunggingan anyar
sajêg tumitah nèng bumi

durung paja-paja wrêruh
mèmprê mirib lir dyan mantri
kumudug sariranira
sumyak gumêtrê tyas brangti
samya rongèh pilênggahnya
kumyus karingêtnya mijil

ting gadhêpêk rêbat ngayun
sêkathahe para putri
Rahadyan Damarsêsôngka
nora nyanani ing liring
kang pinêlêng mung têtiga
pêngarsane para putri

Dyah Juwitawati gupuh
anyaosi kasur sari
radyan mantri lênggah ana
pisunggatane kang cèthi
eman kagêpok ing kisma
mênawi sinrêrêng mami

ing juwata ingkang agung
pra bêthara kang linuwih
cèthi tuwan lêganana
sumôngga pinraka gusti
radyan mantri dêlingira
luwih panarima mami

iku kamuktèn ngaluhur
ingsun ajrih anglungguhi
manira durung winênang
ing sang mahaprabu dèwi
pan maksih sapadha-padha
iya sira lawan mami

Juwitaningsih umatur
gusti sunggataning cèthi
gantya lawan puspa krêna
agêmên sang jayèng luwih
cèthi tuwan lêganana
pratôndha kêng aksamasih

radyan mantri sêbdanyarum
luwih panarima mami
iku kasukaning manah
trêsandhanewong angsal sih
ajrih dhinginkên sukèng tyas
rarênggane wong amukti

matur Dyah Juwitaningrum
pukulun kula burati
sêdhêng mêntas alêlampah
sumrah kang sarira gusti
suwawi agêmên radyan
gèn ulun karya pribadi

suwawi gusti sang bagus
pukulun kula konyohi
radyan mantri mèsêm nêbda
luwih panarima mami
ewuh andhingini lampah
ing sang mahaprabu dèwi

dyah tiga nyêlak ngrêpayun
gusti sang anjayèng luwih
lêgakna tyase kang brôngta
prêtandhanana trêsnasih
kang cèthi kawêlasarsa
gusti nimbangana kang sih

èsmu mèsêm sang binagus
sêbdanya mangasih-asih
aprana panuju ing tyas
iya dèn padha aririh
tan lyan kang sun sêdyèng manah
mung prang lan Sang Urubêsmi

ing mêngko durung kêlakun
môngka dhinginkên sukèngsih
ulun merang ing juwata
sinurak isining bumi
durung karuwan ing lampah
kathahên inggaring ati

yèn kasiku ing Hyang Luhur
kalonglonganing nugrasih
angur baya sêlamêta
yya nganti kuciwèng jurit
yya tinutuh ing budyarja
toging prang pêngarsèng kardi

mendah sang pusakaning rum
prabu kênya Maospait
tiwas margèng kaluputan
ngong tambêt susilèng bumi
kang liniga murdèng titah
kasampurnan kyating jurit

para putri pan èsmu luh
lênggahnya saya ngrakêti
rakêt manah karungrungan
majêng samya angledhoti
wênèh nôngga-nôngga asta
wênèh ngusap-usap wêntis

gulat-gulêt brôngta wuyung
akathah kinarya sandi
sandènira bara-bara
kathah ature pra putri
rahadyan têguh tyas arja
sasêmang ngecani galih

Juwitawati umatur
sarya goyang-goyang wêntis
suwawi gusti tindaka
mring pakuwone kang cèthi
punapa ingkang kinarsan
dhahar dhêdharan sumaji

Juwitaningsih umatur
ngrangkul lambungnya dyan mantri
suwawi radyan panduka
mring kuwon kawula gusti
dhatênga ing sakit pêjah
cèthinira anglabuhi

matur Sang Juwitaningrum
sarya anungkêmi wêntis
asta ngasta astaning dyan
sinunggun-sunggun mintasih
sakarsa panduka radyan
gusti kawula tut wingking

kathah kulwoning pararum
ing pundi dipun karsani
kawula gusti tut wuntat
ambêbuntar anyênyèthi
awon dulonipun radyan
pinrak ing natar sang pêkik

sang dyah akathah kang atur
ing sang kadya dewa luwih
manggulêt nglendhoti pangkyan
prêmbayun amidih wêntis
kumêpyur tyasira radyan
wuwusnya arum amanis

wis wungua sang lir santun
tan wurung mêmurung kardi
yêkti uga pambegalan
ingsun ngènthèngna pakardi
tan lyan pamintaningwang
sun panggihna Urubêsmi

yèn sira asih maring sun
idhêpên pitutur mami
yya karya sandhunganingwang
dadya tan wêlas ing kami
ujare padha sih trêsna
wêkasane datan asih

yayi padha dèn jumurung
jurungên ing puji-puji
pujinên ing Yyang Sukmana
lananga ing yuda mami
pêsunên ing puja môntra
têdhanên ing Yyang Sukmadi

wus jamake darbe kayun
wratnya pinuja ngarsi
yèn ta sampun kêlampahan
jinurung ing Yyang Sukmadi
gampil-gampile linakyan
amarna kapirênan sih

tandya kang sunggata rawuh
roti lan mrêtega hèr tih
kopi atênapi puhan
mêmanisan kuwih-kuwih
asrah sumaos ing ngarsa
Radyan Sêsôngka tan apti

tansah angecani wuwus
sampun ingundurkên aglis
sêksana atur inuman
jênèwrê lawan brandhuwin
anggur manis lan anggur kap
winadhahan têmpat losin

Dyan Abdulrahman tan ayun
tansah angewani galih
para putri winrêratan
sinêmbramèng sêbda manis
ginantyan sinawung tingal
linêngêsan solah liring

ya ta winarna sang prabu
bubaran dènnya tinangkil
pracina sênjata urmat
barung tambur lan saruni
têngara syara magumrah
jêmur gêdrê ting kusyasri

pra putri samya umatur
ing Rahadyan Damarsasi
sumôngga gusti ngong samar
Sri Bêsma mantuk mring puri
tan sande yèn kuwanguran
Sang Menakjinggasinêkti

pra putri tan wande lampus
lamun panduka kaèksi
mèsêm Rahadyan Sêsôngka
padha sumingkira aglis
sun papagne Menakjingga
para sang dyah ambondhèti

sêksana sang nata rawuh
ing nataring dalêm puri
nguwuh-uwuh para garwa
tan ana subawèng èstri
pra sêlir manggung bêdhaya
anèng pêpungkuran sami

ya ta Risang Urubêsma
klangkung duka mêmisuh mring pra rabi
mendah ta yèn wus arawuh
Ratu Mas Majalêngka
saya wuwuh dènnya ewa marang ingsun
saiki wus padha edan
tan ngèstokkên marang mami

saprêti wong kurang ajar
anjing gila prêmpuan cukimai
gêpah nimbali pun Dayun
kawula kawrêraga
rinakêt sih winênang panggih pra arum
praptèng ngarsa ngutus sigra
animbali para rabi

pun Dayun mêsat anêmbah
praptèng kuwon kagyat pun Dayun ngèksi
satriya anom abagus
kinubêng ing para dyah
gêpah wangsul tandya tinututan gupuh
mring Ki Sêbdapalon lawan
Nayaginggong amlocoti

sira Dayun winudanan
wudanira dangu slênthiki
bênggang kongkih gya lumayu
anangis sarya wuda
praptèng ngarsa Sri Bêsma kagyat anjumbul
Dayun ngaturakên tiwas
jroning pura kalbon maling

Sri Bêsma bêndu kras nêbda
ya pagene nora sira tandangi
dene sae tutur-tutur
Ki Dayun matur nêmbah
liwat sangking ing wau kawula pikut
nanging ulun katiwasan
kinalihan prêpat kalih

kuwangsul dados kawula
kang pinikut dhatêng prêpating maling
pinala sarwi jinêmur
ulun sarya winudan
Sang Sri Bêsma saya krudhanira asru
mangsah sigra narik pêdhang
anantang dèn tanggan maling

aglis praptèng pêpungkuran
Dyan Sêsôngka tandya mêthukkên aglis
pra putri bubar sumawur
kuwur sangking jrihira
mring sang nata sêdaya manyipta lampus
anuju sêmana kadya
rahina trange kang sasi

magut ing sura kasuran
Dyan Sêsôngka yeka Sang Urubêsmi
gêpah pênyapanira sru
sapa aranmu baya
wani-wani manjing panggyaning pra santun
si mêncuri kurang ajar
ngêmping lara genjah pati

dyan mantri sumaur sugal
iya ingsun prajurit Maospait
ingutus sri nataningrum
amocok murdanira
payo mara tandhing prang kantaran bau
Sri Bêsma bêngis nabda kras
sira wong apa hèh maling

ngling sun abdi sinran karya
magang anyar mantune kyana patih
Damarwulan araningsun
Sang Sri Bêsma sru mojar
durung mukti eman sira têkèng lampus
angur baya anututa
sira sun karya bupati

bagus anom warnanira
mung cacade tanpa kuwur ing kardi
dudu lawanira pupuh
ingsun wus wudhu ing prang
Radyan Mantri manrajèng Sri Bêsma têmpuh
knitir manabêting pêdhang
pêdhang tinangkis crah titis

dan maputrê cangklèt cêngkah
ngungkih kipat kinipatakên gênti
kentas kinentas majunjung
jinunjung gêntya kentas
rikat pasang trêngginas suduk-sinuduk
sambrê-sinêmbrê magêntya
manuduk wantya manitir

trêrampil samya prawira
isthanira kadya prênjak tinaji
singa ginoco sumawur
dahana sirèng jaja
kadya sara ginurenda têmah murub
kyating sura môndra limpat
lir dhêdhali nampar warih

katrang ing côndra tumawang
gêbyaring kang jyala makithlat thathit
lir Sang Mentraga mapupuh
lan digtya Newata byat
kabyat sirèng kalih sudira matêguh
curiga sinarung mangsah
gantya kabuncang katitih

para putri èbêk mulat
dyan waspa drês marasira kêpati
kala Sang Parta sumiyut
kinentas mring Sri Bêsma
matêkap ing byantala pra dyah sru umyung
sambat marma anglês mulat
sira Sang Bêsma kinangsil

umung anglêmbôna ing dyan
mèstuting tyas katrustha tibèng siti
satêmah dèn praptèng luluh
ujar pamojar ingkang
para rabi arus minujèkkên lampus
ya ta sang kalih sudira
dirèng kadibyaning jurit

yambêk sarosa tinêpak
Urubêsma kantaka tibèng siti
sing purwa duksina limut
nir pamyatirèng lawan
sukaning dyah nyana Bêsma têkèng lampus
sawênèh lyan ingkang prapta
byantara sang jayèng jurit

myarsèng nom pamburat puspa
gantyan mulung sing asta kang trêsnasih
manis pamuwusirarum
ming sang tumamèng laga
tan parêngèng wantya winojar pra santun
risang narpati dumadya
madêg paripurna wêngis

mangsah krura sru magalak
mingrê nyandhak talêmpak nrod mangungkih
radyan kinantar sru pangguh
tumibèng jaja gumyar
kinongkih crah gigal Sri Bêsma mangrasuk
kosik kongkal tibèng lêmah
madêg tinrajang tinangkis

asta matikêl lumêsat
mamrêm mangrik mangkya sura katitih
mundur ya musthi sira wus
pusaka bindi kilat
pamojar sru hèh ta sira têkèng lampus
wira wudhu suh sirna das
bpinonah pusaka bindi

risang minantya lumêkas
masang prana kapisan dirèng binindi
manglosod niba sirambruk
ing kisma sru dumilah
maya gilang kunarpa nglela kasyayun
katrang dumling kapurnaman
umung drasa kang pra sari

gigung raja gung magusar
gègèr sumyar sumêbar sru magiris
giris mulat ing sri pamuk
gêpah Sri Bêsma ngatag
warga Dayun kinon mentarkên layon wus
Bêsma Raja kapênuhan
wuru kêsaput ing jurit

de Ki Sêbda Ginggong ingkang
tungkul monah boja kabojan mungging
dalêm kuwone pra arum
anggêrgut kapênuhan
pati nendra panendranira lir lampus
kepyan yèn gusti campuh prang
têkèng layon datan èksi

kinamulèn ing pawongan
mangkya Bêsma maniba ing jinêmrik
weya mêksyèng sah gêlur
de warga Dayun ingkang
mangkyat tanpa mosik Sang Sôngka jinunjung
kêsaput ri bawèng sang yyang
pra juwata widadari

dayun nglênggrê mangrês mulat
lênguk-lênguk sêkala manah kingkin
anjomblong ngantuk magêlur
ing wraksa sêsendhean
umung midrê hapsari samya amuwun
surasa dyan mawèh rimang
mêmanone angrêsêpi

rêsêp marma ing kunarpa
sinawuran mrik gônda kusumadi
mangkara duta winanglut
magêtrê-gêtrê kilat
bajra riris tumawang candra manglayung
èrêm jaladara lidhah
lidhah manampar sru kingkin

bayu midid aputrêran
sirèng papan angêdusi mêmanis
sumringah jyala winangun
sumrikingpuspawarsa
yang yang nendra sawahya niskarèng samun
mêne sêkarèng ingucap
kang lagya abrôngta kingkin

ana putri anyar prapti
kêkalih admèng pêpatya
ing Japan Nglèri wiyose
sasedane kang sudarma
sang dyah kalih dènira
ingambil marang sang prabu
kinudang kinarya garwa

winênang tinandhing ing sih
lan prabu rara ing benjang
datanpa timbang citrane
para garwa kaluhuran
pasmon kumpulan raras
kadya widadari tumrun
sêdhêng wayah cumêngkrama

pidêksa pêngadêk manis
pamulu mangroning sêkar
kadya gambar sang lir sinom
lyan ta kontap lan jêtmika
mayêng nyukli wêdaka
winasis mapan kêng pasmun
nyênyêt pamêdharing sêbda

sengoh wijang matrêm kengis
tingkêsing pada warana
lir pujan rêtna isthane
prêmbayun mungal mêjana
amêmêt maya-maya
mayênge kadya pinatut
tangèh rinêngga ing sêkar

sang dyah putri ing Wêlèri
Kusuma Suselawatya
putri ing Japan sang sinom
Sêsmitaningrum utama
dyah kalih kawuwusa
tansah mrih marganing lampus
ing siyang dalu karuna

lumuh ginarwa sang aji
tansah ngagêm sarya seta
tan pisah patrêm kalihe
upama rinudasmara
mring Sang Sri Urubêsma
nyipta têmah têkèng lampus
tan wurung suduk sarira

mila sang nata tan kongsi
mring sang dyah têkèng asmara
eman sing parimarmane
inganti lunturing driya
ya ta mangke kocapa
sang dyah Sang Sêsmitaningrum
nêbda mring Suselawatya

pajar yèn sajroning puri
klêbêtan pandung satriya
Majalêngka pinangkane
supaya kinarya marga
luwaring glah sungkawa
sang dyah kalihnya wus rêmbug
ngupaya pandung aguna

asumbaga sang lir Ratih
kinêmbar busananira
asinjang lurik têgaron
arja samêkan sri dênta
tinêpi samanisnya
ukêl puspita winangun
acundhuk sêkar wrat puspa

asêngkan maniking warih
singsim jumrut rêtna muncar
kongas rume dyah widane
nglamat mônda nora môntra
sarira lir kêncana
kuninge sawantahipun
mangmngembah karya la-êla

rêspati datanpa tasik
ukur ingusap kewala
saya dumilah cahyane
sarêmêng sinamun brôngta
namung pracina gônda
pagut lawan ruming santun
clêngude tanpa kêbabar

titising waja gumadhing
sêdhênge sêmanisira
pasaja ukur kênyare
lathi gêsêng jêjaidan
kadya tètèsing kilang
nora gandhang nora luruh
sanèse lan para sang dyah

sang dyah sêparan nrus minging
arume anglêlês manah
sinamur kawiragane
nanging ta mêksa kawêntar
sasolah netya malat
wong ayu akarya wuyung
awèh edan wêwarasan

miyos sing natar dyah kalih
ingiring raro pawongan
ngampil mojokan lan gantèn
tan kênyana ing lyan mulat
sêksana praptèng prênah
ing kunarpanya sang bagus
Dayun kang ngadhêp nèng dagan

sêsendhean witing sari
pangoroknya agêluran
risang kunarpa kêtonton
cahya wênês kadya wulan
sang dyah kumênyut ing tyas
awas dènira andulu
layoning sandi gumilang

sang dyah gêpah amarpêki
sêksana nulya sinundhang
ing Sasmitaningrum dene
Suselawati sêksana
amangku padaningkang
sinungkêman kadrêsan luh
sêsambate karya rimang

wong bagus kang lagya lalis
wêlasa mring wong sungkawa
pangeran kang dadi layon
sun têtêdha ing juwata
gusti dèn paripurna
yèn gêsanga sang binagus
cèthine angranupada

ing gêsang tumêkèng lalis
asiha mring awak mara
para kudu kawulane
anyênyèthi amawongan
kênangan gilang-gilang
mangke ulun tumut lampus
angabdi sajroning pêjah

rika Sêbda Ginggong prapti
dangu mangruruh dyan ingkang
campuh lan Menakjinggane
malah sirèng satêmahan
manglayon gilang-gilang
sinungkêman ing pararum
parêpat kalih karuna

sêkala kagyat dyah kalih
sapraptane kang parêpat
sadèrèngira waspaos
sinêngguh Sang Urubêsma
anarik patrêm tandya
nirbaya sumêdya lampus
anglabuhi sang kunarpa

sawusira trang pangèksi
gêpah tanya rika paman
sapa aranmu wiyose
Ginggong Sêbda matur ring dyah
ulun dasih kunarpa
dangu mangruruh tan pangguh
ing mangke layon têmahan

nora suka lila mami
gusti ngong tumêkèng pêjah
panduka kêng nyandhing radèn
yèn mêkatên sedanira
radyan sangking sang rêtna
punapa ta lêrêsipun
utang pati nyaur pêjah

utang lara nyaur sakit
utang isin nyaur wirang
tan lyan pan suka rowange
amêsthi manira gugat
pêngagêngirèng tanah
mring Sang Urubêsma Prabu
minta adil paukuman

sumêdhot sang dyah duk myarsi
wuwusira ingkang prapta
saya kêsmaraning layon
nêbda dipun rèrèh paman
ingsun katêmbe mulat
sapraptaning sun wus lampus
kuwônda panggya gumilang

balik sapa ingkang lalis
paran purwakaning lampah
wong agugat sayêktine
kudu trêrang ing pangucap
mungguhing jaman makam
myang lampah pakartènipun
sarya awas kang ginugat

kang dhingin sarta lan sait
têtela ingkang bayinat
linalar lawan yêktine
mojar Sêbdapalon ingkang
layon gusti kawula
satriya ing Majalangu
kasih Dyan Damar Sêsôngka

ngling Sang Dyah Suselawati
ingsun takon marang sira
balikan apa karyane
malbèng kutha Prabalingga
ing dalu manggih karya
ing wusana têkèng lampus
dhapur pêjah lampah dhustha

panggugatira tan dadi
Sêsmitaningrum sêksana
anambungi ing wuwuse
ya ingsun kang amrêjaya
marang radyan kunarpa
balik sira praptèng dalu
angaku rowanging dhustha

têtêp sira iku maling
yèn mêngkono sun pusara
Ki Nayaginggong wuwuse
dede maling awak ingwang
yêkti malong kewala
ni êmban sarêng anubruk
parpat kalih gya binêsta

ing kêkêmbênira aglis
atugêl kinarya bêsta
satugêl maksih ingangge
ki prêpat ngantuk kewala
sang dyah kalih sêksana
kang layon alon jinunjung
rinômpa mring kuwonira

sang dyah pêngangkate sami
pan awrat kapuk salômba
sarta layon ngrangkul dhewe
samarga awirandhungan
binêkta mring paprêman
sinungkên kasur sang bagus
kyu datan môntrayèn lena

sarira tan babak busik
labêting kanin tan ana
tandya ginusur widane
sarya sinuryan hèr mawar
pan sarwi kinutugan
cinêcêpan sêpah arum
winanti wantya ingusap

kang jaja prêmôna sêpi
saèstu yèn têkèng lena
sang dyah asrêpirèng tyase
yèn mulat ingkang ujyala
datan môntra kunarpa
ramyang ing netra asantun
wêdana sawang purnama

gêntya nyundhang gêntya muji
pujènira mring juwata
hèh juwata sabênrêre
ulun mêminta ing tuwan
ki maling mulyakêna
dimèn tulung ing kasyayun
mugi tuwan narimaa

rahadyan winungu wanti
siningenan ing panêdha
kang layon aminggu bae
Sêsmitaningrum sêksana
nênêdha ing juwata
lilir kinanthi wang bagus
sabuk cindhe lir pêngantyan

gilang-gilang layon asri
asrine putra manglaya
angungkung ngundang dewane
alah dewa dene suksma
widadari tumruna
gumrudug sêsônga rawuh
amungu kang lagya nendra

gya winungu mring sang dèwi
kang layon tanpa subawa
Suselawati pujine
lilir lilir tandurira
ing wong sumilir radyan
ijo riyo ingsun sêngguh
pêngantèn anyar panduka

bocah angon angon sami
pènèkên balimbing ika
sun karya masuh kampuhe
kampuhe kumitir radyan
bêdhah ing pinggirira
pan wus gêdhe wulanipun
mumpung jêmbar kêng kalangan

yèn suraka surak urip
sang dyah kalih sarêng nêbda
surak mulya mulya radèn
ya ta rahadyan kunarpa
prapta ingkang prêmôna
napasira wus lumaku
alihan tumibèng jaja

jajanya Suselawati
wêntis alihan tumiba
Sêsmitaningrum wêntise
sang dyah kalih suka ing tyas
sinarèkakên radyan
siningêban jingga mujung
wêntis kalih pinêtêkan

Sêsmitaningrum lon angling
mring Sang Dyah Suselawatya
sun têtêdha mring sukmanon
mugi ki layon mulyaa
sun sanggup ngaturana
pusaka agêming pupuh
sêdene panggonanira

Sri Bêsma kang pati urip
duk Pamênggrê ingkang jarwa
nguni marang sang akatong
Sang DyahSusela manêbda
kula kauli radyan
ngong ngambil prayoga pupuh
wêsi kuning nèng kêndhaga

nadyan têkèng lara pati
mapan sêkti ulun têmah
amung sok gêsanga radèn
Sêsmitaningrum manêbda
yayi dèwi paranta
angantya kang lagya lampus
pêgêl rasane tyas ingwang

arsa ingsun tilar yayi
kuwatir mênawa ilang
bok ingaran iwak dhèndhèng
sapa ingkang nêmpuhana
kunarpa sang lir Parta
gugraga anèng jinêmrum
yayi sun tunggu kewala

Dyah Suselawati angling
lah suwawi dipun tilar
dyan kunarpa dêdimène
pinaran ing rôndha kathah
adate pujiningwang
ampuh panguripaningsun
ing mangke têka agêsang

dhasar kunarpa nyênyêngit
ora anitèni sêbda
sêbdaning wong sèjèn-sèjèn
jrê ingsun sinêngguh baya
garwane Menakjingga
pantês pujine tan ampuh
sisa kinêrah ing setan

Dyah Sêsmita mungu aglis
prêmbayun anyêngkal jaja
kapidih amlindrê dhewe
kang layon ginoyang-goyang
gusti ulun pangeran
awungua dèn agupuh
dyah kalih nungkêmi pada

sawuse ingsun kêpanggih
pêntêse ingsun kinarsan
nèng pangarib-arib radèn
pantês wêlas ing pawongan
yèn ingsun tan kêpanggya
sun susul mring wot sang bagus
aluse pêsthi kêpanggya

duk mulat mring sun gya nolih
mendah ta ecaning manah
lamun tan kasusul radèn
sun adhang nèng marcukundha
amêsthi yèn kapanggya
nèng pangayunan Sukmagung
dewa sami mandum syarga

kêlamun nora kêpanggih
sun susul Jonggringsêlaka
nyawa mulya pakuwone
kala nampani kasyargan
paringing Yyang Pratingkah
yèn mêksa nora katêmu
sun susul mring syarga pisan

radyan wus kêpanggih mukti
pinarak nèng kaluhuran
jumênêng lan nugrahane
pinawor sih nikmating yyang
manira amawongan
yèn mêksa nora kêpangguh
sun susul mring kêlanggêngan

ingran bale parewarni
pinrakane Yyang Suksmana
kaliwat luwih endahe
amêsthi radyan kêpanggya
pinarak dhampar cahya
ing sawahya môndra jumbuh
êmbuh gusti lan kawula

yèn mêksa nora kapanggih
ingsun susul mring pacinan
bok nukma ing tupikonge
mêsthi ing kono kêpanggya
ambuka kauntungan
yèn mêksa nora kêpangguh
sun susul mring wismaningwang

radyan yusyanya wus bali
manjing mring kuwandanira
êndi panggonane manèh
sun upaya bariloka
tita nora kêpanggya
mila sun wêtara wangsul
manjing raga dadi mulya

radyan duk miyarsa ing ling
mèsêm sajroning wrêdaya
sêksana alihan alon
miring nêngên sang kunarpa
kêng asta ngrangkul sang dyah
nira sang Sêsmitaningrum
sang dyah tan pêgat ngandika

kaniaya wong asigit
nora nimbangi wong trêsna
kapan baya mulya radèn
jati atêmahan mulya
kaku rasaning driya
Suselawati lon muwus
kakang bok dene punika

wus sagêt miring pribadi
angrangkul dhatêng panduka
punika obahe dhewe
Sêsmitaningrum ngandika
ujarira nglêngkara
miring pisan sang binagus
jrê sira jongkèng sing kiwa

Suselawati lingnyaris
kados sampun paripurna
kêtawis prêra grayange
Sêsmitaningrum manêbda
lah pêra-prêra apa
apan maksih sarya jêkut
satuhune maksih seda

nêmbah Dyah Suselawati
tumuli pucuking grana
radyan duk ngidit napase
sang dyah mèsêm sarya mojar
kangkang bok èstu gêsang
ngidit napas wus lumaku
Sêsmitaningrum manêbda

nora urap nora urip
urip apa pan kêtara
mêsthi bisa obah dhewe
matur malih dyah Susela
suwawi yêktosêna
kang jaja kering sang bagus
sukmanên ingkang prêmana

Sêsmitaningrum anuli
jajaning dyan tinindhihan
pangrasan tinilingake
sêksana radyan kunarpa
kakêtêg sarêng muksya
nêbda Dyah Sêsmitaningrum
dene iki mêksihseda

rahadyan astanya kalih
rinangkulakên ing madya
pinindihan nèng pêpangkon
Suselawati sêksana
amanglung pilênggahnya
jaja ngrungkêbi lêlambung
astanya winayang wayang

asta ngrangkul radyan mantri
trêsôndha subawèng jaja
prêmôna gya pêpak kabèh
kangbok punika wus gêsang
Sêsmitaningrum mojar
êmbuh-êmbuh sira wuwus
maksih mati ingran gêsang

Suselawati gya muji
lilir-lilir guling radyan
gulinge sukma katongton
raga-raga wus mulyaa
sapanên dhayohira
aja suwe nêng dêlanggung
mêsakake wong abrôngta

yèn surak-asurak urip
yen surak-asurak mulya
yèn suraka wungu dhewe
ya ta Dyan Damarsêsôngka
amingkis sêsingêbira
ririh dhahar gêtir juruh
sang dyah sarêng pêngrangkulnya

alon lênggah radyan mantri
dyah kalih mangèstu pada
rahadyan arum sêbdane
pagene awak manira
ana ing pêsarean
kêcakup wanodya ayu
kêkalih samya utama

nora nyana nora ngimpi
ingsun dadya lêlampahan
têmah nèng kuwon kaputrèn
sang dyah sêdangunya nyawang
mring sang mulya têmahan
kamitênggêngên andulu
luntur mijil ingkang sêbda

sang dyah matur ing Dyan Damarsasi
saniskarèng lakon
purwa madya jinarwa solahe
radyan mèsêm alêngês kang liring
sang dyah matur malih
ing Dyan Damarsantun

minta-minta aksama ingkêng sih
sah pangrêpèng pasmon
animbangi dyan mantri wuwuse
malih sang dyah matur awotsari
sarira winarni
pujining rum-arum

yayah rena jinarwa matitis
titine nis karon
raosing tyas wus jinarna kabèh
radyan manggut angecani liring
sang dyah matur malih
anjarwa sang prabu

yêkti sura prakosèng ajurit
têguh wudhu totos
malih marna mungguh kapêsane
radyan wuwusnya mangsuli angling
sêdhêp nyênyêt manis
manise wèh wuyung

Sang Dyah Sêsmitaningrum sang dèwi
Suselawatya lon
tinêlaskên janjine mring radèn
sok si dhasar wignya têtulung sih
ngambil punang bindi
pusaka sang ingrum

Dyan Sêsôngka wantya amèstuti
ing sang ruming sinom
sang dyah kalih akathah ature
wênèh-wênèh wanti angrêsêpi
rêsêp-rêsêp manis
manise wèh wuyung

lendhat-lendhot gargate minta sih
sihnya sang wiranom
radyan mantri ngecani wuwuse
nayadi trus solah lêngês manis
cacade tan apti
dhumatêng ing lulut

dyèn ta durung mari ing tyas kingkin
jayaning palugon
kathah-kathah radyan panglipure
têguh tuhu raharjèng budyadi
tan lyan pinintèng sih
sih Suksmana Agung

ing tyas maya winangkyating puji
pitulung Suksmanon
Nayaginggong Sêbda sadangune
ginumatèn mring pawongan kalih
winêlêg ing bukti
wilêge tinabuh

sawusira mulmyat purnajati
ing manah pitados
linindhungkên marang ing dewane
barong apa kang misiksèng bumi
saenaking puji
enak nyambêl cabuk

saayême wong susah prihatin
ayêm nyôngga cadhong
padhang wulan asêdhêng wayahe
napuk pindhang anyandhing kuwali
lali susah kingkin
enak nyamuk-nyamuk

sang dyah kalih lan radyan minantri
gya lumêksanalon
amarpêki Menakjingga rajèng
tiga tansah anggung lêngês manis
samarga mowor sih
Dyah Sêsmitaningrum

Dyah Suselawati migênani
arsa solah sadhok
praptèng lawang wus awas tingale
Urubêsma ambathang jinêmrik
anendra kêpati
ngarok sênggur-sênggur

radyan kèndêl nèng pipining kori
Suselawatyalon
mindhik-mindhik malipir lampahe
kang kêndhaga nèng ulon Sang Bêsmi
dèrèng ngantos têbih
sang dyah lampahipun

katrang dilah layangane kèksi
pêngraose katong
sang dyah wangsul cêngkelak ge-age
mlajar jinjit sarwi tutup lathi
marpêki sang pêkik
dyan rinangkul gapyuk

gumya awor kumêsaring galih
Dyan Sôngka cinakot
lêlambungnya ciniwêl baune
dyan mangrêpa sêbdanyarum manis
paran baya gusti
têka sira wangsul

Sang Dyah Suselawati tanpa ngling
èsêmira winor
nyêndhal tingal akarya wirage
Dyan Sêsmitaningrum manêbdaris
payo lawan mami
ngambil wêsi pupuh

cabar sanggup angisin-isini
ginuyya sang anom
tansah mèsêm kêng sinung sêbdane
sang dyah kalih kêkanthèn lumaris
datansah malipir
mring uloning prabu

sarêng cêlak wau sang dyah kalih
kang githok mêngkorok
parêng risang Bêsma panggêlure
kaya-kaya tyasira dyah kalih
asta duk ngayati
jôngga sarêng manglung

Sang Sri Bêsma gêlurnya maringris
kumrêkèt makrêrot
sang dyah kalih sarêng pêlayune
kepyan cincing marpêki dyan mantri
wêntisnya duk kengis
tumlorong wèh wuyung

prapta sarêng kang waja ginigit
gya ngrangkul sang anom
trêrataban sumawur kêtêge
mèsêm radyan ginubêl tanyaris
mangrêpa mintasih
ngasih-asih muwus

paran baya mirah sang lir Ratih
lumayu tan alon
prapta gapyuk ngrangkul mring citrane
êndi yayi ingkêng wêsi kuning
sang dyah anjiwiti
nyiwêl tanpa muwus

ngisêb-isêb angawrati liring
mring sang jayèng sinom
ing wusana Dyah Sêsmita linge
gêthing têmên ingsun wong abênthing
bonggan tanya kardi
mêmintrêri wuwus

Dyah Susela konjêm anungkêmi
pungkurnya sang anom
astanira mangrangkul janggane
yèn pinojar sang dyah anjiwiti
emannya dyan mantri
winaring pamuwus

kalih sang dyah tinanya tan angling
lêbur jajaningong
Dyah Suselawati ing wuwuse
môngsa barong kakang bok kang pikir
lan panduka gusti
prayogyaning laku

Dyah Sêsmitaningrum anauri
yayi rêmbag ingong
iya sira lawan ingsun dhewe
mêngko ingsun ngambil ingkang bindi
nging dèn trêna mami
mring tuwan kumêndur

toging prana tan ingsun selaki
mung srêpe tyas ingong
ana rowang kang tinolèh-tolèh
mayar-mayar suda gila mami
mring Sang Urubêsmi
mèsêm sang binagus

sêbdanira payo mirah gusti
sun atrê mas ingong
sang dyah kalih mèsêm lêga tyase
ngling yaitu samentak kumisi
enak punya ati
byar jangan matakut

datan ajrih tumêka ing pati
ran wis ngèsthi layon
nadyan urip mring pati wêkase
pêjah gêsang sapa ingkang kardi
tan lyan Yyang Suksmadi
kêng aluwih agung

mung gilane yèn ingsun ningali
dhumatêng sang katong
tur sêmbada tan syara tingkahe
datan wêdi ulun têkèng pati
mung githok mangkirig
kêkêtêg sumawur

radyan mèsêm sêbdanya amanis
gusti sang lir sinom
anyingkiri Menakjingga rajèng
Dyan Sêsôngka datansah tut wingking
tan sanès ingèksi
gêgilane tumut

sang dyah mèsêm rahadyan jiniwit
ginèndèng tan alon
gya lumpah aruntung tindake
ngasta sang dyah Suselawati
têngahnya sang dèwi
Dyah Sêsmitaningrum

dyan minantri ngatrêkên ing kori
sang rêtna sêkaron
namung radyan kang tinolèh-tolèh
sarwi mèsêm lampahnya ajinjit
lamun radyan têbih
ingantènan mangu

ri sêksana tiga wus prapti
anèng ulon-ulon
Sang Sri Bêsma tan pêgat pangroke
sang dyah kalih mènjêp nora gigrig
kêndhaga gya ngambil
mring sang ruming santun

wus binêkta umentar aririh
kêndhaga rukmyalon
sang dyah mèsêm angliring rahadèn
Dyan Sêsôngka tyasnya cilik wukir
sapraptaning jawi
nèng natar alungguh

Dyan Sasôngka tansah dèn cablèki
mring sang ruming sinom
sang dyah kalih gya sinambut age
munggèng pangkyanira kanan kering
mangrasan winanti
tansah rinarungrum

ni mban inya sumusul wus prapti
lan Ki Sêbda Ginggong
samya suka mulat ing gustine
praptaingkang sinêdya ing kapti
pan wus binuka sri
jro kêndhaga murub

tandya ngambil bindi kilat aglis
mring Suselaningron
gantya mawang lan Dyah Sêsmitane
nanging radyan èsmu mitambuhi
tan lyan têlênging sih
mung sang ruming santun

lêngês-lêngês nyênyêt manis-manis
manise kêtongton
lir brêmara mangusèng sarine
sang dyah dirèng kalêngêsan sih
suh sirna tyas kingkin
gêlêng kasmarèngkung

gya pinondhong munggèng kanan kering
sang rêsmining sinom
wus binêkta kondur pakuwone
ni mban ingkêng ngampil kêndhaga di
ni inya angampil
mojokan gantyarum

ki parêpat ngampiri kang guling
sendhean angorok
sira Dayun kêpati turune
mêndêm sangêt pangribawèng kinging
èstu darpa kêng sih
mring Dyan Damarsantun

gya jinêjêg mring Ginggong gumlinting
eca maksih ngorok
binêkêman tan kagyat turune
dipun rômpa tangannya ginodhi
mring parêpat kalih
maksih enak turu

kawuwusa Radyan Damarsasi
lan sang dyah sêkaron
nèng jro tilamsari langkung pène
mawèh brôngta ingkang nukmèng tulis
nanging ta piningit
pamarnaning lulut

linalara pangarsaning rêsmi
rarase karongron
pan kinusya padha sêmu bae
mring kang ahlul ibadah pra kaji
kojahnya ingapti
aplenas marèngkung

sanèsira Radyan Damarsasi
lawan èsthining wong
nora têkèng lulut satuhune
sang dyah samya cinipta ing rêsmi
sumyar rasa jati
sawahyanira nrus

trusing maratongtro minurih sih
sihira yyang manon
mayangkara sucipta rêjase
yang yang brôngta sru mêmrês ing lungit
pangrontyan budya mrik
wani mamrês ing kung

sang dyah kalih tan nras marèng puji
pinuja lir layon
murcitèng tyas driya kadriyane
marntya martikèng kasaput ing sih
suhna muksya pamèksi
kawrêdyèng dibyarum

Dyan Sêsôngka apan eca muji
nèng jawining kobong
tan lyan ingkang pinangkyat pintane
namung satru môndraguna sêkti
malata sira glis
dyah kapênuhên kung

bindi ngambil mangsah dirèng jurit
pangguh Sabda Ginggong
nulya mangkyat prapta byantarajèng
nuduh pamyat parêpat mawa glis
sri wantya tinangi
sahasah magêlur

Yyang katiga lumayana aglis
manggutuk suh mawor
praptèng tangi Ginggong myat sirage
wragang kênit mangêdus sru aji
maglur tanpa mosik
Bêsma kabêsmi wus

murub muntab kadya mawa gni
siraji wus kobong
bêkuh-bêkuh manggrah sura rajèng
buh mawur kumukus bêk wêngis
musthi sirèng bindi
sunya durmanya wus

mangrik rika parpat kalih gya tinêbah
lalu lumêksèng Sang Sri
Bêsma sru makrura
mingrê mangèsthi kunta
ing asta pangguh sira glis
sang wirutoma
mangluh hèh si mêncuri

surasandi nora môntra prang jaja kyat
dêstun wong mêskin sêkti
nglingnya sang minantya
èstu sun tan darbyarsa
cidra ing prang sura silib
tanbuh sirarsa
garwanta kêng sandi

digung raja manrod mangunahkên kunta
lumêksèng jaja kadi
sara ginurenda
sumawur sri winulat
musthi sara mawa piling
kinuntus sumyar
mring jaja murub asri

musthi barga gya lumêpas crahing jaja
mingrê limpung matinggil
nubruk sura mangkrak
sru pangguh sang jayèng prang
jaja tumanjrak lir agni
mawur têmahan
mangembahi rêspati

mangkrak mamuk rika Sang Bêsma manunjang
kentas kangkih kêtangsil
sirèng bindi kilat
kiwul manggrah katulat
tibèng bantala katitis
mlêdug magusar
mangsah konta tinangkis

watêk dibya lir mamunah sirèng jalma
wangwang arda mangungkih
kontal sirèng laga
mapupuk kyating sura
wagra sara dhasu titis
tan têkèng lawan
tumamèng kilat bindi

gulu muksya kang jaja panjrah murcita
ri kakiwul mapulih
pinupuh lumêkas
kentas mangkrak matunjang
mangluh ri kabêsma mangrik
hèh ta sira sang
sandi dibya mrih pati

payo-payo ya tambuh mrêjaya mringwang
yèku pamêjah jurit
wirumôndra gêmpang
mangkya wantya matêkap
tan sun sinangsayèng kardi
lyan sara ingkang
triloka tan nêdhasi

mingrê mamrih siraji Bêsma magalak
lena dyan wiramurti
kadung kang panulak
rukêt krêrasuk ing prang
putrêkên nendra magênti
ambêg dibya kyat
sarosèng sang akalih

sumung muntab dahana jaja mawulat
sadêkung pada kalih
cêcêp ing byantala
Sêsôngka lan Sang Bêsma
linrus môndra sura sêkti
Sêsôngka Radyan
mawanti dènnya bindi

gèbèg-gèbèg Sang Sri Bêsma winadhasah
kongkih bênggang kêtangsil
Sri Bêsma lumêsat
radyan èmêng jroning tyas
purwa duksina mangèsthi
kêng puja môntra
pinawor ing pamyèksi

saknalika Sri Bêsma lumyat kumilat
ponang lêlatha kering
amurub gumêntar
risang sigra manrajang
tadhah Sri Bêsma kapilis
ing bindi kilat
lêlathanira kering

cahya mawur manjing mring bindi pusaka
rah muncar tibèng siti
pêjah kapisanan
ponang driwa katigas
tatas kang layon gumuling
sêksana radyan
mangluh prêpatnya kalih

Ginggong Sêbda prapta hebate tumingal
kuwandanya ingambil
sinamun nèng tilam
mangèsthi lir duk gêsang
ri wusnya dyan mantya mijil
ponang parêpat
ngambil kêpala aji

winurcipta sang dyah kang nèng ing paprêman
sak panglilirnya guling
awyang-wuyungan
tinilap sang jayèng prang
tyas gêtrê tansah anangis
sang liring sêkar
kuwur paraning èksi

kepyan ing rèh radyan dènira mrih laga
panigase Bêsmaji
Sang Dyah kawlasarsa
ngupadosi Sang Parta
kanan kering ing jinêmrik
winantya-wantya
lênglêng karungrungan sih

labêting dyah kasaput asmara tongtro
rimong sêmêkan wingit
Dyah Suselawatya
datan kêna tinambak
waspa drês asrukasyasih
datan lyan ingkang
sinambat mung dyan mantri

Dyah Sêsmitaningrum amèlu kewala
gêmpung rasaning ati
tansah mijil waspa
sinamun ingusapan
anggantyan mandhêg tumulih
binuwang tansah
linêpèh mucang malih

ni mban inya wanti-wantinya tan wikan
ing sang jadyèng rêsmi
kêkalih parêpat
dangu datan katingal
ana siji Dayun mêksih
ngorok gêluran
tanganira ginodhi

Sang Susela umatur mring Dyah Sêsmita
ing wau kados pundi
sang lir Partasmara
ulun datan uninga
murcitèng tyas pinrasmya sih
datan kaduga
panduka kang ngantuni

Dyah Sasmitaningrum amangsuli sabda
tanpah ngrasa wong iki
kang rumiyin ingwang
pinrasmarèng ing tilam
tyas sumyur limut pangèksi
abonggan karya
paran baya kang kari

kêlamun ta wong bagus adarbe sêbda
kondur mring Maospait
marang ingsun datan
ngandika karya ing lyan
sanèse srêngkara rêsmi
ingkang wêkasan
satêmah layon mami

sira aku tan wruh ing sang jayèng tilam
luwih lêngkara mami
tunggal sapaprêman
sira kêlawan ingwang
singêb siji wong kêkalih
katiga radyan
tur sira kang ngèrèni

ri sêksana dyan mantri apan wus prapta
myang ingkêng parpat kalih
nèng pintu kêtawang
dhaham agêtir kilang
sang dyah kumêpyur sang kalih
amingkis gubah
manahnya cilik wukir

radyan gêpah minggah dhatêng ing paprêman
sang dyah kalih jiwiti
anyablèk manyêngkah
ciniwêl cinêthotan
lir manggih rêtna ingukir
Sang Partasmara
baut maninggar brangti

sang dyah kalihira wus munggèng ing pangkyan
rinêrêmih rêsmyarsi
srining kalêlêngan
lêngêsira winoran
jarwa pratingkahing jurit
Bêsma wus tiwas
kapocok murda titis

kêmanisên sang kalih suka ing manah
wus tumrun katri ririh
sangking pagulingan
mring bèji sri kawuryan
tan têbih lan dalêm puri
ingkang pawongan
anata busanadi

tiga sarêng gêntya kosok kinosokan
srêrat-sinrêrat gênti
amawang-winawang
lêngês sih kapênuhan
katlorong kênyaring sasi
wênês sumilak
nglela asawang rukmi

kasênênan ing bèji kalatirtaman
wimbuh kêng puspita mrik
amrik panjrah ingkang
lêlayon kadi sarah
lunturing wida kêsturi
sêkala pindhan
tirta mawa nrus minging

dugi dènnya radyan manginggar asmara
anggagap ponang wanci
mega bang sumirat
ya ta wus amêminta
busana raras minasri
pratistha sang dyah
sinjang limar kêtangi

asêmêkan gadhung mêlathi pinras mas
sang dyah datanpa rumbing
tanapi kalpika
cundhuk sêkar kewala
abra citrane rêtnadi
Radyan Sêsôngka
ginantyan busanadi

datan eca tansah angecani sabda
sang dyah sinambut malih
munggèng kering kanan
samarga asung rimang
tirtaning rikma matitis
asri winulat
lir rêtna tibèng siti

sami gara anggalih kusuma rara
wus samya kapadhan sih
sihing danasmara
tur baud ing srêngkara
wicêksèng ing budya mrik
winèstu brôngta
kasudyarsang mangèsthi

rika parpat Ki Dayun sampun ginugah
tansah ngorok kêpati
sêksana ngantêban
ponang mrambut badhiyan
tangi kagum kramas agni
aprêringisan
tanganira ginodhi

wus binêkta Ki Dayun mring wismanira
Ki Sêbda ngrantun ngarsi
Ginggong ngrantun wuntat
samarga tinakonan
meliknya sajroning puri
kêlamun dahat
ngaku dipun têndhangi

sêbdanira Ki Dayun reyang ngaliman
têtêp bênrê tyas aling
reyang nora watak
dora samaning gêsang
mila ingandêl sang aji
kinulawarga
awismèng jroning puri

kanggêp reyang marga sing bangun turutnya
sirarsa donya mami
ambilên sêdaya
ngong dhasar sugih donya
jarik kêling myang mas picis
tênapi reyal
barkatesang nrêpati

ya ambilên reyang wong rare wewehan
Ki Nayaginggong angling
tanya sêga jangan
lêlawuh myang wowohan
yèn ana mêngko ingambil
Ki Dayun nêbda
muwah reyang ing bukti

Sêbdapalon kêng tinanya somahira
nom tuwane kang wanci
Ki Dayun manêbda
iya mêksih mêjana
pan nora pati sor yêkti
sêdhêng kewala
sing barkating nrêpati

labêt ingsun reyang wong rare gumunan
barang paringing gusti
Ki Sêbda angucap
minta lila ginarap
Ki Dayun mangsuli angling
lah iku aja
reyang wong miskin rabi

akèh donya rajabrana aja somah
Ginggong nêndhang sing wuri
Ki Dayun manêbda
iya somah manira
sakarêpmu angarêpi
reyang wang watak
lêgawèng ing sêsami

nanging aja sêdaya-daya kewala
rusak kang kari-kari
Ki Ginggong anjêjak
ambithi sarya jambak
Ki Dayun gêpah mangsuli
reyang wong lilan
sasukamu nyukani

Sêbda Ginggong gumuyu alatah-latah
praptèng wismanira wis
tur sawênang-wênang
untung dènira ngampak
tan liya ingkang ingambil
amung juwadah
lawan dhok pindhang siji

sira Dayun lajêng ingugrê lan cagak
lawang ingrut ginodhi
semahnya binêkta
samarga wêwêdhusan
gêntya kawuwusa malih
kang para sang dyah
garwane Urubêsmi

mèh rahina sêdya marpêki kunarpa
tanya mring pawong cèthi
matur mring yèn Sôngka
apan wus paripurna
nèng kuwonira sang dèwi
Suselawatya
Sêsmitaningrum nênggih

para sang dyah gêpah marpêki mring radyan
ubêng tarap nèng ngarsi
Dyan Sôngka agêpah
nêmbramèng tyas sah tingal
sanetya sumrah arja mrik
saya wèh rimang
sang anom angrêsêpi

para putri pinojaran
yèn sang nata sampun lalis
tinuduh ponang kêpala
nèng jro kêndhaga rinukmi
mèsêm sagung pra rabi
umatur sukaning kalbu
sokur sakêthi pangran
sèwu jumurung ing kapti
pêjahira sang nata sangking panduka

Sêsmitaningrum lan sang dyah
Suselawati samyangling
saèstune wong akrama
rèh gêsang tumêkèng pati
datan sumêdya gingsir
angèstupadaning kakung
sarunas lamanira
tan ginarwa ing sang aji
para putri yogya samya tumumbala

kucêm kang sinungan sêbda
para putri tiga angling
Juwitawati kêlawan
Dyah Juwitaningrum sami
wahyu sang rêtna dèwi
atumungkul pan èsmu luh
dahat tan arsa bela
mring Bêsma kang wus ngêmasi
nadyan laki jrê samya siyaling karsa

parikudu kula sang dyah
bela mring panduka sami
anyênyèthi amawongan
mring sang kadya dewa luwih
mèsêm Dyan Damarsasi
sun tarima sang lir santun
padha paraning karsa
sira lawan yayi kalih
kari bêkja kinuntungkên mring juwata

mila aja salah karya
mas mirah mring sang dyah kalih
tangèh winalês ing pêjah
ing rèh têtulung kasyasih
sêpira ing tyas mami
duk ingsun tumêkèng lampus
sang dyah marganing gêsang
sung marganing jayèng jurit
gon manira campuh prang lan Menakjingga

pra sang dyah matur kukila
botên botên kula gusti
amèria sang lir rêtna
rumaos tiwasing cèthi
ulun tan wignya kadi
sang kalih anuju kayun
ing wahya môngsa kala
kinuntungkên ing dewadi
matur ring dyah sumèh sumyarjèng ing tingkah

mèsêm Rahadyan Sêsôngka
myarsèng turing para putri
sang dyah kang munging pangkyan
solah netya migênansih
sihira ngasih-asih
mèsêm sangking pangkyan tumrun
radyan tan suka ginggang
sang dyah kalih anjiwiti
pêlorodan mèsêm sarya awotsêkar

pangeran dhirèktur jendral
têlungane ingkêng cèthi
punika kang para sa dyah
sampun tuwan pitambuhi
gawe laraning ati
aja dumèh yèn binagus
dene ta yèn wusa angsal
supêkêt sih ing kumpêni
datan karya pangeran pêngraos kula

liringe winayang brôngta
samidhanganira kêng sih
ingasta dêlingnya radyan
nah anggèr kang sawang Ratih
dipun cêlak palinggih
gustine pun Damarsantun
alya sumêlang driya
ing rèh silaning akrami
lulusêna dadya sasêkaring praja

sang dyah kayungyun ing driya
ginunturan sêbda manis
para putri kawan dasa
ingawe rahadyan mantri
majêng saha wotsari
ngèstupada kêng pararum
ginantya winrêratan
linêngêsaning mêmanis
sêpatute inginggar mangèsthi brôngta

mèsêm Dyan Damar Sêsôngka
sang dyah kalih ingras gênti
Sêsmitaningrum mawantya
putri tiga dèn kêjèpi
mring dyah Suselawati
sêmu-sêmune sang ingrum
kinèn manukmèng pada
minta aksama dyan mantri
ing rèh samya kurang labuhing tyas brôngta

tumungkul katiga sang dyah
kapirênan kêpalang jrih
ing sang jayèng Partaningrat
gêpah Dyah Suselawati
radyan lambung pinulir
aturnya amikat wuyung
gutuk lor kidul pasah
adu sêmu padha lungit
Radyan Sôngka arum wijiling wêcana

mring sagung kang para sang dyah
sêbda wor manising liring
mirah yya sumêlang driya
ingsun karyanên gêgênti
kakungnya sri bupati
kang wus tumêkèng ing lampus
pirabara manira
wignya manginggar sukèngsih
among budya mêgati rèh kêng sungkawa

matur para dyah têtiga
tan sagêd mangsuli kêng sih
dhumatêng ing lara pêjah
sêkarsèng dasih mèstuti
tan lyan pinintaning cèthi
kawulakna pawongipun
dadya saptyah lêr pada
angawu-awu ing gusti
radyan manggut ing sêbda ngenyut wardaya

ingawe Juwitawatya
majêng saha awotsari
tingkah manis pasrangkara
ngèstupadaning dyan mantri
lambunging dyah pinidih
mikênani sang abagus
kêng sêbda nyênyêt sumrah
aja owah sang lir Ratih
samantara pinêngèng sajroning pura

among maru silakrama
gusti aja salah dalih
ing kakung Damar Sêsôngka
satriya ing Majapait
matur nuwun sang dèwi
wotsêkar lèngsèr sing ngayun
cinandhak astanira
sang dyah ingaras mawanti
ayya adoh mas mirah kang sawang rêtna

Juwitaningsih sêksana
ingawe majêng wotsari
praptèng ngarsa ngèstu pada
sri nata winangun wanti
tansah tinimbang liring
liringira sang lir santun
sarêng paguting tingal
lir kilat barung lan thathit
mundur sang dyah gêpah cinandhak kêng asta

mèsêm nêbda sang minantya
gusti yya têbih lan mami
dèn eca suselakrama
among maru kadya nguni
matur nuwun sang dèwi
inggare kanyinèng sêmu
sêmune mandam kentar
rahadyan ngrakêti kêng sih
Dyah Juwitaningrum ingawe wotsêkar

majêng solahnya wiraga
ngèstupada angratêti
rakête padha krêrasa
sang dyah sami dhangan galih
ingasta radyan mantri
wanti winawang kêng pasmun
sêmune mambu manah
klebate amiyatani
sang dyah mundur rahadyan dangu tan suka

ri wusnya tata alênggah
ya ta rahadyan minantri
parentah mring para sang dyah
sajroning ing dalêm puri
kinèn nyamun kêng wingit
ayya kanyina ing sêmu
sang nata têkèng pêjah
para sang dyah amèstuti
wus pininta sêkarsanya juga-juga

kinunci wijiling pura
kêng panang gêndhing mangrangin
bêdhaya barungan raras
sinêla lawan sarimpi
nutug sadina latri
rêsmining pura wèh wuyung
tangèh rinênggèng papan
sagunging kang para putri
gêntya-gêntya wrêrata pinriyêmbada

wênèh-wênèh winurcita
larase asalin-salin
nyênyêde alêlêmbaran
wijang-wijang kang mêmanis
lêngêsnya amomori
rêsmining sêdhêng kang baut
asmara warna-warna
tumraping kidung palupi
awèh brôngta prajurite Majalêngka

ya ta Rahadyan Sêsangka
saklangkung dènnya mênuhi
inggih sang surèng ing laga
bauding srêngkara rêsmi
môndrasura sinêkti
raharja kabudyanyalus
sagunging para sang dyah
sakêlangkung tyas lulut sih
ing panyipta kadya wong munggèng suwarga

amung inggar lan wibawa
minurah rinêksèng bumi
marêm datanpa wikara
tan ana kang sasèng kapti
minôndra martèng rêsmi
jumbuh yyang asmara nêkung
ingrat jagat triloka
kaloking tan môndra mirip
angratoni wahyu puji manglêmbana

sadina akêlangênan
kawuryan sajroning puri
malah wuwuh nora kurang
lan adatira ing nguni
sêkathahing pra putri
tan owah ing tatanipun
mila sagung kêng wadya
tan wruh guritaning wèsthi
tan grahita yèn sang nata wus katigas

ponang pracekaning wayah
puspa teja titiyani
bakda yana ingaranan
puspa teja têngah wêngi
surupe sang yyang rawi
ngakasa asri manglayung
titiyani ngaranan
têngah dalu ingkang wanci
bakda yana sêdhênge bangun rahina

ing mangke ingkang kawarna
wancènira têngah wêngi
kang gêndhing maksih mangraras
pura kèbêkan mêmanis
ya ta rahadyan mantri
nênungkul kalaning dalu
kondur mring Majalêngka
mung Sang Dyah Suselawati
lan Sêsmitaningrum kang samya binêkta

myang pawongan kalih lawan
sêdene parêpat kalih
kêng nyunggi kêndhaga rukma
kang isi kêpala aji
tan ana jalma èksi
wêdalnya tan sangking pintu
datan kacakrèng ing tyas
nyêpi wêtaraning jalmi
mung dewane kang angsung marganing lampah

ya ta ing pura kawarna
pra garwa têtiga sami
rikala pinriyêmbada
wus winangsit ing suwadi
dènnya kondur dyan mantri
mring nêgara Majalangu
pan amung kalih sang dyah
Sêsmita Suselawati
kêng binêkta kondur samya sakpunika

pamojar sang lir Parta
linut asmaratontro mrih
mèstutèng rèh lênglêng brôngta
mila sagunging pra sari
datan ana jalma wrin
sang môndra Partasmarèng rum
kondur mring Majalêngka
gantya kawuwusa malih
sira Radyan Kumitir lan Layangseta

dhêdhêt sadhiyèng ing wana
nèng marga amêndhêm baris
prajuritnya wolung dasa
tur samya andêling wèsthi
ngrarangu Damarsasi
mring Prabalingga sang bagus
tansah apagunêman
Rahadyan Seta Kumitir
paran rimas prêkara si Damarwulan

Kumitir mangsuli sêbda
punapa rinêmbag malih
yèn Damarwulan wus pêjah
sokur kêng sèwu sakêthi
kêlamun gêsang yêkti
alangkung anèng margagung
yogi samya binegal
dêdimèn tumêkèng lalis
raka nêbda yayi mas langkung prayoga

yèn si Damarwulan prapta
wus wêtara olèh kardi
marang sêsamaning gêsang
ngambah nagri Maospait
lamun tan angsal kardi
sun duga minggat dêlanggung
kapantèn Damarwulan
sun duga nora nêdhasi
Damarwulan otote namung sêprapat

Menakjingga dibyaningrat
têguh sinêkti ing jurit
prawira utamèng weka
bala pirang-pirang kêthi
e sêmona yayi
tanbuh karsaning dewagung
kang karya bon asungsang
kalah cinocor ing mrêri
nadyan pêsthi tan adoh lawan wêtara

kang rayi mangsuli sabda
lêrês panduka sayêkti
yèn boloa balanira
yèn sêktia ingkêng sêkti
têdhas mring Urubêsmi
wong mrênyenye tur akuras
majar Dyan Layangseta
nanging ta si Damarsasi
mung sêmune winulat mêngku nugraha

yèn onoa jayanira
pan namung puniku yayi
ing mêngko karsa manira
sêpiroa ingsun anti
windona warsan yayi
sun tuguri nèng margagung
ingsun merang mantuka
mring nêgara Majapait
luwih ewuh mring yayi lêlakonira

yèn ta sinusula pisan
Damarwulan pinrih mati
tur môngsa wurunga pêjah
mundhak-mundhak nglêlingsêmi
ing marga langkung wrêrit
kapêpêtan mungsuh agung
dadi kurang wêweka
tinimbang wawrating kardi
karsaningsun yayi yogya ingantenan

sêbarang pangkating karya
mawa-mawa kang pangarsi
manut saliriging papan
dugapriyoga kêng dadi
sanès purwa sayêkti
yayi beda wêkasipun
sêdaya nora padha
gênti tindak gênti pikir
pikir iku manut pratikêling lampah

lampah lumaku andika
sadinane gênti-gênti
kadya ta lakuning surya
sore tan wangsul ing enjing
dalu tan wênang bali
yayi marang siyangipun
dadya onoa môngsa
wancine kêng surya sasi
bènèh dina beda sasi lawan warsa

mila sêbarang prêkara
tumindak barang pangèksi
kahana sinawung titah
gampang mungguh Damarsasi
asêdhêng olèh pikir
pikir kêng bôngsa tumanduk
sawahya môngsa kala
sanalika wêtaraning
duga-duga ginawa sungsang ing karya

wus gilig ingkêng pirêmbag
tansah abaris nèng margi
marga kêng pêjah wus lama
sêsupite kêng dèn goni
nyèluman lampah sandi
aja kênyanan ing mungsuh
gênti ingkang kawarna
lampahe rahadyan mantri
lawan sang dyah kalih tansah wirandhungan

tan ana baya kaetang
tan lyan kaèsthi ing galih
mung panglingga murdaningkang
karsane sang prabu dèwi
ingiring pawong kalih
parêpat lumakyèng ngayun
nunggi kêndhaga rukma
kang isi kêpala aji
dyan warnanên pêcalangnya Radyan Seta

awas ing pamulatira
Dyan Sôngka ambêkta èstri
ngiringkên kêndhaga rukma
kênyana yèn angsal kardi
gêpah matur upêksi
mring Radyan Layangseta wus
sadhiyèng anèng papan
wadyanya samya rinakit
ingkêng dadya supit kanan lawan kiwa

miwah wadya kang sinamar
tanapi ingkêng lumiring
radyan wus lênggah ing marga
kang ngadhêp wong sawêtawis
ya ta rahadyan mantri
tan kandhêg ing lampahipun
Sang Dyah Suselawatya
Sêsmitaningrum duk ngèksi
sinatriya angangsêg têngahing marga

sang dyah amônca udrasa
manggubêl rahadyan mantri
maras-marase kalintang
dinalih wong ngadhang margi
ambegal amrih pati
srayane wong wetan manglut
radyan awas tumingal
de sudaranya kêng kèksi
Layangseta Kumitir ngadêg nèng marga

radyan sêbdanya mring sang dyah
anjarwa sarwi lumaris
yayi wong ing Majalêngka
kang samya ana ing margi
tur padha kadang mami
wong agung sinyan ing ratu
putrane sang apatya
aran Dyan Layangkumitir
Layangseta pantês ingutus sang nata

kèndêl pamuwunnya sang dyah
bondhèt lumampah nèng wuri
Sêbda Ginggong anèng wuntat
kêndhaga tansah pinundhi
gêpah dyan mantri kalih
nguwuh rakêting pamuwus
sumèh manising tingal
rahadyan ngancaran linggih
sawusira lênggah anèng pinggir marga

mojar Radyan Layangseta
andhawahkên sêbda aji
ki raka ulun dinuta
ing sang mahaprabu dèwi
nupiksa ing pakardi
lampah panduka anglurug
miwah sumlanging tindak
panduka kalaning jurit
mangrêpa nor Rahadyan Damar Sêsôngka

matur kang lampah raharjya
angsal pangèstuning gusti
wus katigas Menakjingga
sirah nèng kêndhaga rukmi
Radyan Seta Kumitir
ganti dènira amuwus
singa kêng èstu kurang
mêmanisnya dèn susuli
lawan marna karsane sang prabu rara

sang dyah kêkalih tinanya
wus jinarwa mring dyan mantri
Dyan Seta atitiprana
purwa wusananing kardi
Kumitir anglangkungi
pitêgês èsthining mungsuh
jinarwa titiwantya
dyan kalih kêdah wrin sami
warnanira kêng murda Sri Menakjingga

binuka mring ki parêpat
mawang Dyan Seta Kumitir
sêbdanya wor gumya latah
sêmbada murkaning bumi
adigung sura sêkti
têguh watak kumalungkung
Ki Sêbdapalon tansah
tan enak rasaning ati
kêjap-kêjèp mring Sang Dyah Suselawatya

lan Sêsmitaningrum tansah
pêliringan ulat liring
sang dyah bêbisik sêksana
mring kakung nora nyanani
radyan tan salah liring
eca animbangi wuwus
ri sampunira mêngkana
warnanên kêng mayang dasih
samantara wikyating yuda kênaka

rika yyang môndra lumêpas
nukmèng ring byat ardane Dyan Kumitir
Sang Yyang Basu Siwah gupuh
manukma rika radyan
Layangseta ing panyipta kalih wuwuh
datan èrèp mangron ing gyan
nir baya wikarèng jurit

umadêk suraning kala
wringut manggrah harda galak mawêngis
sinamun manising wuwus
dyan kalih awêkasan
andhawahkên timbalan sang nataningrum
ing lampah kawula kakang
karsane sang prabu dèwi

ngrarangu ing lampah dika
lamun kakang tiwas madyaning jurit
manira kinèn mangrêbut
layon labuh prêlaya
lawan sinransraya ananggulang mungsuh
yèn panduka lananging prang
amocok kêpala aji

amboyongi putri tawan
saha garwa sah putri saha dasih
birit kusyala kêng biluk
têluk kêjodhi ing prang
sagung para raja ingkêng dadya mungsuh
kèdhêp sumrasah ing pêjah
kerit ing panduka sami

ulun kinarsaning nata
angantêbi kondur panduka margi
saatur uningèng prabu
ing rèh ta sang narendra
pratôndha sih sinêdhah praboning ratu
èstuning tyas lokaningrat
ing kadibyan jayèng jurit

lamun ta lampah panduka
tanggêl karya datan kasbadèng puji
pujine sang nataningrum
kuciwa gêlaring prang
nanging nama ugi ing karya kêcakup
panduka datan linilan
mantuk dhatêng Maospait

ngupadosa lampah ingkang
taman ing rèh pan bakal mutrê bumi
nanging ta kawula gupuh
kinèn atur uninga
sarta ingkêng pratôndha anjayèng pupuh
pamrih sang prabu wanodya
dadosa panglipur wingit

ing mangke sumôngga kakang
wawrat timbang karsane sang nrêpati
ing rèh lampah panduka wus
kawangwang ing kênyatan
nistha madya utama karsaning ratu
utamane kang kinarsan
lêgêg rahadyan minantri

wusana arum ngandika
langkung-langkung radyan karsaning gusti
atas sismitaning luhur
kêng dasih kadya wayang
pinurbèng rèh dhalang sukma murbèng ulun
sumôngga kêndhaga rukma
kêng isi kapala aji

mojar Radyan Layangseta
lêrês kakang mituhu ing karsaji
Dyan Sôngka mèsêm ing kalbu
Ki Sêbdapalon ngucap
datan enak punika radyan ing laku
nguni karsane sang nata
tan lyan murdane sang aji

kêdhik luwanging ing tindak
ratu cidra ewah sangking ing jalmi
tan arsa gumingsir wuwus
lampahe kaluhuran
satêmah ambeda ing ngarsa lan pungkur
gampil benjang yèn wus prapta
sinaosakên pribadi

anolèh Radyan Sêsôngka
sêbdanyarum paman yyan salah kardi
barong apa dyan kêng wuwus
marna karsaning nata
Nayaginggong matur sarwi ngusapi luh
adate satriyanira
lumuh nganggure kêpati

Dyan Sôngka ngawrati tingal
mring parpatnya kêndhaga wus tinampin
mring radyan kalih magupuh
Layangkumitir nêbda
sang dyah kalih priyogi ri nuwun laku
tan sanès lan murdèng raja
pratandhane jayèng jurit

dyah kalih sarêng panjritnya
anungkêmi ing kakungnya kasyasih
radyan tyasnya lir kinenyut
wusana aris nêbda
nah ing anggèr mituhua maring ingsun
rumiyina sirèng lampah
ing nagri ing Maospait

Radyan Layangseta mojar
mituhua bak ayu sirèng laki
ing rèh kinarsan ing ratu
yya sira salah cipta
aja watir ing kakungira sang bagus
sêdene rika priyôngga
aja sumêlang ing ati

ni pawongan sru karuna
radyan mantri tansah ngawrati liring
dangu sang dyah rinalipur
kinèn lumiring radyan
Layangseta Kumitir mring Majalangu
kinarsan ing prabu rara
dadya trêsôndha ngajurit

kathah pangririhnya radyan
sinung sabda mêmanis amranani
sang dyah gya ingatak tumut
saya sangêt karuna
patrêmira sang kalih tandya ingunus
Dyan Sôngka saya ngrês mulat
mring sang dyah asru kasyasih

tan pêgat mangrèrèh ing tyas
sêbda sumèh kasuselaning èstri
anras aprana sêbdarum
saya lilih ing manah
sang dyah kalih ngetang kawêkasanipun
sumawitèng nataning dyah
sêsotyaning Maospait

Dyan Seta suwarèng bala
kêng pininta lumiring mring sang dèwi
miwah kêndhaga rukma wus
dyah kalih tandya mentar
nanging patrêmira dyah tansah ingunus
tan pêgat mônca udrasa
angusapi waspa mijil

ni mban inya kawlasarsa
mèstuti ngrèh ajrih mring radyan mantri
sirèng lampah lumêstantun
Ki Sêbda Ginggong tansah
andrês mijil sêdangonira ponang luh
wantya sinêrêng ing radyan
tumungkul ajrih mring gusti

ri wusnya bênggang sêksana
sang dyah lawan prênahnya radyan mantri
wêtawis datan kadulu
anênggih sirèng papan
sira Radyan Seta Kumitir agupuh
ngabani wadya nyèluman
sumrêp prapta ngêbyuk biring

radyan mantri kinêmbulan
dene wadyanira Seta Kumitir
Ki Sêbdapalon mangamuk
Ki Nayaginggong mêncak
kinarubut ing bala karoban duduh
arêbah nulya binêsta
rika Sang Seta Kumitir

kadya buta amêmôngsa
solahira prabane dening dasih
ngadêg Dyan Sôngka ingêbyuk
sinosok ganjur ratap
kadya panjangputra tinumbak malurut
datansah wayang-wayangan
ambêk sarosa dyan mantri

miring sinêndhal kinentas
kungkih macrah katiga tugêl kalih
singa binuntar muka nrus
tinêbak jaja pêcah
gègèr giris kang para prawira mawur
Seta Kumitir magalak
manrod mawantrê mawal kris

wantya mojar sang minantya
luwih bêcik sira rahadyan kalih
karya wisunaning laku
mêmurung arjèng tingkah
kaèstrènan isining buwana kang wruh
rahadèn sikaraning kang
samobah mosiking urip

Seta Kumitir maganas
nuduk sarya pamojarira wêngis
yya kèh syara pamuwus
sira wong utang dosa
wirang cidra kanisthan tindak kang luput
iki pinanggya ing lampah
pêsthi sira têkèng pati

ambruk kunarpa lir Parta
kalih radyan kêt pinggangnya pinusthi
binuwang kentas sumiyut
kumuntus tibèng lêmah
Sang Yyang Môndra Basu Siwah pamuksyèng wus
Bêthara Gana tumandang
manjing mring Seta Kumitir

mangsah macangklèt pyak kawal
putrê gantya kinendra môndra kungkih
Kumitir kinisar asru
kentas tiba kabuncang
Yyang Baskara nukmèng Sang Seta mangsah pyuk
sudira mangglat kabuncang
tandang Yyang Sambo manitis

Kumitir mangsah magalak
wêntus dugang-dinugang dyan tininggil
Kumitir binuwang riwus
kumantêp tibèng kisma
Citragatra Citrasena manukmèng wus
mangsah sarêng sura mangkyat
maglut kasingsêl kêtangsil

Yyang Kala Yama lumêkas
duk mari wus mangsan radyan mawêngis
anglir ditya wudhu pupuh
gora rèh sura manggrah
wêngis mawuk nubruk Sang Sôngka mapangguh
cangklèt winangglut tan kongkal
ambêk sarosa dyan malih

radyan ingangkat kabuncang
mrêbudyapyuk srêrambut nora kosik
Seta dinugang sru kontus
binuwang tibèng têbah
Dyan Kumitir tinawang kinisar asru
binuwang kontit kasingsal
tandang Yyang Bayu mawêngis

Dyan Seta sudirèng mangkrah
bêk sarosa musthi kêmlasa aglis
magutuk lumumpat nubruk
sumawur sirèng jaja
gapyuk cêngkah dêdêl-dinêdêl mapangguh
Seta kêtangsil kabuncang
krura myat gurda pinusthi

nabêt malêduk wraksa crah
ngrasuk sirèng tinampan wus tininggil
binuncang tiba kinuntus
Yyang Manikmaya tandang
nukmèng riwus Dyan Sôngka campuh winangglut
kongkih binuwang wus kentas
gêpah Yyang Kumaramurti

Tunggulmanik nganglang jagat
duk magêpah mangsah Dyan Damarsasi
wêntus cangklèt dirèng pupuh
dêdrê-madêdrê panggah
mongga mangkyat kongkih-makongkih sru pangguh
kalih sudira dibya prang
buh bayu prabawa prapti

mêndhung-mêndhung tara rimang
bagaspatya sumurêm kênyarnya gring
mangkara duta kumutug
prabang magoyang-goyang
kuwung teja wangkawa anjrak supênuh
rika sang kalih widigbya
kapênuhan kyating jurit

wiku darpa trus brêmantya
tyaning sura kumutug mawêtyagni
prabawa kumumbul sundhul
dahana sirèng tawang
kalihira tan kawrat krudhaning pamuk
samya amiyak warana
mangkyat ingkang padha siji

Seta Sêsôngka macêngkah
Yyang Nrêrada pagut lan Tunggulmanik
kendra maputrê mawa glut
Yyang Panji Nrada ginggang
gya kinisar mring tawang wuwusira sru
latah pamojarira sang
Kaneka mring Sang Yyang Rêsi

pelingnya ya mitraningwang
salah gawe juwata mayang dasih
ingrèh sidaning tumuwuh
titising karsaning syang
Yyang Pratingkah kêlakon solahing ulun
têmah amêmurung lampah
papêsthèning juwatadi

babo pawong mitraningwang
eman-eman sira kasrêrêng runtik
iya ing wusananipun
nglonglongi kaluhuran
nikmating Yyang Suksmana wus kagadhuh
badharing rèh kasampurnan
lila Yyang Srêngkaramurti

kêng asta sampun kawêdhar
matur nêmbah hong siwah boja luwih
dewane bthara luhur
sumrup nata priyôngga
jênang sela kêng gung pangapuntênipun
nanging syangkaraning putra
nir dahna pinara ing ling

sawuse sadurungira
sun apura sun rêksèng sirèng budi
payo gya ngregoni laku
risang kalih murcita
Manikmaya mring Layangseta duk mawus
rame dènnya pacakara
kêlawan Dyan Damarsasi

kari jinurung ing dewa
Dyan Sêsôngka loyo wakyating jurit
ya ta sêksana sirambruk
dahat luntak ludira
wus kêsaput ing adilaga kêsambut
cêngêng lênglêng ing panyipta
pasrah kêng wisiksèng jati

kênyuting tyas saknalika
mung garwanta kêng tinilar guling
Anjasmara sang lir santun
kawangwang sir kasmaya
ing sêkala rahadyan wijil ingkêng luh
ginêgêt jroning wrêdaya
sêsambate radyan mantri

arèningsun Anjasmara
dèn lêgawèng pun kakang têkèng pati
anglakoni lara lampus
karia awibawa
rinêksoa ing budya dening dewagung
amanggiha suka wirya
ingsun ingkang anglakoni

saya trênyuh ing wrêdaya
ketanging rèh saparipurna kêng sih
ya ta sangsaya mangunggut-
unggut kabyatan ingkang
èstu darpa asung pamrih soring pupuh
mojar Radyan Layangseta
Damarwulan wêdi mati

têmahan mijil kang waspa
kaya dudu wong lanang Damarsasi
rahadyan mangsuli wuwus
sarta luntak ludira
eman baya ingsun awêdia lampus
saknalika kêng kaetang
mung rinta kang sawang sasi

mendah baya kawlasarsa
ingsun pêjah yèn têmah bela lalis
Seta sugal wuwusipun
môngsa kuranga priya
Anjasmara ayu anom bôngsa luhur
atmajane wong wibawa
dêstun abela wong mêskin

radyan jèngkèng pilênggahnya
ngêsêp-êsêp padone konca kering
Dyan Seta wuwusira sru
hèh payo Damarwulan
pilih êndi ing ngisor tênapi luhur
lar kidul tênapi wetan
lan urip sawusing pati

lan pati durunging gêsang
Damarwulan tandya mangsuli angling
kabèh pisan sun tan ayun
kabèh kagunganingwang
jagat papat tênapi ngandhap myang luhur
nora nampik milih ingwang
apan wus kawrat ing kami

Dyan Seta mangsuli sêbda
ingsun arsa wruh patènira yêkti
mangsuli rahadyan bagus
iya luwih prayoga
sun adhêpkên ing juwata kêng linuhung
lara pati tan suminggah
titahe drêma nglakoni

mojar Radyan Layangseta
Damarwulan dêstun têmên ngaurip
wawrat timbang pamuja trus
kagadhuh ing kawula
aja sira sumendhe mring Juwatagung
iku mêksih ujar keras
dudu labête wong luwih

angling rahadyan Sasôngka
Layangseta balik sira arsani
têmên-têmên têkèng lampus
apa sêdya sikara
yèn sikara sun pasrahkên Suksmanagung
yèn sira kudu pratôndha
ing tyas samusthining pati

sun pintakkên ing juwata
pratingkahnya sira arsa mrih pati
ing wusana sapa kêng wruh
adiling yyang wisiksa
sira Radyan Seta amangsuli wuwus
èstu sira wong utama
rêna lêgawèng ing pati

nadyan ingsun sapa wruha
ing wusana nanging sun minta pati
Dyan Sôngka mangsuli wuwus
nanging margane ana
tatu jaja sêksana ngungêlkên gupuh
trêngginas Dyan Layangseta
curiganira tinarik

anrajang manggoco jaja
tatas manrus ing walikatnya kering
rah muncar radyan layon wus
gumuling kêng kunarpa
Seta mojar kaya dudu wong linuhung
rah jingga manrus ing gônda
tandya kêng rah pêthak mijil

minging gandanira kongas
Layangseta ebat sajroning ati
nimbali arinta rawuh
Kumitir munggèng ngarsa
sawadyanya wus pêpak sumiwèng ngayun
Sêbda Ginggong tinêlasan
rinampog datanpa titis

anangis mangaruhara
ki parêpat sarwi ngidung mênyanyi
môngsa mati awak ingsun
kêjaba ana gajah
sumrup ing ling êdom sêdhêng êndhasipun
sêsak buntute kêlawan
ana keong nguntal mêri

mojar Radyan Layangseta
iki si wong mati-mati nyang ngêndi
Radyan Kumitir sumambung
marang ing kêlanggêngan
Nayaginggong mojar sarwi ngusapi luh
langgêng iku kaya ngapa
saikine ana ngêndi

Dyan Seta mangsuli sêbda
langgêng iku têtêp nora gumingsir
datan kacakrèng ing kalbu
kang duwe Yyang Suksmana
Sêbdapalon mojar Yyang Sukmana iku
sapa ingkêng duwe anak
punapa jalu mya èstri

angling Kumitir manêntak
lungguh Sang Yyang Sukmana tanpa siwi
tan ana ingkêng sêsunu
lan nora èstri lanang
Ginggong mojardene têka ewah-ewuh
punapa ta darbe omah
karuhane dèn sanjani

manêbda Dyan Layangseta
kêdhatone Suksmana kang linuwih
kasampurnaning Yyang Luhur
kasukcèn myang kamulyan
kaelokan kaluwihan gunging agung
kêng têtêp tan kêna owah
krêratone Suksmanadi

Ki Sêbdapalon angucap
sukma iku kaya ngapa kang warni
Layangkumitir amuwus
saèstu tanpa rupa
tanpa syara tanpa krêna tanpa dulu
nanging luwih sangking jalma
mumpuni sakèhing urip

urip datan inguripan
wus jumênêng lan karsane pribadi
tan kêpadhan ing tumuwuh
ki parpat saya sora
pênangise akêkurasan ing kalbu
wujude nora kêbabar
sangyasa ngêbêki bumi

awusana pasrah jiwa
sarya bapang duk arsa dèn larihi
ambêngok sambate ngruntuh
hèh Sukmana kêng mulya
ulun titip sêkul kula golong kantun
anèng nagri Prabalingga
myang lawuhku wangwung siji

ing nguni dèrèng ngong pangan
panggihêna ing benjang jaman pati
gumya kang samya angrungu
sêksana linarihan
jajanya trus aniba wus samya lampus
Dyan Kumitir Layangseta
sawadya budhal lumaris

mantuk dhatêng Majalêngka
ponang layon tinilar ing wanadri
estha kapupu ing pupuh
kunarpa anglir Parta
sumyar-sumyar siniram ing udan arum
sinongsongan mega pêthak
jinagan ing dhandhangsêmi

Sang Yyang Tunggulmanik marêpêki
mring kang lagya nêmahi prêlaya
ngapura wong bagus anom
jumbuh lan ingkang lampus
têka mèsêm sajroning galih
kahananing Sukmana
pamartaning tuwuh
lênggah keringing kunarpa
sang mrêtapa awas sêsmitaning lungit
lungide Yyang Wisiksa

dangu dènnya amancêr ing liring
liringira èsmu karungrungan
alon sang tapa sêbdane
sarya ngusapi marus
kanin dinrês tirta martamrik
Ki Pantèn wis wungua
aja lembon turu
sira uga wus nguripan
ing bathara juwata ingkêng linuwih
luwih asih ing sira

sang kunarpa dahat tanpa mosik
malih lingnya risang maha tapa
wis wungua sira radèn
kêlawan karsaningsun
ri sêksana radyan minantri
kagyat sajroning lena
paripurna sampun
alon dènnya amangrêpa
Dyan Sêsôngka mulya atêmahan jati
matur saha wotsêkar

teja mulya sêksananing adi
sinatriya sintên kang pinuja
mèsêm sang tapa dêlinge
yayi mas basaningsun
marang sira wruhanta yayi
ingsun kang dadya marga
pitulung Sukmagung
anguripakên mring sira
wastaningsun yayi Yyang Kumaramanik
satriya amrêtapa

balik ingsun aprêtanya yayi
sapa ingkêng pinuja ingaran
myang pinangkanira radèn
radyan nêmbah umatur
wasta ulun pun Damarsasi
satriya Paluhômba
Maudara sunu
suwitèng ing Majalêngka
sang atapa sêbdanya arum amanis
paran purwakanira

dene têmah layon nèng wanadri
radyan mantri umatur wotsêkar
tandya cinandhak sêbdane
apa kluhuraningsun
amirangrong pucak sêmèdi
tan susah sira mojar
yayi manira wruh
ing sasaniskaranira
ing wêkasan ing paran sinêdya kapti
ingrèh wus paripurna

matur nêmbah Radyan Damarsasi
yèn marêngi panduka sang tapa
anglêbur tapak tilase
ing pada sang pukulun
mèstutingrèh lumiring kapti
sumêdya ngranupada
sang atapa muwus
babo babo mitraningwang
ngêndi ana wong bakal amêngku bumi
asêdya wismèng arga

pan ing mêngko pituduhku yayi
tutugêna ngrêbut Majalêngka
wus kagunganira dhewe
dene wong roro iku
parêpatnya kang padha lalis
aja sumêlang driya
nguripkên dewagung
sang tapa tandya murcita
Dyan Sêsôngka angungun kasmaran galih
ing sang asih sung purna

parêpatnya ginugah mawanti
Sêbda Ginggong Palon tutnya risang
wus waluya satêmahe
Ki Nayaginggong muwus
Sêbdapalon ingsun angimpi
winudan anèng pasar
cinerongan angus
sarya cinukur mrêrapat
gêdrêrira jare sun ngutil kêmiri
Ki Tôndha langkung gusar

radyan mantri dêlingnya amanis
paman priye ing pirêmbugira
mungguh pakartining lakon
Ki Sêbdapalon matur
yèn marêngi panduka gusti
wangsul mring Prabalingga
amboyong pararum
myang ratu sèwu nêgara
tinêlukkên pra menak rôngga ngabèi
sagung kêng dados mêngsah

malar dadya nyina jayèng jurit
ing rèh mangke sampun kenging gêlar
paekane wong kêng dahwèn
Ki Nayaginggong matur
lêrês Sêbdapalon sang pêkik
wangsul mring Prabalingga
nguni mêksih pupuh
nênggih kêng bindi pusaka
mêksih kantun wontên jroning dalêm puri
rinêksèng kang pra garwa

rêbat lampah pusaka ingambil
bindi kilat yèn sampun kaasta
sakarsa panduka dado
