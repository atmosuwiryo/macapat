dina-dina dènira lumaris
dupi praptèng talatah Ngastina
gya kapêthuk laksitane
Sri Gandaprawa Prabu
miwah Natèng Madura nagri
Maha Prabu Wirastha
gya lumaris kumpul
tan winursita ing marga
mangkya sampun prapta ing Ngastina nagri
laju tumamèng pura

panggih lawan Gêndrayana Aji
nata katri gya bagya-binagya
anuturkên laksitane
Natèng Ngastina laju
awêwarti solah-tingkahing
dènnya mendra sing pura
myang sumusulipun
Dyah Padmawati kang garwa
kang miyarsa dahat pangunguning galih
puwara sokur ing Hyang

dene nata miwah pramèswari
taksih kapanggih sami raharja
datan watawis lamine
Sri Gêndrayana Prabu
karsa amisudha pra dasih
anggêntosi kang samya
kasambut ing pupuh
duk aprang lawan danawa
anggêntosi Patih Supadma samangkin
atmajanya kang wrêda

Arya Sutiksna wastanirèki
dene atmaja Sang Danurwedha
kêkalih dinadèkake
môngka sor-soranipun
Risang Arya Sutiksna Patih
nama Arya Danurja
dadya punggawa gung
madanani pra punggawa
arinira Arya Sindurja wêwangi
môngka sisihanira

dadya mangkya patih mung sawiji
putra Arya Prabu Ramayana
Dyan Padmayana namane
gêntosi ramanipun
pangkat arya de putranèki
Sang Arya Ramaprawa
kang sêpuh jêjuluk
Arya Suwedha kang mudha
dinadyakkên punggawa miji wêwangi
Sang Arya Praharana

Arya Prabu Prawasata siwi
ingkang wrêda ran Arya Sambawa
Arya Sambada kang anèm
gêntosi lênggahipun
Risang Arya Karsula nguni
dene Arya Sambada
dadya mantunipun
Sang Arya Karsulèng kina
antuk Dèwi Susalya ingkang wêwangi
wondene atmajanya

Arya Karsula jalu gêntosi
lênggahira Sang Wara Basana
Arya Karnaba juluke
wondene arinipun
dinadyakkên punggawa aji
punggawa pasêliran
pinaring jêjuluk
nama Sang Arya Karsana
dene Arya Subata kang anggêntosi
nama Arya Subala

atmajanya Sang Subata nguni
dene Arya Subala ginantyan
atmajanira namane
Sang Jayasuharja nung
pangkat arya madana maring
Risang Arya Danurja
dene arinipun
Patih Sutiksna kang nama
Radyan Arya Sunjaya mangkya karsa ji
dinadyakkên punggawa

kasêpuhan namanya lêstari
sanèsira para wadya nata
wiwit pangkat dipatine
mantri kalawan umbul
pandêlêgan sadaya sami
ginantyan warisira
mangkana winuwus
ingkang samya winisudha
samya mangsah angaras padanira ji
maju tri gantya-gantya

sadayanya sinungan pêpali
myang wêwulang mring Sri Gandaprawa
kinèn sêtya mring wajibe
ywa na mardayèng kayun
atulada sudarmanèki
dènira sêtyèng nata
kang sinungan wuwus
prasamya saur kukila
tur sandika mugi sagêda nglampahi
salwiring sabda nata

datan dangu gêganjaran mijil
sadayanya warata ginanjar
warastra myang busanane
sadaya matur nuwun
sarta nêdya sumungkêm maring
Sang Prabu Gêndrayana
ing sasampunipun
waradin dènnya gêganjar
gya bubaran nata kondur ngênyapuri
Natèng Gêndara miwah

Natèng Madura tumuntur manjing
dhatêng pura de Patih Sutiksna
sawadyanya sadayane
sowang-sowangan mantuk
rinuwiya mangkya nagari
Ngastina têntrêm arja
suka pra wadya gung
kumaraning praja muncar
sumawana winahyu wahyèng narpati
krêtarta tan sangsaya

KatranganSêrat Darmasarana punika miturut Sêrat Pustaka Rajapurwa jilid 1 namung dumugi muksanipun Prabu Parikêsit, lajêng kasambêtan Sêrat Yudayana, mila wiwit Darma Sarana cithak kaca punika sampun nami Sêrat Yudayana, mênggah Sêrat Yudayana punika dados kalih jilid, jilid 1 inggih punika cariyos lêlampahanipun Prabu Yudayana, dumugi muksanipun, jilid 2 cariyos lêlampahanipun Prabu Gêndrayana, dumugi pindhahipun dhatêng Mamênang, dados têrusipun punika nami Sêrat Yudayana jilid 2.