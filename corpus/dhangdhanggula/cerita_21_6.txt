wontên juga nakoda sru miskin
katêlasan bôndha myang barana
karêp grêgêt wus tan duwe
nging pinracayèng prabu
ingandikan kesah gêgrami
nata paring dagangan
ingêmot ing prau
wus samêkta sung têngara
bêdhol jangkar babar layar gya lumaris
gancang lampahing palwa

sakidulnya Mandhangin wus prapti
ki nakoda tumêngèng ngakasa
nginggil Mandhangin prênahe
wontên ingkang kadulu
gya angatag mring juru mudhi
anggêgulung kang layar
ambuwang kang sauh
kene labuh sawatara
kancanira datan suwala ing kapti
wusnya nuli têtanya

kyai lurah paran kang kinapti
labuh jangkar ing ênggèn punika
nakoda alon jawabe
sun miyat akèh manuk
angrêgêmêng gamêng kaèksi
mabur mubêng kalangan
nèng saluhuripun
pulo Mandhangin punika
apa baya kang sami dipun ulati
mara padha nyatakna

lawan malih kabênêran iki
sun tingali sangunira toya
tan cukup ginawe ngombe
sadangune nèng laut
baya kana ênggoning warih
mula enggal mêntasa
lawan gawa êjun
awak-awaking baita
gya tumandang palwa pininggirkên aglis
jungkung maring dharatan

kônca papat mêntas saking warih
angèstokkên pakèning nakoda
gawa êjun datan supe
sadangunya lumaku
ngênêr maring unggyaning pêksi
batin sami anarka
badhe manggih umbul
tan dangu lampahnya prapta
têngah nuswa kagyatan andulu warih
wangke ingkang katingal

janma kalih jalêr lawan èstri
sandhingira layoning srênggala
ugi kêkalih cacahe
kapat sarêng amuwus
astapirlah hirobil alim
uwong apa punika
de barêng alampus
dalah sasona-sonanya
pantês bae ing dhuwur sinaba pêksi
iku kang yun dèn môngsa

ayo kônca dipun pêtak nuli
wit ujare wiwit kuna-kuna
yèn uwong anêmu wangke
dipun ingu gumluntung
ila-ila bakal nêkani
kancanya ngayubagya
gya tumandang bikut
luwangan tiga samêkta
jisim kalih pinisah tan dadi siji
sona kinubur kêmpal

sawusira kuburan rinukti
kônca papat sigra lumaksana
yun wangsul marang praune
dèrèng têbih lumaku
sapambêngok watawisnèki
nulya na gagak seta
sing wiyat tumurun
mlangkring mencok ing maesan
sarwi ngucap swaranya saengga janmi
mangkana ta lingira

singa-singa kang amêndhêm mayit
pralambange apan iya ana
kêmbang asêm upamane
swara makatên wau
kapiyarsa de kang lumaris
kagyat anolih samya
nging gagak wus mamprung
wong papat nglajêngkên lampah
praptèng gyannya jungkung ing pinggir pasisir
numpak gya winêlahan

praptèng palwa nakoda udani
lamun kônca datan bêkta toya
sêrêng sêru pamuwuse
pokalnya wong kêpaung
kongsi suwe sun anti-anti
apa karyamu baya
salami nèng purug
prapta datan bêkta toya
kang sinabdan mêndhak-mêndhak anauri
sampun kasêsa duka

kula matur dhumatêng kiyai
milanira kula ngantos lama
nèng pulo mrangguli wangke
sakawan cacahipun
ingkang kalih layoning janmi
priya lawan wanodya
dene kalihipun
pan inggih bangke srênggala
ting gulimpang nèng siti datan rinukti
lajêng kawula pêtak

janma kalih pinisah tan nunggil
ponang sona dadya saluwangan
sawusnya angubur wangke
kawula sami wangsul
dèrèng têbih amba lumaris
watawis sapangundang
wontên kang karungu
sing wingking lir janma nabda
amba tolih kang katingal gagak putih
mlangkring anèng maesan

liringswara kapyarsa dumêling
ling-elingên hèh sakèhing janma
sapa gêlêm ngubur wangke
gêdhe ganjaranipun
kêmbang asêm pêpindhannèki
wusnya nywara kadyeka
gagak nuntên mamprung
sakêdhap datan katingal
kintên kula pun gagak puniku kyai
êjim amindha-mindha

ki nakoda sawusnya miyarsi
ing kojahe kapat kancanira
prentah ambêdhol jangkare
sanak-sanak sadarum
wêcanira si gagak putih
prayoga ingyaktosan
bênêr luputipun
kancanya nambungi sabda
mugi-mugi katêmahan mawon kyai
palwa anulya bidhal

layar mlêndhung tinêmpuh ing angin
angin timur kêncêng lampahira
palwa lir sinawatake
alun tinrajang purun
laminira anèng jaladri
wus datan cinarita
samana kadulu
têtêngêring kang dharatan
gunung Plembang wus katon saking ing têbih
lampah nulya ginêlak

datan dangu palwa sampun manjing
ing muaranira kali Plembang
kèh sudagar mêthukake
samya anitih jungkung
lêlancaran rêbut rumiyin
sawusnya minggah palwa
yêl-uyêlan ngrubung
dagangan saking Madura
pamêndhêtnya datan mawi ngawis-awis
lung barang lung ardana

êmas ore kang minôngka picis
ingêbrukkên lir ambayar wingka
dadya kêbak paraune
dagangan maksih ngumbruk
ki nakoda eram ing galih
dungkap ing têlung dina
sampun ngajak wangsul
kadospundi kyai lurah
barang taksih nangkoda amuwus aris
binuwanga kewala

kancanira tan sawalèng kapti
sakantune dagangan binuwang
marang ing lautan kabèh
jangkar binêdhol sampun
layar-layar uwus rinakit
bidhal wau saksana
ngetan purugipun
nèng samodra tan winarna
ing plabuhan Madura sampun dumugi
minggah maring dharatan

ki nakoda têrus manjing puri
yun umatur marang gustinira
angunjukkên lêlakone
wau ta sang aprabu
duk umiyat nakoda prapti
ingawe maring ngarsa
saksana andangu
hèh nakoda dene sira
enggal bali baya tiwas anèng margi
rinampas parangmuka

ki nakoda matur awotsari
adhuh gusti sêsêmbahan kula
amba munjuk sayêktose
lampah ulun nèng laut
mundhi barkah dalêm sang aji
tan wontên kara-kara
parangmuka samun
dagangan wontên Palembang
kumarubut ingkang samya angajêngi
tri ari sampun dhadhal

pra sudagar kang minôngka picis
êmas ore rupi balebekan
agêngnya satumbasane
kadi kenging ing dhuyung
pamêndhêtnya tan mawi ngawis
lung barang lung kancana
wingka paminipun
amba êwratkên ing palwa
palwa pênuh munjung-munjung pindha rêdi
swawi kapariksaa

sri narendra sru ngungun ing galih
sêmu suka dangu mring nakoda
saratira apa bae
dene nganti kadyèku
nora kaya kang uwis-uwis
nakoda matur nêmbah
makatên witipun
nalika kawula pangkat
ing ruhuring Mandhangin ulun umèksi
pêksi akêkalangan

kathahira tan kêna winilis
kadi wontên kang sami sinêdya
pêthèk amba yun ngambil we
rèhning duk wêdal wau
toya sangu sampun anipis
amba asung parentah
mring prikônca ulun
supados ambucal jangkar
sawusira jangkar inguncalkên warih
amba angatag kônca

kônca catur lun kinèn lumaris
mring dharatan unggyanirèng kaga
tumuta amèt toyane
kônca samya tumurun
ngênêr maring panggenan pêksi
kagyat wau duk miyat
toya sêpên samun
kang pinanggih wangke janma
kathahira kalih jalêr lawan èstri
wangke nulya pinêtak

sasampunnya mêtak wangke kalih
kônca kapat yun wangsul mring palwa
katungka mirêng swantêne
gagak awulu pingul
ingkang ngucap apindha janmi
mlangkring wontên maesan
liripun panguwuh
janma kang lêga lêgawa
gêlêm mêtak layoning sasami-sami
kêmbang asêm pamanya

pan makatên gusti swarèng pêksi
tuhu lamun sanès sabaenya
panjalmèng êjim yêktine
ingkang atunggu kubur
sung sasmita mring kula sami
punika mulanira
gusti lampah ulun
manggih bêgja tumpa-tumpa
sang aprabu wau duk myarsa aturing
nakoda mèngêt wuntat

Raja Bidarba tindak dhatêng pulo Mandhanginhèh nakoda glis balia
maring palwa ingsun kasêlak uning
kancana gêgawanamu
mêngko na karsaningwang
ki nakoda nêmbah lèngsèr saking ngayun
êmas kang ngêmot nèng palwa
ginotongan manjing puri

sri nata lêgêg umiyat
mring kancana antukira gêgramin
sangêt ascaryaning kalbu
dhawuh mring mantrimuka
sira patih ngumpulna sakèh kancamu
prêdinên anambut karya
yasa cungkup kang prayogi

kang amawa payon sirap
datan dangu cungkup sampun cumawis
nulya ngrukti sanèsipun
ubarampening karya
para wadya parêng tumandang abikut
mragad lêmbu myang maesa
kambangan tanapi pitik

wosira akêkoyanan
kang minôngka jadah jênang myang wajik
sampun rinukti rumuhun
nuntên nata dhêdhawah
ngumpulakên ngulama lan para miknun
dimèn ngiring lakuningwang
iya mring pulo Mandhangin

sun arsa amulyakêna
patilasaning wong ambêk utami
mantêp têtêp sêtyèng kalbu
nganti praptèng dêlahan
uwus dadi kaparênging galih ingsun
nêdya paring pangayoman
marang kang wus padha lalis

pra wadya mangayubagya
mring karsane gusti sri narapati
bêbêktan samya ingusung
tinata nèng jro palwa
sang aprabu angantuni wiyosipun
ginarêbêg pra punggawa
ampilan tan ana kari

praptane ing palabuhan
orêg janma kang samya nêningali
tuwin wak-awaking prau
sawusira sang nata
nitih palwa lan pra sêliran sadarum
kya patih amatah-matah
papannya sawiji-wiji

dados pintên-pintên palwa
agêng alit datan kêna winilis
plabuhan jêjêl apênuh
nulya munya têngara
kalamênta bêdhil ingêdrèl abarung
jangkar-jangkar binêdholan
babaring layar gumêrit

binarung ungêling gôngsa
wèh gambira mring kang andon lumaris
palwa binidhalkên sampun
titihannya sang nata
anèng têngah minôngka dadya têtunggul
ngarsa wuri rantap-rantap
jêjêl riyêl kanan kering

palwa kang ngêmot punggawa
sing dharatan dinulu anglamlami
lêpas wau lampahipun
sang nata lan pra wadya
tan cinatur wontên satêngahing laut
ing Mandhangin sampun prapta
jangkar binuwangan sami

wadya kumpul nèng dharatan
angêntosi mandhapira sang aji
tan dangu nata tumurun
sigra sarêng abidhal
mring unggyannya kuburan cinitrèng ngayun
sapraptanira ing kana
parêng sami nambut kardi

cungkup tan dangu palastha
payon sirap brunjung angrêspatèni
êpyan putih sarwa mungguh
pinagêr kir-ukiran
jêron pagêr linangse mubêng atêpung
pra wadya ingatag sigra
jèjèr urut pindha baris

katungka ungêling gôngsa
para wadyaanulya sami ngibing
sigrak apasêmon patut
binarung ing sanjata
ingêdrèlkên datan wontên towongipun
sang nata suka amulat
gambiraning para abdi

gya mrêpêki kang kuburan
ginarêbêg para santanèng aji
praptèng ngayun sigra tundhuk
môngka aparing kurmat
palarapan nèmpèl siti engga gathuk
sawusnya sang nata jêngkar
pra santana gya pinardi

atundhuk agantya-gantya
datan wontên ingkang sawalèng kapti
têlasing santanèng prabu
nulya para dipatya
wadya alit ugi datan purun kantun
ngatingalkên kurmatira
marang kang wus padha lalis

wau ing sadangunira
sang aprabu anèng pulo Mandhangin
rintên dalu among wadu
pinurih suka-suka
mangan nginum datan wontên kêndhatipun
duk antuk sadasa dina
wontên dhawuhing narpati

wadya kinèn tata-tata
yun budhalan wangsul maring nagari
wit prêlu sampun kacakup
sigra wau sang nata
dhinèrèkkên santana têdhak mring cungkup
sung kurmat môngka pamitan
atundhuk kadya ing nguni

pra dipatya lan punggawa
datan wontên satunggal ingkang kari
dhèrèk ngastuti ring kubur
nulya munya têngara
êgong bèri arame sarêng tinabuh
sang nata anulya bidhal
ginarêbêg mring pra abdi

ing palwa tan dangu prapta
tan cinatur ramenirèng pasisir
Mandhangin sampun kapungkur
palwa sri tiningalan
nèngtêngahing samodra lamun dinulu
pindha sata mong kuthuknya
wau titihan narpati

rinubung ing palwa wadya
saking dharat datan pêdhot kapyarsi
swaraning gôngsa tinabuh
bêdhil sakêdhap munya
sinêlanan suraking wadya gumuruh
nutugkên gènnyandon suka
anèng têngahing jaladri

wênèh wontên bing-ibingan
wênèh wontên ingkang lêlangên ringgit
cinêndhak ingkang winuwus
lêpas lampahing palwa
duk samana laut Pacangan kadulu
palwa pininggirkên samya
anulya wontên kapyarsi

swaraning sanjata munya
pra pandhèrèk tumurun ngrumiyini
tan dangu nulya sang prabu
minggah maring dharatan
upacara pil-ampilan datan kantun
sigra tumamèng jro pura
ginarêbêg para abdi

sangêt trusthaning wardaya
kalêksanan saèsthinirèng galih
rajabrana muwah-muwuh
wau ingkang saduman
binabage wradin kawula sadarum
wong alit asuka bungah
dadakan satêmah sugih

kabèh mau mulanira
datan liya sing kuburaning janmi
kang tan dosa nandhang lampus
têmah mêtu kramatnya
praptèng mangke dadya panyadranan agung
janma kang kesah layaran
tan lali mampir Mandhangin

basmi dupa asung sêkar
wênèh ana dêdagan sariratri
ngastuti kang uwus lampus
angêningakên cipta
kang kaèsthi sadangunira nèng ngriku
antuka sawab barêkah
kadya nakoda duk nguni

