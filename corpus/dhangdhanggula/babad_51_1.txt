purwaning rèh makirtyaning rawi
Dite Manis rolikur kang tanggal
Rabingulawal taun Be
tan sêpi ngèsthi wadu
Kangjêng Gusti Pangran Dipati
Arya Mangkunagara
ingkang kaping catur
mayasa pabrik sarkara
karsanira dadya pangungsèning dasih
kang sêdya ngupajiwa

dinunungkên nèng wetan banawi
laladaning desa Karangmaja
sakidul Nglano prênahe
ingaran Tasikmadu
wolung êpal saking nagari
siti kidêran toya
nalasih marusuh
padesan gêng bêbanjaran
saubênge karangkitri katon wilis
kèh wisma kawistara

kono ingkang arsa dèn purwani
patrap banon talêsing suyasa
rinakit uparênggane
ujung capurinipun
amaju pat sinungan anjir
bul-umbul kang kinarya
gêdhah rêkta pingul
jumbuh lan bandera Wlônda
saubênge pinalang palêngkung alit
rinêngga ron puspita

pêpulêtan lir buntal malilit
lêt nyadhêpa congkog cagakira
mung kalih asta inggile
tandhês praptèng palêngkung
agêng ingkang pungkas capuri
mangalèr ajêngira
sakiduling lurung
ingkang anjog Karangmaja
jinajaran rêrontèk uruting margi
tumônja nuting saka

pojok marga kang mangidul manjing
mring capuri wetan sinung wisma
alit mangulon ajênge
tinaratag ing tarub
goning gôngsa ingkang ngurmati
saliring pamiwaha
ing sakilènipun
marga gêng sinungan wisma
kampung panjang mujur mangilèn kinardi
sasana nambut karya

madya sinung marga ngidul maring
panggonaning talêsing suyasa
kanan kering sama dene
pinagêran palêngkung
alit kadi kang wus jinarwi
têngah sawetan marga
dinêgan ing tarub
kono panggonaning gôngsa
Kodhok Ngorèk kang kinarya angurmati
traping banon purwaka

cakêt talês rinukti ing panti
papan pancèn pamacaning thika
ingkang tinanêm badhene
rinêngga ing pamangun
ginêbêran wastra warna tri
gêdhah seta myang rêkta
tan pae ingkang wus
kidul mangandhap sinungan
pêpataran derarsa trap-trêping kori
sinadhiyan pandaya

papan ingkang sakidul capuri
sinung marga ngidul paranira
tri dasa kaki wiyare
anjog mring marga agung
kang mangetan saking nagari
marang ing Karangpandhan
duk panggarapipun
tinutur mung pitung dina
têbihira satêngah pal winatawis
saking marga mring praja

nahên ingkang samaptaning panti
dintên Saptu jam sakawan siyang
nunggil wulan myang taune
tanggal kaping salikur
Kangjêng Gusti Pangran Dipati
Arya Mangkunagara
mangkat têdhakipun
sing praja mring Karangmaja
nitih rata cinatur ingkang umiring
kang nunggil sapuspaka

para putra kang dhèrèk kêkalih
Jêng Pangeran Prabu Prangwadana
Gôndasuputra kalihe
katiga putranipun
kangjêng gusti kang kaping kalih
Nararya Brajanata
ing saangkatipun
Tumênggung Jayasarosa
lawan sagung punggawa myang para mantri
dhèrèk wahana kuda

anggarêbyêg munggwing kanan kering
catur dragundêr kang anèng ngarsa
dupi wau sapraptane
kilèn banawi Jurug
kèndêl têdhak wau jêng gusti
nulya nitih baita
praptèng sabrang sampun
pinêthuk pra mantri desa
ingkang arsa nampèni dhèrèk jêng gusti
grêbyêg wahana kuda

praptanira sawetan banawi
kèndêl munggwèng pasanggrahan lênggah
siniwèng punggawa andhèr
sira Radèn Tumênggung
Jasarosa cakêt nèng ngarsi
jêng gusti angandika
mring radyan tumênggung
lah payo ungkur-ungkuran
ingsun mangkat sira balia umulih
dèn bêcik tunggu pura

atur sêmbah kang sinungan angling
kangjêng gusti wus nitih kareta
gya mangkat dhinèrèkake
wadya mantri ing dhusun
anjajari numpak turanggi
tan winarna ing marga
pan sampun kadulu
prênahe kang pasanggrahan
Karangmaja banderanira kaèksi
kumêlap lir nambrama

dhatêng ingkang wau badhe prapti
isthanira kadi anêdahna
sasanèng pratala sae
wus cêlak lampahipun
kinurmatan pradôngga muni
Kodhok Ngorèk barungan
lan gôngsa ing dhusun
kang cumundhuk mangarcana
Dèn Mas Panji Wiraasmara
Wadana Kartapraja

