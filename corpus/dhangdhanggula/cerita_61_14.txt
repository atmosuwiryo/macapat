mêmanisi kumpuling para lid
agêng alit sumaptaning tata
ingkang jaga pakewuhe
sirna wancaking kalbu
lir pranata Nèdêrlan bab ping
rong atus sêlawe prah
panjaganirèng dur
anèng pasamuwan landrad
wusing pêpak pasakitan saksi-saksi
pangagêng urut lênggah

presidhène nèng kidul pribadi
kiwanira kang lungguh pragosa
nuli pangulu keringe
jaksa ingkang sumambung
angubêngi meja sawiji
samya kursèn sadaya
nulya têngênipun
presidhèn lid nomêr juga
numêr loro praptèng têlu lunggyèng kursi
prabawa lir mandaya

wus tinata panggonaning saksi
aywa kongsi bisa sêkaitan
mring sakitan mamrih rèwèl
presidhèn adhêdhawuh
pasakitan kinèn nimbali
wus sumaos ing ngarsa
wèt Nèdêrlan nyêbut
rongatus patang puluh pat
kudu priksa wisma umurira tuwin
kang dadya panggotannya

sampun titi presidhèn tumuli
dhawuh marang wakilirèng jaksa
gajah kinèn ngunèkake
pandakwa kang ingatur
anêtêpi anggêr bab kaping
rongatus kawan dasa
gangsal ungêlipun
sawarnining pêpariksan
lan pandakwa jaksa ingkang paring uning
mring saksi myang sakitan

nyêbutakên ing purwa madya nis
dyan dinangu kidang mulanira
platuk kamamang arèntès
mlandhingan kinjêng wau
kodhok konang lele turnya ris
sadaya dipun sumpah
sadèrèngnya matur
paturanipun tan siwah
kadya ingkang sampun kasêbut pêrklaring
trangginas gripir landrad

sajêrone pranatan ing Indi
bab ping satus sangang puluh papat
iku gripir wêwênange
kang nulis anèng buku
datan kêna nurun pêrklaring
kudu trang gugat jawab
ijoaning ngriku
myang panangkising sakitan
mungkir ngaku gripir kang kudu nulisi
mangkono salaminya

nulya gugat saksi ôngka siji
tinimbalan sumaos ing ngarsa
ingagnyan sumpahe dhewe
jaksa kang nuntun wuwus
ki pangulu ingkang nampani
katib nyêkêli kitab
ingungkulakên wus
mangkana prasêtyèng lingsang
dêmi Allah rasulollah lamun kidib
ywantuk barkahing Kuran

ingkang arsa amba unjukkên mring
kangjêng priyagung kuwasèng landrad
nulya lingsang matur barès
lir ature ingkang wus
purwa madya wusana titi
presidhèn angandika
apa nyata yuyu
sêkawit kidang anyabrang
sigra kidang tinimbalan majêng ngarsi
sadaya matur têrang

cocog datan ana kang salisir
para saksi miwah pasakitan
dhinawuhan mundur kabèh
presidhèn galih kukum
mring pangulu jaksa para lid
lir anggêring panimbang
bab kaping rongatus
wolung puluh ro pratela
pangulu kang garani tibaning adil
mamèt daliling Kuran

uwa-uwa aturira aris
ingkang kasêbut wontên musakab
mangkatên lapal ungêle
man katlayu katilu
pardikane wong kang matèni
yaktine pinatenan
jaksa lid sarujuk
bab rongatus wolung dasa
gangsal wus sah patang prakara mêpaki
panimbanging para rat

sampun cundhuk kumpuling pêrgadring
nora ana siji kang sulaya
kukum anggêr myang kitabe
pancasing rèh kang dudu
arès saksi gya dèn dhawuhi
majêng wus anèng ngarsa
tata urut lungguh
kancil presidhèning landrad
adhêdhawuh mring sakitan saha saksi
hèh padha sumurupa

bab prakara patinirèng bayi
anak lingsang kang nèngngisor gayam
si yuyu iku purwane
sêmbrana ala nganggur
nyapit sikil tanpa prakawis
bakal ingukum kisas
nanging maksih tunggu
arès ponising nagara
Mêsir Kangjêng Nabi Suleman ratwadil
kang wênang ngukum kisas

dene kidang sabab dadi margi
midak bayi lingsang kongsi pêjah
kênèng paksa nyambut gawe
sataun lawasipun
platuk lawan kêmamang sami
karone padha salah
gawe laku dudu
tômpa paukuman krakal
nêlung sasi kodhok kinjêng garèng gati
konang ngrong sasi paksa

dene lele kinrakal sêsasi
wus mangkono êtraping wasesa
lajua tumapak bae
dyan presidhèn paring wruh
marang yuyu kang kukum pati
hèh yuyu sawusira
mangkono putusmu
sira arêp matur apa
supayane golèk mayarmu pribadi
yuyu matur sandika

mung mangkana ciptanirèng ati
iki kukum kasalahan ingwang
sungkan nganggur dadi rèwèl
nêrak walêring ratu
têmah tômpa adiling nagri
sumôngga aturira
amba tan darbyatur
samana landrad bubaran
pasakitan binalèkakên mring sêpir
pranteyan nambut karya

dene para saksi lan patinggi
santerone samya dhinawuhan
mulih ring wismanira ge
angêntènana dhawuh
arès ponis saka ing Mêsir
Suleman wicaksana
bêbênêran luhur
lingsang tyasira gambira
sukur sukurira amarwata siwi
wêdyasih ing parentah

kang mangkono kukuming Hyang Widhi
dadi paribasan adilollah
kang wus kalair jatine
prakara samar lêmbut
amung Gusti kang sipat ngalim
waskitha ing alêmbat
wong ala katêmu
kalakuan palacidra
nadyan nora ana kang wruh lami-lami
kawadakèng prakara

tumibaning wêwalês nagari
kukum adil dadining prajarja
jêjêg ngawruhi lakone
kasub pratamèng lêmbut
amancasi sukêrtyèngnagri
kang rawe-rawe tatas
titis têtês têrus
ing anggêr kukuming kitab
brêsih titi tata laraping prakawis
mimbuhi kautaman

marma wajib atasing aurip
gêgulanga kukumirèng nalar
kukum iku bènèh-bènèh
sanadyan bapa babu
sadulur myang tôngga têpalih
têpungan sasanakan
ana kukumipun
marma aran Amongpraja
amarsudi pranatan tataning urip
marah ing pangadilan

yèn wong urip wus bisa ngadili
sajêroning ati ana jaksa
patih pangulu presidhèn
kang wajib mêngku kukum
angukumi barang sakalir
sadulur mitra sanak
tuwin bapa biyung
kasêbut swarjanotama
kotamane ulah tata tuwin adil
kanggo sadina-dina

dene kewan sadaya puniki
sajêroning raga ana praja
kang bisa amatrapake
sayakti nora ewuh
barang wuwus barang panganggit
gitaning murtitama
yeka aran kawruh
ngèlmu kang luwih utama
bênêr luput jroning ati dèn kawruhi
sugih miskin datan was

padhang nrawang ingkang pikir wêning
sênêng urip tumêkèng antaka
kukum praja sakarone
lire jêro ing kalbu
anglakoni ayuning budi
sabar paramartèng tyas
nanging kanthi mahkum
têgêse duga prayoga
lire adil jaba lakuning nagari
tan pae jêronira

kang mangkono gêgolongan ngèlmi
budi ayu nuksmèng agal lêmbat
duga watarane ngêntèk
titi utamèng laku
lakuning wong swarjana murti
karsayu nyamahita
pamêngkuning idhup
wêruh jaba jêroning tyas
iku Kancil Amongpraja kang binudi
dayèng sinau nalar

jaba jêro kang dèn aji-aji
kudu dèn ajar ing kautaman
wit raga manut sapangrèh
kana kene kacakup
marma ngupa cukuling ati
saka sajarwèng liya
mungsuh dadi wuruk
arda murka dadi wulang
kere ngêmis gawa bathok mituturi
kang nglangut lamat-lamat

nyamut-nyamut ingkang durung tampi
wulang saka badanirèng liya
tanggapa tyasira anggèr
kang ala mulang bagus
wus dene wong kang tindak bêcik
nanging kang durung tunggal
budi aywa gugu
aywa ge-age cineda
lan aja bèrbudi sarta aja cêthil
wruha adil jro jaba

pira-pira kang gumlar ing bumi
bocah cilik mulang marang sira
wong tuwa nuntun mring kowe
arda dupara iku
nanging nyata wasita iki
upayanên supaya
jajah ing pangawruh
dadya kukum jroning nala
lêlantihên apalna sajroning ati
papan kang tanpa sastra

têgêsira tulis tanpa mangsi
yèn wus manjing sajêroning garba
kalamolah kakikine
kitab kang bôngsa luhur
wingit muluk nglangit tan kèksi
muhung wong wicaksana
ingkang bisa wêruh
marma ywa pêpeka sira
gêgulanga duga wataraning urip
lair batin prasaja

gambuh ingkang kawuwus
arès ponis mangkya prapta sampun
saking Mêsir rat gêdhe kang wus pêrgadring
Suleman kang maha agung
prakara yuyu kapêdhot

putus rampunging rêmbug
radyan bèi mangkana kang dhawuh
mring dwirada dina Saptu benjing-enjing
èstuning paseban kukum
sadaya kinèn mirantos

saha saksi sadarum
pinêpakna anèng alun-alun
kori sarayuda prajurit kang baris
gajaksa aparing wêruh
yuyu kang anèng jro gêdhong

mangkana dhawuhipun
hèh rêkatha dina Saptu sesuk
sira èstu katrapan adil nagari
nêtêpi putusing rêmbug
ginantung tumêkèng layon

ana ing alun-alun
saking dhawuh amung lêt sadalu
saksi-saksi lanang wadon lan patinggi
wus sami sumaos kumpul
Kancil Amongpraja miyos

dene pancakanipun
pagantungan wus samaptèng ngriku
yuyu saking panjara ingiring mijil
gumrudug kang urung-urung
kumêrab sato kang nonton

wus pêpak lunggyèng ngayun
ponis saking Amongpraja mulung
tinanggapan ring jaksa punang kintaki
gajaksa nulya dhêdhawuh
hèh yuyu rungokna mêngko

iki layang ponismu
sun wacane akèha kang krungu
dadya conto mrih ngati-ati ing wuri
môngka kaca bênggala gung
mulang sakabèhing sato

ringkêsan kang kasêbut
ingkang awit asma Kangjêng Mulku
kang abaris ingaban plasêntir guwir
iyèku kurmat panjunjung
tata luhuring karaton

surasèng ponis cukup
ringkêsaning nalar kang kasêbut
saksi-saksi saha panimbangirèng lid
ngaku pamungkiring yuyu
tibaning krampungan layon

kancinganing srat nyêbut
wèt sêtatblad pathokaning rêmbug
kang kinarya wêwaton pancasing pati
tuwin kukum sarakipun
yuyu munggah pancaka lon

lawe sumingsêt gupuh
dyan pinêsat rêkatha gumandhul
wusnyantara yuyu yitmakanira nir
ragane kèri gumantung
tandya ingudhunkên alon

susawa sinungkên wus
marang lingsang jalêr èstri gupuh
tinampanan gya dèn mamah têkèng mangkin
lingsang pakanane yuyu
sigra bubar kabèh sato

akèh kewan kang ngungun
dupi wêruh kasêntikanipun
Amongpraja dènira nibakkên adil
dadya lupiya sawastu
dening walang taga sato

jatine kang ginantung
têkèng pati kewan kang sami wruh
kang supaya dina wuri padha eling
ngungkurna panggawe dudu
ngarêpkên budi krahayon

kang wus mati nora wruh
mung kang urip padha amituhu
ing parentah tata têntrêming nagari
saka prabawaning kukum
kabèh idhêpa pakewoh

samana saya guyub
sato kewan satanah Jawa gung
wêdi asih mring Sang Amongpraja Kancil
sêtya tuhu ngèstu dhawuh
kang tungguk kang rondha patrol

wus sasat ratu agung
kèhing kewan tan kêna ginunggung
lamun nuju paseban Sênèn lan Kêmis
ajêg jêjêge lastantun
kataman paramarta nom

dupyantara wus dangu
arjanirèng praja dhusun-dhusun
gêmah ripah pasir wukir loh jinawi
doracara sirna larut
akèh kang makbud Hyang Manon

tan pêgat limang waktu
ngluhurakên karaton Hyang Agung
akèh kewan kang dadi ngulama mukmin
kang môngka lêlurahipun
wa-uwa pratamèng kewoh

pintêr mring sarak putus
tajêming tyas rina wêngi sujud
makbudollah narupakkên cipta êning
anglanggêngakên pamuruk
mukmin akèh kang sumaos

kèhing dalil ginêlung
têmbung Arab têmbung Sam têmbung Rum
Kitab Kuran kang mêmêk kang wêrit-wêrit
datan kewran wus kacakup
sigêg gantya kacariyos

wontên sawiji bajul
dibya sakti santika gung luhur
apêparab Kyai Lurah Kalasrênggi
kang kahyangan anèng kêdhung
kali Lêrêng jêmbar jêro

waktu samana nuju
môngsa katri tanpa ana têruh
kali ingkang cilik-cilik asat sami
kang gêdhe mèh tanpa banyu
têmah arang bathang anjog

marang ing Lêrêng wau
santerone kali Lêrêng ngriku
yèn janmaa pacêklik larang rijêki
kèhing wiyangga nênuwun
salat kajad mring Hyang Manon

kang môngka adat bajul
yèn ngupaya bukti bathang buthung
nora mêtu saking sajêroning warih
sarèhne cilik kang ranu
arang ana bangke sato

nanging satunggal wau
kang sadarpa murka tyasira dur
marma kongsi katêlah Ki Kalasrênggi
putus pratikêl mrih dudu
yèn rugu parane adoh

kongsi prapta ing gunung
wana-wana têbih saking banyu
amila tan kongsi kêkurangan bukti
asring ngrodapaksèng laku
ngincih yèn wêruh bêburon

lasar têguh timbul tus
putus lamun maeka mring makluk
yèn sêsaba mring dharatan alas Pripih
kadhang munggah gunung Jêruk
kambah kiwa têngên kono

baya siji puniku
kang nglurahi kali Lêrêng wau
saking nakalira karan Sambangmargi
kèh dalan mati witipun
bajul kang laku mangkono

paksa kuwawa dir gung
kathah sato kewan kang kadaud
kaprajaya dening buaya wêwêri
samana ing dina naptu
Kalasrênggi luru sato

wus antuk kongsi tuwuk
turon sukunirèng gunung Jêruk
ing jugangan papane asilir-silir
kang sarta bantalan uwuh
maskumambang kang gumantos

kanan kering jugangan akèh wit jati
dene nginggilira
wontên prabatang wus lami
rungkat sumendhe ing êpang

kintên-kintên sampun wontên gangsal warsi
dene agêngira
kalih elo winitawis
panjangipun kawan cêngkal

wus adate baya lamun mêntas bukti
anjajah wanarga
raga cape sigra ngisis
kasilir ing samirana

bajul anèng jugangan sênênging ati
turu ngenak-enak
nuli ana sindhung prapti
bajra riwut pôncawora

prabatang kang sumendhe têmah ngêbruki
nanging tibanira
nora ngêbruki mring Srênggi
amung nasabi jugangan

ambanira jugangan wau watawis
rong mètêr Nèdêrlan
ujure limalas kaki
jrone patang elo lawas

mujur ngetan kang môngka prabatang jati
ngulon rubuhira
dadya srêg nanging nasabi
buaya kagèt trataban

wus mangkana kamokalaning aurip
dene tan katiban
mung katindhihan sathithik
baya dahat ngungunira

nulya dêdêl ngungkil mrakungkung kang gigir
saking gênging batang
jati ingkang anindhihi
êntèk rosane tan kangkat

siyang ratri dêdêl saha ngungkil-ungkil
nanging tanpa daya
marma putêg ciptèng srênggi
gêrêng-gêrêng garayahan

mahyakakên môntra dibya guna sakti
sadarpa mêmalad
kang nala sayuta sêdhih
nanging maksa tanpa daya

lêsah lêsu lês-lêsan lir pendah ngimpi
panon sunar jênar
nar-naran mung nyipta pati
munajad ring dhèwèkira

nuli muwus kaniaya têmên angin
sun tan darbe utang
nadyan kaki buyut mami
kaya uga nora utang

pageneya têka gêthingmu kêpati
apa dhêm-êndhêman
akèh kaananing bumi
mung ingsun ingkang kêbrukan

dhuh dewaku Hyang Baruna kang ngwasani
bêburon ing tirta
wêlasa mring Kalasrênggi
umanggih siksèng prabatang

sangsayarda bingung dahat mêpêt ati
mangkana ciptanya
kayaparan awak mami
sapa yogya angsung wêlas

môngka ingsun iki putus marang ngèlmi
apa sun mêminta
tulung marang Maha Sukci
yèn Allah pasthi tan bisa

nora ana Allah bisa mitulungi
lamun têtulunga
yaktine dudu Hyang Widhi
nulya bajul nabda sora

gêmbar-gêmbor tulang-tulung jêrat-jêrit
ing alama-lama
antuk kalih dasa ari
kèri gagra lan usika

labêd datan boga tuwin ngombe warih
wus estha gusthika
tangise sangsaya ririh
sabab saking lêsahira

amung kèri gêrêng-gêrêng ngrintih ririh
samana wus pasrah
ing nala narimèng pati
nulya ana dwi andaka

jalu èstri sami mantuk saking nagri
dene wismanira
ing wanarata kang nami
Mukammad Salèh pardikan

dêdêg agêng luhur mêmpênging birai
dèrèng darbe suta
antukira nêdya mampir
pawong-mitrane andaka

dhatêng wana Pangasih sipêng saratri
enjing dènnya pangkat
ngidul ngulon mampir malih
mring gunung Jêruk mèt boga

kathah tarulata pradapa asêmi
nutug panadhahnya
midrèng têtirahing wukir
banthèng miyarsa suwara

mêlasarsa nangis ngaruara ririh
anggêgèndèng trisna
Amad Salèh nabda aris
hèh yayi sira rungokna

ana swara udrasa gêgèndèng ati
yeka sêsambatnya
payo yayi dèn ulati
yèn sato kênèng rubeda

ingkang èstri sarujuk lajêng ngulati
samana wus panggya
ênggoning tangis kang ngrintih
ana sangisoring watang

baya ingkang katindhihan kayu jati
banthèng duk wruh wêlas
wus darbe kira yèn sakit
katindhihan ing prabatang

dahat jêngêr gêtun ngungun banthèng kalih
nulya alon nabda
Mukammad Salèh lan srênggi
karana apa buaya

ingsun kira nèng kene sira wus lami
kacihna swaranta
sêrêt netyanira lutih
lah ta sapa aranira

kali ngêndi baya kang sira omahi
mrene golèk apa
Srênggi mangsuli wor tangis
hèh banthèng wêruhanira

panêngranku wong akèh kang angsung nami
Kyai Adipatya
Kalasrênggi krajan mami
kali Lêrêng kulon ika

nadyan baya sun iki dadi bupati
amasesèng tata
mancasi dora dur karti
putus saliring kagunan

tamtu bae sira maido ing ati
nanging iya layak
ingkang angarani kidip
dene nèng kene purwèngwang

têkèng dina iki wus rongpuluh ari
nguni sun cêngkrama
ngèksi wana-wana wukir
sayah nuli sun sareyan

nèng jugangan kang sun turoni puniki
romot-romot kathah
suda prayitnèngsun tan wrin
yèn dhuwur ana prabatang

durung suwe nèng kene bajra gung prapti
ngrubuhkên prabatang
bagyèngsun nora nindhihi
wus antuk rongpuluh dina

datan nendra tan bukti lan nginum warih
sun ngantêp karosan
dêdêl batang datan kongkih
japa môntra nora guna

kèh kamayan mujijad dayaning budi
sirna tan tumama
wus takdir kodratollahi
yèki marganing pralaya

mung gêtunku lawas têmên nora mati
marma kamahyangan
bagyèngsun tanpa upami
brangtaningsun tulungana

wuwuse sarwi anangis
ngrêrêpa noragèng sabda
hèh banthèng wêlasa mringong
wêtokna saking sangsara
luwara duhkitèngwang
lamun sira tan têtulung
luhung untapna pralaya

tumêkaning jaman sukci
sukur sèwu sira bisa
ngungkil watang jati kiye
sun kira kalamun sira
guyub saeka karsa
lan rabinta barêng junjung
pasthi kuwawa sun mahya

luwar saka ing bilai
sun mulih mring wismaningwang
nglairkên bungah sun banthèng
katêmu swami lan putra
sêlir parara-rara
kang wus lawas ngayun-ayun
iba sukaning wardaya

apamanèh sun tuturi
mulyèngsun saka ing sira
kang nyambungi umur kowe
mendah dene kabagyanta
sajagad tanpa sama
kabotan olèhmu mikul
nampani piwalês ingwang

kaul sun yèn bisa mulih
mring kali Lêrêng wismèngwang
ibaontungira banthèng
sun darbe uni yun ganjar
sawiji akik loyang
wus warna kalpika mancur
ngungkuli cahyèng jêbarjat

êmbanane wêsi kuning
akèh barkah sawabnya kak
sapisan slamêt jisime
kapindhone mêngku drajad
ping tri sugih arta mas
sêsotya sasaminipun
ping pat sinihan ing jagad

dene punang wêsi kuning
puniku ratuning braja
waja wêsi mandi kawon
tênung blutak wisa tawa
jin setan bubar sirna
ing nguni pêparingipun
Nabi Kilir Maolana

prabawa kang gêdhe malih
luwih parlu mungguh sira
yèn nganggo ana jroning we
kêdhung talaga samudra
blas sirna lir dharatan
tan krasa nèng madyèng banyu
sabarang apa pratela

puniku dayaning akik
tamat lir ana dharatan
andaka lamun siranggo
anèng pucuking sungunta
sun kira nora sêsak
lananga wadona iku
kang nganggo padha sêktinya

lan manèh ujar sun nguni
singsapa têtulung ingwang
junjung watang jati kiye
sun arsa kaul nayuban
kang sarta ôndrawina
ngaturi para tumênggung
bupati môncanagara

sagara kidul puniki
bupatine pira-pira
saha asistèn residhèn
wadana asistèn kathah
mantri pulisi dêmang
myang kliwon riya panèwu
mantri sapangrêmbenira

pakampungan urut margi
asri tinon saking ratan
omah gêdhong pagêr tembok
toko lusmèn Jawa Lônda
sabên dalan prapatan
toko cina lan pak candu
wong adol sabarang ana

pasar gêdhe pasar cilik
gumêlar dêdagangannya
kang mancèrèt kang mancorong
pating krêtip pating glêbyar
kang èdi endah-endah
triko sutra lakên bludru
warna-warna neka-neka

pèni-pèni raja-pèni
gurubakal guru-dadya
ingkang pêtha wala ijo
gêlang kalung timang jlebrah
suwêng mêntul jungkat mas
pinatik barliyan mancur
pasèt jumêrut lan mirah

ali-ali warni-warni
lintring tajug myang bandhilan
gunung sapikul dhapure
barliyan pasèt klethekan
mas ore dhêdhacinan
dhuwit uga tanpa gunggung
sêmat rupiyah têngahan

talèn kêthip sarta kêlip
benggol sèn bribil Nèdêrlan
wang krêtas atusan ewon
nyèkêt nyalawe nyadasa
saiba sênêngira
lan malih punaginingsun
yèn sira wus praptèng kana

sungu tracakmu sun rukmi
tinarètès ing barliyan
kang tig-tig iba abyore
sun uga duwe kêmasan
sarawèdi ing Banjar
sun kon gawe kalung gumyur
orloji mas timang jlebrah

swaminta ingsun praboti
suwêng kang panunggul sanga
intên nyakêpêl gêdhene
sumping kalung gêlang kana
tuwin kang larap sutra
èstu rinta tambah ayu
kaya Rarasati swarga

yèn wus sami sun dandani
wastra lakên bludru sutra
sun arak gamêlan gêdhe
slendro pelog myang musikan
cokèk angklung tarêbang
ingiring ngulama jamhur
mudyastuti marang sira

mubêng bètèng drèl ngurmati
pistul bêdhil kolontaka
mriyêm ting glêgêr swarane
arsa nunggang apa sira
krêmun joli jêmpana
bèndi siyas kareta kus
ingsun sadhiyani sira

ôndrawina rina wêngi
lampu sèwu ingsun pasang
diyan dhudhuk gantung triyom
rêsbang kursi meja kênap
minuman kas-êkasan
janèwêr bètêr lan pèrmut
sampanyê anggur myang konyak

sêtrup amaneka warni
banyu ès banyu Walônda
bir marsala myang anisèt
pêpak kabèhing minuman
akèh lamun ingetang
srutu pêpak tanpa petung
ampêg ampang gurih ana

pêpak ananing jaladri
sun tuturi pêpanganan
taho cing sonjin tang kuwèh
pastil kênari widaran
kêringan bangkèt adas
mari myang kombinatiyun
pêpak wutuh têtromolan

bludêr podhêng prol myang lapis
soklat makrun kêmbang gula
pankuk kongkuk lawan kulbèn
lidhah sardhin lan martega
salêm masakan sabrang
bêstik ase lapis sêmur
jangan sop gorèng-gorengan

sambêl gorèng pête èbi
dhèndhèng ragi dhèndhèng bakar
bakmi sosis lan capjae
mihun tahu gorèng ana
sêgane warna rolas
wedang tèh gulane batu
tekone gondhok kêpikan

yèn esuk wedangan kopi
sinaring nganggo pêrêsan
utawa kuninging êndhog
cèrèt kumrêngsêng tan kêndhat
anèng anglo kewala
rina wêngi lamun ngunjuk
ajêg angête tan gêla

dene kang darbèni akik
pilihan jroning samodra
ing kono tan ana loro
iya amung jênêng ingwang
kang darbe akik loyang
marma mukti run-tumurun
nutug main pêpanganan

mêmangan madon madati
apyun pirang-pirang rêmbat
ingsun esuk sore nyêrèt
ngêcêng candu garang bakal
tayungan awar-awar
bakale sugatanipun
banthèng marang sira benjang

puluh-puluh wong wus dadi
punagi sing sapa bisa
nyambungi urip sun banthèng
sun tuturkên garwa suta
purwèngsun urip mangkya
sirèstu inguthun-uthun
widada sinung pradana

abot kapotangan urip
kang nyambungi umur sira
sasat malaikat kaot
Ngijrail prapta sung nyawa
manawa sira wêlas
sarimbit padha sarujuk
jongkèng sisih kulon wetan

sanadyan sun têkèng pati
yèn wus panggih garwa putra
maris pusakèng sun kabèh
dhuwit pirang-pirang yuta
môngsa anaa ingkang
ngêdum yèn sun durung mantuk
dadi ngamal siya-siya

lan waris dadi bupati
sun srahkên putra kang ngarsa
saking bojo tuwa dhewe
kang pantês nampani drajad
sukur yoswèng sun dawa
anakku dadi tumênggung
ingsun pribadi bupatya

payo banthèng jalu èstri
lairna wêlasmu padha
marang sapadhaning sato
kang dahat nêmu sangsara
lunturna kawlasanta
nulya banthèng èstri kenyut
mring sabda kang amiluta

sadarpa wêlas lan melik
ujar pratignyaning baya
Ki Adam Salèh sabdane
hèh ta yayi kayaparan
si bajul minta wêlas
prabatang bisane glundhung
saka gigiring buaya

ingkang èstri anambungi
dhuh kyai prayoginira
dipun tulungi lêrêse
adatipun kasangsaran
yèn tinulungan luwar
nêtêpi prajangjinipun
sanadyan pun baya cidra

kang sipat samingun basir
yakti datan kasamaran
mring kang têtulung krahayon
paribasaning ngakathah
wiji sinêbar padhas
lawas-lawas masthi tuwuh
puniku ngamal utama

punapa malih pun Srênggi
darbe atur kathah-kathah
punagi kasagahane
yun nyukani akik loyang
êmbanan wêsi jênar
sumôngga kyai puniku
kajêng sami dipun ungkal

jinongkèng saking sakêdhik
sisih sewang kilèn wetan
sarana sungu kemawon
nanging baya prayoginya
ingantêp kang pratignya
têmên-têmênirèng kalbu
arsa angsung akik loyang

nulya dèn antêp pun Srênggi
sêtyatuhu wus supata
banthèng ro tumandang age
mahyakkên kêkuwatannya
angungkil kering kanan
umanjing karnun tumanduk
dangu datan kangkat-kangkat

mrês budi wikrama wrêdi
mathênthêng urat myang tulang
bayu kulit daging kabèh
mandhak mijilakên lênga
tala ing punuk rata
midrèng ôngga sasat adus
yèn kadibyaning andaka

Bandung Bôndawasa dadi
prabatang jati wus kangkat
kagila-gila rosane
sawusing mênga buaya
brangkang mêtu saksana
blonging tyas ananging nglumpruk
ôngga tan bangkit gulawat

bab anèng kono wus lami
tanpa boga arangnendra
marma samubarang cape
baya alon sabdanira
banthèng ingsun atêrna
mring kali Lêrêng krajanku
aywa tanggung karyotama

lawan bakal anampani
wêwalês kang tanpa timbang
aywa wancakdriya banthèng
angun-angun nambung sabda
yèn mangkono karsanta
ingsun tutkên salakumu
aja sumêlang ing nala

dyan lumaku nglêlêr rindhik
saking lêsahirèng raga
pêt-pêtan mêtu konange
tôndha yèn dahat ngrêkasa
panon sumunar pita
kuning sabarang kadulu
alon sabdane buaya

kayaparan awak mami
dene wus nora kuwawa
bok ingsun gendhongên banthèng
babarpisan kadarmanta
tumulung kauripan
aywa tanggung karya bagus
basuki susilotama

wruhanta budyayutami
paramarta mrih widada
rila eklas ati salèh
ngamal katur ing ngayunan-
ing Dat kang murwèng ngalam
aywa mamang laku bagus
Pangeran sipat ngaliman

banthèng ciptanirèng ati
ingsun tulungane pisan
mokal cidraa wuwuse
rèh dudu bangsaning rucah
isih buaya têngah
tôndha kasaguhanipun
awèh barang neka-neka

yèn tan darbe nora bangkit
muwun kang kaya mangkana
tumulya bajul ginendhong
ing gigir de suku ngarsa
kang loro ngrangkul jôngga
sirahe tumumpang punuk
banthèng wadon atut wuntat

samantara lampahira
praptèng têpining Pragawônta kali
nuli anyabrang ing banyu
rèhning môngsa katiga
cêthèk bae banyune kang dudu kêdhung
banthèng nulya pasrangkara
mudhuna wus praptèng kali

mlakua sun atut wuntat
môngsa ingsun tegakna sira srênggi
bajul muwus mêlasayun
payo banthèng ngidula
wruhanira Bagawônta iki dudu
karaton ingsun andaka
kali Lêrêng kidul iki

yèn wus tumêkèng têmpuran
Lêrêng Bagawônta dumadi siji
wus parêk lan karatonku
udhuna jroning pura
kang supaya para putra garwa mêthuk
wêruh sira gendhong ringwang
saiba bungahe sami

pramanakna yèn wus cêdhak
ana tôndha manik warih dumêling
mangidul sathingthik wêruh
sitinggil brajanala
sri panganti dana pratapa kadulu
banthèng lêga nalanira
baya maksih anèng gigir

wus têbih antaranira
saya ngidul mundhak jêro kang warih
saput sampil toya sampun
banthèng malih wuwusnya
lah buaya nèng kene prayoga mudhun
baya bêkuh aja-aja
katanggungan gawe bêcik

ngidula sathithik êngkas
ingsun kira rong puluh cêngkal kèri
yeka alun-alun ingsun
aywa uwas sumêlang
mêlang-mêlang watir bab jêroning banyu
lamun barêng lawan ingwang
nulya banthèng ngidul malih

anjog têlênging narmada
tyas kumêsar ciptanira ing ati
krasa ginêgêt kang punuk
cinêngkêrêm ing cakar
mracihnanibaya murang silèng ayu
banthèng muwus mring swaminya
hèh nyai balia nuli

aywa sira atut wuntat
nadyan mati yayi salah sawiji
têrang yèn baya mrih dudu
druhaka arda murka
nulya ingkang èstri cangkelak wus wangsul
jinjit wus tan ngambah lêmah
nglangi nulya têkèng pinggir

klithihan anyungar-nyungar
ngetan ngulon bingung wêlas ing ati
wêruh lakine nèng banyu
kaloloh ing pitênah
nêdya labuh ambyur kang priya mring ranu
nanging tan awèh têmahan
nèng tawing kewala ngèksi

dènnya samyadu karosan
ngantêp paksa ambêg dibya gunasti
punang banyu lir kinêbur
banthèng wus tanpa daya
rèh punuke wus kinakahan ing bajul
kapindhone kalah rosa
sabab dudu bôngsa warih

mênang ingkang darbe blabag
banthèng sabên minggir tansah tinarik
ginèrèt mring têngah banyu
nadyan pinggiring padhas
nanging malah ana têlênge ing kêdhung
gobag-gabig lembak-lembak
buaya ascaryèng ati

wus mangkana buron tirta
ing nguni wus cape tan bisa mosik
dupi wus kambah ing banyu
pulih dadak sakala
kuwat manèh saha ngisêp-isêp punuk
suku ngarsa nyêngkrêm jôngga
kang wuri nyêngkêrêm sampil

buaya wus tanpa wêlas
muhung eling sato dharat mring warih
kalasrênggi sabdanipun
mèsêm winor pangerang
sira banthèng wus pasthi dadi mangsanku
kewan dharatan mring toya
nora wurung sun jêjuwing

sun pragad sun rêncak-rêncak
rèh mêmangsaning wiyangga sirèki
têka kumasura purun
sungil rumpil sirambah
dudu sanak pawongmitra kwanuhaku
mandhak satru kang wus nyata
pêpêsthèn kodratullahi

dadi panganing buaya
santerone bêburonirèng warih
saha kewan samudra gung
padha doyan mring sira
narimaa kinarya pista bangsaku
sadaya isining toya
akèh kang nganggosèrèpin

sarat dhasaring pikuwat
lah sandhangên banthèng ganjaran mami
aywa katanggungan bagus
budyambêg paramarta
martotama utama samining makluk
rila daging tega laya
lara tan mundur sanyari

kang mangkono sabilollah
wruhanira dêdalan ring Hyang Widhi
kêtampan sêmbah bêktimu
sah sira ngaku Islam
awit wani nêtêpi unining usul
saka kaoling ulama
lapal kang mangkene iki

kandhane kang ahli kitab
al Islamu dabikul nupusati
têgêse wong Islam iku
nambêlèh napsu lirnya
ala napsu dene nyawamu sun kêlun
nrimaa akiring dunya
ing akirat nêmu swargi

kang langgêng tanpa wusana
luwih nikmat munpangat swarga nangim
seje kang lir awak ingsun
wus kapir na-kumuna
pasthi lamun nraka jahanam sun têmu
kêkêl nora luwar-luwar
cundhuk lan dalil ngakaid

wa ama kapiru pinar
pardikaning kapir sajroning gêni
salawase nora mêtu
marma banthèng nrimaa
ywa sumêlang sira pasrah daging punuk
dadia sidêkahira
Gusti Allah ngudanèni

saiki nadyan tan ana
ananging Dat mulya ingkang mangèksi
wallahu ngalimun guyub
Allah priksa ing lêmbat
kalamolah nulis ingkang tanpa dhawuh
nyathêti klakuan umat
ala bêcike katulis

sirèku banthèng sarjana
murtyèng titah salèh budyayutami
raharja nuksmèng silayu
dêdana nyamaita
krêtartèng tyas nirmala wus nora keguh
gagah kuwat ngudi wirya
wicaksana ahli budi

kongasing jagad wiryawan
midrèng dunya pinacak ing pawarti
Lônda Jawa tuwin Mlayu
angabarakên sira
luwih rilan sabaring tyas luwih bagus
sajagad rat tanpa timbang
karsanta yu arjèng kapti

iki aran akik loyang
ingkang nganggo êmbanan wêsi kuning
ningna banthèng tyasirèku
okak-akik tan ana
kunang-kuning jaba mung daginging punuk
kang sun pundhut rodapaksa
krana sira mungal-mungil

sêmune kukuh tan rila
wus katara polahira puniki
sun pasthèkkên angun-angun
kulit dagingmu sirna
nadyan balung lawas-lawas ajur mumur
yèku rupaning sampurna
banthèng nulya nambung angling

krêpana amanuhara
angrêrintih murih lumunturing sih
dhuh bajul mitrèngsun bagus
bagas gagah prakosa
satriya tus putus muna silèng ayu
murang arjaning susila
ngrusak tataning aurip

nglêbur pranataning dunya
mahyèng kara kararda gama suci
bubrah darmaning tumuwuh
uripmu mung sapisan
sira tega ing patiku tanpa koguk
panjalukku marang sira
mung emuta bae srênggi

tatkala amanggih papa
amung kurang sathithik tibèng pati
patiladan nora patut
katindhihan prabatang
aja ana ingsun sapa kang têtulung
ngluwari sangsaranira
mêtu wus tan sipat srênggi

lêsah nglumpruk lir gusthika
nulya ingsun gendhong kaulmu dhrindhil
kang mokal elok sumaguh
punagi malês mulya
malah sira kala durung bisa mêtu
prasêtya kanthi supata
nulya ingsun laksanani

sira tan bisa lumampah
wit pêt-pêtan panon sumunar kuning
saking bangête kang lêsu
sun gendhong praptèng toya
sun kon mudhun sira ngajak maju ngidul
dupi praptèng kene sira
dursila tega ngalani

upama sun balang kêmbang
kang sarwa rum sira ambalang tai
buaya paran karêpmu
nurut warahe sapa
mirit saking kitab apa gandhulamu
surti wulangrèh wiwaha
pustaka tajusalatin

tekawardi asthabrata
suluk Kuran ambiya jroning tapsir
akèh kang nyêgah durtayu
sarupanirèng bôngsa
salumahing jagad padha ngulah ayu
dadi gêgaman pralaya
Cina Lônda Bugis Bali

Hindhu Butun Puwa-puwa
Alipuru Aprikah ulah dini
sajarwa tutur kang bagus
supaya tamèng nala
nadyan nora luru mung ywa karsa dudu
mupakat sakubêng dunya
kinèn widada nèng bumi

sinome anglêbur tata
kautamaning dumadi
baya gandhulamu apa
ywa kadawa mahyèng budi
tumutur tan prayogi
saturunmu tan wun kèlu
emanên turunira
yayah tindaking sudarmi
muhung darma warta utama ring suta

yèn mangkono karsanira
murwani wulangrèh juti
arda murka ngrusak tata
susilèng rèh waton dalil
wit ngadam praptèng urip
kinèn ulah kang rahayu
wêlas mring sapêpadha
apa baya sira lali
Kangjêng Nabi Suleman mulang mrih tata

lakuning nagara krama
duga prayoga ywa lali
pinrih nglakokakên têpa
kang kêna dipun lakoni
apa manèh saiki
ana kang masesèng kukum
atasing sato kewan
pinardi ngèksikara di
rina wêngi sinakolah ulah arja

wèt sitruksi sêtatsêblad
rèhtêrlik organisasi
kabèh dadi pangajaran
aywa na dursilèng budi
kang sapa tan mraduli
bakal pinidosèng kukum
iyeka Amongpraja
ing Gêbangtinatar nagri
kang jumênêng wakilnya Nabi Suleman

swagnyana krêtartotama
mulasara kèh pranatis
mangkya karya mulyaning rat
maling mala sirna gusis
akèh tobat mring Widhi
padha nglakokkên rahayu
têmah sira bidêngah
pasèk tekatmu lir kapir
lah elinga ywa kongsi kadawa-dawa

sun krungu wicaranira
sarambut pinra sakêthi
nora ngira kelasèng rat
dadi wong kapir Yahudi
kèh kitab Kuran kadis
siralap pituturipun
nanging cêgahe tanpa
sacuwil kang dèn lakoni
lah wêlasa mring uripmu dhewe baya

dene wani-wani sira
nglakoni laku tan yukti
]drêngki srèi tanpa wêlas
marang uriping sasami
suka mitênah mamrih
karusakaning tumuwuh
kang kaya raganingwang
potang karya tanggung urip
praptèng toya kocidra tyasmu dursila

wêruha gumlaring jagad
gêbyaring tranggana sasi
surya prabawane padhang
siliring maruta midit
ilining banyu kali
sagarane nora pênuh
yeka kuwasaning Dat
kang wajibul maujudi
kabèh ngalam ginawe dening Pangeran

sanadyan wujudmu baya
wus pasthi ana kang kardi
bapa biyung nora bisa
jaba mung kang Maha Sukci
kuwasa sipat ngèlmi
lah pagene sira limut
tan mèstu cêgahing Hyang
kang lantaran para nabi
sinêdhahan ngabarakên mring kawula

lah aja mangkono baya
uculna ywa nyupêt urip
kanthi paksa rodèng kara
sira wèh dêdalan pati
saking drêngkining budi
nglantur ngumbar hawa napsu
wruha ing têmbe pêjah
anèng kerat bakal manggih
badan kadidene nèng dunya tan beda

kang bakal tômpa ganjaran
bagya ala bagya bêcik
yèn sun kèhkên jarwèng Kuran
rèh sira wus bisa ngaji
sakêcapmu wus dalil
tapsir Kuran kang kowuwus
mokal yèn kalimputa
gêtun ingsun tanpopami
dene sira darbe tekad siya-siya

mêmagan marang paekan
tan ngeman marang sasami
sun kang têtulung sangsara
sira wus arêp ngêmasi
rina wêngi mung nganti
pêdhot pêcate nyawamu
sèwu kêthi tan nyana
nêmua dalaning urip
kang mangkono panjalukku mung elinga

buaya sumambung sabda
bênêr ujarmu angrawit
sêsorah mèt kitab Kuran
suluk asthabrata surti
liyane awak mami
sakabèhing ala gêtun
nanging yèn ingsun bungah
rèhning wus putus ing wèsthi
anêtêpi ing jaman angkara murka

lamun mangkonoa sira
durung wruh ubênging bumi
salin-sumaliningjaman
yèn jagade nora salin
mung lakuning wong urip
sabên taun santun-santun
iku têgêsing jaman
titènana kang nastiti
yèn waskitha sirèku nuksmèng sujana

dene cubluk têmên sira
wulang kuna kogandhuli
nênuntun marang wong tuwa
wong kodanan kopayungi
wong kluwèn koingoni
iku pangrasamu bagus
olèh tikêl sadasa
wêwalêsing Maha Sukci
iya bênêr nanging jaman iki cidra

nora kêna pisan-pisan
watara wus satus warsi
awite angkara murka
tumapak sun sêngkalani
sirna wuk pandhita ji
ôngka sèwu pitung atus
iku têkaning jaman
angkara murka puniki
kang waspada banthèng nganggo pôncadriya

rèhning sira sasat wuta
nganggo kuping sasat tuli
cangkêmmu bae katara
glogap-glagêp tanpa titis
seje kang kaya mami
bajul kang yanjanèng kewuh
titi surtyèng pamawas
ganal gaib tan kalêmpit
cilik mula sun ulah budi sujana

o beda bangêt lan sira
pama bumi lawan langit
yèn kumpul banyu lan lênga
nadyan awor seje pikir
nglakokkên cipta mêthit
miturut jaman kang klaku
sanakku duga-duga
sadulurku tapsir ati
dene rowang ingsun mung panyakrabawa

nora sukak karya mulya
mung mitênah sun karêmi
nasarake wong kang picak
blithuk wong kang tanpa budi
lamun sidêkah mami
wèwèh marang wong kang cukup
gendhong wong nunggang kreta
mayungi wong nunggang joli
atêtulung marang wong kang lagi bêgja

marma sira sun piala
rèh mring sun wus gawe bêcik
tumulung koripan ingwang
sun pundhut patinira wit
sun nurut jaman mangkin
angkara murka kang klaku
ingsun lakoni gampang
lakune jaman saiki
sugih miskin gêdhe cilik nora beda

sun jèrènge tampanana
nrimaa ingsun patèni
ywa budi kakehan polah
wus anèng kene yun urip
tegakna bae bêcik
gêtunku dene bojomu
nganggo sira kon mêntas
pancène barênga mati
loro pisan nadyan sèwu ingsun kurang

aja kang rupa mêmangsan
bisa dadi gêtih daging
nadyan wastra ingsun kurang
tan bisa cukup tyas mami
êndhasku dadi sikil
jêr akèh têmên karêpku
nanging kodrating Pangran
kang murwèng jagad sakalir
nitahake jaman iki kudu kurang

sun wus nglaya midêr ing rat
jajah praja ngêndi-êndi
wong kang sugih saya ngrêda
kang mlarat saya nyêthithis
wus dhuwur dèn urugi
kang lêgog tansah dhinudhug
kang akèh tambah kathah
yèn cilik saya sathithik
lah rasakna banthèng sajar sun ing sira

sabên wong kang nyithak bata
omahe gêdhèg ting pringis
tukang gêndhèng omah rajag
tukang kayu lawange pring
pandhe tan duwe lading
maranggi rangkane jlêbut
kadhang anganggo randhan
mangkono jaman saiki
wong kêmasan arang duwe timang jlebrah

sayang tanpa kêndhil dandang
gêmblag nora andarbèni
bokor paidon lan bintang
lungaa mring desa gamping
kabèh omah tabag pring
arang ingkang tembok batu
sêrasah bae tanpa
lan mênyanga omah kundhi
èstu nora darbe jêmbangan pot kêmbang

gêndhing tan darbe gamêlan
apa manèh tukang burdir
tan darbe èpèk burdiran
tukang cèt utawa sungging
tan ingêcèt kang panti
tan pinulas omahipun
sêdene tukang lapak
nora ngingu jaran pasthi
nunggang bae sajêge durung karuan

iku kagawa ing jaman
angkara murka saiki
kabèh ingkang ngasta praja
myang karti desa tan slisir
wong tani nandur pari
tibane Cina kang numpuk
nandur têbu lan sata
tuwan pabrik kang darbèni
dene lamun udut kudu tuku sata

wong kang sugih luru arta
wong mlarat buwangi dhuwit
dêlênga sêpur Ngayogya
saurute luru dhuwit
kaping lima saari
kang mlarat dhuwite nglumpuk
sun wus nitèni sira
kêrêp nunggang kreta api
akèh bae banthèng sajar ring sun iya

dadia panrimanira
ulur punukmu sun bêstik
idhêp-idhêp sira sidkah
pasthi tinarimèng Widhi
mêmule angaturi
angsung dhahar gusti rasul
iba bungahe para
kaum sajêroning kali
nadyan cekoh-regoha enggal têkanya

lan manèh sira wêruha
sabên wong kang sugih jarik
tapihe lurik kewala
dêloka pasar lor loji
Cina adol sêmbagi
sugih-sugih maksih luru
atine majèh kurang
artane durung nyukupi
wong kathokan sugih jarik bêbênetan

nuli nuruta pacinan
akèh jarik pating slampir
myang ginulung tinalenan
nganggo dèn slêmpiti kitir
buh karêpe sun tan wrin
mangidul sathithik wêruh
kêris baris rong gantar
jinèjèr lir wayang klithik
sun kumisi cinane nora kêrisan

pêthèl wadung arit tatah
dandang cèrèt sarta kêndhil
bokor paidon lan bintang
kabèh dèn tèmplèki kitir
sun kagèt dupi mèksi
nora kaya sira cubluk
aran kurang wêweka
nganggo budi tanpa kardi
wruh klakuaning urip tanpa rinêmbagprandene sirèku bisa
ngêlèh-êlèhakên mami
gandhulamu wulang apa
kitab Kuran tanpa kardi
tan wruh sira pribadi
kang bodho êmbahning busuk
ngantêpi wulang kuna
sira rèhning potang bêcik
kayaparan dene sun sauri ala

tagihên banthèng kang karya
piwulang nglakoni bêcik
sun pasthèkakên tan bisa
dluwang mangsi mitulungi
sun bae bisa ngathik
ukara sinawung kidung
kang dakik lêmbat-lêmbat
ngungkuli lan layang surti
gampang bae banthèng wong gawe piwulang

têmbang apa aku bisa
kawi apa ingsun bangkit
nanging wêdi bokmanawa
dèn gêguyu jaman mangkin
angkara murkèng budi
wulang kang angèl tan tinut
wruha andaka sira
layang tinggalane kaki
pirang-pirang wus sun buwangi sadaya

kitab Kuran primbon derah
rajah-rajah myang sêmail
tekawardi asthabrata
sun obongi sarèhning wis
sun timbang tanpa kardi
sulaya kanyatanipun
saha akèh kang dora
nanging banthèng sira wani
angantêpi piwulanging jaman kuna

mangke sira kasangsara
wus pasthi tumêkèng pati
puluh-puluh banthèng sira
wong bodho ambêkmu wasis
ahli nindakkên bêcik
eklas lêga rilèng laku
kas kuwat sônta budya
yèn tumibèng jaman iki
kang mangkono iku lakuning wong ala

seje karo jaman kuna
rikalane durung salin
ing jaman angkara murka
akèh ngèlmu tanpa kardi
sabab kakehan pamrih
wit kagawa jamanipun
kabèh wong kudu kurang
kabèh wong karêpe sugih
durga ngôngsa-ôngsa akèh palacidra

para sayid Surabaya
Sêmarang tuwin Batawi
kang putus ngèlmu agama
Ngarab mratani sabumi
nora sêpi ing pamrih
mawa karenah nyênyêdul
saking kuwating jaman
marma banthèng ywa saksêrik
wicaraku nguni kadi madubrata

sira sun saguhi barang
pèni-pèni rajapèni
supaya sira gêlêma
ngluwari cintraka mami
yèn sira tanpa pamrih
yakti tan arsa têtulung
kalakon gendhong ingwang
saking gunung têkèng ngriki
iya iku wus kagawa murkaning tyas

mêmanising jaman murka luwih
wong têtulung potang kabêcikan
dadi sulaya adate
crah nora sapa aruh
wong kang nistha papa mlasasih
kinukup binêcikan
yèn wis sugih tamtu
anggêp kadhang nyidrasmara
tuwin umbag umuk mandhak ngisin-isin
kang klaku sapunika

ana ingkang tinulung ing singgih
ngabdi awit punakawan ala
lawas-lawas olèh gawe
ngalani mring kang tulung
ngadu-adu angathik-athik
muwuhi basa ala
murih awakipun
enggal nuli ginêntèkna
mring kang tulung tanggung lumêbune nguni
yèku angkara murka

akèh ingkang drêngki budi srèi
tumbak-tinumbak gugad-ginugad
wadul-winadul lakune
andaka wruhanamu
ngrekadaya dayaning kidip
wong utang kudu cidra
yèn barès tan antuk
wèwèh marang pra bandara
para gusti apêse marang wong sugih
kang mlarat tanpa karya

wus bênêre sira angsung daging
marang sarupaning buron toya
yèn ingsun mulat jamane
kang môngka sira kukuh
maksih molah durung lêstari
tambah duraka sira
dunya ngakiripun
nampanisiksaning Suksma
rèhning sira mungkir mring jaman saiki
kang wus têrang karsèng Hyang

ingkang môngka ciptamu kuwalik
ingsun ingkang siranggêp duraka
jare tômpa siksa gêdhe
yeka cipta kêpaung
tôndha maksih cingkrang ing budi
ingkang wus wicaksana
jarwaku kotêmu
lêbokna kulunging nala
saksènana lakuning kewan puniki
mathuk apa ta ora

sadulurmu tunggal bapa bibi
mèh tan ana bedane lan liya
barang karya kalis bae
liya dadi sadulur
yèn sadulur satruning ati
sanadyan dudu sanak
yèn sababag mathuk
utawa padha sugihnya
wus mangkono andaka kridhaning bumi
wrata sajagad alam

yèn wong sugih têpung padha sugih
yèn wong mlarat têpung padha mlarat
gêdhe têpung padha gêdhe
dene yèn mlarat wanuh
lan wong sugih bakal muwuhi
wong cilik sêsanakan
lan priyayi agung
tan wurung bakal dinuta
rèh kagawa lakune ing jaman iki
pikirên kang têtela

titènana wong padha nglakoni
apa nyata banthèng apa ora
pangucap sun iki kabèh
solan-salining waktu
kang waskitha wêruh pribadi
pira-pira lêpiya
adat kang kalaku
dora cara ngrekadaya
kang wus kaprah apus bujuk laku sandi
gêdhe cilik tan beda

para prentah ingkang ngasta adil
kèh kang mlangkah saking wêwênangnya
awit kagawa jamane
marma wong nêmu ngudur
prakarane mênang kang sugih
kang mlarat èstu kalah
kang bodho kabujuk
yèn kang pintêr sinêngitan
ingkang rilan saya pothar-pathir blêndhis
akèh kang tibèng papa

kang blaba bèrbudi têmah miskin
kang ngandêl mring Allah tèk-êntekan
dadi pothar-pathir prèthèl
wong têmên tanpa ontung
kudu goroh kang sugih bathi
sabarang karya kêdah
nganggo goroh bujuk
kang blaka akèh cilaka
laku goroh akèh kang nêmu basuki
saking kuwating jaman

mlarat kurang sugih kurang ugi
dhuwit kurang mas sêsotya kurang
barang-barang kurang akèh
marma kang sugih wuwuh
kang mêlarat sangsaya nyranthil
kêrêp tumibèng lara
mangkono wus tamtu
lakune jaman angkara
murkèng budi kurang bae kang kinapti
marma akèh durjana

grêsah kabèh sarupaning kuli
tani bêkêl ing desa samoa
undhaking bau sukune
pajêge sabên taun
wus kapasthi pindho sawarsi
tan ajêg kathahira
mundhak sabên taun
bumi pamêtune suda
sawah cêngkar sirna barkahirèng bumi
sabên mêlèk dèn gêbal

wong cilik tan bisa gawe dhuwit
parandene pinundhutan arta
sarta sabausukune
yèn luput antuk rêngu
kadhang dhêndha kang rupa dhuwit
iku sira wêruha
jaman kang kalaku
dalil sarak kitab Kuran
tanpa gawe pêpacuhe tan pinikir
saking kuwating jaman

kitab ingsun marma sun buwangi
primbon derah ngèlmu wêwijangan
wus ingsun buwangi kabèh
seje kaya sirèku
pintêr mêntah nalare ngruwil
kadayanta tan pana
suwung sasat bumbung
gandhuli carita buda
jaman iki akèh murid dadi kyai
nora sêpi pangarah

wus pinasthi karsaning Hyang Widhi
bêgjaningsun tan kêna kinira
mundhuk-mundhuk têka dhewe
wong ngantuk nêmu punuk
miling-miling anêmu daging
kloyongan nêmu tangkar
mlaku nêmu ulur
banthèng lêmu kaya sira
rasakêna ganjaraku kotampani
iku kamulyanira

rèhning sira ngandêl crita tulis
surti wulangrèh layang sewaka
kitab Kuran sasamine
ing mêngko dèn gêguyu
mring sarjana jêroning warih
baya mina wiyangga
kang wus nirdyèng kewuh
putus pamawasing lampah
ubênging rat lakuning buwana titi
têrang kridhaning dunya

yèn jagade banthèng norasalin
awit kuna mula têkèng mangkya
mung siji iki wujude
lakuning surya tèngsu
lintang angin lan jalanidhi
sadaya barang lama
dene ingkang santun
budi klakuaning kewan
salin-salin iku jaman ingkang arti
aywa klèru panômpa

kadarmanta ilang ywa saksêrik
awit ingsun iki manut jaman
kang kanggo saiki banthèng
puluh-puluh sapuluh
ubênging rat jagad mratani
gêdhe cilik tan beda
padha pamrihipun
tuna liwat sarak kitab
tanpa daya pêpacake tan pinikir
bab kalah karo jaman

wruh murkane tyasira pribadi
sira kapengin sakti prawira
digdaya têguh timbule
melik ujar sun palsu
rèhne cingkrang nalar sacuwil
kapengin timang jlebrah
gêlang tuwin kalung
kalpika pasèt barliyan
hèrloji mas dhuwit ukon gelo ringgit
pangrasamu têmênan

wus ingetung-etung jroning ati
sira dhêmên marang kasugihan
lakumu katara banthèng
yèn sun timbang awakmu
lanang wadon datan kuwawi
ngungkil watang sêmana
prandene kajunjung
saking tyasira angkara
têmah luwar sun jaluk gendhong ing gigir
marga pamrihmu kathah

melik nunggang kreta dèn urmati
saka tunane tyasmu priyôngga
duga kira nora duwe
yèn kang wus nuksmèng putus
barang karsa pinikir dhisik
kadadeaning cipta
pupur durung bênjut
têgêse duga watara
nadyan sira tômpaa wijangan ngèlmi
yèn pikirmu waspada

ala bêcik kidip saha yakin
têtela trang nyataning wasita
wruh ing duga watarane
yèku kang bisa tanggung
angadhangi pakewuh prapti
pira kuwating badan
anadhahi pênthung
yèn sira nganggo punika
tumbak kêris pêdhang pistul bêdhil kalis
lungadoh tan tumama

sira nguni apa tan marduli
ngupa wicaksananing agêsang
ciptanta mung rosa bae
yèn kang sujanèng kewuh
nora mikir rosaning jisim
kang dèn asah mung nalar
budyayu kang cukup
rèhning wus kabacut sira
bok manawa mêngko mati besuk urip
nitis manèh mring dunya

muga nglakokêna budi pikir
angên-angên minôngka Pangeran
kang rumêksa marang kowe
duga watara kudu
tindakêna banthèng ywa sêpi
yèn kalalèn ciptanta
saèstu kalurung
kadhang tumibèng sangsara
têmah mati lir lakunira saiki
ingsun ênggo semekan

wus lumrahe bodho tanpa budi
dadi pangane kang wicaksana
yèki sariranta banthèng
wruh blilu lir sirèku
lagi katon bae wus kenging
dadya mêmangsaningwang
ujêr nora wêruh
sun ubêng-ubêng ing nalar
lah mêngkono lakuning jaman saiki
angkara-kara murka

ya ta wau Amad Salèh èstri
wêruh têrang saking tawing padhas
kang priya êntèk krosane
dènira rêbut unggul
anèng Bagawônta lan srênggi
nulyemut tata praja
mrih arjaning kewuh
mring nagri Gêbangtinatar
atur priksa sigra-sigra enggal prapti
cumundhuk ngarsèng prentah

banthèng èstri tawan-tawan tangis
pêgat-pêgat matur tan pratela
kagyat kang sumewa kabèh
dangu-danguning atur
têrang lamun lakinirèki
kênèng daya pitênah
pratikêling bajul
ing kali Lêrêng gonira
purwa madya wasana ature titi
watak pulisi tama

mirêng wontên sukêrtining bumi
dora cara angrusak silarja
nulya dandan mirantyage
saprabotirèng laku
jaksa êlid tuwin pulisi
upas saha jinêman
lampahe gumrudug
warak macan gogor rangas
kêthèk lutung wa-uwa rangutan ngiring
kang kèri sawêtara

banthèng èstri ingkang atur margi
lumaku nèng ngarsa wingkingira
dyan bèi sapunggawane
mangulon paranipun
nurut tirahirèng jaladri
têkèng sawangan Opak
maksih ngulon têrus
datan kawarna ing marga
wusnya prapta alas glahèng dyan ngabèi
anjog tawinging gôngga

durmanira Radèn Bèi Amongpraja
sapunggawane sami
ngèksi têmpurira
Lêrêng lan Bagawônta
nèng tawing padhas dyan bèi
kang pinggir wetan
kocapa banthèng srênggi

ingkang samya angadu kanang karosan
anèng têngahing kali
ombak lembak-lembak
toya kadi ingubak
wus prasasat dadya gêtih
rèh daging pêcah
môngka kakum ing warih

marma dêrês wijiling rah anèng toya
baya maksih nèng gigir
cangkêm ngêmah-êmah
punukirèng andaka
banthèng amung pringas-pringis
bajul agahan
dènnya angingsêp gêtih

Dyan Ngabèi Amongpraja têrang mulat
saking tawinging kali
dahat wêlasing tyas
banthèng uga wus wikan
yèn ana pulisi prapti
saha sumapta
sadarpa srêpingati

lir siniram ing tirta marta sadunya
sanadyan têkèng pati
nanging wus koningan
dening kangjêng parentah
banthèng wus nora gumingsir
rileklas pasrah
patine dèn saksèni

dyan ngabèi ngandika marang buaya
hèh bajul paran kardi
sira lagi apa
ana samadyèng tirta
sun sidhêp wus suwe srênggi
apa tukaran
patrap tingkahe sami

nambung sabda baya marang amongpraja
wruhamu ingsun kancil
iki sun kajibah
nglakoni takdiring Hyang
ngukuhi pêpêsthèn yakin
lakuning jaman
angkara murka mangkin

wus wajibe tumitah anut ing kodrat
karsaning Dat kang sukci
purwane sun warta
kancil prastawakêna
ing purwa madya mêkasi
tan suda wêwah
tinuturkên ing kancil

Dyan Ngabèi Amongpraja sabdanira
yèn mangkono ingkang wit
baya bênêr sira
iku tan murang tata
wus lumrahe ing ngaurip
ngukuhijaman
awit padha nglakoni

ubênging rat kainan kang nora wikan
èstu yèn nêmu pati
salahe priyôngga
uripe luwih tuna
lakuning jaman tan uning
prayoganira
banthèng ro jalu èstri

kayaparan dene ta amung satunggal
pancène priya èstri
baya sabdanira
maune loro pisan
nanging siji nuli bali
marma mung juga
pupute nrima siji

Amongpraja mangsuli sakarêpira
wus êsah mirit saking
ubênging buwana
sarupane kang ina
tan wêruh dugi prayogi
nanging cacadnya
sathithik kurang titi

wruhanamu baya ingsun arsa priksa
panggonanirèng nguni
wit-witing prakara
alas ngêndi namanya
kayu apa kang nindhihi
gêdhe dawanya
sapira kudu titi

tinêrangkên kamot anèng pursès prêbal
rêsikirèng kumisi
iku kudu ngêkar
ngukur goning sagotrah
tinimbang lakuning adil
satiti têrang
slêsih waskithèng wèsthi

hèh wruhanta baya sun ingkang kajibah
nata ruwêding bumi
dhawuhing Suleman
atas ukuming kewan
wus ginadhuhkên mring mami
iki kalpika
lètêr W môngka buslit

dadi tôndha kuwasa masesèng tata
iku kagunan mami
ruwêd bundhêl wudhar
kang rawe-rawe rantas
malang-malang sirna gusis
dening prabawa-
ning singsim ingsun iki

kangjêng kyai malukat gaib arannya
lètêr W intên adi
gosoke barliyan
lah ênya tamatêna
dupi srênggi têrang ngèksi
sêsotya rêtna
tumejèngkara wêning

lir cancala prabane ngawêngi wiyat
mangkana tyasing srênggi
o o kancil nyata
duta mutus prakara
ruwêd rêntênging kumêlip
ingsun prayoga
nurut kewala mangkin

nora luwih mung ngukuhi ubênging rat
lakune jaman iki
kang kanggo ing kathah
gya baya ris manabda
mring banthèngkang dèn kakahi
Mad Salèh enggal
minggira sun lawani

wruhanira prakara arsa kapriksa
mring kang wus antuk buslid
ngetana kewala
ngèncèng-èncèng mrih cêdhak
banthèng asrêp ing tyas minggir
tur winêlahan
dening ki kalasrênggi

dyan ngabèi majêng sadaya tut wuntat
wus nèng têpining kali
gisik wêdhi rata
banthèng wau kang lampah
wus jajag suku tan jinjit
anulya mêntas
baya maksih nèng gigir

sawusnya nèng dharatan banthèng sarosa
mahyakakên kasêktin
jola kirig mengkal
bajul wal tibèng kisma
glangsaran akêmpis-kêmpis
Dyan Amongpraja
duka yayah sinipi

marang banthèng mangkana panabdanira
bêcik têmên sirèki
nganggo murang tata
kumawani mring prentah
yèn mangkono tanpa kardi
jênêng sun têka
kumisi gawa adil

durung ana bêbênêraning parentah
gêdhag-gêdhig gumaib
nêdya pôncakara
angadu kasudiran
duk nèng banyu tan ngundhili
ananing dharat
saking pangwasa mami

durung mêsthi yèn prakaramu kang mênang
banthèng tyasnya wus eling
caksananing prentah
mradata pira-pira
kang wus putus pramèng adil
banthèng saksana
ngrêpa manguswèng siti

dahat ajrih sèwu gêtunirèng nala
sinrêng ing sabda wêngis
mring Dyan Amongpraja
andaka aturira
adhuh kawula dyan bèi
nyuwun aksama
patrap ingkang tan yukti

wuwusira Radèn Bèi Amongpraja
dhumatêng kalasrênggi
baya sira aja
sandeya ing tyasira
kukuming Hyang Maha Sukci
kang karya jaman
ubênging jagad iki

wus mangkono tumandukirèng kagunan
nulya radèn ngabèi
dhawuh kinèn mriksa
anjani lan pragosa
trangginas nyandhak pèn sami
tumuli mriksa
andaka jalêr èstri

kadi adat pamriksane para gugat
ingatur kadya kang wis
laku manut adat
dhasar carik sampeka
ukara tumraping tulis
purwa madyanya
têkèng wusana titi

nulya baya pinriksa ature blaka
cocog lan dakwa saksi
wusing têtela trang
amongpraja sabdanya
mring banthèng prakara iki
sira kang salah
nanging prayoga mami

baya iku gendhongên manèh atêrna
mring panggonane nguni
priye traping watang
sun priksanane mangkya
sun ukur sun karya titi
ana ing kana
sandika kang sinung ling

baya nuli trangginas ngamplok saksana
gigiring banthèng nuli
lir duk anèng toya
wusing samapta sigra
bidhalan tan ana kèri
mring ardi Jêram
banthèng lumaku ngarsi

dyan ngabèi nèng wuri saprabotira
sarayuda myang kori
sêlur ngampak-ampak
datan dangu samana
prapta panggonane nguni
punang prabatang
jati kang anindhihi

Amongpraja ngandika banthèng sèlèhna
panggonane si srênggi
priye traping watang
jati ingkang tumumpang
gigiring baya puniki
nêdya sun tata
putusaning prakawis

wus dilalah baya miturut kewala
saparentahing kancil
tan lêngganèng nala
baya sumèlèh kisma
malêbu jugangan nuli
banthèng karweka
jalu èstri mangungkil

kayu jati kangkat nindhihi salaka
kadya ing nguni-uni
Amongpraja nabda
hèh baya apa nyata
mangkono êtrape nguni
bajul tumanggap
iya mangkene iki

rasanira tan beda lan duk samana
sigra Mongpraja Kancil
akarya prampungan
lir adat kang wus klampah
prakara banthèng lan srênggi
rampung pur-puran
lara wus nyaur sakit

rèhning gawe lara winalês ing lara
bali kadya puniki
banthèng anarima
suka sukur ing nala
sangsaya wêdi trêsnasih
banthèng sadaya
mring Amongpraja Kancil

dyan ngabèi pasrangkara marang baya
bajul prayoga mami
manajada sira
nyuwuna pangaksama
rèh jaman murkaning bumi
dahat tan kêna
têtulung samèng urip

mirit saka baya budimu priyôngga
sandhangên traping adil
tan mamèt nawala
pradata anggêr Jawa
miwah wèt Nèdêrlan sêpi
pamancasira
parentah amung ngirib

wêwatone lakuning jaman samangkya
budinira pribadi
wus tan kêna kijat
ngungkiri ciptèng nala
atimu gandhulan juti
ati damarda
mardu kongas mratani

kasmaran tyasira Srênggi
rumôngsa kênèng paeka
kalah lêpas pangawruhe
keloning nala kagiwang
kêna ing palacidra
ingapus kramaning bujuk
katêmpuh samliyun papa

sakêthi baya tan nganggit
mangkono tibaning tata
patut rukun bali manèh
katindhihan ing prabatang
sumaput netya ilang
otot bayu lir rinacut
wus sirna dayaning gêsang

wit saking rumaksèng ati
mring daging kang sipat anyar
wus mangkono salamine
janma kewan nora beda
budi kang tama murka
tinarik ati kalurung
murang ayuning buwana

têmahan nêmpuh ing jisim
nampani lara kapenak
marma baya drês waspane
kujoning nala dhat-dhatan
bingung linglung sumêlang
mêlang-mêlang nyipta lampus
netrane yayah panjuta

molak-malik angrêrintih
nuli ngantêp duwa watang
tan obah lir nguni bae
gedhag-gèdhèg mêndhak-mêndhak
noraga pasrangkara
dhuh dyan ngabèi ratuku
nyuwun pangaksama marta

nyuwun kawêlasan urip
tobat kawula katura
ing dintên wingking slamine
amba lumaksanèng prentah
yun nyirnakkên tyas murka
mêkathik sarèh pituduh
ngratu mring gusti paduka

ujêr kula sinung urip
mèstusakarsa paduka
ngluhurkên wicaksanane
sana sênêning kamulyan
kawiryan dining kanang
adhuh gustiku tuwanku
nyuwun gêsang nyuwun gêsang

radèn ngabèi mangsuli
dhumatêng sabdèng buaya
hèh bajul aja mangkono
luput sira jaluk gêsang
uripku mung satunggal
sun go pribadi tan cukup
awèh manèh yèn bisaa

têtulung bae tan bangkit
marang kasangsaranira
ingsun dhewe susah gêdhe
nalar kang durung tumêka
sun jaga dalu rina
sarjanèng tyas tamèng kewuh
rumaksa kang durung prapta

tan ngamungkên wêkas mami
baya ingkang kaya sira
bêcik narimaa bae
têmpuhna mring pikirira
kang miwiti murkarda
aywa sira jaluk tulung
sapêpadha tan prayoga

sapa kang wani nulungi
jamane atimu murka
angên-angên panarike
hèh ta bajul rasakêna
tumêmpuh badanira
saka ciptaning pikirmu
rêrêgêd murang raharja

rêgêding badan mratani
sakojur kênakinumbah
adus sabun kramas êntèk
yèn budi rêgêd tan kêna
sinucèn mawa toya
pangumbahing ati dudu
saka kawruh kang sampurna

kawruh ingkang sampurna di
tan bisa nuci budyala
kajaba badane dhewe
yèn wus katêmpuh sangsara
kang kadya sariranta
watang tumumpang gigirmu
darbe gêtun ati ala

ewuh wong tumitah urip
gampang anggayuh kasidan
mungguhing urip mangkene
waspadakna kang sanyata
mêthèk pikir pribadya
gampang wong manyakra rêmbug
mêca atine ing liya

yèn sira bisa ngawruhi
pikirmu dhewe prasasat
wruh ubênging jagad kabèh
atining liya narawang
lir kèkêr tanah Prasman
yèn pikire dhewe ewuh
sapa kang bisa waspada

basane mrangkani kudhi
nyuwita para bêndara
para gusti tuwin katong
gampang kêna sinakolah
tata trapsilèng nata
wong ngawula atinipun
pribadi arang kang bisa guru ratuning aurip
angên-angênmu priyôngga
prasasat dadi Hyang Manon
kuwasa tanpa karana
nanging yèn pikir salah
panggawene ati pitu
sanubari beda-beda

prayoga kang bisa nganggit
nitèni sadina-dina
ala bêcike waspaos
pinilih ywa lumaksana
nasar salah ing cipta
sajatine ati pitu
nora ana mung sajuga

lêbonana tyas sasami
dadi tunggal budi rosa
santosa lair batine
ati kandêl nyirnakkên was
sumêlang sirna ilang
nênarik badan sawastu
panggahing netya sarasa

rasane tumêmpuh wani
jirih kêndêl saka manah
rikuh isin wit atine
yèn wus sampat tunggal cipta
adining tama loka
wong liya dadi sadulur
sukur kang tunggal pinôngka

yèn wus bisa manjing ati
atining wong kang kalingan
sasat nêlukake kowe
wong kapir pitung bêdahab
Islame saking sira
gêdhe gêganjaranipun
madhangi

[Iklan -Kangjêng Tuwan Ingkang Wicaksana A. W. F. Indhênburêh, Guprênur Jendral ing Hindiya Nèdêrlan.