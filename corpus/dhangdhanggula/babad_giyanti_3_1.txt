mêmanise tyas rêsêp migati
ing pangulah mring rèh kasarjanan
anêtêpi ing ugêre
jênêngirèng tumuwuh
sinung têngran budi mumpuni
dera sang amurwèngrat
ngumala sumunu
tumraping jagad lir surya
nyênyunari niskara sèsining bumi
kang nyata lan kang samar

minôngkaa kastawaning dasih
myang pracihnaning pangliga murda
têrus ing lair batine
marang lumèbèripun
sihirèng Hyang kang tanpa têpi
marma kacèlu dahat
ing tyas amêmangun
wuryaning kanang carita
praja wutah ing rah sinawung kakawin
mahambêk widayaka

yèku adêging kraton kêkalih
Surakarta lan Ngayogyakarta
Adiningrat pinangkane
turutaning pangapus
anukili ing saananing
pêpèngêtan kadhatyan
pamudyaning ulun
mêmalar sinamadana
barkahira sanggyaning para winasis
ingkang pratamèng sastra

purwakaning pawarti winardi
nurutakên babad Kartasura
duk wiwit ing jumênênge
Kangjêng Ingkang Sinuhun
Pakubwana kang kaping kalih
nèng nagri Kartasura
bôndha tur abandhu
asugih pratiwa wadya
binathara ing jagad anyakrawati
wibawa paribawa

tuhu ratu agung ambawani
ing bawana tlatah nuswa Jawa
tanpa petungan balane
pra santana nung-anung
aprakosa maring ajurit
samya sumungku suka
jroning tyas gumulung
andêrpati abipraya
pra kawula ing jro myang jabaning nagri
tan pae anggêpira

nadyan silih pra bala Kumpêni
kang rumêksa wontên Kartasura
datan pendah panganggêpe
lan wadyabala prabu
dene ingkang para radpêni
sampun lambang prasêtya
pawong mitran tuhu
salami lan sri narendra
marma arjèng praja anjrah ingkang janmi
murah sandhang lan boga

suprandene yèn sampun pinasthi
apêsipun jayaning narendra
tuhu yèn angebatake
yèku duk praptanipun
parangmuka têmpuh ngajurit
kalawan bôngsa Cina
nadyan wontênipun
ing satru kadi tan gôndra
suprandene kêkês kang para bupati
sirna kamayanira

pra punggawa myang para prajurit
prawiranung andêling ranangga
lir kabuncang sudirane
karkate têlas murud
têka uwas giris amiris
mung nêdya ngungsi gêsang
nora lawan mungsuh
tan pae lan wadu jana
wus dilalah karsaning Kang Murbèng Bumi
rusaking Kartasura

kawarnaa kangjêng sri bupati
sasirnane wau mêngsah Cina
wus kondur malih ngadhaton
miwah wadyabalagung
prasantana mantri bupati
tanapi wong Walônda
wus samya umantuk
mring wismane sowang-sowang
nanging dahat risakipun kang nagari
tangèh môngga puliha

duk puniku pangagêng Kumpêni
kang rumêksa anèng Kartasura
Tuwan Baron Hogêndhorop
pangkat kumêndhan mayur
tuhu wantêr maring ajurit
cukat cakêt ing karya
wasis anênuju
barang rèh karsa narendra
kala bêdhahipun Kartasura nagri
katon sih sungkêmira

ing saparan tut pungkur sang aji
sêdya labuh sabaya antaka
tan mambu yèn bôngsa seje
ngêsorkên sungkêmipun
para wadya punggawa mantri
marma sangêt sihira
kangjêng sang aprabu
mring wau tuwan kumêndhan
nganti karsa amundhut kadang taruni
angadhi kramanira

dene kadang narendra kang kêni
kinanthi ing samubarang karya
Dyan Mas Sujana timure
diwasanya jêjuluk
Jêng Pangeran Amangkubumi
mahambêg martotama
otamane kasub
ing rèh pangulahing praja
tata titi nastiti salir pakarti
cakêt karsaning raka

amungkasi yèn tinuduh jurit
sabên aprang linulutan wadya
kèringan satru kalane
tan kewran glaring mungsuh
Martapura duk madêg baris
nèng tanah Sukawatya
apan sampun wudhu
pra bupati datan lawan
dupi pangran kang tinuduh nanggulangi
Martapura kasoran

marma langkung trêsna sri bupati
tanah Sukawati tigang nambang
sinungkên dadya lênggahe
môngka ganjaranipun
gènnya sampun labêt nagari
mungkasi parangmuka
lawan malihipun
karsaning raka narendra
jêng pangeran pinatah nyenapatèni
sabên wontên lurugan

mantrimuka manggalèng bupati
Radèn Adipati Pringgalaya
lan sang nata wadya ipe
patih lêbêt winuwus
nama Sindurêja Dipati
kunêng mangsuli kôndha
duk ing alamipun
barusah ingkang nagara
kadang miwah santana jêng sri bupati
kèh lolos saking praja

madêg baris nèng kidul nagari
kadang nama Pangran Buminata
Singasari ing kalihe
sarta pulunan prabu
Pangran Pamot lan Dyan Mas Said
Arya Suryakusuma
kang sampun jêjuluk
nama Pangeran Dipatya
Arya Mangkunagara arine malih
Pangran Mangkudiningrat

para pangeran pulunan katri
sami putranipun Jêng Pangeran
Mangkunagara kadange
sêpuh jêng sang aprabu
ingkang kendhang dhatêng Batawi
wau ta cinarita
ing sasampunipun
nata kondur mring Tasura
ri sêdhêngnya pêpêkan sagung bupati
pasisir môncapraja

ari Soma sang nata tinangkil
ingayap pra sarimpi badhaya
asri tinon busanane
ngampil pacara prabu
nata lênggah ing dhampar rukmi
wontên ing sitibêntar
kang cakêt ing ngayun
Jêng Gusti Pangran Dipatya
Anom Mêngkunagara sudibya luwih
rajaputra Mataram

gya Jêng Pangran Arya Mangkubumi
senapati ngalaga Tasura
nulya pra santana andhèr
ing kanan kering prabu
twan kumêndhan lan para upsir
inggih samya sumewa
ing ngarsa sang prabu
munggèng ing kursi satata
anèng ngandhap sing bangsal manguntur tangkil
jro tratag sitibêntar

wong kaparak gandhèk kanan kering
tinindhihan bupati kaparak
prajurit jro baris andhèr
tata sajuru-juru
de kang manggèn paglaran sami
kalih sang mantrimuka
alênggah ing ngayun
Dyan Dipati Pringgalaya
Sindurêja nulya pra nayakèng aji
sagung bupati jaba

sinambungan kang para bupati
ing pasisir myang môncanagara
samya sowan sadayane
pra punggawa supênuh
ingkang botên sumiwèng aji
Dipati Pranaraga
ingkang dadya tunggul
wadananing pra bupatya
môncapraja ing bang wetan lawan malih
Panêmbahan Cakrèngrat

ing Madura ingkang madanani
pra bupati pasisir bang wetan
samya rumêksa tlatahe
rèhning jaman dahuru
pra santana amadêg baris
dadya sandeyèng driya
tilar nagrinipun
de êrèh ing pra bupatya
ing pasisir kalawan môncanagari
kêbut mring Kartasura

miyosira kangjêng sang niwi
datan pae lawan saban-saban
duk maksih rêja jamane
nanging jro tyas ngêndhanu
sanityasa amangonêngi
risakipun kang praja
tanapi kadhatun
saisine rajabrana
aprasasat brastha syuh sirna binasmi
dening kang mungsuh Cina

yèn ginagas saya angranuhi
yèn rinasa tansah karêrônta
ing Kartasura risake
patih dinuk ing wuwus
rêngênta hèh sira dipati
kadarpaning tyas ingwang
tan kêna sinayut
arsa angalih nagara
desa êndi kang prayoga wetan iki
sun arsa kuthagara

adipati lawan sira adhi
Hogêndhorêp padha lumakua
pikirên ngêndi bêcike
patih kalih wotsantun
tur sandika dhatêng nglampahi
sang nata nulya jêngkar
kondur angadhatun
kang sewaka gya luwaran
twan kumêndhan lawan dipati kêkalih
myang pra nayaka jaba

abudhalan pan sarêng saari
anênitik desa wetan praja
wusnya atas pamriksane
kumêndhan rêmbagipun
papan ingkang wiyar waradin
amung ing Kadipala
kang dinalih patut
dèn dêgi pura narendra
nayogyani risang mantrimuka kalih
desa nulya binabad

dipun ukur badhening kang puri
nanging wontên sêmanging wardaya
pra nujum Jawa rêmbage
mupakat Dyan Tumênggung
Ônggawôngsa Puspanagari
Tumênggung Mangkuyuda
têmbe jangkanipun
yèn nagri nèng Kadipala
langkung arja winongwong jinayèng jurit
cacade enggal risak

Dyan Tumênggung Ônggawôngsa angling
dhuh ki lurah sing panawang kula
dhusun Sala prayogine
kinaryaa kadhatun
badhe têtêp tulus basuki
yèn lama wimbuh arja
kukuh tur abakuh
mulyaning talatah Jawa
ambêludag dunya sabrang angajawi
sirna lêlakon yuda

dyan dipati kalih angrujuki
jangkanipun Tumênggung Gawôngsa
kumêndhan alon dêlinge
sudara kalihipun
myang sagunging para bupati
lamun ing desa Sala
sangêt awonipun
papan lêdhok datan wrata
lawan malih kacêlakên ing banawi
sae ing Kadipala

ewamakatên yèn tan prayogi
lan suwawi anitik mangetan
ingkang pakantuk papane
patih lan pra tumênggung
nayogyani mariksa malih
wetan banawi Sangkrah
orêg pra wadyagung
praptèng papan lêmpar wiyar
Sanasèwu tuwan kumêndhan ngrêmbagi
sae kinarya praja

risang mantrimuka têtanyaris
maring Dyan Tumênggung Ônggawôngsa
kadiparan prayogane
Ônggawôngsa turipun
dhuh ki lurah lamun suwawi
tan liyan dhusun Sala
saking petang ulun
yèn wontên wetan bangawan
tiyang Jawi badhe wangsul Buda malih
tansah tukar lan rowang

wau risang kalih nindyamantri
lan kumêndhan kalane miyarsa
tansah lêgêg gèdhèg-gèdhèg
jro tyas kalangkung ngungun
mring waskithanipun kang galih
Tumênggung Ônggawôngsa
nging pakèwêdipun
de kang jinôngka prayoga
papan rawa lêdhok mandhukul tur sungil
prênah têpi bangawan

ri sampuning kang para bupati
lan kumêndhan pêpatih kalihnya
gêlêng gumolong rêmbuge
kang kinarya kadhatun
èstu Sala ingkang pinilih
amung miturut jôngka
amamrih rahayu
samana sigra bubaran
patih kalih kumêndhan myang pra bupati
wangsul mring Kartasura

laju marêk byantara narpati
ngaturakên lampahing dinuta
purwa madya wasanane
rêmbaging punggawagung
dhusun Sala ingkang prayogi
kinaryaa nagara
tulus kêkahipun
sri narendra angandika
hèh dipati ingsun iya amarêngi
nuli sira rakita

kalihipun risang nindyamantri
twan kumêndhan lan para niyaka
lèngsèr sing ngarsa sang katong
pêpatih sigra dhawuh
mring sagunging para bupati
nayaka jroning praja
myang para tumênggung
bupati môncanagara
ing pasisir samya samakta ing kardi
bôndha bau myang kriya

enjang bidhal risang patih kalih
twan kumêndhan myang para bupatya
tan winarna ing lampahe
praptaning Sala dhusun
ambabadi badhening puri
tinata binabanjar
ing sapantêsipun
wong cilik ing desa Sala
kinèn ngalih marang ing desa lyan sami
orêg samya boyongan

wus tinata-tata rinarakit
sakèh siti lêdhok ingurugan
ingukur ômba dawane
nging rèh karya kasusu
pagêr buminira kang puri
mung jinaro kewala
wadyalit kumêrut
lêksan kang anambut karya
dene kôntha-kanthane ingkang nagari
anelad Kartasura

paripurnaning pangupakarti
Adipati Pringgalaya lawan
Sindurêja marêk age
ing ngarsa sang aprabu
tur uninga sampating kardi
gènnya badheni pura
wau sang aprabu
gya dhawuhkên tata-tata
anêtêpi adat watoning narpati
lamun angalih praja

wusnya samêkta salir piranti
sri narendra lawan pramèswara
putra-putri sadayane
ngrasuk busana luhung
kang pinatik ing sêsotyadi
sorote pindha laban
sêsiring sumunu
dahat lêngêng sinatmata
atanapi badhaya manggung myang srimpi
wus maharjèng busana

garwanipun nindyamantri kalih
miwah garwaning para pangeran
bupati sapanêkare
ngrasuk busana sampun
sowan pêpak nèng dalêm puri
nata ngagêm basahan
dene pra tumênggung
jro praja môncanagara
myang pasisir risang mantrimuka kalih
tanapi wadyabala

wong Kumpêni pêpakan anangkil
ambêlabar anèng pagêlaran
santana pangeran andhèr
basahan agêmipun
lir panjrahing kang puspitadi
sing pelaging busana
wau sang aprabu
lan pramèswari narendra
miyos saking kadhatyan têdhak sitinggil
ingayap pra biyada

sigra jêngkar saking Kartawani
ngalih kadhaton mring dhusun Sala
kêbut sawadyabalane
busêkan saprajagung
pinèngêtan angkate nguni
anuju ari Buda
enjing wancinipun
wimbaning lèk ping sapta wlas
Sura Êje kombuling pudya kapyarsi
ing nata kang sangkala

têdhakira kangjêng kang siniwi
praprajurit Kumpêni lan Jawa
urmat drèl atri swarane
sinauran mriyêm gung
magênturan anggêgêtêri
slomprèt tambur musikan
suling bêndhe barung
munggang kodhokngorèk ngangkang
carabalèn pradôngga munya ngêrangin
orêg wong sanêgara

kapiyarsa swaraning kang janmi
barung lawan tabuhan mawarna
drèl sanjata mriyêm gêdhe
pangriking turônggagung
kadya bêlah kang jagad katri
wau ta winursita
patrap lampahipun
jêngkarnya sri naradipa
kang nèng ngarsa badhe wringin kurung nagri
bêktan sing Kartasura

wuri nulya kang bangsal pangrawit
ngusung wêwêtahan ngayap wadya
dwipangga ngayap sratine
kuda titihan prabu
abdi gamêl kang anjajari
wuri gya pra punggawa
mantri myang panèwu
bupati nayaka jaba
anon-anon nitih kuda dèn songsongi
ngiring pacara wadya

tinindhihan sang anindyamantri
kang ingayap prajurit myang wadya
sangkêp saupacarane
gya Kumpêni sumambung
prajurite samya lumaris
cacah gangsal brêgada
mayor tindhihipun
wahana turôngga jajar
lawan Kangjêng Gusti Pangeran Dipati
Anom Mangkunagara

nulya pangulu ngulama kêtib
juru suranata myang pradikan
ingkang sumambung wurine
pusaka namanipun
Cêngkal Baladewa Kiyai
nulya para pangeran
gya titihan prabu
rata ingayap kaparak
kanan keri amangangge sarwa abrit
ngampil-ampil pacara

banyak dhalang lawan sawunggaling
arda waleka sasaminira
tinindhihan bupatine
wuri ingkang sumambung
tandhu joli jêmpana adi
sumrêg sêlar-sêluran
tan anggop lumintu
yèku ingkang tinitihan
pramèswari miwah sagunging pra putri
myang swamining punggawa

abdi gêdhong kanan lawan kering
abdi kraton panandhon tan têbah
bupati gêdhong tindhihe
angayab ngurung-ngurung
wuri ingkang sumambung malih
pusaka kraton Jawa
kathah warninipun
winadhahan ing kandhaga
sinongsongan jênar ingapit prajurit
ingkang sumambung wuntat

pra prajurit wahana turanggi
nulya sagunging para bupatya
pasisir môncanagrine
saupacaranipun
nitih kuda dipun songsongi
bandera myang daludag
miwah payung agung
maneka warna bra sinang
angêrangin pradangganing pra bupati
tinabuh urut marga

binarungan musikan Kumpêni
slomprèt tambur suling bêndhe kêndhang
umyung gumuruh swarane
lampahing wadya sêlur
langkung sêsêg ngèbêki margi
bêlabar mring ra-ara
kuda cacahipun
gangsal lêksa winatara
gunge wadya sing mandrawa yèn kaèksi
kadi samodra wutah

apuyêngan solahing wadyalit
kang boyongan tumutur ing nata
adaya-daya sêdyane
umyung dènnya sung-usung
rêreyongan samargi-margi
ya ta sapraptanira
ing Sala sang prabu
bangsal pangrawit ingêtrap
anèng tarub paglaran kang wus rinakit
bala andhèr sumewa

nata lênggah ing bangsal pangrawit
para upsir kalawan kumêndhan
samya ngadêg nèng kanane
bangsal lênggahan prabu
pra prajurit banjêng abaris
Kumpêni miwah Jawa
anèng alun-alun
sri narendralon ngandika
dhusun Sala ingalih nama nagari
Surakartadiningrat

ki pangulu ngulama lan kêtib
sigra donga wilujênging praja
jêng sri nata dhawuhake
nanêm waringin kurung
wringin kang lèr ingkang jênêngi
kalih sang mantrimuka
dene kanthinipun
bupati bêkêl nayaka
kang jênêngi wringin kidul wadananing
bupati môncapraja

ri sampuning tinanêm kang wringin
kinurmatan drèl maryêm sanjata
Kumpêni Jawa arame
pradôngga munya umyung
barung tambur slomprèt lan suling
sang nata gya ngadhatyan
luwaran wadyagung
mring pondhoknya sowang-sowang
wong Kumpêni sinung pakuwon wetaning
lun-alun lèr kadhatyan

têtêp prasida sri narapati
ngadhaton nèng nagri Surakarta
datan ana sangsayane
satata amêmangun
prayogane rakiting nagri
nadyan papan ing Sala
alêdhok mandhukul
awit dening sinantosan
pra santana bupati punggawa mantri
samya atata wisma

nahan wusing antara tri sasi
wontên sêrat sing gurdadur jendral
mring tuwan mayor jujuge
gatining srat sung wêruh
lamun jendral arsa pêpanggih
ing kangjêng sri narendra
de ngalih kadhatun
dadya kêdah uningaa
lan malihe arsa jajah tanah Jawi
mriksa loji lan tanah

ingkang risak duk prang Cina nguni
wusnya tamat pamaosing sêrat
tuwan kumêndhan ge-age
anyanthèlakên atur
nyuwun sowan jêng sri bupati
ri sampunnya ngandikan
mayor sigra laju
malêbêt ing dhatulaya
tan winarna ing marga praptaning puri
mayor èsmu kasmaran

dhuh pukulun sri bupati
ambatur uningèng tuwan
yèn ulun tampi sêrate
pun kaki jêng tuwan jendral
raosipun kang sêrat
manawi parêng ing kayun
arsa prapta nagri tuwan

sowan ing jêng padukaji
rèhne mêntas karya kitha
nênggih pun kaki lampahe
mangetan jujug Madura
ngiras amêmariksa
sakathahing dhusun-dhusun
kang risak kala prang Cina

saking wetan rawuh ngriki
ri sampuning pêpanggihan
konduripun amangilèn
mêdal ing tanah Mataram
sang nata angandita
iya bangêt rênaningsun
dene kaki sarjuning tyas

têtinjo mring jênêng mami
besuk apa gone prapta
tuwan kumêndhan ature
rawuhipun tuwan jendral
dèrèng mawi têmbaya
kalamun parêng sang prabu
kawula arsa siyaga

bôndha kinarya badhèni
suyasa ingkang prayoga
kagêm pakuwon rawuhe
pun kaki jêng tuwan jendral
sri narendra ngandika
adhi panjênêngan ingsun
wus marêngi aturira

sira sarêmbuga nuli
anane wong lawan bôndha
lan dipati sakarone
kumêndhan matur sandika
jawat astamit mêdal
samana sarêmbag sampun
lawan sang mantri wasesa

risang dipati kêkalih
dupi wus kaprasadonan
dening Kumêndhan Hondhorop
parentah samêktèng karya
marang para bupatya
datan lami sampat sampun
bôndha bau tuwin kriya

ri saksana dèn wiwiti
pandamêle kang suyasa
tan winarna rêroncène
nêdhênge anambut karya
kasaru praptanira
garêbong carakanipun
Pangeran Arya Pancuran

sarwi amundhi kintaki
têrang jêng gurnadur jendral
gatining rèh nandukake
pamapas cipta angkara
Pangran Mangkunagara
pinurih mangimur-imur
ayu myang widadèng karsa

pênêda mring jêng Kumpêni
sarta bêktia mring nata
Tuwan Kumêndhan Hondhorop
wus anduga karsanira
para rad ing Jakarta
duta sampun kinèn laju
garêbong sigra umangkat

dhumatêng ing pakuwoning
Pangeran Mangkunagara
datan winarna lampahe
ing ênu sapraptanira
pustaka wus tinampan
binuka sinuksmèng kalbu
mangkana ungêling sêrat

pustaka pinandara ring
saliring pudya raharja
sing manah êning rumêmbe
saking kadang para wrêda
kang winilut sangsaya
nèng Jakarta ajêjuluk
Pangeran Arya Pancuran

mugi katura ri mami
kang dadya wod tyas kasrêdan
satriyagung bêbisike
Pangeran Mangkunagara
kang ambêg santa budya
budiman anrus martayu
tumuse ngasturi ngambar

mardu mardawa arjanti
jujur ing saparibawa
ambawani pangulahe
kridhaning tyas parotama
tumanêm ing silarja
jajahaning budi mêngku
mêmaniking tyas ngumala

maladi kontabing bumi
buntas marang kabudayan
digjayane ing palugon
dening gunane mring aprang
kèringan parangmuka
linulutan pra wadyagung
tuhu prajurit utama

wiyose kanang kintèki
yayi mas paraning trêsna
mugi anirnakna babo
bara-baraning bramatya
berata kang sandea
rèhning kabubuh ing sêpuh
pun kadang dadya nêmpuh byat

ngumbar berawaning ati
ngaturakên cumanthaka
sumundhul atur sêdyane
dununging rèh kang sayogya
lamun datan katampan
sayêkti cintaka muput
lir kênèng papa pantaka

botên pisan nêdya lamis
anyênyêla lêlêmêsan
nyênyampahi kakangane
ing karsaning kadang ingkang
sampun ambêk gunawan
mung matur sajatosipun
tumrapipun kaprawiran

ing asmaralaga yayi
sintên kang purun tumanggah
kalawan sira riningong
yèn ta mung sababagira
yakti dahat katrêsan
dening widigdanta tuhu
têmah nungku ngèstupada

nanging tandukipun yayi
lamun sisip kalbèng cacad
awon têmên juwarane
kadi ujaran bêbasan
amirong kampuh jingga
liripun balela ratu
wah mêngsah Kumpêni ingkang

kaonang-onang undhagi
mring rèh ulahing ayuda
tanpa wilangan balane
sangkêp sakapraboning prang
yèkti dede timbangan
mêngsah Kumpêni lan ratu
marma pun kakang kumêdah

tur pamrayoga ing yayi
kalamun condhong ing karsa
lêhêng kondura dèn age
ambêbana sihing nata
kadi langkung utama
suwita wong tuwanipun
dhasar kang madêg narendra

dene ta kalamun yayi
sônggarunggi mring Walônda
panggiha pun kakang dhewe
wit dene kang pangandika
kangjêng gurnadur jendral
datan liyan karsanipun
mung amrih raharjanira

dhuh yayi lamun suwawi
gèn kula asung pirêmbag
dhinahara yêkti sae
upami datan arsaa
mung ngumbar drênging karsa
têtêp tan ngeman sadulur
tilarane kangjêng rama

lan pun kakang atur uning
ramanta ingkang sawarga
atilar putra kathahe
gangsal kang jalu sakawan
kang wanita sajuga
ingkang jalu wayahipun
kuwawa angêmbat watang

satamating panupèksi
kang kintaka jêng pangeran
trênyuh widrawa ingtyase
sru karantan maring kadang
kang wontên ing Jakarta
alola linglung wulangun
dening tinilar ing rama

myang jroning tyas katêtangi
mèngêt lampahaning rama
kang dahat karya wirage
nganti dangu tan ngandika
sarwi amêtêk jaja
kêmbêng-kêmbêng arawat luh
tinênggak-tênggak tan kêna

saberatirèng wiyadi
pangeran angunandika
babo limut têmên ingong
yèn bêbasaning manusa
lir sarah nèng samodra
sarah kang minôngka manus
samodra minôngka suksma

saparan akontrang-kantring
winasesa dening tirta
karêp pribadi tan duwe
mangkono uga manusa
tan wajib yèn suwala
ing takdir Hyang Mahaluhur
mung kudu suka narima

saksana ngandika aris
hèh Grêbong sira matura
marang Kumêndhan Hondhorop
rêmbag kang wus sun tupiksa
kamot jroning nuwala
abangêt panuwun ingsun
sih marmane kadang tuwa

sayêktine ingsun pikir
pamrih kang marang raharja
nora pisan bêbasane
yèn mung suka angas karta
tan anut rèhing raja
lan Kumpêni ingkang agung
apa tan ajrih Hyang Suksma

mung iku wangsulan mami
lah uwis sira mundura
angasoa maring pondhok
pun Grêbong mundur tur sêmbah
ngaso mring pamondhokan
ri sampuning kalih dalu
wangsul dhatêng Surakarta

laju tumamèng jro loji
umarêk tuwan kumêndhan
wus tinutur sadayane
sadhawuhipun pangeran
suka tuwan kumêndhan
mirêng Grêbong aturipun
dinalih lamun sanyata

Grêbong nulya kinèn bali
kapanggiha lan pangeran
tur uning yèn tuwan mayor
arsa panggihan priyôngga
anèng ing Picis desa
pun Grêbong umangkat laju
kumêndhan lumêbèng pura

praptèng byantara narpati
kumêndhan alon turira
pukulun yèn kapanujon
lan karsa sri naranata
ulun arsa pêpanggya
putra tuwan sang aprabu
Pangeran Mangkunagara

samadosan wontên Picis
ulun purih umantuka
suwita ing ngarsa katong
ywa kongsi karya rêrêsah
dhatêng tyang padhusunan
sri narendra ngandikarum
adhi sun mangayubagya

nging sumêlanging tyas mami
kaya-kaya durung nyata
Si Said kasaguhane
adate mung nônggakrama
supaya dèn umbara
sapungkure kang sung rêmbug
karya ru-ara wong desa

ewamangkana ta adhi
rèhning wus jangji panggihan
prayoga mangkata age
bok manawa kanyataan
nêdya mulih mring praja
iya panjênêngan ingsun
kang paring pangan lan pangkat

kumêndhan gya amit mijil
enjingipun lajêng mangkat
mung bêkta juga upase
rowang Jawa amung tiga
datan samêktèng bala
praptèng Picis wus kapangguh
lan Pangran Mangkunagara

anèng wetaning banawi
pangeran tan bêkta bala
amung sakawan kang dhèrèk
ri sampuning anjum asta
ngunjuk anggur kalihnya
twan kumêndhan sangunipun
nulya sami wawan sabda

kumêndhan wacana manis
dhuh pangeran kadiparan
yèn ta kalantur karsane
karya risak wong padesan
sintên ingkang kecalan
marmatur kula kalangkung
pangeran mugi dhahara

pirêmbag ingkang prayogi
saking Pangeran Pancuran
kang sampun kamot sêrate
lêpat paduka ing nata
kang sampun kalampahan
kula kang nanggêni tuhu
yêkti antuk pangaksama

pangeran lêga ing galih
midhangêt pirêmbagira
Tuwan Kumêndhan Hondhorop
dene sagah nanggênana
nglêbur sakèhing dosa
pangeran arsa mituhu
rêmbag kondur maring praja

nulya ngunjuk anggur malih
kumêndhan lawan pangeran
pangran waspadèng tingale
pêdhanging tuwan kumêndhan
katingal langkung pelag
kumacelu ayun wêruh
kumêndhan datan lênggana

pêdhang ingaturkên nuli
sêdhèt tinarik ing ngarsa
pangran alon ngandikane
sudara pêdhang punika
dede pêdhang Walônda
sae pakantuk ing wangun
lir pêdhang damêlan Jawa

tuwan kumêndhan nauri
dhasar pêdhang suduk Jawa
rama paduka sang katong
ingkang aparing wasiyat
kala nèng Pranaraga
Côndhabirawa ranipun
marmanya pêdhang punika

sabên ari miwah ratri
tan kenging pisah sacêngkang
tansah kula sandhing mawon
wit kathah karamatira
wasiyat ing Mataram
pêdhang nulya sinung wangsul
dhumatêng tuwan kumêndhan

gantya kumêndhan yun uning
wangkinganipun pangeran
kang katon pelag srasahe
dhuwung tinampèkkên nulya
tinarik mring kumêndhan
sangêt ing pangungunipun
myat pelaging wangunira

sampun sinarungkên malih
katur wangsul mring pangeran
ri sampun nutug kalihe
dènnya sami pagunêman
twan kumêndhan pamitan
arsatur uningèng prabu
jawat asta gya bubaran

twan kumêndhan nabrang Picis
pangeran mring panambangan
nanging sajroning galihe
pan amung anôngga krama
tan nêdya mituhua
twan kumêndhan rêmbagipun
wuwusên tuwan kumêndhan

prapta Surakarta nagri
laju tur uningèng nata
purwa madya wusanane
kalanipun pêpanggihan
sawusira antara
dèn anti ing dhatêngipun
pangeran tan ana prapta

taksih angadêkkên baris
bahak ngrayudi padesan
wong cilik puyêngan gègèr
kathah dhusun karisakan
kapyarsa saking praja
nanging datan pinaèlu
wit sawêg gêlak pakaryan

suyasa ingkang prayogi
karya pakuwoning jendral
tuwin mêmangun liyane
wit nagri sawêg bêbakal
arsa tamian jendral
pangeran lan kadangipun
nutug gènnya karya rusak

gantya mangke kang winarni
ri sampuning santun warsa
jêngkaripun sang pamase
saking nagri Kartasura
ngalih mring Surakarta
wontên sêrat prapta asung
wruh tamtune ari tanggal

badhe rawuh ing Sêmawis
jêng tuwan gurnadur jendral
langkung trusthènging galihe
Sri Narendra Surakarta
de wit jaman Mataram
Kartasura praptanipun
ngalih praja Surakarta

jêng gurnadur ing Batawi
dèrèng wontên ingkang prapta
pêpanggihan lan sang katong
pan lagya punika ana
marma jêng sri narendra
dening sangêt rênanipun
karsa mêthuk mring Samarang

ngiras pêpara yun uning
samodra lèr tanah Jawa
sang nata wus dhawuhake
mring nindyamantri kalihnya
tanapi mring kumêndhan
sang mantri wasesa sampun
mêmatah samêktèng karya

sarta dhawuh mring bupati
pasisir êlèr sadaya
badhe rawuhe sang katong
lawan jêng gurnadur jendral
dhatêng nagri Samarang
marma pasisir sadarum
kinèn sowan mring Samarang

bupati jroning nagari
jaba jêro sapunggawa
sapalih ingkang andhèrèk
kang sapalih têngga praja
dene para santana
akathah kang kantun tugur
kang dhèrèk mung sawatara

bupati môncanagari
ingkang cêlak Surakarta
kêrigan prasamya dhèrèk
sri narendra wus dhêdhawah
ing ari tanggal wulan
badhe têdhakipun wau
anganthi tuwan kumêndhan

ing ari sajuga nuju
dwi wêlas Rabingulakir
warsa Dal ing wanci enjang
wau kangjêng sri bupati
karsa angrasuk busana
sakapraboning narpati

rinêngga sarwa mas murub
sinotya pinatik-patik
nawa rêtna tanpa una
têmpuring praba mrabani
amblêrêngi mrabangkara
sawusnya dandos sang aji

miyos saking ing kadhatun
ingayap maring pra gusti
myang para srimpi badhaya
ingkang samya ngampil-ampil
upacaraning narendra
banyak dhalang sawunggaling

lantaran pêdhang myang tulup
kêbut lar pêksi kudasih
kacu mas arda waleka
tamèng talêmpak jêmparing
gandhewa gadhing kawuryan
maneka warna mantêsi

risang kalih mantri ngayun
myang sagung kliwon bupati
upsir kalawan kumêndhan
tanapi panèwu mantri
wus pêpak andhèr balabar
anèng paglaran anangkil

tan antara sang aprabu
bidhal saking ing nagari
anitih jêmpana endah
wadya wandawa kang ngiring
sru gumuruh swaranira
srining paran kang kaèsthi

munggang kodhokngorèk ngungkung
tinêmbang barung lan suling
slomprèt tambur kalasôngka
musikan munya dumêling
binarung êdrèl sanjata
sinauran mriyêm loji

swarane lir gêlap sèwu
sarêng ngampar sing wiyati
glêgar-glêgêr ngombak-ombak
kadya ambêlahna bumi
ibêkan wong sajro praja
wurahan samya ningali

kang dadya cucuking laku
anjajari nèng ngarsaji
bupati môncanagara
ing Kêdhu lawan Mantawis
Bagêlèn ngambal Pacitan
Garobogan datan kari

samya nitih turônggagung
sambada prabote adi
ingayap kang upacara
miwah kang wadya prajurit
arja samya sinongsongan
sagung kang para bupati

sabên sajuga tumênggung
balanya kang nitih wajik
wontên dhomas myang sanambang
samya pelag amantêsi
murub mubyar kang busana
tinon langkung ngrêspatèni

ing wuri ingkang sumambung
sagung kaliwon bupati
myang prajurit kêkapalan
tanapi panèwu mantri
jroning praja Surakarta
tinindhihan patih kalih

nulya upacara prabu
banyak dhalang sawunggaling
tanapi arda waleka
waos sulam amarapit
kampil ing abdi kaparak
amangangge sarwa abrit

de para santana prabu
angapit ing kanan kering
kang tan têbah sri narendra
mung Jêng Pangran Mangkubumi
kalawan tuwan kumêndhan
samya wahana turanggi

abra kang busana murub
sinawang langkung arjanti
katon patitis sabarang
ing rèh karsaning narpati
twan kumêndhan lan pangeran
marma datan kêna têbih

wuri malih kang sumambung
bupati môncanagari
ing Madiun lan Caruban
Blora Ngawi Purwadadi
Kamagêtan Jagaraga
ing Rajègwêsi tan kari

ingayap pacaranipun
miwah kang wadya prajurit
samya pelag kang busana
datan ana nguciwani
arja kang para bupatya
nitih wajik dèn songsongi

daludag lan payung agung
bandera awarni-warni
ijo biru kapurônta
irêng abang putih kuning
sabên bupati sajuga
banderane seje warni

datan wontên kêndhatipun
sagung wadya kang lumaris
wadya kang wahana kuda
kalih lêksa malah luwih
tanpa petungan cacahnya
kang dharat sagunging dasih

abraning busananipun
pra wadyabala myang dasih
ingkang tata gêgunungan
sarwa pelag môncawarni
sing mandrawa sinatmata
sumiring arga kabêsmi

sabên desa ingkang agung
kang kamargan dèn sinungi
carabalèn munya umyang
pradôngga munya ngêrangin
rontèk panjêran daludag
plêngkung sêsêkaran adi

wadya gumolong asêlur
angèbêki margi-margi
balabar mring ara-ara
wêwah-wêwah wong ningali
wong padesan ewon lêksan
anggili kang samya prapti

marma ara-ara dhusun
wana jurang miwah kali
èrèng-èrèng turut marga
kang kamargan sri bupati
jêjêl pipit kêbak janma
tuwa anom jalu èstri

rêroncène tan cinatur
rêrênggan samargi-margi
têdhakipun sri narendra
saking gunging wadya aji
de ratu musthikaningrat
ing bawana ambawani

rêmbên têdhaknya sang prabu
mung mamrih ayêming abdi
dimène aywa rakasa
enggar manahe pra dasih
arja suka-parisuka
tigang dalu anèng marga

wau ta sarawuhipun
anèng Lampor sang siniwi
pinêthuk baris Walônda
samya wahana turanggi
dwi atus drahgundêrira
kumêndur nagri Samawis

Tuwan Teling julukipun
ingkang anindhihi baris
pangagênging wong Walônda
kang mondhongi sri bupati
bupati pasisir pêpak
mêthuk sarêng lan Kumpêni

tuwan kumêndur wus tundhuk
jawat asta lan jêng sang sri
sigra laju lampahira
saya wêwah kèhing baris
praptaning talatah praja
wimbuh gung kurmatan aji

Kumpêni lan pra tumênggung
panyuba-nyubane luwih
kodhokngorèk munya ngangkang
pradôngga munya ngêrangin
tambur slomprèt myang musikan
kêndhang suling sarêng muni

baris Kumpêni ambarung
drèl sanjata warni-warni
mariyêm gêng magênturan
gêtêr patêr magêtêri
yayah manêngkêr triloka
lir ngêbur hèring jaladri

janma miyat rêbut dhucung
Walônda Cina myang Jawi
Arab Kêling lan Bênggala
êncik koja amêpêki
kadi gabah ingintêran
orêging wong sanagari

jalwèstri jêjêl supênuh
uyêg sêsêg anêsêki
pinggiring lurung atarap
amarapit ngapit-apit
kumudu-kudu yun miyat
warnane narendra Jawi

dadya kadêrêng andarung
tan angetang anak rabi
rêbut ênggèn yêl-uyêlan
jalwèstri wus dadi siji
kèh rare miwah para dyah
kapipit-pipit kajêpit

ana jêtung kapirangu
myat cahya jêng sang siniwi
dene anuksmèng sasôngka
wadya mratah pêkik-pêkik
wasis pasanging busana
mêmantês angadi ragi

baguse asungsun timbun
dening rinêngga sarwa sri
asrining busana mubyar
rupa mas sêsotya manik
nunging cahya marakata
lir manidhêm sitarêsmi

marma kathah pra dyah ayu
rêragan dènnya tumiling
mring lêng-lênging kang katingal
liringe lir ngujiwati
kang kèswari nganti wudhar
tinon tan sêdya tinolih

wontên ingkang pungun-pungun
lir kênèng tibra nêkani
pambayun kang ngênyu dênta
kadhêsêg nganti kapidih
wêntise kèsisan sinjang
kumilat datan pinikir

sawênèh juwêt amuwus
ngalêm mring para pinêkik
esthane kadya jêjawat
wontên malih jawil-jawil
rêrasan lan rowangira
astanya sarwi gablogi

dhuh lae-lae bok ayu
sajêg ngong tinitah urip
umiyat kadi wong ika
lagi ing samêngko iki
iba bungahe tyas ingwang
yèn bangkita sandhing linggih

pantês kinudang ing kidung
pantês kondhang ing agêndhing
pra satriya Surakarta
myang sagung bupati mantri
bêsus wiraga karana
saparibawa mantêsi

dhuh babo-babo wong agung
sêsotyanipun rat Jawi
têka baguse kaliwat
prabaning cahya dumêling
lir teja ngêmu wangkawa
wênêse amilangoni

wus masthi bae kang dulu
yèn mulih praptaning panti
agung môndraka lêng-lêngan
kusut tumonton mring laki
nora sotah sinandhinga
mung kèpi kanganyar prapti

tangèh ginupitèng kidung
solahing wong sanagari
cinatur jêng sri narendra
dupi prapta ngajêng loji
Jêng Tuwan Gurnadur Jendral
Baron van Emuk agipih

dènnya lumarap amêthuk
ngancarani sri bupati
ri wuse jawatan asta
nata sinambut umanjing
jro trun kang wus sumadhiya
rinêngga sarwa sutradi

lèmèk prangwadani babut
lênggah jajar sang kêkalih
mênggêp munggèng dirgasana
bupati satriya mantri
jroning praja Surakarta
pasisir môncanagari

aglar sumiwa ing ngayun
sajuru sabilik-bilik
kawangwang saking mandrawa
busanane milangêni
lir lintang ambabar sêkar
pating gêbyar pating krêlip

jêng tuwan jendral gurnadur
samana sampun ngaturi
nambrama amanuhara
wilujêng ing sri bupati
atanapi tur prasêtya
pangandikanira manis

dhuh prapta kula sang prabu
pan amung parlu martuwi
dhumatêng paduka nata
rèhning mêntas wontên kawis
dahuruning prajanira
saking karsanta sang aji

ngalih kitha Sala dhusun
punika kula kaluwih
kadêrêng badhe uninga
labêt dening gunging asih
kangjêng Kumpêni Walônda
dhumatêng narendra Jawi

sang prabu mangsuli arum
prasêtyanipun Kumpêni
sih marma mring kraton Jawa
rumêksa mamrih basuki
sangêt sukarêna kula
panjênêngan kula ugi

datan darbe sigan-sigun
agêngipun sônggarunggi
nanging mung mantêp pracaya
mring Kumpêni lair batin
saking dening rêsêp kula
kula anggêp kulit daging

jêng tuwan suka kalangkung
myarsa prasêtyaning aji
ri sampunipun antara
sang nata jêngkar sing loji
kondur dhatêng pasanggrahan
kang sampun dhêndhêng cumawis

pra bupati datan kantun
tantara dangu praptaning
sêsugun mawarna-warna
saking Kumpêni mêpêki
myang sing bupati Samarang
warata sawadya alit

sawusnya rêrêm sang prabu
jêng gurnadur amartuwi
sigra amurwèng kalangyan
mriksa ananing jaladri
nutug gènnya mangun suka
jêng tuwan lan sri bupati

wusnya angsal pitung dalu
dènnya wontên ing Samawis
sang aprabu lan jêng tuwan
gya jêngkar mring Sala nagri
sami anitih jêmpana
lamun sayah nitih wajik

sang aprabu munggèng ngayun
jêng tuwan jendral nèng wuri
de ananing pakurmatan
tan siwah kadi duk nguni
têdhakipun sri narendra
dhatêng nagari Samawis

wadyakuswa sangsayagung
wêwah bupati pasisir
tanapi bala Walônda
Jêng Pangeran Mangkubumi
yèn nata nitih jêmpana
kinon angamping-ampingi

adharat ing lampahipun
nèng kanan utawi keri
ngampil pamucangan nata
gêgujêngan turut margi
luwês cucut tandukira
katonton putus ing budi

ajrih durcara ing wuwus
awas marang wirang isin
tan gumunggung adiguna
kuntap ing pranata titi
titimarang ing wêweka
tan galak tutut ing liring

têtêg yèn amanggih kewuh
tangginas marang ing kardi
marma langkung sih myang rama
pangran datan kêna têbih
saya rêmbên ingkang lampah
gangsal latri anèng margi

dupi têdhaknya sang prabu
praptèng kitha Bayalali
sang nata dhingini lampah
ari Dite nuju kaping
pitu likur nunggil wulan
rawuh Surakarta nagri

tuwan kumêndhan tan kantun
umiring jêng sri bupati
sawusnya nata ngadhatyan
kumêndhan gya mundur amit
angrêrakit pasanggrahan
jro loji rinobaya sri

badhe ing pakuwonipun
jêng gurnadur ing Batawi
gêdhong loji duk samana
kang dadi lagya satunggil
nêp candhela dèrèng dadya
marma mung tinutup mori

jam satunggal wancinipun
jêng gurnadur jendral prapti
kodhokngorèk munya ngangkang
drèl Kumpêni wanti-wanti
mariyêm miwah sanjata
de panggenanipun baris

Kumpêni myang wadya prabu
anèng alun-alun sami
wau kangjêng sri narendra
miyos dhatêng srimanganti
amêthuk jêng tuwan jendral
jêng tuwan laju mring puri

orêg wong jro pura kêbut
tan petungan kang ningali
jalwèstri jêjêl sêk-sêkan
pinggir marga kêbak janmi
sawusira sawatara
jêng tuwan anèng jro puri

nulya amit ing sang prabu
arsa makuwon mring loji
sang nata sumarah karsa
jêng tuwan jendral gya mijil
sinatriya pra punggawa
kang anom samya umiring

jêng tuwan gurnadur jendral
sampun makuwon ing loji
sinangkalan praptanira
wong nywara orêg ing bumi
sagung para bupati
makuwon sasukanipun
enjinge sri narendra
têdhak martuwi mring loji
surup surya lagya kondur maring pura

dupi prapta pêndhak enjang
jêng tuwan gantya martuwi
sinambut lan mangun suka
kongsi diwasaning ari
jêng tuwan lagya amit
praptèng kawan arinipun
jangkêpe kaping tiga
têdhaknya jêng sri bupati
maring loji jêng tuwan mangun wicara

sang nata ngaturan ngiwa
wus panggih sami pribadi
mung kanthi dêlèr satunggal
jêng gurnadur matur aris
traping krama maripih
mêmalad mamèt saarju
dhuh pukulun sang nata
ingkang satuhu bawani
ing bawana talatah ing nuswa Jawa

mugi ta anglêpatêna
ing bêbêndu tulah sarik
dhatêng rad pêni India
miwah sampun sônggarunggi
kula matur sajati
tiyang Kumpêni gènipun
wontên ing nuswa Jawa
ngayom barkahing narpati
ingkang sampun kawuryan satuhu trêsna

marma Kumpêni sadaya
ing sêdya tarlèn mêmamrih
tata arjaning kang praja
mulyaning karaton Jawi
tulusa ing salami
dalah satalatahipun
sampun wontên durcara
bêbaya kang bêbayani
lir pakartining Cina ngrangkakkên praja

mila lamun jêng paduka
kaparêng panudyèng galih
pasisir êlèr sadaya
kagadhuhna ing Kumpêni
môngka pracihna yêkti
sih kadarmannya sang prabu
dhatêng bôngsa Walônda
kang rumêksa kraton Jawi
amêmitran datan pêgat salaminya

dene lamun kasambadan
anggadhuh tanah pasisir
kang pinrih yêkti mung arja
tan ngewahi adat Jawi
myang pamêdaling siti
ingkang konjuk ing sang prabu
sapintên kathahira
Kumpêni mung dadya margi
lumadosing paos kadya saban-saban

duk miyarsa sri narendra
têmbunging jendral Kumpêni
langkung kagyat ing wardaya
dene tan nyana sayêkti
yèn jendral ingkang prapti
minta siti lèr sadarum
kang nèng têpi samodra
dahat ribêng tyas narpati
gya mangsuli pangandika manuhara

dhuh eyang mênggahing kula
tan liyan amung marêngi
sabarang ingkang kinarsan
mring sagunging pra radpêni
awit sampun ngugêmi
ubayèng mung mrih rahayu
nglêngkara yèn ngaraha
tiwasipun tanah Jawi
mila kula tan nêdya suwalèng karsa

nanging yogya dèn sarônta
kula mundhut rêmbag dhingin
maring pra nayakèng praja
sanès ari sung pawarti
jêng gurnadur mangsuli
dhuh sang prabu sampun dhawuh
dhatêng para dipatya
ing sayêkti tanpa kardi
botên wande punggawa mung mrih durcara

tandhanipun dèrèng lama
gènnya sang prabu ajurit
nêdya ngungsir mring Walônda
saking turing pra dipati
môngka jroning rat Jawi
ingkang misesa amêngku
yêkti amung paduka
sintên kang purun ngalangi
yèn wus dadi karsane kang madêg raja

rèhne wau sri narendra
pinilut sabda artati
tinêtêr-têtêr pinêlak
dadya mupus tyasiraji
anut titahing Widi
alon pangandikanipun
eyang kula apasrah
marêngi nagri pasisir
nèng Kumpêni tan pae nèng asta kula

jêng tuwan gurnadur jendral
sigra ngrangkul sri bupati
dhuh sang nata kang sanyata
trêsna pracayèng Kumpêni
pakewuhing rat Jawi
Kumpêni sanggêm amikul
beya akêthèn yutan
sarat sajroning ajurit
awêndrana Kumpêni môngsa nyambata

sang nata malih ngandika
eyang pamêdal pasisir
paosipun sabên warsa
lumados mring kraton Jawi
kula dèrèng ngèngêti
marma kula arsa dangu
mring kang juru panômpa
yèn sampun têrang patitis
panjênêngan kula akintun pratela

nulya kondur sri narendra
sapraptanirèng jro puri
nimbali sang mantrimuka
myang Jêng Pangran Mangkubumi
tan antara gya prapti
adipati kalihipun
ngandika sri narendra
marma sira sun timbali
kawruhana yèn praptane kaki jendral

darbe paminta maringwang
anggadhuh bumi pasisir
ingsun orabisa ondhan
kudu sah sajroning linggih
dadi ingsun nuruti
ing rèh kadhêsêk ing wuwus
angungun atur sêmbah
sira dipati kêkalih
dene sampun dhawuh lilah padukendra

sang nata malih ngandika
iya apa kang pinikir
mung pamêtune kewala
sira rêmbuga kang nuli
apa ginawe kêdhik
apa ta ginawe agung
Dipati Sindurêja
umatur ing sri bupati
dhuh pukulun dinamêl kêdhik kewala

kalih lêksa sabên warsa
dene Rahadyan Dipati
Pringgalaya aturira
kawan lêksa sabên warsi
ri sêdhêngnya anggalih
paos pasisir sang prabu
wau ta praptanira
Jêng Pangeran Mangkubumi
laju marêk ngastuti padaning raka

sang nata alon ngandika
wruhanira Mangkubumi
yèn praptane kaki jendral
minta anggadhuh pasisir
sun yayi wus marêngi
Kumpêni pamintanipun
wit kapêngkok wicara
jêng pangeran matur aris
dhuh pukulun dene tan botên kadosa

punapa tan kaèngêtan
lamun jênênging narpati
mung darma mêngku kewala
bang-bang lum-aluming nagri
yêkti wontên pêpatih
nayaka para tumênggung
tuwin para santana
punika kang darbe wajib
amasesa angalangna angujurna

inggih dèrèng wontên adat
ratu pêpadon pribadi
sang nata alon ngandika
iya bênêr sira yayi
nanging sun duk pêpanggih
minta sarèh datan antuk
pangeran atur sêmbah
jendral sajatine janmi
sanès buta punapa ngangkahngalêthak

sayêkti tuhu nglêngkara
yèn rodapêksa Kumpêni
dhatêng panjênêngan nata
ngandika sri narapati
lah kaya priye yayi
panggawe wus katarucut
dadi nora amôntra
ingsun lawan sira yayi
tan prayoga lamun ngêkèhna wicara

marma sun mupus kewala
sumarah titahing Widi
iya pirabara benjang
yèn manggih kaharjan luwih
de kadangira sami
lamun ana ingkang mêsgul
rèhning padha rumôngsa
tinilaran rama swargi
mung sun sarah apa ing sêsukanira

andhêku umatur nêmbah
Jêng Pangeran Mangkubumi
pukulun môngsa wontêna
tiwas paduka narpati
tiwas sadaya sami
kang darbe kak amung ratu
sakarsa-karsa tuwan
sintên kang purun mancèni
kadang tuwan mung nêdya apês kewala

sang nata malih ngandika
hèh yayi mas Mangkubumi
mung pamêtune kewala
pikirên ingkang prayogi
ature Si Dipati
Sindurêja sabên taun
pinapantês rong lêksa
Si Pringgalaya Dipati
aturira patang lêksa sabên warsa

iku êndi kang prayoga
paran rêmbugira yayi
pangeran umatur nêmbah
pukulun jêng sri bupati
mugi dèn kawikani
siti pasisir sadarum
èstu kathah wêdalnya
saking bandaring jaladri
mung punika waragad karaton Jawa

yèn panuju ing karsendra
tuwan mundhuta sakêthi
lamun botên makatêna
atis kraton nagri Jawi
siti Pajang Matawis
Bagêlèn tanapi Kêdhu
nyanggi pakaryan praja
bau lumêbêt nagari
angladosi barang rèh karsa narendra

pundi ta dhaharing nata
punapa môncanagari
bogang arta bogang karya
tangèh lamun sagêd nyait
tiyang môncanagari
kathah wulêd paosipun
sri narendra duk myarsa
dhawuh mring sang nindyamantri
hèh dipati kayaparan rêmbugira

samyatur tur sêmbah kewala
andhêku pêpatih kalih
lir kadya konjêm pratala
sang nata sampun andugi
dhawuh timbalan aji
kinèn mundura rumuhun
supadi bakit wawah
utaminipun pamikir
nêmbah mêdal sarêng wong agung têtiga

sapraptanira ing jaba
Jêng Pangeran Mangkubumi
laju kondur maring wisma
sang mantrimuka kêkalih
kondur sarêng nèng margi
rêraosan kalihipun
Dipati Pringgalaya
ngandika sarwi bêbisik
kadiparan rêmbage kangjêng pangeran

mojar Dipati Sindurja
yèn Pangeran Mangkubumi
ing galih tan angon môngsa
mung ngèngêti agêng inggil
luhuring kraton Jawi
tangèh èngêt apêsipun
lir rêmbuge pangeran
tan jamak tumrap ing mangkin
wit nirnakkên manise karaton Jawa

kunêng Jêng Pangeran Mangkubumi
sapraptaning sana karêrônta
sri narendra timbalane
dènnya kakênan sampun
ing upadi sadu mêmanis
dadya tansah anggagas
paran wêkasipun
karaton ingtanah Jawa
yèn pisaha kalawan tanah pasisir
tan wande karepotan

putêk ing tyas sanityasa tistis
mangunêngi laladan tan arja
kang jumrunuh mring prajane
dening mangunahipun
budi longok tan wrin ing wèsthi
satêmah bakal nistha
jênêngirèng ratu
ya ta wau jêng pangeran
animbali abdinipun para mantri
catur pangajêngira

wong ing Kartasura ingkang kalih
mas Brêmara saking Kapurbayan
kang wus kanggêp suwitane
minôngka pinisêpuh
sinung aran Radèn Ngabèi
Martawijaya sarta
juga rowangipun
Sumatali kang sêsuta
pinaringan sêsêbutan Mas Ngabèi
Samadipura nama

ingkang kalih abdi Sokawati
apêparab Dêmang Jayarata
ingkang dadya sisihane
Wirasêtika juluk
Jêng Pangeran Amangkubumi
dhawuhkên pangandika
bocah sun paring wruh
wingi ingsun ingandikan
pinaringan warta kalawan tinari
ing kangjêng sri narendra

jêng gurnadur minta wong pasisir
sri bupati sinêsêg wicara
satêmah anglilakake
dene pamêtunipun
wong Kumpêni ing sabên warsi
ngaturakên mring nata
kadi sabênipun
Adipati Sindurêja
tur rêmbuge mung rong lêksa sabên warsi
Dipati Pringgalaya

patang lêksa sabên-sabên warsi
wong Kumpêni yêkti mung sumarah
ing sadhawuh ngladèkake
dupi ingsun dinangu
ngong aturi mundhut sakêthi
Sindurja Pringgalaya
dinangu sang prabu
karonekinèn mikira
prayogane ingkang dadi atur mami
amung dhêku kewala

pijêr minggu tan ngunjukkên pikir
katon sônggarunggine maringwang
sri narendra timbalane
padha tinundhung mêtu
kinèn mikir ingkang prayogi
lah sira rasakêna
kang kaya tur ingsun
lan ature Pringgalaya
Sindurêja sira rani bênêr êndi
matur mantri sakawan

dhuh pukulun èstu lêrês gusti
tanah uruting têpi samodra
akathah kabandarane
patih kalih turipun
mung kabêkta maras ing galih
yèn kapêntog wicara
dening jêng gurnadur
aywa kongsi antuk cêla
tan rumêksa ngarah kacukup ing gusti
kang cakêp botên lôngka

Rôngga Wirasêtika lingnyaris
inggih kakang Dêmang Jayarata
nadyan kathah santanane
sang nata sêmunipun
mung jêng gusti ingkang tinari
tanapi pinarcayan
iku têgêsipun
baya pakewuhing praja
mung kang rayi ingandêl tinari-tari
angalang ngujurêna

ing samêngko sanak Sukawati
sayêktine kakang Jayarata
kudu salin pambêkane
tinuman mèn kalantur
gêdhèkakên tyase pribadi
ingkang darbe curiga
pangaji nêm suku
cipta arêga limalas
tumbak rêga nêm jampêl ciptanên sami
yèn pangaji sadaya

sabuk solok dèn anggêpa sami
kalawan sabuk cindhe jalamprang
wong kang darbe picis sêtèng
nganggêp reyal sapuluh
dèn tuwajuh anrus ing batin
anon mungsuh sanambang
ciptanên mung satus
santosaning tekadira
lamun ora kumêdhèp yêkti sinung sih
nugrahaning Hyang Suksma

lama-lama sêngkakêna malih
jro tyasira supaya dadia
nagara prajurit gêdhe
munjuli prawiranung
ing Madura lan Surawèsthi
wêwinih kaprawiran
saking karsa prabu
de gusti mung têlung nambang
tinêmpuhkên bot repoting tanah Jawi
pratôndha yèn karasa

pra santana sêsanga kang maksih
têka amung jêng gusti kewala
kang tinari esuk sore
kinathik siyang dalu
dening raka sri narapati
yèku panggawe gawat
abot yèn dinulu
ènthèng lamun linampahan
dèn tumitih ing titahira Hyang Widi
luhur kalawan andhap

lamun têmên ora kêna gingsir
cêndhak dawa yèku wus tinitah
ing manusa mung antêpe
puji minôngka paju
panglêpasing papa prihatin
budi kang sinêmbadan
anjajah tuwajuh
tan kumêdhèp barang karya
sakaryane dêdana dinadak dadi
pusaka pangawasa

jêng pangeran angandika aris
hèh ta dêmang lawan sira rôngga
bangêt panarimaningong
tanapi mring sirèku
Martajaya dèn angantêpi
apa sasêdyanira
kang wus sira wuwus
ingsun ngèstrèni kewala
lamun têmên-tinêmênan ing sakapti
dening Kang Murbèng Jagad

wêwêkas ingsun mring sira sami
nadyan silih anggêdhèkkên manah
aywa gumunggung anggêpe
adiguna adigung
awit iku wisaning urip
marma ywa kongsi pêgat
marsudi mrih ayu
ayu mring sabarang polah
polah ingkang mamrih sampurna ing budi
budi mring karaharjan

utamane wong tinitah urip
dèn abisa angenaki manah
marang sapadha-padhane
pêpadhane tumuwuh
angêkèhna panggawe bêcik
luwês manis ing basa
basukining têmbung
bungaha kang padha myarsa
gêgulangên ing siyang pantara ratri
ciptanên ing wardaya

lan dèn kèsthi aywa kongsi lali
madhêp manêmbahira ing Suksma
wruha marang wêkasane
wêkasaning tumuwuh
têtumanên dimèn lêstari
lêstarine sampurna
sampurnaning kawruh
kawruh marang kauwusan
karakêta marang tingal kang sajati
jati-jatining tunggal

yèn wus tunggal dèn maksih kêkalih
kêkalihe gusti lan kawula
lair kalawan batine
yèku upamanipun
yèn wus têpung lair lan batin
kadi wrêksa candhana
ambune atêrus
wangi ing jaba jro ngambar
ngambar-ambar wignya babar ujar bêcik
rêricikaning raga

lamun sira wus wignya ngrêricik
jro tyasira saliring prakara
nora samar kahanane
anane barang laku
laku ingkang sira lakoni
yèku janma utama
dene wus amêngku
wêwêngkone jagad raya
barang lair mung jumrunuh anututi
dadi sasêdyanira

kunêng Jêng Pangeran Mangkubumi
putus rêmbage pratiwa wadya
gantya kangjêng sang pamase
bab ing pamêdalipun
wong pasisir ing sabên warsi
datan karsa ngagêma
pangeran turipun
turing Dipati Sindurja
kang dhinahar mung rong lêksa sabên warsi
wus ngutus mring apatya

mundhi nawala jêng sri bupati
kanthi sêrat pratelaning cacah
pasisir ing pamêdale
dhumatêng jêng gurnadur
sri bupati tan paring uning
mring kang rayi pangeran
wau lampahipun
risang kalih mantrimuka
sapraptaning loji sampun apêpanggih
lan jêng gurnadur jendral

wusing jawat asta sang dipati
gya ngaturkên nawalèng narendra
tinampèn tinupiksa ge
jêng tuwan suka langkung
duk anuksma raosing tulis
aris kang pangandika
anêdha satuhu
rad Kumpêni ing India
mring andika risang kalih nindyamantri
enggaling tampi sêrat

pratelaning pamêdal mantêsi
mangke kula ayun uningaa
sang nata pintên kadange
Pringgalaya umatur
ingkang sêpuh kantun satunggil
Pangeran Danupaya
dene ingkang wolu
prasami anèm sadaya
Jêng Pangeran Ariya Adinagari
nuntên Adiwijaya

nulya Jêng Pangeran Mangkubumi
gya Jêng Pangeran Ariya Rôngga
Jêng Pangeran Matarame
Pangran Slarong rinipun
Jêng Pangeran Panular malih
Pangran Bèi pulunan
kadangipun sêpuh
sang nata ingkang pêputra
wontên malih dados mêngsah ingkang kalih
madêg ardi Sêmbuyan

Buminata lawan Singasari
pulunan nata kang dadya mêngsah
Mangkunagara lan Pamot
prasamya ngrisak dhusun
angrêriwut têtiyang alit
jêng tuwan ngungun myarsa
angandika arum
dyan dipati pra santana
ingkang trêsna tan kesah saking nagari
andika saenana

dupi midhangêt Dyan Adipati
Pringgalaya suka jroning nala
de antuk marga sêdyane
Sindurêja jumurung
sigra Pringgalaya Dipati
umatur mring jêng tuwan
dhuh kangjêng gurnadur
kadang santana narendra
kang nèng nagri samya kirang dharing sabin
mung têtiga kang cêkap

Adinagara Arya Matawis
lurah santana sabinnya kathah
Mangkubumi katigane
punika kang linangkung
tigang èwu cacahe sabin
tan wontên tumimbanga
para kadang prabu
pangeran wus kadya raja
awibawa winongwong jêng sri bupati
kalangkung kinasihan

jêng pangeran ingkang madanani
pra santana Pangran Dinagara
lênggahe sabin cacahe
mung sèwu gangsal atus
lan Pangeran Arya Matawis
kang lênggah cacahira
sèwu kawan atus
Pangran Rônggadiwijaya
gangsal atus lênggahe pangran nyatunggil
dene para pangeran

ingkang sami sinung lênggah siti
namung nigang atus ingkang mratah
marma langkung musakate
kang tan cêkap dharipun
aprasasat tan darbe abdi
pantês wontên kang mêdal
wit saking ngêlalu
tan bangkit lamun umiyat
mring Pangeran Ariya Amangkubumi
kang agung tanpa timbang

jêng gurnadur jendral tanya malih
Pangran Mangkubumikarta jaman
ing nguni pintên sawahe
Pringgalaya turipun
mung nêmatus cacahing sabin
wit saking kinasihan
ing raka sang prabu
marma sarwa kinacekan
sayêktine kacèke kapati-pati
jendral nolih ngandika

hèh Gêndhorop apa ta sayêkti
yèn sanyata pagene bineda
kumêndhan alon ature
pukulun milanipun
kinacekan lawan sêsami
awit kangjêng pangeran
kangge karyanipun
putus pangolahe praja
cukup cakêp barang rèh karyaning aji
môngka gul-aguling prang

ingkang kathah pangran ukur urip
mung nêsêgi lêlurung kewala
anggêdhèkakên angkuhe
kala jêngkar sang prabu
sami nungkul Sunan Garêndi
tyas kêkês lir wanudya
tan wirang ing kalbu
Pangran Mangkubumi tobat
botên sotah nungkul dhatêng Sunan Kuning
milalu mring Samarang

lan malihe tanah Sukawati
tigang nambang nguni rinayudan
Martapura sabalane
Kumpêni pra tumênggung
sabên ngungsir prangnya kalindhih
dupi pangran tumêdhak
mêngsah kapalayu
marma tanah Sukawatya
pinaringkên môngka ganjaran narpati
gènnya mungkasi karya

jêng gurnadur angandika aris
dhingin iku ngungsi mring Samarang
duk Kartasura bêdhahe
bênêr gêdhe tyasipun
nanging rada kakehan thithik
lah iya dadak apa
dèn êlong rongèwu
karia sèwu kewala
yèn anglurug sayêkti kanthi Kumpêni
lan sagung pra dipatya

samya ngiring Pangran Mangkubumi
dadya amung nindhihi kewala
lah dyan dipati kalihe
dika matur sang prabu
kula ingkang tur pamrayogi
sabinipun dèn longa
ingkang kalih èwu
kantuna sèwu kewala
ingkang kalih èwu dèn wêwahna maring
punggawa pra santana

de pratelan sampun kula tampi
sakalangkung ing panuwun kula
gêngipun kadarman katong
kalih sang mantri ngayun
tur sandika jawat astamit
laju tumamèng pura
praptèng ngarsa prabu
matur solahing dinuta
lan wêlinge jêng gurnadur mring apatih
mangkana aturira

dhuh pukulun kangjêng sri bupati
kaki paduka jêng tuwan jendral
kala wau apitakèn
pra pangeran sadarum
sabinipun sawiji-wiji
amba matur prasaja
ing sawontênipun
sabinipun rayi tuwan
Jêng Pangeran Mangkubumi dèn wastani
kêkathahên piyambak

marma pun kaki wau mêmêling
tur prayogi ing jêng sri narendra
mugi dèn longa lênggahe
kakantuna kang sèwu
ingkang kalih èwu dèn turi
mundhut winêwahêna
mantri myang panèwu
miwah sagung pra pangeran
ingkang taksih sakêdhikên dharing sabin
duk midhangêt sang nata

ruwêt rêntêng jroning tyas tan sipi
sigra dhawuh patih sigra mêdal
tur sêmbah lèngsèr kalihe
saking ing ngarsa prabu
sri narendra sigra nimbali
mayor wus malbèng pura
jawat asta sampun
sri naranata ngandika
hèh ta adhi sira mau apa uning
kalane kaki jendral

angrasani dhimas Mangkubumi
tuwan kumêndhan alon turira
pan sami taksih wontêne
ing ngarsa jêng gurnadur
tiwasipun pêpatih kalih
tan purun ngalingana
mring rayi pukulun
sarêng ulun tinakenan
inggih matur mila Pangran Mangkubumi
kaot sabine kathah

awit saking pangeran prajurit
têtêp dadya kanthining nagara
ing aprang pilih bobote
wantêr atêguh timbul
titih lamun amangun jurit
mungsuh pangran sakawan
tan kewran ing tangguh
kalamun kathahên lawan
gya utusan nêdha bantu mring Kumpêni
mung sadasa kewala

nanging jêng tuwan sampun nuruti
aturipun sang mantri wasesa
de wus kalêbêt galihe
Pringgalaya kang rêmbug
amba ugi dipun dhawuhi
sabinipun ri tuwan
kêkantuna sèwu
dene yèn wontên lurugan
rayi tuwan taksih anyenapatèni
sang nata duk miyarsa

saya putêk raosing kang galih
ngandikalon adhi kayaparan
têka mangkono dadine
tuwan kumêndhan matur
saupami pêpatih kalih
asèndhèn ing kawula
èstu bangkit matur
ngalingi rayi paduka
ing têtêpe Jêng Pangeran Mangkubumi
kadi kang wus kalampah

ulun sampun amrih ngati-ati
pitakenan tan dhawah kawula
mring Pringgalaya dhawuhe
dene ta pênêdipun
ri paduka tuwan timbali
sang nata andhawuhna
ngêlong sabinipun
yèn sampun kalingan warsa
sapêngkêring jendral pinaringkên malih
ywa kongsi don asmara

ngandika sri narapati
lah adhi sira mêtua
yayi mas sun timbalane
wuse mayor jawat asta
saksana amit mêdal
dupi pukul pitu dalu
ingkang rayi tinimbalan

Jêng Pangeran Mangkubumi
agêpah gya manjing pura
wus marêk byantara katong
ngandika sri naranata
yayi sun asung warta
aja susah tyasirèku
sumaraha takdiring Hyang

jendral tur prayoga mami
angêlonga lungguhira
ingkang rongèwu cacahe
karia ingkang sanambang
santana miji sira
upama sun tan mituhu
sayêkti kurang prayoga

mayor mau sun timbali
ature duk kaki jendral
andangu mring patih karo
cacah lungguhira sawah
miwah sakadangira
Pringgalaya ingkang matur
prasaja saananira

mayor angungun kêpati
upama jendral têtanya
marang Si Mayor Hondhorop
ature nêdya dèn arah
aywa kongsi ngêlonga
yayi kang dadya lungguhmu
dene rêmbuge kumêndhan

mêngko prayoga nuruti
karsane gurnadur jendral
gampang yèn wus saungkure
sêdhênge kalingan warsa
sun balèkkên mring sira
ora owah cacahipun
maksih ganêp têlung nambang

narimaa bae dhingin
ywa kongsi dadya tyasira
pangeran sêrêt ature
rèhne karsane narendra
amba datan suwala
nanging ta prayoginipun
kawula paduka bucal

ngicalakên dhok satunggil
pintên banggi manggih gêsang
supadi paduka katong
sampun ngantos kalepetan
ing labêt kang tan arja
awit paduka pukulun
lawan rad pêni India

sabadan sakulit daging
upami tan mituhua
mindhak kirang utamane
tuwan ingkang nêtêpana
balung sungsum Walônda
dene kawula pukulun
tan nêdya durakèng raja

mung nêdya papa prihatin
paduka anglilakêna
dèn eklas ing lair batos
kang raka duk amiyarsa
carocosan kang waspa
trênyuh ing tyas amargiyuh
ketang trêsnane mring kadang

kang dadya woding panggalih
amung sajuga punika
kang kênèng tinaros-taros
barang rèh ingêring praja
ambêk santa budiman
môngka bêbokong prajagung
pikuwating kraton Jawa

dangu sang nata tan angling
jêng pangran umatur nêmbah
ulun nuwun lilah katong
sumêdya tilar nagara
nyarêngi angkatira
benjang-enjang jêng gurnadur
amerang miyat ing janma

sri bupati ngandikaris
pan sarwi anênggak waspa
adhuh yayi kaya priye
rèhning wus kêncêng sêdyanta
sun jurung puja arja
mugi winongwong Hyang Agung
ingsun sung pamugut trêsna

gawenên sarana yayi
asung sandhang lawan boga
ing wadyabalanta kabèh
arta têlung èwu reyal
saksana wus tinampan
kang rayi umatur nuwun
gya nguswa padèng rakendra

waspanya pangran drês mijil
tur sêmbah mijil sing pura
praptane padalêmane
dhawuh samêkta mring bala
nanging tan kawistara
kunêng wau jêng gurnadur
wusnya jangkêp pitung dina

gènnya anèng Sala nagri
pinutus kèhe wicara
sampun amit ing sang katong
Dyan Dipati Pringgalaya
Dipati Sindurêja
tumutur ing jêng gurnadur
kanthi kang para bupatya

pasisir môncanagari
miwah bupati jro praja
akêbut prasamya dhèrèk
ingkang kantun têngga praja
amung ing sawatara
tabuh pônca wancinipun
anuju ing ari Tumpak

gurnadur bidhal sing nagri
agêng pakurmatanira
datan pae lan rawuhe
miyos ing tanah Mataram
laju anjog Toyamas
marmanya bupatinipun
Mataram kalih tut wuntat

Dyan Tumênggung Rajaniti
Tumênggung Jayawitana
gumuruh swaraning kang wong
wadya pasisir nèng wuntat
punggawa Surakarta
môncanagara nèng ngayun
lan kalih sang mantrimuka

wau Pangran Mangkubumi
wanci bangun nis sing praja
nyarêngi jendral bidhale
sagarwa kawula warga
rêreyongan lampahnya
kapungkur srining prajagung
agung kasangsayèng marga

wus lêpas lampahing margi
pangeran sakulawarga
miwah sawadyabalane
sapraptaning Sukawatya
pinêthuk abdi desa
lajêng pacak barisipun
anèng Pandhak Karangnôngka

kunêng nagari Matawis
wontên santana angraman
nèng gunung Gamping barise
wus kathah gêgamanira
Dyan Mas Guntur kang nama
sampun asilih jêjuluk
Pangran Suryadikusuma

putraning pangeran bèi
Ngabèi Dèn Mas Sudira
duk myarsa ing lampah gêdhe
jendral mêdal ing Mataram
bubar larut sasaran
lumajêng Radèn Mas Guntur
anusup ing wanapringga

gurnadur prapta Matawis
makuwon jroning Ngayogya
tigang dalu ing lamine
umiyat labêting kitha
pasar gêdhe ing karta
Palèrèt samya dinulu
lajêng mariksa samodra

sakiduling nuswa Jawi
wusnya nutug gènnya miyat
wangsul mring Ngayogya manèh
jêng tuwan ngungun tumingal
saening tanah Yogya
ri sampuning tigang dalu
budhal saking ing Mataram

gantya kang winarnèng tulis
nagari ing Surakarta
wusnya têrang pamyarsane
sira Kyai Saradipa
lolosipun pangeran
sarêng lawan jêng gurnadur
wanci bangun saha bala

laju tur uning mring loji
kumêndhan ngungun miyarsa
Tuwan Mayor Hogêndhorop
nulya malêbèng jro pura
wus tundhuk lan sang nata
turuninga lolosipun
ingkang rayi saha bala

sampun praptèng Sukawati
anèng Pandhak Karangnôngka
laju umadêg barise
sri narendralon ngandika
adhi kaya pa sira
Hogêndhorêp lon umatur
inggih yèn mênggah kawula

nadyan kathah kadang aji
kang sami tilar nagara
nanging kalamun liyane
sampun satunggal punika
ing manah wus karasa
yèn èstua dados mungsuh
pasthi yèn awrat sinôngga

lan malihipun rêspati
ngladosi karsa narendra
kinathik kêni tinaros
dadya kanthining nagara
amba datan kaduga
tiyang Jawi tatanipun
kolunya karya piala

sampun tumrap para gusti
kadange kang madêg nata
yèn pantêsa kinarya won
sanadyan kônca kewala
inggih botên prayoga
lamun kinaryaa dudu
mayor sarwi sarikutan

ngusapi waspa drês mijil
sênggruk-sênggruk aturira
dhuh sang nata ing samangke
kecalan gul-agul praja
saking during punggawa
duk punika Dyan Tumênggung
Tohjaya sumiwèng nata

kumêndhan nolih sarya ngling
hèh bapak Panji Tohjaya
saking gunging sungkêm ingong
lan nata tan nêdya pisah
nanging kaya mibêra
marang langit raganingsun
tan bangkit miyat wong Jawa

ingsun bapak kulit putih
ora niyat gawe ala
marang wong abang kulite
merang marang Gusti Allah
wong Jawa iki ora
wong bêcik-bêcik satuhu
têka jinegal warasan

Jêng Pangeran Mangkubumi
sajinis kang duwe praja
tur abêcik pambêkane
ing pikir tinari kêna
ing prang putus ing gêlar
wantêr titi tatag tangguh
golèki wong kaya apa

nauri Tumênggung Panji
Tohjaya hèh tuwan aja
padha wong Jawa kowe wor
lamun kaya Si Tohjaya
tobat agawe ala
abang putih kulit iku
ana bêcik ana ala

apan sarwi briga-brigi
kumêndhan sigra ngrêrêpa
lah ya bapak kowe bae
kinathik marang sang nata
ywa kaya Pringgalaya
Ki Tohjaya manthuk-manthuk
nora niyat pêpucungan

sang aprabu pangandikanira arum
adhi sira aja
age-age anututi
kirim tulis angrêrapu mring ari mas

Mangkubumi maksih kabranang tyasipun
manawa wus lêjar
barêng lan utusan mami
yèn ing mêngko mundhak nênangi bramatya

mayor dhêku tabe pamit sarêng mêtu
lan Panji Tohjaya
kalihe wus praptèng jawi
kunêng malih gantya ingkang winursita

jro tyasipun agung dènnya wayang-wayung
kang tilar nagara
Jêng Pangeran Mangkubumi
kang ngadêgkên baris Pandhak Karangnôngka

wus amupus andêrpati ciptanipun
dadya amêmacak
patinggi ing Sukawati
ingkang bêcik-bêcik kinarya punggawa

nadyan sajung yèn bêcik dadya tumênggung
Dyan Martawijaya
Samadipura Ngabèi
Rôngga Wirasêtika samya pinacak

punggawagung namung namane lastantun
Dêmang Jayarata
sampun jinunjung kang linggih
sinung nama Dyan Tumênggung Jayadirja

wong panajung Ki Martatruna jinunjung
bupati ingaran
Dyan Tumênggung Brajamusthi
kadangipun ran Tumênggung Brajadênta

bêkêl gunung panèkêt rupane bagus
bêkêl pangalusan
jinunjung pangkat bupati
nama Radèn Tumênggung Ranadiningrat

wontên malih wong kalang ingkang jinunjung
kinarya punggawa
ugi apangkat bupati
nama Radèn Tumênggung Sutadipura

malihipun Natasingron mantrinipun
pinacak punggawa
sarta sinungan kêkasih
nama Radèn Tumênggung Rêksanagara

amangsuli kôndha kang sampun kapungkur
Radèn Martapura
Paridan namanya alit
duk kasor ing aprang anèng Sukawatya

Jêng Pangeran Mangkubumi ingkang mukul
Radèn Martapura
nêdya mantuk mring nagari
Garobogan nanging datan kalampahan

awit kitha Garobogan wus karêbut
kumêndur Samarang
malah mantune pribadi
Martapura kanganama Pulangjiwa

dèn puk-ipuk marang ing tuwan kumêndur
tinanêm Grobogan
dèn êbang lungguh bupati
dimèn purun nyêpêng Radèn Martapura

dadya sanggup ngubur maratuwanipun
binêktan Walônda
sèkêt saking ing Samawis
Pulangjiwa wus angancik Garobogan

dadya bingung Martapura tanpa dunung
ngilang buwang badan
wus amindha janma kuli
mung kathokan kudhung sarung mring Samarang

tan ana wruh yèn Martapura anamur
akêkêthon abang
sade dara lawan pitik
kang tumingal dèn nyana êncik kewala

pra bupati kinèn ngubrês mring kumêndur
amung Garobogan
kang tansah dèn osak-asik
nora nyana kalamun anèng Samarang

Martapura darbe pêpulunan mantu
ran Jayapuspita
Ônggakusuma Suwandi
kang sêsuta Rahadyan Ônggakusuma

Buminatan kocapa Suwandi wau
manjing jroning praja
Surakarta arsa ngabdi
ngaturakên pêjah gêsang ing narendra

praptanipun ing jêng ratu agêng katur
bakda mahrib têdhak
mring regol kidul manggihi
sanalika sangêt ing pamuwunira

dupi sampun lêjar angandika arum
bapakmu si edan
Si Paridan ana ngêndi
nêmbah matur pun rama sampun angical

kangjêng ratu atur uninga sang prabu
yèn Jayapuspita
Ônggakusuma Suwandi
prapta nungkul ngaturakên pêjah gêsang

sang aprabu angandika mring kang ibu
tumbake pun upas
ing mangke punapa taksih
yèn binêkta kula ibu yun uninga

kangjêng ratu utusan tumbak pinundhut
wus katur sang nata
langkung rêsêp mariksani
kyai upas wasiyat Kudus nagara

sri narendra pangandikanira arum
pun upas punika
kula arêsêp ningali
kula pundhut agêntos darbe pusaka

nulya dhawuh ature sumôngga kayun
nanging jarêm ing tyas
wau sira mas Suwandi
kangjêng ratu akathah pêparingira

reyal satus busana pangadêg têlu
mas Suwandi sigra
mondhok wismanipun mantri
juru bêras Arya Kudus ingkang nama

wetan Pepe wismèng Arya Kudus Paku
lawan Martapura
prênah kakangnya tumuli
kunêng malih kawuwus Dyan Martapura

laminipun nèng Samarang kalih tèngsu
angalih ping tiga
momor bêburuh mêmêlit
mêlit godhong bayare satus têlung wang

nulya wontên Bugis dosa kapalayu
cacahipun gangsal
lawan wong Koja satunggil
sarêng minggat binêkta Dyan Martapura

mlampah dalu analasak ing wanagung
mondhok yèn raina
kalamun dalu lumaris
kawan ari lampahe praptèng Lawiyan

rencangipun nênêm tinilar ing kampung
Radèn Martapura
wus manybing praja pribadi
angêngisêp ngulati Ônggakusuma

panggih wontên ing wismane kadangipun
nanging Martapura
datan purun apêpanggih
lan Ki Arya Kudus kadangira tuwa

mung kang mantu winêlingakên wus pangguh
matur yèn ki upas
pinundhut ing sri bupati
lan Pangeran Mangkubumi sampun mêdal

botên sande inggih amurwèng prang pupuh
anèng Sukawatya
sampun angêdêgkên baris
mas Suwandi wus binêkta mring Lawiyan

sarêng dalu sampun dados rêmbagipun
mundur mring Kaondhan
siyange tumbas turanggi
nèng Kaondhan antuk turôngga sadasa

rêmbagipun mring Sukawati anusul
nêdya asuwita
Jêng Pangeran Mangkubumi
budhal dalu ing marga datan winarna

byar raina Pandhak Karangnôngka rawuh
jujug Martajaya
lajêng katur marang gusti
tinimbalan wau Radèn Martapura

praptanipun ing ngarsa sigra rinangkul
langkung ngungunira
Jêng Pangeran Mangkubumi
mas Suwandi ngrakêti angaras pada

pra punggawa andhèr kang sowan ing ngayun
Radèn Martapura
anulya jinunjung linggih
sinung nama Dipati Pugêr Bupatya

gumarumung ngèstrèni para tumênggung
dene Japuspita
Suwandi jinunjung linggih
nama Radèn Tumênggung Suryanagara

jêng pangeran matah prajurit tinuduh
angêlar jajahan
Martajaya dèn kanthèni
Dyan Tumênggung Brajamusthi Jayadirja

tri punggawa wontên kuda tigang atus
ngatêr lampahira
Dipati Pugêr ing mangkin
dèn antukkên dhatêng kitha Garobogan

wontên malih cinatur magangnya prabu
Radèn Tambakbaya
Suligi namanya alit
asli Nglasêm ngabdi duk nèng Pranaraga

kesah dalu mring Sukawati anusul
nêdya asuwita
pangeran suka nampèni
Tambakbaya pinacak dadya punggawa

kunêng Adipati Pugêr lampahipun
praptèng Garobogan
bêdhah tan wani ngawali
Pulangjiwa angungsi dhatêng Samarang

lan ing Warung ginitik sampun anungkul
dhatêng Sang Dipatya
Pugêr sampun dèn tanêmi
kang tinanêm Ngabèi Kartanagara

Adipati Pugêr wangsul sawadyagung
dhatêng Sukawatya
wus panggih ngaturkên warti
sasolahe dènnya angrêbat nagara

Adipati Pugêr pamrayoganipun
ngalih pasanggrahan
kang polatane prayogi
ingaturan pacak baris Majarata

ngidulipun ing Gêbang punika patut
wus rêmbag sadaya
budhal Pangran Mangkubumi
dhatêng Gêbang rineka kuthaning raja

wadyabala wus rakit pakuwonipun
rêmbage Dipatya
Pugêr aparinga uning
mring kang rayi kalih lan Mangkunagara

Radyan Tambakbaya wau kang tinuduh
lan mantri têtiga
mantri alit Sukawati
Adipati Pugêr ingkang karya sêrat

duk puniku Pangran Mangkubumi durung
darbe juru sêrat
milane Pugêr Dipati
kang dèn iras akarya sêrat ibêran

sêrat sampun pinaringkên kang ingutus
Radyan Tambakbaya
têtiga ponang kintaki
ingkang kalih mring kang rayi kalih pisan

Jêng Pangeran Buminata Singasantun
tigane Pangeran
Ariya Mangkunagari
ngajak kumpul ywa kongsi bèncèng ing karsa

duta sampun lumampah samantrinipun
amung salawe prah
cacahipun kang turanggi
kang jinujug Pangeran Mangkunagara

ingkang baris ing Panambangan gènipun
lor Nglorog prênahnya
pangeran wus silih nami
ajêjuluk Susunan Adiprakosa

praptanipun duta ing Nambangan katur
sigra tinimbalan
Tambakbaya marêk aglis
praptèng ngarsa sêrat pinundhut binuka

dupi sampun pustaka sinuksmèng kalbu
dangu mring caraka
apa wus lawas suligi
kangjêng rama gone atinggal nagara

duta matur dèrèng lami wêdalipun
sarêng lawan jendral
nulya pangeran anuding
anganthèni caraka dhatêng Sêmbuyan

mantrinipun Pancatnyana kang tinuduh
ngatêr dutanira
Jêng Pangeran Mangkubumi
duta mangkat angungkurkên Panambangan

kunêng gantya kang winarna
Pangran Buminata kang anèng wukir
lan kang rayi Singasantun
ingkang anêmbe prapta
saking wetan ngadêg Kadhiri rumuhun
Mayor Kèngsêr kang anglanggar
prangan wangsul ngilèn malih

mangkya angumpul kang raka
Jêng Pangeran Buminata kang baris
nèng tanah Sêmbuyan gunung
suyut wong tigang dhomas
ing Kasine pangeran pakuwonipun
ingkang kinarya nagara
wus tinata rinarakit

ing kanan keri rinata
ngiringakên lèpèn ngungkurkên wukir
kumalungkungambêg digung
kadêrêng ardèng karsa
jêng pangeran samana wus madêg ratu
sarta asêsilih nama
Sultan Dhandhun Martèngsari

pêpatih sampun amacak
sinung nama Radèn Dipati Gêndhing
kalih pangajêng Tumênggung
Purbaningrat satunggal
satunggile Dipaningrat namanipun
dene wong gunungan kathah
kinarya mantri bupati

mangkana duk siniwaka
Kangjêng Sultan Dhandhun Amartèngsari
aglar prang punggawanipun
andangu kang pawarta
Ki Dipati Gêndhing anêmbah umatur
kawarti raka paduka
Jêng Pangeran Mangkubumi

manggih duka lawan jendral
mangke sampun mijil saking nagari
sarêng jendral konduripun
raka dalêm pangeran
anèng Sukawati madêg barisipun
sampun angêlar jajahan
ngirupi môncanagari

lan pun kakang Martapura
sampun nungkul jinunjung ingkang linggih
Dipati Pugêr ranipun
tuwin Jayapuspita
pun Suwandi inggih jinunjung tumênggung
anama Suryanagara
kathah tiyang Sukawati

ingkang pinacak punggawa
ri sêdhêngnya sultan agunêm kawis
kasaru dasih umatur
jawi wontên caraka
saking putra tuwan kang umadêg ratu
Susunan Adiprakosa
lan ngirid caraka malih

kang saking raka paduka
Jêng Pangeran Ariya Mangkubumi
kagyat ing tyas Sultan Dhandhun
Martèngsari ngandika
timbalana caraka sigra lumêbu
anulya kapat caraka
ngaturkên nawalèng gusti

binuka sampun kadriya
suraosing sêrat asung pêpeling
dèn karuwan sêdyanipun
aja sok tundha bema
barang pikir tanpa tuwas lamun tanggung
ya ta wau angandika
Sultan Dhandhun Martèngsari

hèh Arya Bangkong mêtua
carakane kakang mas Mangkubumi
sayah lèrènna pondhokmu
nêmbah mundur lan duta
wus makuwon ing wuri gêlêngkên rêmbug
anari punggawanira
Sultan Dhandhun Martèngsari

lah iya padha rasakna
kakang êmas sung uning marang mami
yèn wus tinggal kakang prabu
banjur arsa murwèng prang
ing samêngko angantêp ing karsaningsun
dadi rowang dèn karuwan
yèn dadi mungsuh ginitik

bocah Gunungkidul sira
apa wani lan bocah Sukawati
Dipati Gêndhing wotsantun
purun yèn sami rucah
mring pangeran sayêkti ajrih kalangkung
lan malih putra paduka
Pangeran Mangkunagari

saking pangintên kawula
badhe dhèrèk dhatêng ing Sukawati
dhèrèk paduka tan purun
kalamun makatêna
saya langkung pakèwêd pamanah ulun
aluwung pênêd nunggila
lan raka paduka gusti

awit raka jêngandika
linulutan ing wadya dèn eringi
sakathahing mêngsahipun
jêr wantêr maring rana
lamun sampun magut yuda têguh timbul
tan kumêdhèp sinadasa
apanggah wani ngêmasi

pangeran kang kathah-kathah
yèkti uwas maras giris amiris
manawi aprang kasêlut
dharat anglandhak tumbak
yèn putunga tumbake anarik dhuwung
sintên ta ingkang tumimbang
lir raka paduka gusti

sultan kalane miyarsa
ing ature Radèn Dipati Gêndhing
mring kang raka tansah gunggung
langkung bramatyanira
netya andik angatirah mukanipun
jaja bang awinga-winga
kumêdut padoning lathi

asta kiwa malangkadhak
asta têngên srawean anudingi
mantri kalawan tumênggung
nyambi ngêlus gêmbala
langkung sora dhawuh pangandikanipun
bocah priye pikirira
ature Dipati Gêndhing

ngapêskên sariraningwang
kinon anut kakang mas Mangkubumi
iya ana bênêripun
sababe kadang tuwa
nanging dahat sumêlange ing tyas ingsun
dene bibèkne kakang mas
bèbète wong gendhong sênik

nadyan padha anak raja
nanging ingsun mêtu sing pramèswari
ratu kadipatèn ibu
lamun ingsun anuta
mring kakang mas bibèkne wijil kapundhung
putune wong gendhong bêras
buyute wong mikul pari

canggah warènge wong desa
matun gaga sinambi angon sapi
macul maluku anggaru
luhure saka apa
adat kuna nadyan padha anak ratu
kang mêngku mêngkoni jagat
putra saka pramèswari

kang abdi dhêku sadaya
mènjêp ewa kang têbih ting kalêsik
sapuluh ngandêlna ibu
mung kumênthus kewala
nadyan silih ibu Kangjêng Ratu Kidul
nanging datan kêndêl aprang
abdine têmah prihatin

sangsara kaponthal-ponthal
ya ta wontên abdi sêpuh kêkalih
Purbanagara ranipun
lan Radèn Tambakyuda
sadhèrèke Tambakbaya ingkang sêpuh
tunggile Tambaknagara
kang dadya kliwon Panumping

maksih wontên Surakarta
wau Purbanagara lawan ari
Tambakyuda nêmbah matur
ngrêrapu maring sultan
yêkti sampun kaluhuran dhawuh prabu
nanging sampun tilar nalar
anyingkiri dalil kadis

sadaya wiji punika
ingkang dados ugêr jalêr sayêkti
sutane wong gendhong wakul
lamun kinarsan raja
inggih botên dados kanisthaning ratu
sarta tan ngrisak agama
kalamun wontêna mantri

asli sutane wong desa
asuwita nuli tinriman putri
dèrèng wontên tabêtipun
yèn guna lan prawira
ugêr taksih kusuma wijiling dhusun
sanès lan raka paduka
Jêng Pangeran Mangkubumi

bagus sêmbada pidêksa
sarwa sèdhêt mancur cahyanya wêning
têtela putraning ratu
prawira widigdaya
solah wingit datan gumunggung adigung
samya sêgêr kang suwita
ing prang wani nanggulangi

marma sae jêng paduka
ngaturana angsul-angsul kang tulis
sinanggikrami karuhun
lawan atur-atura
sawontêne pamêdale Wukirkidul
lamun gusti amampanga
tan sande dipun lurugi

abdi paduka Sêmbuyan
yêkti kasor mêngsah tyang Sukawati
lan sae ingkang angadu
inggih raka paduka
dhasar kanthi Martapura purun tangguh
duk miyarsa langkung kewran
Sultan Dhandhun Martèngsari

dadya anut turing wadya
nulya dhawuh karya surat ngangsuli
têmbungipun Sultan Dhandhun
Singasari Pangeran
tan lênggana ing raka nut barang tuduh
Pancatnyana tampi sêrat
tur sêmbah anulya pamit

duta praptèng Panambangan
wus linajêngakên mring Sukawati
sarta atur angsul-angsul
Pangran Mangkunagara
ugi namung nyanggikrami karsanipun
caraka praptaning Gêbang
laju ingaturkên gusti

sêrat saking Panambangan
miwah sêrat wau kang saking wukir
ajumbuh suraosipun
tan wontên kang amampang
kunêng wau gantia ingkang winuwus
têdhaknya gurnadur jendral
Toyamas anjog ing Têgil

wong agung ing Surakarta
lawan sagung bupati môncanagri
mantrimuka kalihipun
kinèn samya wangsula
lajêng pamit amangetan lampahipun
jendral datan kongsi lama
dènira nèng nagri Têgil

lajêng kondur nitih palwa
ya ta wau kalih sang nindyamantri
ing Samarang sampun rawuh
lan kumêndur wus panggya
rèrèh sawatawis ari sigra laju
sapraptaning Surakarta
panggih mayor patih kalih

anampèkakên pustaka
saking jendral maring mayor pribadi
laju prasamya lumêbu
mayor lan sang dipatya
praptèng pura samya ngabêkti sang prabu
pêpatih lan pra bupatya
mayor sigra buka tulis

raosipun kang nawala
mayor kinèn miranti ing ajurit
nulya anirnakna mungsuh
tan wruh yèn mungsuh wêwah
tuwan jendral badhe akintun bêbantu
prajurit ingkang santosa
saking nagari Batawi

nata dhawuh ing apatya
Pringgalaya yèn Pangran Mangkubumi
mêdal barisipun agung
ngirup môncanagara
mungsuh para pangeran wus samya anut
riyêg sabarang rèhira
Pangeran Amangkubumi

andhêku Sang Adipatya
Pringgalaya cinêthik langkung ajrih
mangkana wus kinèn mêtu
sagung kang saking kesah
sri narendra sigra angandika arum
dhumatêng tuwan kumêndhan
sun arsa akirim tulis

mring ari mas Sukawatya
sung pawarta yèn sasi Madilakir
ingsun arsa amêmantu
putraningsun kang nama
Ratu Alit sun tarimakakên antuk
Bupati Wiryadiningrat
sira siyagaa kardi

tuwan kumêndhan turira
ulun arsa kengkenan mring Samawis
sung uninga mring kumêndur
tuwan andhawuhêna
wêwêlingan busana kang adiluhung
mayor sigra pinaringan
pemut wêlingan gya mijil

antawis satêngah côndra
tuwan mayor wus sarêmbag lan patih
amênêdi wismanipun
Radèn Wiryadiningrat
miwah kilèn srimanganti jro kadhatun
sampat saliring pakaryan
gènnya busananing nagri

kawarnaa sri narendra
amisudha Radèn Tumênggung Panji
Tohjaya jinunjung lungguh
bupati gêdhong kanan
sinung nama Puspanagara Tumênggung
magang ran Citradiwirya
gêntosi Tumênggung Panji

jêng sri nata gya utusan
sung tupiksa Pangeran Mangkubumi
mayor kalangkung jumurung
ing karsa sri narendra
kang supadi liliha ing galihipun
mayor ugi kintun sêrat
sarwi kintun warni-warni

Dyan Tumênggung Jawikrama
Naladirja kalawan Sindupati
kang ingutus ing sang prabu
Saradipa tut wuntat
tan kawarna ing marga Gêbang wus rawuh
anjujug Martawijaya
wus laju katur ing gusti

duta samya tinimbalan
pinanggihan sadaya nèng pandhapi
kalangkung sinugun-sugun
ngrangin punang pradôngga
nawalendra lawan mayor suratipun
wus katur kangjêng pangeran
anggambuh tinampèn kalih

wau ta suratipun
saking raka kangjêng sang aprabu
tinupiksa kadriya raosing tulis
pangeran anggung andhêku
manggihi dutaning katong

jro tyas langkung margiyuh
karêrantan tilar kadang sêpuh
nora nana kang rumêksa angawaki
ingkang minôngka pikukuh
pangeran anggung wirangrong

anênggak waspanipun
sarwi ngandika mring dutèng prabu
hèh Tumênggung Jawikrama Sindupati
lan Naladirja sirèku
padha matura sang katong

gone sariraningsun
tinggal trêsna marang ratuningsun
upamane lir kaya tinggal bêbayi
kang durung bisa lumaku
bêrangkang pinggiring waton

tan ana kang atunggu
kaya mangkono panyiptaningsun
sapa ingkang rumêksa karaton Jawi
ingsun kukuhêna kukuh
ingsun dhoyongêna dhoyong

lamun ana kang ngrungu
Jawikrama pangandikaningsun
sayêktine padha ngarani dalêming
Jawikrama nêmbah matur
dhawuh paduka sayêktos

akêkah dhoyongipun
nagri Jawi nèng paduka tuhu
lamun wontên tiyang ngucap majanani
sayêkti wong tanpa kusur
dene ngina amêmoyok

pangeran ngandikarum
saupama kondura wak ingsun
maring praja sumiwi jêng sri bupati
wicara wus katarucut
iya sapa wruh ing êndon

dadia tikus langu
miwah dadia bulus kaluyu
tan kumêdhèp ujêr swara wus kawijil
nora selak ajur mumur
tan suminggah praptaning bot

surat satunggilipun
saking mayor binuka kang têmbung
angrêrêpa ngêla-êla langkung manis
akathah pangêbangipun
tuwan kumêndur lan mayor

pangeran datan keguh
sajroning tyas maksih kukuh bakuh
duta nata miwah dutaning Kumpêni
pinarnah pakuwonipun
wusnya tri ratri nèng pondhok

pamit sinung sul-angsul
saungkuring duta pangran gupuh
andhawuhkên ambêrêg mênjangan kancil
wusnyantuk buron wanagung
amêpak bêras lan kêbo

rêmbatan kawan atus
maesane cacah têlung puluh
tuwin kidang mênjangan banthèng lan kancil
wusnya samêkta sadarum
Ranawijaya kang kinon

lawan pun Jayèngranu
mantri kêkalih sigra lumaku
ingkang ngirid pasumbang katur sang aji
ratu alit kramanipun
gantya ingkang winiraos

wau ta lampahipun
Jawikrama Rahadyan Tumênggung
Naladirja lan Ngabèi Sindupati
kêkêran Saradipèku
dutanira tuwan mayor

sarêng ing praptanipun
anjujug mayor lajêng lumêbu
katur nata kang sul-angsul tinupèksi
anggubêt suraosipun
kanthi sêmu ngolok-olok

wantu tulisanipun
Dipati Pugêr Paridan iku
bisa gayêng ngamadaka nônggakrami
amirit piride alus
luwêse mêmbut binanyol

duta samya dinangu
aturipun dhuh gusti sang prabu
barisipun rayi tuwan sampun dadi
langkung saking kalih èwu
wisma kang rinakit pondhok

kang myarsa samya ngungun
tuwan mayor wus pamit umêtu
datan lami duta Sukawati prapti
rêrêmbatan kawan atus
patang puluh kang ginotong

maesa têlung puluh
anjujug mayor laju wus katur
mring sang nata duta saking Sukawati
ngaturkên bon-abonipun
dènnya mêmantu sang katong

mangkana praptanipun
tanggal kaping wolulas anuju
ari Kêmis ing sasi Jumadilakir
maksih Êdal taunipun
praptaning karya mêmanton

busêkan saprajagung
nindyamantri santana tumênggung
atanapi sagunging panèwu mantri
makajangan nèng lun-alun
mangun suka gêntos-gêntos

cinêndhak roncènipun
gênging bawahaning amêmantu
dhaupipun putri lan santana aji
sangkêp uparêngganipun
nadyan bakal kang kadhaton

tantara laminipun
karsanira kangjêng sang aprabu
Radèn Wiryadiningrat jinunjung linggih
Pangran Pakuningrat juluk
dhawuh timbalan sang katong

patih lan pra tumênggung
twan kumêndhan Kumpêni sadarum
angèstrèni dhawuh timbalaning aji
jroning praja wus misuwur
mangkana gantya rinaos

wusnya lêt kalih tèngsu
wontên prajurit Kumpêni rawuh
dragundêre dwi atus saking Batawi
atindhih Mayor Tênangkus
kinèn anirnakkên mungsoh

wus katur ing sang prabu
nata dhawuh mring mantri pangayun
sawusira tampi dhawuh patih kalih
mêmatah ing punggawagung
kang nglurug myang jagi kraton

samana wus arêmbug
patih kalih lan Mayor Tênangkus
atanapi Hogêndhorêp datan kari
gêlêng gumolonging rêmbug
mung sakêdhik kang mangalor

kinathahan kang ngidul
wit pangerane kathah kang ngidul
pra punggawa sigra samêkta ing kardi
bêbêgjan tibaning umur
wus pêsthi yèn dadya mungsoh

kang mangidul dèn pupuh
mayor kalihsenapatinipun
miwah malih Pringgalaya Adipati
sapanêngên pra tumênggung
amung satunggil kang kalong

bupati sarèhipun
Pangran Pakuningrat ingkang kantun
pan linintu Mataram bupati siji
Rajaniti ingkang tumut
Jayawinata tunggu brok

lan wong kalang sadarum
bupatine mantri myang panèwu
tumut ngidul rumêksa mariyêm sami
dragundêr Walônda satus
kalih atus dharat golong

dene ta ingkang nglurug
amangalèr senapatinipun
Adipati Sindurja lan pra bupati
sapangiwa pra tumênggung
panèwu mantri mangisor

dragundêr wolung puluh
prajurit dharat satus rongpuluh
ingkang dadya senapatining Kumpêni
Kapitan Kop namanipun
datan tinindhihan mayor

ingkang pinatah kantun
bupati lêbêt lan malihipun
pra santana wêwolu kanthi prajurit
jagêr Wlandi patang puluh
tindhih Kapitan Salotor

dupi samêkta sampun
bala Kumpêni myang wadya prabu
amarêngi Sênèn Pon wimbaning sasi
Ruwah ping salikur taun
maksih Dal saksana bodhol

anglurug andon pupuh
angkatipun saking alun-alun
sri narendra samana miyos tinangkil
bupati kliwon kang nglurug
samya ngabêkti sang katong

twan mayor kalihipun
wusnya jawat astanya sang prabu
sarêng budhal kang ngalèr myang ngidul sami
swarane bala gumuruh
lir gora rèh anjingga nom

pan sinigêg wadyabala kang lumampah
gantya ingkang winarni
kang baris nèng Gêbang
nuju siniwèng wadya
Jêng Pangeran Mangkubumi
andhèr balabar
lagya agunêm pikir

duk samana kasaru ing praptanira
têliking mantri ngarsi
gancangan tur wikan
yèn mêngsah sampun mêdal
sangkêp kapraboning jurit
kangjêng pangeran
dhawuh samêkta baris

sarta paring sêrat marang Panambangan
Pangran Mangkunagari
kinèn ngidul gêcak
dhatêng kitha Kaduwang
supadi karya kuwuring
mêngsah kang nglarag
tan winarna ing margi

sapraptaning pabarisan Panambangan
duta ngaturkên tulis
sawusnya kadhadha
suraosing pustaka
pangeran umangkat a
praptèng Kaduwang
lajêng campuh ing jurit

Dyan Tumênggung Kaduwang datan kuwawa
tumanggah ing ajurit
dene jêng pangeran
nêsêg sawadyanira
bubar wong Kaduwang ngisis
kuthane bêdhah
nulya dipun jarahi

tinanêman Pangeran Dewakusuma
tiyang amanguntèki
ingalih namanya
Radèn Natawijaya
têtêp alungguh bupati
anèng Kaduwang
Pangran Mangkunagari

sigra wangsul kondur dhatêng Panambangan
wuwusên Sukawati
ingkang pirêmbagan
Dipati Pugêr turnya
sampun paduka lawani
sae ngoncatan
binabingung ing jurit

pinarapat pinara gangsal punggawa
miwah kang para mantri
supadi tan bisa
nangguh ênggoning mêngsah
Jêng Pangeran Mangkubumi
sigra parentah
marang para bupati

kakang Pugêr sira lan Suryanagara
Si Warung Angabèi
padha angalora
Rôngga Wirasêtika
sira angetana kanthi
Ranadiningrat
Samapura ywa kari

padha sira anggubêda keri kanan
dene kang dhèrèk mami
sira Jayadirja
lawan Rêksanagara
tanapi Si Brajamusthi
sawadyanira
sun arsa ngrampit nagri

sawusira gumolong ingkang pirêmbag
Pangeran Mangkubumi
miwah pra bupatya
sawadyabalanira
wus myarsa mungsuh mèh prapti
nèng Jatimalang
langkung agêng kang baris

baris Gêbang samana têngara ambyar
gêlare wus miranti
sampun pitung dina
ping sanga likur Ruwah
budhal Pangran Mangkubumi
ngilèn lampahnya
malêbêt ing nagari

mung punggawa sakawan ingkang binêkta
kawan atus turanggi
wus nabrang bêngawan
rêrêp têngahing wana
wana rèndèng kalih ratri
tanggal sapisan
Siyam dènira ngrampit

wanci dalu tabuh sawêlas praptanya
lajêng ngobong-obongi
kilèn Pringgalayan
angidul tinaratas
anggrêng swaraning kang agni
awor lan surak
madhangi sanagari

kuwur kawur ibêkan wong Surakarta
gêng alit ting jalêrit
tambuh solahira
mêdal nglurung tinumbak
kang mêmpên kabyukan agni
mangidul ngambah
ing Sindurjan kabêsmi

sapangidul sapangilèn sapangetan
kang pawaka mawrêdi
ngungkuli kadhatyan
wong ngili mawurahan
samya manjing jroning puri
kawêlasarsa
ingkang tan antuk margi

tembak andhèr nèng pinggir jaro kadhatyan
mungsuh prapta ambêdhil
agègèr puyêngan
wau jêng sri narendra
nimbali kapitan prapti
Salotor lawan
soldhadhu kalih dèsi

sri narendra sampun angrasuk busana
kalawan kangjêng gusti
pangeran dipatya
wontên ing palataran
budhal mangidul sang aji
Salotor malang
sampun sunan rumiyin

dèrèng wontên abdi paduka kang prapta
amung Kumpêni kêdhik
abdi kadipatyan
samana wontên prapta
kèndêl wau sri bupati
dupi miyarsa
surak sanjata muni

têdhak malih gugup sarwi angandika
iku yêkti Suwandi
ya dudu ari mas
Si Suwandi kewala
Dyan Endranata gya prapti
lan Jakartika
Dhelo namanya alit

sri narendra alon pangandikanira
Dhelo iku Suwandi
matur Jakartika
dede Suwandi tuwan
rayi paduka pribadi
nata ngandika
dudu Si Mangkubumi

Si Suwandi iku yêkti kang dinuta
adhi mas Mangkubumi
matur Endranata
wontên songsonge jênar
ngandika iya Suwandi
kinon yayi mas
anganggo payung kuning

gya Kapitan Salotor apêparentah
hèh sagung para mantri
padha singkirêna
wong ngili aja pêdhak
wong wadon rare ngrubêdi
padha dohêna
lan jaro dèn sumingkir

sigra mantri kaparak kang sampun prapta
amburak wong kang ngili
panèkêt sadaya
nindhihi kancanira
jaro kidul dèn barisi
kang mujur ngetan
kanthi rolas Kumpêni

sampun wontên satus prajurit kaparak
sarean Sêlèr nami
ingkang jinagenan
yèku kidul wiwara
kang kilèn sri narapati
lawan Kapitan
Salotor kang jagèni

para mantri kaparak nèng ngarsanira
kangjêng sri narapati
cacah kawan wêlas
nulya wong kadipatyan
wontên salawe kang prapti
Jayakartika
matur ing sri bupati

yèn suwawi lan karsa jêng sri narendra
kawularsa mêdali
sampun ngantos cêlak
lawan jaro kang mêngsah
dèrèng ngandika sang aji
Salotor ngucap
paran karêpirèki

Jakartika nauri iya kapitan
ingsun ingkang mêtoni
sira aja obah
rumêksa sri narendra
Kapitan Salotor angling
iya mêtua
nanging dèn ngati-ati

sri narendra anulya maringi tumbak
nêmbah wus dèn tampèni
tabe lan kapitan
sapuluh rowangira
kang têtiga bêkta bêdhil
pêpitu tumbak
sapraptanirèng jawi

anêratas anggêgêlar solahira
mangilèn praptèng wuri
sawurining mêngsah
nulya wangsul mangetan
wus awor lan bajag inthil
baturing mêngsah
kang samya dharat wuri

tinumbakan saking wuri kêni papat
kang pêjah dèn tigasi
kang kathah anggundam
mire ngalèr ngalêmpak
têtindhihe angundhangi
kinèn mundura
agni sangsaya dadi

tanpa rungyan gumarêbêging dahana
wor jêriting rarywalit
ya ta Jakartika
lampahe bêkta sirah
nèng landheyane pribadi
cacah sakawan
praptèng ngabyantaraji

langkung suka sang nata miwah kapitan
nulya kang êlèr prapti
mantri kancanira
Pangeran Pakuningrat
Dyan Tirtawijaya nami
kliwon lênggahnya
matur atur udani

lamun mêngsah kang lèr sampun mundur samya
amanabrang ing kali
Pepe katingalan
kèndêl ngêntosi rowang
tan dangu bubar lumaris
ngalèr sadaya
tan wontên ingkang kari

nulya kondur ing dhatulaya sang nata
Jakartika nèng ngarsi
pinaring sêmôngka
langkung suka narendra
lajêng pinarak ing kursi
nèng palataran
ing tabuh satêngah tri

praptaning kang mungsuh ing pukul sawêlas
bubarnya satêngah tri
enjang sri narendra
tabuh satêngah sapta
têdhak arsa mariksani
wisma kang samya
katon maksih kabêsmi

praptanira sang nata ing Kadipala
kèndêl eram ningali
Grêmêt sapangetan
Kabangan sapangetan
Pringgalayan lawan malih
Sratèn kidulnya
wus brastha dening agni

ingkang botên kobar salèring Sêrêngan
Kamlayan ugi maksih
gantya kawarnaa
kang baris Jatimalang
Sindurja lawan Kumpêni
dalu miyarsa
yèn nagari dèn rampit

atêngara enjang Dipati Sindurja
lan sagung pra bupati
sapalih binêkta
bidhal angilèn samya
Kumpêni bêkta sapalih
Bêlangkêr Litnan
sampun nabrang banawi

kasarêngan pangeran saundurira
dalu saking angrampit
wus praptèng bangawan
kang wetan mèh anyabrang
kang kilèn sampun nyabrangi
mundur kang wetan
sami atata baris

pangajênge wong Sukawati kang nabrang
pangirid nêmpuh jurit
rasukan kuthungan
dhuwung amung satunggal
tan cara kadi prajurit
cara wong midhang
yèku kang mobat-mabit

wastranira bathik balonthang kasmaran
datan angatawisi
ingkang songsong jênar
maksih nèng kilèn ngimbang
ingêdrèl mêksa angungkih
wong Surakarta
sami panas ing galih

aningali mring kang rasukan kuthungan
wontên sajuga mantri
ran Tôndhawijaya
andêl ing Kasindurjan
sarowange amrêpêki
dupi wus pêrak
Tôndhawijaya bêdhil

datan antuk wong kang rasukan kuthungan
malah majêng nyêlaki
pan arsa tinumbak
dening Tôndhawijaya
dupi winawas tan pangling
lamun pangeran
namur nunggil wadyalit

Dyan Ngabèi Tôndhawijaya sabala
samya lumayu gêndring
ajrih lumawan prang
wong kulambi kuthungan
wadya Sala lan Kumpêni
kang anèng wuntat
kagyat gènnya ningali

dadya dhadhal kalulun lumayu ambyar
kawur salah panampi
angira pinêlak
mring wadyane pangeran
Kumpêni ngêdrèl ping kalih
kangjêng pangeran
sawadyane wus gusis

amangetan lampahe tan tinututan
wadyane ingkang kari
wontên kalih bêlah
wadya kang kathah-kathah
nyingkirkên jarahan sami
wong Surakarta
miwah bala Kumpeni

sami dongèng gêgêtun dènnya umiyat
dene mungsuhe kêdhik
nulya tinututan
tinut wuri kewala
pan lajêng minggah ing wukir
wukir Garigal
sigra mudhun ing trêbis

kudanira sami tinuntun kewala
Kumpêni myang wong Jawi
prasamya amêdal
pangeran dèrèng minggah
wadya gamêl Wanakarti
mulat gustinya
dèrèng minggah ing wukir

Wanakarti tangan ceko kalih pisan
kêncèt sukune keri
uthi ngamuk mêngsah
tan kandhêg binêdhilan
anêmpuh baris Kumpêni
numbak Walônda
lêlima kang ngêmasi

dupi nolih miyat gustinya wus minggah
lumayu niba tangi
nusul minggah ngarga
mungsuh gumuyu samya
si ceko bôndakalani
mendah ajaa
ceko akarya kingkin

wus minggah dhatêng ing wukir
ardi alit ing Garigal
angumpul garwa putrane
ing Gêbang sampun tinilar
sadaya ingandikan
ya ta wong Kumpêni wau
lawan Dipati Sindurja

sapunggawa wadya sami
ngumpul nèng Gêbang barisnya
têtindhih Kapitan Êkop
ngumpul sakumpêninira
dene wau kang mêngsah
mantri Sukawati ngriku
miwah kang nama punggawa

tan manggèn kang dèn dunungi
lèr wetan kilèn samyana
sumêbar tan kêni pinrèh
dadya tan antuk têlukan
Dipati Sindurêja
mungsuh tan kêna tinangguh
anggung siyang ratri prapta

pating kalicir yèn enjing
lamun binujung lumajar
tinilar kêkinthil bae
pratingkahe lir migêna
dadosipun kang rêmbag
wukir Garigal kinêpung
ing ngriku gèning pangeran

wau Pangran Mangkubumi
junjung abdi gamêlira
kang ngamuk prang duk kasompok
Wanakarti kang wus kocap
apan kinarya dêmang
wong sèkêt lêlungguhipun
Ki Dêmang Larasiduwa

kunêng tanah Sukawati
kang maksih ayun-ayunan
gantya malih winiraos
kang nglurug mangidul samya
Dipati Pringgalaya
Hogêndhorêp lan Tênangkus
senapatining ayuda

barise kèndêl nèng Picis
Pangeran Mangkunagara
angirabakên barisê
sagung punggawa pangarsa
wus sami amèt papan
Ki Surajaya Tumênggung
wus anggubêd barisira

mayor budhal saking Picis
ngangsêg angidul angetan
Pangran Mangkunagarane
mapan baris Sudimara
sampun ayun-ayunan
aprang lèrès sêdyanipun
Pangeran Mangkunagara

cucuking prang wus apanggih
bêdhil-binêdhilan gantya
Mayor Tênangkus Hondhorop
sarêng miyarsa sanjata
tinilar barisira
gêgancangan lampahipun
samya wahana turôngga

kanthi upas Jawi Wlandi
kalih likur cacahira
sarêng mamprung panyandêre
wau karsaning pangeran
arsa angêtap ing prang
Kudanawarsa turipun
prayogi angoncatana

sanjata mungêl ping kalih
bubar barising pangeran
angidul ngetan parane
badhe anjog ing Sêmbuyan
kèndêl mayor kalihnya
barise wuri wus rawuh
ngêbroki ing Panambangan

pakuwon sampun rinakit
loji miwah pasewakan
nulya dadoskên rêmbage
angenggalkên lampahira
Dipati Pranaraga
sampun prajangji angumpul
angêrakat ing Sêmbuyan

Sultan Dhandhun Martèngsari
ingkang arsa pinungkasan
sampun lumampah dutane
Adipati Pringgalaya
ing marga tan winarna
praptèng Kaduwang kacundhuk
Dipati Suradiningrat

wus panggih lan duta kalih
tinulak kinèn wangsula
sira matura ing mayor
atanapi kyai lurah
yèn sun wus nèng Kaduwang
kapan amunggah mring gunung
padha asêmayan dina

ingsun mêtu saking ngriki
patêmon anèng Sêmbuyan
duta sigra wangsul ngilèn
sapraptaning Panambangan
Dipati Pringgalaya
mring loji lan dutanipun
ingkang saking Pranaraga

wêwarta kapêthuk margi
Dipati Suradiningrat
santosa ing samêktane
tri èwu kang kêkapalan
dene prajurit dharat
kadi langkung kawan èwu
lêksan tiyang kang ngrêrêmbat

kèndêl nèng Kaduwang mangkin
ngêntosi parentah kula
mayor alon ing wuwuse
sudara pirêmbag kula
sae nulya parentah
êmbèn kula mangkat ngidul
anginggahi mring Sêmbuyan

Sultan Dhandhun Martèngsari
punika kang kula gêcak
sudara kèndêl nèng kene
miwah sagung wadya Jawa
dene kang kula bêkta
Mlayakusuma Tumênggung
Dyan Tumênggung Jawikrama

lan Citradiwirya malih
sakancane para magang
kula bêkta sadayane
prandene wong Pranaraga
kawarti sampun kathah
sakathahing pra tumênggung
kantun dhèrèk saudara

