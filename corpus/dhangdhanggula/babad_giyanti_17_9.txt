panêmbahan sigra animbali
Kudapranglangit prapta ing ngarsa
panêmbahan lon ature
tuwan lah ta puniku
rencang kula sok kula tuding
têmu Mangkunagara
wontên ping sapuluh
dèrèng pinanggihan cêlak
kula utus inggih dhatêng Mangkubumi
sok pinanggih pan cêlak

atêtanya Tuwan Sèh Ibrahim
bêcik êndi Mangkubumi ika
kalawan kaponakane
lawan wêwatêkipun
matur nêmbah Kudapranglangit
kula matur balaka
pilih ramanipun
nadyan wêwatakanira
botên beda inggih pênêd Mangkubumi
watak saking santosa

botên môntra yèn mungsuh tinuding
codakèng mêngsah ngandika cêlak
tan kêna sèlèh dhuwunge
lah ngarah apa iku
lah Pranglangit nganggoa kêris
môngsa sira wania
anyuduk maringsun
sanadyan sira wania
ingsun wani krismu bêcik ingsun wani
sarwa gumujêng latah

lamun Pangran Mangkunagarèki
yèn manggihi têbih lamat-lamat
tan purun ngandika dhewe
tan katon kuncungipun
malah langkung êsak kapati
gumêr kang amiyarsa
wuwuh mantêpipun
Tuwan Sarib duk miyarsa
pratingkahe duta Madura Pranglangit
ingkang agung dinuta

wong Madura marang Mangkubumi
iya marang Amangkunagara
liwat seje wêwatêke
Mangkubumi wus punjul
kasumbagèng liya nagari
budi wilêd santosa
têtêp mantêpipun
wiraganira noraga
kasusatya prasasat ing tyas nir wèsthi
was-uwas tan kawawas

putus ing tyas titis tan katawis
anêratas ing tyas kasantosan
titih tan katutuh tètèh
ing tata tuhu tangguh
tula-tula labêt taliti
nir guna amiguna
rucine rinacut
rêjane ngeja kaharjan
nir rêringa kramisthanira kaèsthi
amusthi tanpa asta

nistha madya tama nitèng tami
tuman têmên tumut ing utama
kanisthan puthês pinêthès
mawut dèn awut-awut
watak wuta tan dèn atuti
mrih aywa katalêtah
têluh katalutuh
kalamun katula-tula
Tuwan Sarib Bêsar langkung sukanèki
têtela ing wêwarta

dêlèr lagya prapta tigang latri
pan jinujul ing utusanira
Pangran Mangkunagarane
kang taksih baris tugur
suratira ngajak anggitik
mring Natèng Kabanaran
mangkya barisipun
kang anèng dhusun Rêraba
rencangipun kathah minggat kantun kêdhik
duta Mangkunagaran

Dêmang Karanganyar kang tinuding
lawan Ngabèi Malangsumirang
Ngabèi Malangdewane
dêlèr ngaturi gupuh
Panêmbahan ing Madurèki
myang Tuwan Sarib Bêsar
ingaturan rawuh
surat wau kinèn maca
juru basa ing têmbung ajak anggitik
mring Natèng Kabanaran

tuwan dêlèr nênggih dèn aturi
mêdal saking ing kulon bangawan
pan ing Japuh panyabrange
kulon jog wetanipun
kula nyabrang Malalèn nênggih
binêskup kadi bebas
nênggih sampun tanggung
sawusnya titi kang sêrat
Panêmbahan Madura ingkang nauri
duta Mangkunagara

hèh caraka matura sirèki
mring anak Arya Mangkunagara
hèh duta makatên lire
tiba têngah katèngsun
nora nyêbut pangran dipati
marang bêndara dika
dene kula ngrungu
undhang Natèng Kabanaran
jabêl nama duk wau dènnya maringi
Sri Natèng Kabanaran

duta katiga tumungkul sami
langkung lingsêm dening panêmbahan
nyêngkrok-nyêngkrok pamuwuse
lajêng dènnya amuwus
panêmbahan mring duta katri
punika adhi duta
ing sayêktinipun
dêlèr sampun maras-maras
yèn anganggêp mring Pangran Mangkunagari
kalêbu tanpa ngrasa

ujar liwat têka dèn andhêgi
dadi dêlèr kang kêna ing tarka
wong tanpa susuh têgêse
dadi ta suratipun
Pangran Mangkunagara mangkin
pan datan winangsulan
kêdhik asilipun
ambêburu ujar liwat
dêlèr antuk ujar wong gêdhe Batawi
dene nganggêp pangeran

jendral sampun nganggêp Mangkubumi
apa bêcik padha ujar pisan
padha watêk pasajane
punika karêp ingsun
anak Arya Mangkunagari
bêcik padha têmua
mupung ana ingsun
patut ingsun iki tuwa
kula rêksa ing karo-karone sami
ana ngarah têmênan

lamun ora angarah sayêkti
apa gawe kudu lêlayangan
wong golèk cacad awake
kudu angajak magut
sapa ngandêl wurung kapanggih
uwis duta muliha
lurah ngong gupêrnur
olèh cacad marang jendral
anganggêp wong ingkang durung apêpanggih
angura ngayawara

duta katri nulya pamit mulih
lampahira datan antuk karya
prapta ing Tugu lampahe
katur mring gustinipun
lampahira lamun tinampik
mila mundur mring Sala
pun dêlèr kasêndhu
dhatêng ing gurnadur jendral
dene lawas durung ana tur udani
dènira pêpanggihan

apa gawe tinutugkên iki
môngsa kurang têrahing Mataram
iya kang bêcik atine
pangeran duk angrungu
langkung ngungun kaduwungnèki
nanging pangrasanira
ing tyas wus amêngku
sakala ing nungsa Jawa
sakênane wau wong môncanagari
tanah kang pitung lêksa

ya ta wau pakuwonirèki
Pangran Dipati Mangkunagara
yèn bêngi udan malinge
maling gumriwis rêbut
tan ngobêri ing sabên wêngi
mangkana êmbanira
kang garwa tinuduh
Nyai Ban Singamênggala
ngaturakên turôngga dhawuk kêkalih
lan angaturi sêrat

mring kang rama nênggih sri bupati
lawan garwa jêng ratu bandara
nyuwun rorod dèn eyange
ing kangjêng ratu ibu
sinjang lawan kasêmêkani
lawan nyênyuwun pisan
kagunganirèku
para kêbayan nêmbêlas
kang angiring nyai êmban wus lumaris
lumampah rantab-rantab

lampahira pan sampun lumaris
cacah priyayi ingkang turôngga
gêng alit amung salawe
langkung barisanipun
pra dipati baris ing ngarsi
têtindhihe Mas Rôngga
kagyat duk andulu
wong liwat arantab-rantab
kinèn mandhêg tinakèn dutanirèki
Pangran Mangkunagara

nyai êmban kang samya dèn iring
wus ingandhêg sadaya kèndêla
Mas Rôngga utusan age
sigra wauanuduh
mantri ngarsa ingkang tinuding
tur uningèng Pangeran
Natakusumèku
yèn wontên caraka prapta
saking Pangran Mangkunagara dutèki
punapa kinarsakna

punapa ta tinulaka aglis
Pangran Natakusuma gya sowan
tur priksa wontên dutane
Adhi Rôngga Pukulun
tur uninga caraka prapti
saking ing putra tuwan
Mangkunagarèku
punapa tuwan karsakna
manawi ta paduka tulak sayêkti
nata gumujêng suka

adhi liwat kanisthanirèki
iya wong balèkake kongkonan
dhimas timbalana age
duta ya prapta iku
nanging padha dèn ngati-ati
ing batinan kewala
nêmbah samya mundur
sapraptaning pakuwonnya
dhinawuhan hèh mantri dutane adhi
caraka banjurêna

sigra nêmbah amit duta prapti
sampun prapta ênggène Mas Rôngga
dhinawuhakên ing mangke
nênggih timbalanipun
Pangran Natakusuma aglis
Mas Rôngga paparentah
mring mantri panganjur
wus kinèn ngirid caraka
ing praptane jujug pakuwonirèki
Pangran Natakusuma

duta prapta pakuwonirèki
Pangeran Arya Natakusuma
pan sampun sinaosake
ing ngarsanira prabu
nyai êmban majêng wotsari
angaturakên sêrat
katur wus pinundhut
binuka sinuksmèng driya
atur tobat panalôngsa miwah malih
kang kawrat kang wus kangkat

kawula nuwun parentahyêkti
gih pêrkawis paduka ngarsakna
kondur praja Matarame
nganggêp kawula dangu
mangkya sampun èngêt ing pikir
sumôngga karsa nata
suwawi pukulun
rumiyin kêni rêncana
manah liwung ngupados margining pati
mangkya sampun watgata

ngaturakên kuda dhawuk kalih
pan saosan agêm kalih pisan
wus titi tamat sêrate
kinèn makuwon sampun
sampun dhawah ing karya tulis
Tumênggung Sindusastra
surat angsul-angsul
mring Pangran Mangkunagara
sawusira sinaoskên dèn êcapi
wus pinaringkên duta

lan pakintun rama ibu sami
pinaringkên duta sigra mêsat
êmban Singamênggalane
ing marga tan winuwus
praptèng Tugu katur ing gusti
Pangran Mangkunagara
surat rama prabu
binuka sinuksmèng driya
bêbukane sira kulup kirim tulis
marang sun tur pariksa

ing prakara aturira iki
ingsun iki wong tuwa tan bisa
kakèhan ubêd têgêse
sun turut sakarêpmu
sira eling ingsun ya eling
yèn sira lali lagya
iya sakarêpmu
mangkya sira anêlôngsa
sun parentah muliha Pajang Matawis
têtulunga ing yuda

ing Mataram kabrokan Kumpêni
lawas-lawas bumi têmah rusak
wus môngsa bodhoa kowe
arêbut wong Matarum
sampun titi wau kang tulis
pangeran sigra undhang
marang wadyanipun
bêndhe ngubêngi barisan
undhang lamun wus atut aruntut malih
lan Natèng Kabanaran

sami têntrêm tyasira wadyalit
kunêng malih gantya winursita
panêmbahan lawan idlèr
wis pamit mring sang prabu
miwah tuwan ya Sèh Ibrahim
budhal marang Sêmarang
Pangran Madurèku
atilar prajuritira
kalih atus têtindhih mantri kêkalih
pun Lêmbu Surènggana

Dêmang Lêmbusôngka kang satunggil
panêmbahan pitu likur dina
nèng Surakarta lamine
mêmulang sang aprabu
sakèh bêksa sami ngawaki
kathah kang wus kacandhak
dènira sang prabu
praptane nagri Samarang
dhêdhêp sirêp idlèr tan milu prakawis
mung Tuwan Sarib Bêsar

surat jendral agung ingkang prapti
ingkang dhatêng Tuwan Sarib Bêsar
idlèr tinambuh tan olèh
ing surate gurnadur
amung petor bêsar mêningi
lawan sinung pariksa
kang gawa puniku
dene Tuwan Sarib Bêsar
iya saking wismane dipun ênggèni
mring Tuwan Sarib Bêsar

ya ta wau kawuwusa malih
Pangran Dipati Mangkunagara
rolas ing Sura budhale
saking baris ing Tugu
arsa ngrêbat nagri Matawis
parentah ingkang rama
linakon puniku
sapa wruh tutuge karya
pan ing ngriku sagah nyaut abadhami
lan Natèng Kabanaran

wus kinêrig wong môncanagari
kadi wontên turôngga salêksa
wontên rong lêksa dharate
parentah mring panganjur
angampiri Surakartèki
têtindhihe pangarsa
prajurit jronipun
satus saragêni abang
panumbake prangtandang atusan bêdhil
nênggih sragêni abang

môncanagara limang bupati
ing Kaduwang lan ing Jagaraga
Balora Rawa Kalangbrèt
gêcak Surakartèku
lampahira wus andhingini
pangeran maksih têbah
kalawan panganjur
rampit Sangkrah Pasampangan
tinadhahan wong bumi campuh ing jurit
ramya abêbêdhilan

binantonan Kapitan Dul Jalil
kang jênêngi Walandi sakawan
lawan nênêm kastabêle
kalih mariyêmipun
rame aprang bêdhil-binêdhil
pukul kalih awit prang
malah kongsi surup
kalêbon ing Pasampangan
wismanira têtiga ingkang binêsmi
ubêg sajroning desa

nulya ngamuk Kapitan Dul Jalil
lan wong bumi sami anarajang
Kapitan Simbang praptane
lajêng tumut angamuk
wong prangtandang nênêm kang mati
môncanagara giwar
sinusul wus kawur
ing mariyêm tundha-tundha
akèh kêna prajurit ingkang turanggi
malêdug asarsaran

sampuning rêp mungsuh undurnèki
pan kapêthuk anèng Wanasraya
Pangran Mangkunagarane
sande kasaput dalu
amakuwon Wana prayogi
badhe enjing kewala
ing pangrampitipun
ing Surakarta ubêkan
aprayitna miyarsa badhe rinampit
dalu pacak barisan

kang makuwon Wanasraya enjing
budhalira gumuruh kang bala
ambêlabar wun-awune
kadya wana katunu
wadyanira pangarsa prapti
ing Ganggang kaèbêkan
dhêdhêt kadya têdhuh
sapangidul sapangetan
praptanira Pangran Mangkunagarèki
pukul satêngah sanga

bala Kumpêni sampun miranti
Kumpêni datan ngantêp parentah
Kumpêni lit panyabrange
Kapitan Barok Kolur
ingkang kidul nyabrang Samanggi
lawan wadya Madura
satus nabrangipun
wong Jawa ngindhung sudagar
duk punika manahira datan ajrih
dening mêngsah alêksan

wong kang tuwa sami muring-muring
watêke Pangran Mangkunagara
kaya mêngkono adate
dadya pangeran riwuk
anèng Ganggang gênggêng prasami
nora parentah mangsah
tan parentah mundur
mariyêm saleko ingkang
kidul wetan mungêl anguluk-uluki
mimisipun kaliwat

mungsuh ingkang anèng wuri kêni
ingkang sami mudhun saking kuda
sami juju turanggane
katiban mimis kagum
turôngga kang kajuju kêni
dhadha baune ika
niba lajêng lampus
opyak horêg wuri kêna
lawan bala Kumpêni sami mrêpêki
tan ulap mungsuh kathah

dadya undhang pangeran ngunduri
mingêr ngidul ngetan Panusupan
angidul ngetan kèndêle
kuda langkung gungipun
kadya pagêr jarak kaèksi
dhêndhêng kadya tan obah
dènira lêlaku
upsir kinèn asêsumbar
payo Mangkunagara sida angrampit
atimu kaya walang

wingi batur mungsuh dina iki
êmbèn rowang êmbèn dadi mêngsah
ngandêlakên bala kuwe
mêntas mênang prangipun
mungsuh Sunan Amangkubumi
mungsuh saya tan mangan
mungsuh wong angantuk
alêlaku têlung dina
têlung bêngi nora mangan nora bukti
banjur prang mêsthi kalah

prajurite Surakarta iki
têrajangên iki padha waras
wirangmu malincur bae
iki sudagar ngindhung
samya wani amagut jurit
mangkana sampun têbah
wau lampahipun
pêpikul kang kèri padha
dèn kêkinthil upêsir sami turanggi
ginêpuk anèng wuntat
