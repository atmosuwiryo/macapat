tan winarna kangjêng sri bupati
Sang Adipati Pugêr kocapa
kang mêntas mênang yudane
myang para punggawagung
ingkang anglud mangsah wus prapti
wadya Wanakusuma
kathah ingkang lampus
akêkècèr urut marga
pra punggawa sadaya sampun apanggih
lan Pangran Pugêr sira

Sang Dipati Pugêr sigra nangkil
myang punggawa umiring sadaya
wontên dene kuwandane
Jayaparusa sampun
kinèn ngrêksa mantri kêkalih
anganti karsanira
raka sang aprabu
pangeran ing Kapugêran
sigra nangkil lan sagung para bupati
umiring lampahira

Tumênggung Singabarong tan têbih
wadya Bali umiring sadaya
myang Radèn Nrangkusumane
ya ta wau sang prabu
wus adangu ngantya ing ari
lunggwèng ing kathil dênta
siniwèng wadyagung
yun-yunên ing praptanira
ingkang rayi Pangeran Pugêr glis prapti
myang punggawa sadaya

dan ingawe mring raka narpati
jêng pangeran tumamèng byantara
saha bukuh ing lungguhe
rinangkul de sang prabu
saha tanya dhatêng ing ari
kayapa mungsuhira
kang rayi umatur
pun Jayaparusa pêjah
jolinipun pan kapanggih tanpa isi
wadyalit brastha gêmpang

naradipati ngandika aris
wadya gandhèk lah kita pundhuta
Jayaparusa sawane
kang kinon awotsantun
tan adangu sawa wus prapti
katur mring naranata
ngandika sang prabu
kamantyan sukanirèng tyas
baya iki kang arsa umadêg aji
mêngku rat tanah Jawa

arsa mungsuh marang wong Matawis
uwakane Ki Jayaparusa
têka êca turu bae
durung panggih lan ingsun
sri narendra ngatag ing dasih
hèh wong singanagara
pocokên dhasipun
panjêrên waringin kêmbar
gêgêmbunge buwangên mring endra aglis
kang kinon gyatur sêmbah

ingkang murda pinocok tumuli
dyan pinanjêr nèng waringin kêmbar
datan kawarna polahe
nulya jêngkar sang prabu
angadhaton ing kênyapuri
sira kangjêng pangeran
ing Pugêr wus mantuk
miwah sagunging punggawa
bubar mantuk sigêgên datan winarni
ya ta ing lama-lama

nênggih wontên winursita malih
Kapitan Êmur ing Batawiyah
adarbe têtukon rare
lagya mur pitung taun
duk tinumbas saking ing Bali
pêkik ing warnanira
sira Kapitan Mur
salaminira atumbas
rare ika Kapitan Untunge prapti
dagang myang lungguhira

minggah mayor nulya komasaris
tan alami minggah idlèr rolas
padagange kèh untunge
dadya sugih kalangkung
angluwihi sasaminèki
Idlèr Mur duk samana
rumaos ing kalbu
yèn rare kang mawa bêgja
wus ingambil anak sinungan wêwangi
Ki Untung namanira

pan ingugung sapolahirèki
ya ta wusnya ing alama-lama
diwasa wus kèh ngumure
mêpêg birainipun
ya ta Idlir Êmur winarni
darbe atmaja nyonyah
luwih saking ayu
sêdhêng birai ing priya
sinadulurakên lan Ki Untung nênggih
tan pisah sanalika

nanging nyonyah rêmêne tan sipi
mring sira Untung alama-lama
dadya sami biraine
akirda têmahipun
lan Ki Untung pasungsung gili
barang kang jinaluka
Untung nyonyah asung
nanging Ki Untung samana
datan arsa simpêna donyanirèki
mung karsa pasanakan

apan samya budhaking Kumpêni
dèn prasanak anggung winewehan
apa barang sasukane
donyanira Idlèr Mur
ingulêran raina wêngi
anging datan kinarya
kasugihanipun
mung kinarya wèwèh ika
mring prasanakanira kang dèn tuwuki
lumintu salaminya

budhak Kumpêni samya wong Bali
wênèh Bugis ingkang pinèt sanak
kathahe prasanakane
watara wolung puluh
pan sadaya budhak Kumpêni
prasamya kapotangan
wênèh ana muwus
apa ingkang sun walêsna
mring Si Untung manawa manggiha kardi
sun walês lara pêjah

Idlèr Êmur mangkana winarni
wruh lamun donyanirakèh ilang
lami dhêngêr yèn anake
kirda lawan Si Untung
angulêri donyanirèki
pan anakira nyonyah
kêcil solahipun
kawêdhar tan mawi sandya
gya cinêkêl Ki Untung dèn jamalani
ngrotan satêngah pêjah

datan arsa suwalèng ing kapti
asambat mentak ampun kewala
Idlèr Mur angrês manahe
pan ingapura sampun
sawusira alami-lami
tan mari solahira
nyonyah lan Ki Untung
duk samana kawênangan
mring Dêlèr Mur dènnya kirda pukul kalih
nèng gêdhong pajungutan

gya cinêkêl mring Dêlèr Mur aglis
liwat gusar Ki Untung samana
tinaruk bêlokan gêdhe
nyonyah sigra sinapu
ya ta wau ingkang winarni
Ki Untung nèng bêlokan
dahat kawlasayun
pan akathah rowangira
wong dêdosan sawidak yèn winatawis
sawusnya lama-lama

Ki Untung ika angucap aris
mring rowange kang anèng bêlokan
sanak-sanakingsun kabèh
paran ta dayanipun
nora nana kang duwe budi
rèhning padha lalaran
rowangnya sumaur
hèh Untung kamangkarannya
duwe polah dene ta bêlokan wêsi
lan gêdhong tinutupan

tur kinunci jinagèng Kumpêni
paran baya ênggone apolah
Ki Untung alon wuwuse
manawana pitulung
ing Hyang Suksma marang ing dasih
pan kuwating kawula
saking Hyang kang Agung
rowangnya malih angucap
sira iki Untung kaliwat kumaki
ngong iki wong wis tuwa

nèng bêlokan wus tri madya sasi
lawan ingsun nora mangan-mangan
sumandene-sumandene
tan bisa budi ingsun
sira bocah pêksa gunadi
pae Bathara Krêsna
tiwikrama tuhu
ing ajur ajèr tan kewran
kaya sira paksa nguwani blok wêsi
tuhu ywan rare nakal

sira Untung mèsêm anauri
ingsun nora rêmbugan lan sira
pikir lan wong akèh kiye
sasukanira iku
sira dhewe sun tan udani
Ki Untung gyalon mojar
mring wong akèh wau
hèh sanak-sanak manira
yèn anaa iya kang bisa nguculi
paran karêpe samya

wong akathah samya anauri
yèn ucula Untung saking sira
sanak-sanakira kabèh
apa sukanirèku
nadyan silih tumbuk nèng wêsi
alah matyèng bêlokan
Ki Untung gumuyu
sarwi ngunus sikilira
sampun ucul saking babêlokan wêsi
cingak wong-wong amulat

tatarungkon wong sawidak nuli
inguculan wus ucul sadaya
amung wong siji kang maksèh
kang nyênyampahi wau
ya ta sagung kang ucul sami
sarêng dènira ngucap
mring sira Ki Untung
lah Untung paran karsanya
dening uwis padha ucul sing sirèki
mangkya apa rèhira

Ki Untung alon dènnya nauri
ingsun arsa ngamuk ing Walônda
paran karêpira kabèh
sadaya gyasumaur
nadyan silih amuk nèng loji
kabèh danata suminggah
ing karsanirèku
mung upayakna dandanan
lan malihe golèkna sêsarap dhingin
dimène padha kuwat

Ki Untung mèsêm amuwus aris
yèn mangkono wis padha mênênga
ingsun mêtu nora suwe
sigra wau Ki Untung
lawan gêdhong dinuwa aglis
kuncine gya malêsat
Ki Untung wus mêtu
apan cinatur samana
ngandhut patrêm tapak gêdhene sanyari
sapraptanirèng jaba

kang ajaga pinatrêm ngêmasi
gumalethak tan kongsi sêsambat
kunci gya pinasang malèh
Ki Untung sigra laju
angulari wong sanaknèki
ya ta wontên kapêdhak
kêkalih ing ênu
sigra angrangkul samana
mring Ki Untung pan sarwi lara anangis
paran ta solahira

salawase kita nandhang sakit
ingsun arsa têtilik tan bisa
mêngko ta wus mêtu dhewe
payo sun gawa mantuk
Ki Untung gya dènnya tut wuri
sapraptanirèng wisma
sira mitranipun
pawong sanake sadaya
binilangan dening kang katêmwèng nguni
akathah samya prapta

pra sanake kathah samya nangis
Ki Untung alon dènira ngucap
ngong jaluk gêgaman bae
aywana milu ingsun
pra sanake samya nauri
yèn ana karsanira
kang mawa pakewuh
kabèh sanak-sanakira
ing sêdyane anglabuhi lara pati
amalês bêcikira

sira Untung lon dènnya nauri
sun tarima kabèh sanak ingwang
sun jaluk gêgaman bae
lawan anjaluk sêkul
dèn akathah myang kinang aglis
lah payo atêrêna
ingsun nuli wangsul
sigra pawong sanakira
anggawani kêris pêdhang lawan cundrik
myang tumbak cêcêndhakan

wus binêngkêk sagung warastraglis
dyan umangkat tri pra sanakira
kang ngatêrkên gêgamane
wênèh anggawa sêkul
myang panganan kinang tan kari
samana wayahira
apan pukul wolu
duk Ki Untung wêdalira
ing lampahe saenggarsa mring jaladri
wus praptèng pambêlokan

sarêng ingkang gilir jaga prapti
Kumpêni satu ingatêr kopral
ya ta Ki Untung sirage
anarik patrêmipun
wus pinatrêm siji ngêmasi
kopralirarsa mêdhang
gya pinatrêm lampus
wong kang anèng jro bêlokan
gya winêdalakên kabèh praptèng jawi
berag ing nalanira

nulya kinèn samya nadhah aglis
kumroyok wong sawidak punika
sawusira nginang age
nulya kang wastra dinum
ana ingkang amilih cundrik
wênèh amilih pêdhang
wênèh kêrisipun
ana tumbak cêcebolan
wusnya sangkêp samakta angati-ati
tata jawining gudhang

ya ta wontên wong tuwa sawiji
anggarit lêmah sarwi angucap
hèh Untung manira mangke
lamun Kumpêni rawuh
yèn lungaa têka gêgarit
goningsun mapag yuda
sumpahên wakingsun
dudu anaking manungsa
sutèng anjing yèn ingsun ninggala garis
bunuhên saking wuntat

ya ta wau litnane winarni
kang anata jaga ing bêlokan
suwe tan prapta koprale
apan wus kinon nusul
sareyane ingkang lumaris
wus praptèng pambêlokan
kagyat dènnya dulu
ana baris jawi gudhang
gêdhong mênga sareyan lumayu aglis
myat rowangira pêjah

bilang marang lutnanira aglis
katur marang radpêni sadaya
gupuh amukul tambure
wadya Kumpêni kumpul
sabragada sigra lumaris
wus praptèng pabêlokan
wong Kumpêni ngêpung
ya ta Ki Untung saksana
angabani ing rowang anêmpuh aglis
mangsah ramya kang surak

binarondong bêdhil tan gumingsir
wong sawidak sarêng ngamuk rampak
Kumpêni wus akèh longe
kuwêl dènnya atarung
tandangnya Ki Untung ngajrihi
lir singalodra galak
nganan keri bunuh
amatrêm sarwi anepak
wong sawidak anglir bajo angajawi
gêmpur kang sabragada

kang ing wuri Kumpêni kèh prapti
pangêdrèlira lir gêlap sasra
Ki Untung rusak rowange
sapalih ingkang kantun
ngamuk kuwêl pêdhang lan kêris
Kumpêni akèh pêjah
ing wuri kèh rawuh
Ki Untung rowange têlas
pan binyukan ing mimis lir udan api
tumpês kantun priyôngga

Ki Untung tinubruk nganan ngeri
kang acêlak pinatrêm kèh pêjah
dyan kinandhang-kandhang bae
mêdal sing loji sampun
saparannyapan dèn bêdhili
mring bètèng ngalang-alang
panyalimpêdipun
Kumpêni pan wus kalangan
pan ingosak-asik dangu tan pinanggih
wadya Kumpêni bubar

misuwur otêr nagri Batawi
Ki Untung ucul saking bêlokan
angamuk akèh rowange
wong sapatrungkon ucul
tumpês sampyuh lawan Kumpêni
tintrim wong sanagara
ya ta kang winuwus
Ki Untung singidan sira
anèng bètèng alang-alang pitung ratri
Ki Untung duk samana

pan amomor mring nagari malih
angulari pawong sanakira
sapraptanira ing rajèng
pawong sanakirèku
apan kathah ingkang kapanggih
Ki Untung tinangisan
sadayarsa tumut
pangucapira mangkana
ingsun milu ing sira sabaya pati
amalês bêcikira

tigang dasa kang tumut rumiyin
dalu umangkat saking nagara
tan kari sagêgamane
bètèng lang-alang rawuh
karya unggyanira miranti
ing sabên ari prapta
pawong sanakipun
kalih tiga myang sakawan
lama-lama tutur-tinuturkên sami
saparasanakira

kang satêngah ana ngait-ait
duk samana nagri Batawiyah
nayaka Kumpêni akèh
minggat têbusanipun
pan Ki Untung kang dipun ungsi
nèng bètèng alang-alang
wus pêpak wong satus
lawan sagêgamanira
pan cinatur bètèng alang-alang nênggih
samana maksih wana

apan eca dènira miranti
Ki Untung lawan wong satus ika
kang ngambilakên pangane
apan namung Ki Untung
wira-wiri marang nagari
amomor tan koningan
mangkana cinatur
yèn kala marang nagara
sawêdale patrême tapak tinarik
winor suruh candhikan

ywan kapêthuk Kumpêni satunggil
myang kêkalih kinêbyok ing sêdhah
niba kapisanan bae
sabên-sabên kapêthuk
wong Walônda kinêbyok mati
yèn wayah wusing asar
tintrim ing margagung
ing sabên ari mangkana
lama-lama kauningan ing Kumpêni
yèn Ki Untung polahnya

pinarantèn dening wong Kumpêni
yèn wayah pukul satêngah lima
binarisan ing margane
andhêdhêp tan kadulu
pinakanan Kumpêni siji
Ki Untung duk samana
apan nuju langkung
mêdal saking ing nagara
aningali Kumpêni satu nèng margi
sigra kinêbyok sêdhah

kapisanan kang baris miranti
sigra mêdal Ki Untung lumaywa
binarondong bêdhil akèh
pinêgat ngarsanipun
gya Ki Untung mingêr angeri
saking keri narajang
kang kinêbyok lampus
anêmpuh sarwi lumaywa
wong Kumpêni rolas longe kang ngêmasi
kopral sareyan pêjah

wong Kumpêni maksih ambêdhili
ambêbujung ing saparanira
mèh praptèng wau prênahe
rowangira Ki Untung
mirsa swaraning sanjata tri
mêdal saking panggenan-
nira samya dulu
wadya Kumpêni kèh prapta
ambêbujung Ki Untung kang dèn bêdhili
wongsatus sarêng mangsah

ngamuk rampak wong satus mangungkih
tandangira lir yaksa mêmangsan
wong Kumpêni akèh longe
tumpês kêdhik kang kantun
mung têtiga wau kang kari
cacahe ingkang pêjah
sawidak gungipun
kantun têtiga lumaywa
mring nagari prapta katur mring radpêni
miwah gurnadur jendral

yèn Kumpêni akathah ngêmasi
Ki Untung baris bètèng lang-alang
apan akathah rowange
datan kawarnèng dalu
enjing mêpak baris Kumpêni
Ambon Bugis Makasar
Sêmbawa lumayu
gêgaman awarna-warna
sigra budhal Amral tinuduh nindhihi
lawan mayor sakawan

pan gumuruh tambur anggumyuri
surak bangkilung wadyèng Makasar
datan kawarna lampahe
bètèng lang-alang rawuh
sira Untung wau winarni
mirsa Kumpêni prapta
gya anata batur
sagunging wong sanakira
apratignya prasêtya parêng ngêmasi
tan nêdya nolih wuntat

wadya Kumpêni umiyat
yèn Ki Untung tata barise linggih
Amral angabani magut
sigra Kumpêni mangsah
swaraning kang sanjata lir prawata rug
pêtêng kêkêsing sandawa
Ki Untung wus angabani

ing rowang sarêng umangsah
ngamuk rampak nusup kukusing bêdhil
wadya Makasar anglambung
ngêbyuki keri kanan
ramening prang Ki Untung sarowangipun
manêngah lir singa galak
wong satus wus wuru gêtih

ngiwat-ngiwut ngeri nganan
wong Kumpêni rusak akèh ngêmasi
Bugis Sêmbawakèh lampus
miwah Ambon Makasar
wong Kumpêni ing wuri akathah rawuh
Ki Untung sarowangira
lir andaka tawan kanin

ngurugan dening sanjata
datan anggop angêdrèl ing Kumpêni
lwir gêlap sasra mabarung
gurnat miwah gurnita
gutuk api lir udan api kadulu
Ki Untung pangamukira
tan pisah agolong pipis

ngêsokan mimis lir udan
sira Untung lir sutèng Arjunèki
binyuk sata kurawagung
rêmpu karoban lawan
akèh kanin rowangira akèh lampus
myang Kumpêni akèh pêjah
sawanyawor sungsun tindhih

sadina dènira aprang
rowangira Ki Untung kang ngêmasi
sawidak kèh belanipun
Kumpêni bêbrêgadan
Bugis Ambon Sêmbawa myang wong Malayu
miwah Makasar kèh pêjah
angrês prajurit Kumpêni

pan namung wong kawan dasa
sira Untung rowangira kang kari
maksih sudira angamuk
kabèh lir singa galak
sapih kang ayuda kasaput ing dalu
wadya Kumpêni sadaya
wus mundur marang nagari

Ki Untung ika winarna
pan ing dalu gunêm sarowangnèki
ana ingkang rada sêpuh
Ki Êmbun namanira
alon mojar kabèh sanak-sanak ingsun
paran ta budine samya
kang wong sadaya nauri

tan ana kang darbe rêmbug
saparaneKi Untung sun tut wuri
mati uripa tan kantun
Ki Êmbun alon ngucap
mring Ki Untung lah Untung ing pikir ingsun
yèn anggung abandayuda
pira kuwatira ugi

amungsuh wong sanagara
yèn sirarju payo padha angungsi
Ki Untung alon sumaur
iya sakarsanira
ngêndi ingkang yogya ingungsia iku
Ki Êmbun alon lingira
ing Carêbon pan prayogi

Sultan Carêbon manawa
wani ngukuhana mring sira iki
ya ta Ki Untung anurut
ing dalu dènnya budhal
ngidul ngetan sêdya anjog ing Cianjur
wong patang puluh tan pisah
kawarnaa wong Kumpêni

saundurira ayuda
wong Kumpêni sadalu ngati-ati
prasamya abaris tugur
atangkêb lawang kitha
mriyêm samya pinasang palataripun
ing dalu datan winarna
ya ta kawuwusa enjing

Kumpênyarsa magut yuda
pan kinêrig sagung wadyèng Batawi
budhal swaranya gumuruh
ing ênu tan winarna
praptèng bètèng lang-alang kapanggih suwung
Amral amatah kapitan
pêpitu samya ngulati

myang wadya Kumpêni Islam
pra kapitan pêpitu kang tinuding
saha wadya matang puluh
têtindhihirèng lampah
wong Kumpêni Mayor Bèndhêrpul ranipun
sigra budhal kang gêgaman
angidul ngetan lumaris

ya ta ingkang kawuwusa
lampahira Ki Untung sampun prapti
wau nagari Cianjur
anggepak ngalèr ngetan
ing Carêbon sêdyanira kang jinujug
sigêgên ingkang lumampah
Sultan Carêbon winarni

darbe abdi kinasihan
pinaputra aran Ki Surapati
sultan kalangkung sihipun
ngugung ingêla-êla
ingapura matèni tanpa dosèku
mangkana Ki Surapati
ambêburu mring wanadri

wong satus bêbêktanira
sapasikêpanira datan kari
lêmbing sinapan myang tulup
pêdhang tamèng ngarsanya
Surapati ing wana pan sampun rawuh
ararywan malang nèng marga
wong kang lintang prasamyajrih

dadya angeri anganan
kawuwusa Ki Untung sampun prapti
ing Carêbon tlatahipun
lumêbwèng wanawasa
praptèng unggwanira Surapati wau
Surapati kagyat mulat
wong lêlaku ting kalicir

kang dèn iring rare pelag
Surapati ngatag wadyaniraglis
padha andhêgên wong iku
ingong arsa têtanya
kang dèn iring undangên mring ngarsaningsun
Ki Untung pan sampun prapta
ing ngarsane Surapati

Ki Surapati têtanya
sira iki adhi wong têka ngêndi
ing êndi sinêdyèng kayun
sapa wêwanginira
sira Untung alon dènira sumaur
kawula ing Batawiyah
inggih budhaking Kumpêni

kesah kawula punika
apan dipun siyasat ing Kumpêni
ingkang kasêdya ing kalbu
angungsi ing jêng sultan
ing Carêbon manawi sotah angukup
angabdèkakên kawula
dening papa kawlasasih

Surapati osik ing tyas
yayi iki yèn sun watarèngati
ing solah muna myang sêmu
dudu trahing wong rucah
sun watara pantês wijil wong ginunggung
yèn katura marang sultan
pasthi yèn dèn karêmêni

dhasar gustiningong sultan
rêmên ing wong pêkik grahita lungid
lan malih wong kaduk purun
upama koningana
maring gusti pasthining yèn ingsun kantun
lungsur pangawulaningwang
dadya Surapati angling

adhi sun peling ing sira
pan nagara Carêbon iki cilik
nanging wingite kalangkung
yèn sirarsa anjinga
atinggala gêgaman tumbak kêrismu
kabèh iku rowangira
aywa gawa tumbak kêris

lamun nora mangkonoa
tan kalêbu sira marang nagari
payo ta kabèh baturmu
padha barundhulana
gêgamane aturêna marang ingsun
dene ingsun kang anggawa
mring sira marang nagari

lah iku sakarsanira
Surapati bramatya angêjèpi
ing wadya sarêng anubruk
Ki Untung gya lumumpat
sarwi ngucap mring rowangnya sadayèku
padha sira lumayua
ingsun dhewe kang nanggêni

sira wus tanpa gêgaman
wong Carêbon sigra dènnya nututi
wadya satus parêng manduk
ambêdhil myang anumbak
Surapati anindhihi wadyanipun
sarêng ngêmbat-êmbat watang
Ki Untung datan gumingsir

narik patrêm asta kanan
asta keri sampun anarik kêris
anganan ngeri anuduk
tinumbak tan suminggah
wong Carêbon kang kapatrêm akèh lampus
Ki Untung asru sêsumbar
payo kene Surapati

aja ngadu wadyanira
Surapati ngatag wadya nèng wuri
payo sosogên ing ganjur
wong siji gôndra pira
urugana ing lêmbing kalawan busur
Ki Untung ngamuk manêngah
kang kaparag akèh mati

wong Carêbon giris mulat
tandangira Ki Untung angajrihi
lir singabarong kadulu
winatang tan tumama
wong Carêbon akèh longe ingkang lampus
kang kari mawur kewala
tan kêna ingadu malih

Ki Surapati malaywa
sêdyanira wêwadul mring nagari
ya ta warnanên Ki Untung
rowangnya kang suminggah
sarêng prapta sadaya pan sampun kumpul
angungun ing polahira
wênèh ana anangisi

Ki Untung apirêmbagan
lan rowange prasamya angling aris
dawêg anyimpang Ki Untung
manawi winangsulan
dening kang wong ingkang ambebêgal wau
Ki Untung alon angucap
amêlasakên derangling

apan wong nêdya raharja
sayêktine iya manggih basuki
saksana lajêng Ki Untung
lawan sarowangira
kawarnaa Surapati kang lumayu
sampun prapta ing nagara
lajêng tumamèng jro puri

sultan pan lagya pinarak
Surapati praptèng ngarsa wotsari
gupuh dènira umatur
kawulatur uninga
abdi dalêm gusti akathah kang lampus
binegal wontên ing wana
dening kang amêndhêt kardi

tiyang saking Batawiyah
wastanipun inggih pun Untung gusti
deneing mangke pun Untung
lajêng manjing ing kitha
kèndêl wontên margi pamrapatan wau
Sultan Carêbon ngandika
mring kang wong akèn nimbali

hèh bocah lah timbalana
wong kang rèrèn ngênu prapatan aglis
iya kang aran Si Untung
wong saking Batawiyah
sigra lampahing duta pan sampun rawuh
ngunggwaning Ki Untung ika
ya ta sampun dèn timbali

Ki Untung kèrid utusan
sigra prapta rowangnya kantun jawi
Untung binakta malêbu
prapta ngarsanya sultan
ya ta Sultan Carêbon ngandika arum
marma sun timbali sira
Untung marang ngarsa mami

ingsun arsa atêtanya
marang sira iya praptanirèki
ana ing nagaraningsun
anggawa rowang pira
sira Untung agya manêmbah umatur
inggih gusti kawan dasa
sultan ngunandikèng galih

ya lane Si Surapatya
kang dursila nglêtuhi praja mami
durung ana luwangipun
lah iya ngêndi ana
mung wong patang puluh ambegal wong satus
dening ta sun êla-êla
têmah nyukêri nagari

ri sampunnya pinariksa
sira Untung sultan dahat aruntik
gya Surapati pinikut
wus kinon mêjahana
sinudukan sira anèng alun-alun
Ki Surapati wus pêjah
sultan angandika malih

hèh Untung ingsun wus wikan
sira prapta sêdyanira ing mami
nêdya angungsi sirèku
pan wus ingsun tarima
nanging ingsun Untung tan kawawèng ngrêngkuh
pan iya nagaraningwang
ing Carêbon iki cilik

sira lajua mangetan
angungsia marang rajèng Matawis
apan iku ratu agung
anyakrawati ing rat
nuswa Jawa apan iku kang amêngku
kawawa ngukuhi sira
dene ingsun angamini

lan sira sun wèhi aran
ajênênga sira Dyan Surapati
lawan pinasthi sirèku
môngka satruning kopar
sira Untung langkung dènira anuhun
gya manêmbah ngaras pada
amit lèngsèr saking puri

sapraptanira ing jaba
panggih lawan rowangnya sadayèki
Ki Untung alon amuwus
hèh sanak-sanak ingwang
ngandikane kangjêng sultan marang ingsun
ingsun kinèn angungsia
marang sang rajèng Matawis

apan sultan tan kawawa
angukuhi dening nagari cilik
amung amine jumurung
mring solah tindak ingwang
lan malihe ingsun pinaring jêjuluk
dening sultan ingaranan
ingsun Radèn Surapati

rowangnya suka sadaya
dening antuk idine ratu mukmin
Radèn Surapati muwus
lawan ingsun pinêca
dening sultan ing satêdhak-têdhak ingsun
apadene angganingwang
apan satruning Kumpêni

bapa Bun sira kang tuwa
angaliha ingsun wèhi wêwangi
Bun Jalandriya sirèku
dadia pangidhêpan
ing sakèhe sanak-sanakira iku
sira ingkang nuwanana
kang wong sadaya nauri

hèh kakang Êmbun mung sira
luwih bênêr karsane radèn iki
sira amungkasi laku
kang ingsun tuwa-tuwa
kabèh iki kakang pan darma lumaku
ya barang saêrèhira
sira wus wiwekèng wèsthi

pan radèn maksih taruna
sadungkape sira kang angaturi
wusnya mangkana gya laju
mangkat saking nagara
pan angetan Surapati lampahipun
ing Têtêgal kamarganan
Pamalang kang dipun jogi

ya ta wau kawarnaa
wong Kumpêni kang sami anututi
kèndêl nagri ing Cianjur
pan wus miyarsa warta
yèn Ki Untung ngalèr angetan jogipun
tan pisah sarowangira
ya ta sagung wong Kumpêni

ajrih yèn ngungsira têbah
dènnya samya wruh tandangira jurit
duk samana pitung dalu
Kumpêni nèng Pasundhan
wong Pasundhan sadaya kinèn angumpul
nèng Cianjur bêbarisan
sagung ingkang para mantri

Kumpêni parentahira
barang kang wong liwat kinon aniti
yèn kongsi jangkêp sapuluh
yèn tan mawa dagangan
kinèn nyêkêl manawa iku Si Untung
yèn wong liwat dudu dagang
pêpêtên kang mring Batawi

wadya Kumpêni wus bubar
mring Batawi kang kantun pacak baris
wong Pasundhan pra tumênggung
kang baris urut marga
yèn ta durung karuwan gone Ki Untung
Kumpêni parentahira
ywa ambubarakên baris

ya ta wau kawuwusa
lampahira Rahadèn Surapati
Pamalang gepak angidul
praptèng tanah Toyamas
rarywan dhusun Ngajibarang kang dinunung
pan dhusun ing Ajibarang
patingginira kêkalih

apan samya kadangira
kalih sanak kang anom Saradênti
Saradênta kang asêpuh
langkung angupasuba
mring têtamu sawusira kawan dalu
sira Radèn Surapatya
samana apacak baris

pan wus akarya narendra
Saradênta kalawan Saradênti
kang ingadêkakên ratu
sampun anglar jajahan
kanan keri Ajibarang samya nungkul
tan ana wani anglawan
marang Prabu Saradênti

yèn ana dhusun kang bôngga
gya ginêcak rêmpu tan môngga pulih
dadya prih kang kantun-kantun
wus dadi barisira
amung kantun jroning kitha dèrèng nungkul
sira Tumênggung Toyamas
kang maksih anglawan jurit

apan sampun linampahan
Êmbun Jalandriya ingkang nindhihi
kitha Toyamas wus rawuh
rame dènira yuda
Ki Tumênggung Toyamas balane rêmpu
datan amôngga puliha
kongsul saking ing nagari

kèndêl sawetan Toyamas
Ki Tumênggung maksih ngadêgkên baris
nèng Kalijirak kêkuwu
wong sawetan Toyamas
Panjêr Ngrema angumpul barisnya agung
Bun Jalandriya winarna
ratune wus dèn pondhongi

marang sajroning nagara
wus ngadhaton Sang Prabu Saradênti
Radèn Surapati wau
minôngka putra-putra
Êmbun Jalandriya gêdhig manggalèku
wus agêng dêdamêlira
mangkana ingkang winarni

sira Radèn Surapatya
abêbisik mring Bun Jalandriyèki
aywa kelangan sirèku
sun bapa arsa lunga
marang Kartasura arsa suwitèngsun
ing Sang Prabu Amangkurat
yèn ana takon ing mami

apadene ratunira
awaraha yèn lunga tapa mami
marang ing pasisir kidul
nanging wêwêkas ingwang
marang sira besuk yèn utusan ingsun
sarta gawa singsim ingwang
ratumu cêkêlên aglis

sira gawaa bêbandan
Ki Bun Jalandriya umatur inggih
sandika ing rèh pukulun
lan malih sira bapa
aywa kandhêg nênêlukakên sirèku
kang abaris Kalijirak
gitikên sapungkur mami

ri sampunnya amitungkas
gya umangkat Rahadèn Surapati
ing wayah madyaning dalu
angkatnya sing Toyamas
lampahira datan kawarna ing ênu
praptèng nagri Kartasura
radèn abrôngta ing galih

ingkang sinêdya ing ati
sira Radèn Surapatya
umarêk rêkyana patèh
kang nama Anrangkusuma
lampahnya sampun prapta
wau paregolanipun
anulya atur uninga

samana kang têngga kori
kalamun wontên wong prapta
arsa ngawula sêdyane
ya ta nulya ingandikan
dhatêng rahadèn patya
Ki Surapati arawuh
ing ngarsa saha wotsêkar

Radèn Anrangkusumèki
rêsêp ing manah tumingal
sigra angandika alon
lah wong têka ngêndi sira
kamulane ing kuna
lan sapa aranirèku
Ki Surapati tur sêmbah

tan emut sangkaning alit
kawula têtiyang papa
pêparab kawula anggèr
anênggih pun Surapatya
sêdya amba ngawula
dhatêng gusti kang sinuhun
kalayan malih kawula

sumêdya angungsi urip
saking amba dèn niaya
dhatêng pun kopar wiyose
inggih manawi sumêlang
ing galih sri narendra
upaminipun jinaluk
ing têmbe badan kawula

inggih dhumatêng Kumpêni
dados sarune pun kopar
dipun patêdhakna age
inggih ing badan kawula
nanging panuwun amba
abdi dalêm sagungipun
têtiyang jawi punika

sampun wontên kang umiring
ing salampahe pun kopar
inggih anggèr sayêktose
mênggah Kumpêni punika
kapanggih dalu siyang
apan ta kawula purun
datan nêdya gumingsira

apan iya jênêng mami
kang matur maring sang nata
ya ta Dyan Surapatyage
wus pinrênah unggyanira
langkung ingupasuba
mring radèn apatih wau
kinadang-kadang sayaktya

ingandikan saban ratri
ya ta wau kang kocapa
nênggih kang umadêg katong
anèng nagri ing Toyamas
Saradênti punika
wus amibawani wau
andadi gêgamanira

dene wau kang abaris
anèng dhusun Lèpènjirak
tumênggung ing Toyamase
sampun ginitik samana
dhatêng Bun Jalandriya
rusak wonge akèh lampus
wau Tumênggung Toyamas

wus tan kawawa nanggêni
sira Tumênggung Toyamas
samana gya palayune
lajêng dhatêng Kartasura
sêdya atur uninga
datan kawarna ing ênu
ing Kartasura wus prapta

wus katur sri narapati
ki tumênggung aturira
yèn nagri Toyamas mangke
wontên wong ngadêg barisnya
karaman aprakosa
malah sampun madêg ratu
sang nata kalangkung duka

sigra kinèn anglurugi
ingkang tinuduh ing lampah
sira rahadèn apatèh
Anrangkusuma saksana
undhangake siyaga
mring wadya prajuritipun
samana Dyan Surapatya

apan sampun dèn timbali
saksana prapta ing ngarsa-
nira dyan rêkyana patèh
dyan patih aris dêlingnya
adhi ngong arsa lunga
timbalane sang aprabu
kinèn anglurugi ingwang

ing kraman kang madêg aji
kang atanah nèng Toyamas
Dyan Surapati ature
dhuh radèn atur kawula
inggih lamun kenginga
sampun paduka tumanduk
amunga pun Surapatya

angrurah kang madêg aji
kraman kang anèng Toyamas
kawula ingkang atanggoh
wêwaha malih kang mêngsah
kawula datan ulap
sayêkti merang kalangkung
yèn amba taksih agêsang

paduka kongsi nindaki
pundi gèn tingal kawula
dyan patih asuka tyase
radyan aris angandika
adhi yèn mangkonoa
iya karsanira iku
sun matur ing sri narendra

ri sampuning mangkanèki
gya lumêbêt dyan apatya
ing srimanganti praptage
sampun katur ing sang nata
anuli tinimbalan
wus prapta ngarsa sang prabu
gya matur Dyan Nrangkusuma

sinuhun ambatur paksi
nênggih wontên palajêngan
saking Batawi sangkane
awasta pun Surapatya
palajênge punika
ngungsèkakên gêsangipun
sinikantên ing Walônda

mila ngungsi ing narpati
dene ta datanpa dosa
kinuya ing sapuruge
punika mangke asagah
mangruraha karaman
kang pêksa umadêg ratu
nèng nagri dalêm Toyamas

pan inggih sagah mêjahi
yèn suwawi rinojongan
pun Surapati ature
inggih ta endah punapa
yèn punika èstua
ing pênêdipun kinukup
yèn awon agya binucal

sampun nyênyukêri galih
wontên ing ngriku punika
sang nata ngandika alon
lah iya sakarsanira
môngsa bodhoa sira
pan uwis pracaya ingsun
iya marang jênêng sira

suka ing tyas gya wotsari
Rahadèn Anrangkusuma
wus mêdal saking kadhaton
sapraptanira ing jaba
panggih lan Surapatya
wus dhinawuhakên wau
timbalane sri narendra

samana Ki Surapati
agya dènira umangkat
saking ngarsane kya patèh
sigra-sigra lampahira
mêdal saking nagara
ing marga datan winuwus
lampahe Ki Surapatya

ing Kalijirak wus prapti
wus apacak barisira
wong desa kathah praptage
ingkang samya asêsêgah
tarub wetan Toyamas
mirsa jêjênêng sang prabu
samana Dyan Surapatya

nulya aputusan aglis
kêkalih kang panakawan
ingutus binêkta age
singsime Dyan Surapatya
lampahira wus prapta
ingkang Bun Jalandriyèku
apan sampun katanggapan

sêmune Dyan Surapati
sira Ki Bun Jalandriya
amangsiti ing rowange
bêbêktan saking Jakarta
kabèh kinèn samêkta
sagêgamaning prang pupuh
mangkat sebèng ratunira

sapraptanira ing puri-
nira Ki Saradêntika
pan lagya ngabên sawunge
ana ing paseban jaba
ingayap pra pawongan
myang cèthi kagyat andulu
praptane Bun Jalandriya

tumulya anapa aris
Prabu Saradênti enggal
dèn kaparèng ngarsa kene
apa wartane ing jaba
baya ta ana karya
dene agupuh malêbu
sira Êmbun Jalandriya

Bun Jalandriya marpêki
saha ngèjêpi rowangnya
tinubruk sing ngiringane
Prabu Saradênti ika
anjumbul wus binônda
myang Saradênta tan kantun
wus ginodhi kalihira

saksana binakta mijil
Bun Jalandriya sirenggal
apan wus lajêng lampahe
tan kawarna sampun prapta
dhusun ing Kalijirak
samana pan sampun katur
ing Rahadèn Surapatya

yèn sampun binônda mangkin
inggih ratune punika
kalangkung suka manahe
sira Radèn Surapatya
sigra pinocok enggal
utamangga kalihipun
ing Toyamas ingobongan

jinarah sèsining puri
èstrine wus binoyongan
Rahadèn Surapatyage
budhal sing nagri Toyamas
datan kawarnèng marga
wus prapta Kartasuresuk
katur ing sri naranata

yèn wus prapta Surapati
ratu karaman wus pêjah
malah kabêkta murdane
sigra pinanjêr saksana
murdane ratu kraman
Radèn Surapati sampun
ginanjar arta busana

langkung suka Surapati
saking angraos katrima
karyanya dhatêng sang katong
sampun binagi kang wastra
warata sarowangnya
myang arta kancananipun
langkung sihira sang nata

akathah ingkang pêparing
mring Rahadèn Surapatya
nèng Kanrangkusuman gone
wus sinungan malih pantya
sarowang Surapatya
cinadhong siyang myang dalu
mring radyan rêkyana patya

langkung pangupasubèki
dyan patih mring Surapatya
mangkana tan winiraos
ing antara lama-lama
samana kapiyarsa
sing Batawi wartanipun
yèn Ki Untung wus karuhan

suwita sarowangnèki
marang Prabu Kartasura
malah wus ngalih namane
aran Radèn Surapatya
wau Ki Untung ika
mangkana ika winuwus
apan sami abicara

sagung nayaka Kumpêni
sadaya wus ingandikan
dhatêng gurnadur jendrale
miwah Idlèr Mur Pamungkas
wus praptèng ngarsanira
wus dadya bicaranipun
atari prajuritira

lah sapa ta ingkang wani
anyêkêl Si Untung ika
apan agung ganjarane
sarya jinunjung kang lênggah
pra prajurit sadaya
Kumpêni tan wontên purun
dene ta sampun kantênan

Ki Untung prawirèng jurit
jendral kalangkung kèmêngan
Hèr Mur langkung tikbra tyase
ya ta wontên wong Walônda
satunggal wijilira
saking wong agêng karuhun
nging mangke maksih kapitan

trahing prajurit linuwih
bapakane duk ing kuna
kang bêdhah ing Makasare
namaning Walônda ika
nênggih Kapitan Êtak
punika ingkang sumanggup
nyêkêl Ki Untung samôngsa

jendral langkung sukèng galih
angakak srang ngêntrog pupwa
sarwi anyandhak astane
ing Kapitan Tak samana
binêktèng ngarsa enggal
winor lan pra nayakagung
Hèr kalih wêlas punika

ngupuk-upuk dèn larihi
mring tuwan jendral priyôngga
myang rad pan Indiya kabèh
sami anglarihi sira
samana wus sinungan
tigang atus kang tinuduh
wong Walônda pêpilihan

myang wadya Makasar Bugis
sigra mangkat wus binêkta
surat wus numpak palwage
mangkat saking Batawiyah
tan kawarna solahnya
ing laut datan winuwus
muarèng Japantên prapta

wus labuh jangkarirèki
gya mêntas Kapitan Êtak
tan kari sa-Kumpênine
catur ari nèng Japara
sira Kapitan Êtak
ri sampuning mangkanèku
ajidan ingkang tinêdah

angaturakên kang tulis
sira jendral mring sang nata
wus kinanthenan lampahe
kêkalih mantri Japara
agya ing lampahira
datan kawarna ing ênu
praptèng nagri Kartasura

jujug Arya Sindurjèki
sigra tumamèng jro pura
sirarya Sindurêjage
ngaturakên ponang sêrat
wus katur ing sang nata
yèn surat ingkang kêkintun
saking Jendral Batawiyah

sang nata gya nupiksani
suraos têmbunging surat
sampun kadriya sakèhe
sang aprabu angandika
mring Arya Sindurêja
hèh Arya Sindurêjèku
kayaparan karêpira

ing layange jendral iki
anjaluk Si Surapatya
Sindurêja awotsinom
yèn suwawi sri narendra
apan pun Surapatya
buroning Kumpêni tuhu
aluwung pinatêdhakna

dados manahing Kumpêni
yèn paduka ngêkahana
èmêng ngandika sang katong
hèh Sindurêja mêtua
timbalana yayi mas
Dipati Pugêr dèn gupuh
lan Si Dipati Madura

Si Jangrana aja kari
wisata Arya Sindurja
tur sêmbah sigra umiyos
tan kawarna lampahira
pangran wus tinimbalan
wus praptèng ngarsa sang prabu
sarta dipatyèng Madura

Surabaya datan kari
katiga wus praptèng pura
lajêng tumamèng kadhaton
kèrid mring Arya Sindurja
wus praptèng ngarsa nata
mèsêm ngandika sang prabu
yayi mas dèn maring ngarsa

majêng Pangeran Dipati
Pugêr myang mantri katiga
sang nata ngandika alon
yayi mas paran karsanya
iki layange jendral
Si Surapati jinaluk
Si Êtak ingkang dinuta

anyêkêl Si Surapati
nanging ing mêngko Si Êtak
misih nèng Japara gone
iku lah sira pikira
iya lan wong têtiga
kapat sira dèn arêmbug
Dyan Dipati Sampang nêmbah

myang Jangrana matur aris
yèn suwawi karsa nata
lêng pinatêdhakna age
upami kinêkahana
pasthi yèn dados yuda
punika ing têmahipun
abdi Kumpêni lan Jawa

langkung èmêng tyas narpati
saksana Kangjêng Pangeran
Dipati Pugêr gyature
dhatêng ing raka sang nata
inggih atur kawula
tan nyuwawèni pukulun
ing atur abdi têtiga

apan ta pun Surapati
pangabdinipun ing tuwan
mangke wontên pakèwêde
tinêdha dhatêng Walônda
winastan mawa dosa
ing Kumpêni dosanipun
yèn sumêlang tyas sang nata

lêhêng tinurutan ugi
Kumpêni ingkang panêdha
inggih pinatêdhakake
nanging ta abdi paduka
tiyang Jawi sadaya
sampun wontên ingkang tumut
angrencangi pun Walônda

dimèn cinêpêng pribadi
apan ta pun Surapatya
tan adosa ing sang katong
yèn abdi dalêm tumuta
ngrusak pun Surapatya
manjing ing sikantênipun
ing wong kang datanpa dosa

lan malih pun Surapati
punika pan bôngsa Islam
dening lamun pamêksane
Kumpêni dhatêng paduka
inggih tuwan lèsana
ngakêne tan duwe ingsun
dasih ran Si Surapatya

ana ing nagara mami
kang aran Si Surapatya
angawula patih ingong
iya Si Anrangkusuma
ênggone sumawita
katujon tyasnya sang prabu
ing ature arinira

gumujêng sang nata angling
bênêr yayi mas dipatya
mangkono ing sauringong
lah iya iku kawrata
surat wangsulan ingwang
dene yèn mêksa anjaluk
Kumpêni mring Surapatya

apan ingsun pundhut ugi
iya têka dèn cêkêla
lah aywa sumêlang mangke
hèh Sindurja wis mêtua
dhawuhna mring ajidan
mangkono timbalan ingsun
nuli tundhungên dèn enggal

lan kongkonana sirèki
ngaturêna mring Samarang
lan pracayakêna malèh
kang sun tuduh rumêksaa
iya marang Si Êtak
pangane anèng dêlanggung
ya Si Rôngga ing Samarang

Arya Sindurja wus mijil
sapraptanira ing jaba
sigra andhawuhkên age
ing timbalane sang nata
mring sang duta ajidan
gya amit umêsat sampun
ajidan sing Kartasura

pan sampun wartèng Kumpêni
kang ajagèng Kartasura
datan kawarna lampahe
ing wau sri naranata
alon dènnya ngandika
mring Pangeran Pugêr wau
hèh yayi mas Adipatya

pan sira sun srahi kardi
dhawuhna timbalan ingwang
yèn Si Surapati mêngko
jinaluk marang Walônda
lan Si Anrangkusuma
kang sun karya wayang iku
lah sakèh punggawaningwang

padha dhawuhana yayi
kabèh awèha gêgaman
mring Si Surapati age
sigra kang rayi tur sêmbah
umijil saking pura
punggawa kalih tan kantun
sapraptanira ing jaba

hyang arka tumitih ngardi
jêng pangeran sampun prapta
wau ing padalêmane
sagunging para dipatya
dalu samya ngundhangan
kabèh sampun wontên kantun
dhatêng dalêm Kapugêran

samana gya sami prapti
sagunging para dipatya
miwah rahadèn apatèh
tan kantun Ki Surapatya
pan sampun sami prapta
dalêm Kapugêran wau
satata sami alênggah

sagunging para dipati
sawusing tata alênggah
jêng pangeran tumulyage
andhawuhakên timbalan-
nira sri naranata
mring Radèn Nrangkusumèku
hèh paman Anrangkusuma

timbalane kakang aji
paman kang dhawuh ing sira
prakara de panjaluke
Kumpêni mring Surapatya
paman kayapa sira
ing karsane kakang prabu
sira kang kinarya wayang

yèn Si Surapati wani
maguta yudaning duta
ingkang saking Batawine
kang aran Kapitan Êtak
ing mêngko pan lagyana
ing Japara ênggonipun
nanging ta wus ingandikan

denira ing kakang aji
lah kayapa sanggupira
sira matura ing mêngko
Surapati marang ingwang
yèn sira tan wania
sira lungaa dèn gupuh
saking nagri Kartasura

yèn sira satuhu wani
anglawan Kapitan Êtak
sayêkti sira ingidèn
marang kakang sri narendra
lan pinaringan sira
kanthi amagut prang pupuh
Ki Surapati tur sêmbah

dhuh gustiku sang apêkik
sanadyan jendral praptaa
angrig wadya Kumpênine
dèn kêbat satanah Jawa
amba datan gumiwang
inggih sumungkêm ing sanggup
pan mangke badan kawula

antuk idining rakaji
panyipta amba anandhang
kalangkung pripih jimate
lêbura kadi pratala
wus kasêdya ing nala
ing siyang kalayan dalu
awor pêjah lan pun Kopar

pintên bangginipun gusti
kawula manggiha gêsang
yèn antuk barkat sang katong
raka tuwan myang paduka
mèsêm Pangran Dipatya
Pugêr sarya ngandikarum
mring Radèn Anrangkusuma

hèh paman Nrangkusumèki
sirèstu kinarya wayang
milua sapripolahe
iya mring Ki Surapatya
dyan apatih turira
sandika sukèng tyasipun
pangeran aris ngandika

mring sagung para dipati
lah payo padha awèha
sakèhe punggawa kabèh
warastra mring Surapatya
ingkang layak prayoga
kang dadya suka tyasipun
Surapati pamilihnya

umatur Ki Surapati
sampun lyan saking curiga
Pangran Madura nulyage
anguncalakên curiga
dhapuripun sêmpana
Tuban panêti kang tangguh
tinampik mring Surapatya

sarwi aturira aris
sagunging para dipatya
kang aparing dhuwung kabèh
sampun kêdah kang berawa
lêng kang alit kewala
asal wontên titihipun
dene dhapuring curiga

wontêna kang tilam upih
myang sangu tumpêng punika
pasopati inggih kangge
miwah dhapur kalanadhah
myang kalamisanika
inggih ta lamun dinulu
pintên gênging siyung ula

gya samyasung dhuwung alit
sagunging para dipatya
ingkang samya titèh-titèh
ri sampunira mangkana
bubar radèn apatya
myang Surapati tan kantun
miwah kang para dipatya

wus samyatur sêmbah sami
sadaya pan sarêng bubar
sing dalêm Kapugêrane
wau Radèn Nrangkusuma
prapta ing dalêmira
samana gêganjar sampun
dhatêng ing prajuritira

arta myang busana adi
ing wau Dyan Surapatya
ya ta wadyanira kabèh
samya sinungan rasukan
sangkêlat bang rinenda
anyatêbah wiyaripun
dene ta lancinganira

sadaya sangkêlat kuning
pinanji rinendra pêthak
bêbênting cindhe jo kabèh
prasamya audhêng pêthak
gantya ingkang kocapa
duta ajidan wus rawuh
nêngih nagarèng Japara

apan ta sampun apanggih
kalawan Kapitan Êtak
sampun katur sasolahe
tuwin andikaning nata
Kapitan Tak sukèng tyas
samana kapitan sampun
budhal saking ing Japara

ing Samarang kang dèn jogi
Ki Rôngga sampun atômpa
ing timbalane sang katong
Kapitan Êtak wus prapta
nagari ing Samarang
Kapitan Tak wus apangguh
lan Rôngga Martanagara

sakarsane dèn saosi
kalih dalu nèng Samarang
Kapitan Tak tumulyage
mangkat saking ing Samarang
Ki Rôngga ngiring sira
arumêksa anèng ênu
ing pangan lan tundhanira

datan kawarna ing margi
ing Kênêr pan sampun prapta
ya ta arêrêb lampahe
Ki Rôngga atur uninga
wus katur ing sang nata
yèn Kapitan Tak wus rawuh
anèng Kênêr saha bala

rêrêp ngasokkên wadyalit
agya nimbali sang nata
ing Arya Sindurêjane
kinèn karya pasanggrahan
anèng ing Toyadana
dene yèn wus dadya iku
Êtak nuli dèn undanga

sirarya Sindurêjaglis
sampun anyandhang wêwêkas
angirid punggawa trine
ing Toyadana wus prapta
karya pakuwon sigra
wus dadya nulya angutus
ing mantri kinèn tur priksa

mring Ki Rôngga ing Samawis
Êtak kinèn ngaturana
yata ingaturan age
Kapitan Tak mring Ki Rôngga
bubar sing Kênêr ika
ing Toyadana dinunung
kawarnaa sri narendra

dipati ing Surawèsthi
kang kinèn ngobong-obonga
pasowan kidul dalune
saha surak tri gumêrah
ginumyahkên samana
kala bong-obongan dalu
Surapati ngamuk pura

ya ta lampahira prapti
Kapitan Tak Toyadana
pan sampun kapanggya mangke
lan Sirarya Sindurêja
angol kinol saksana
ri sampuning mangkanèku
binêkta ing pasanggrahan

atata sami alinggih
Kapitan Tak alon mojar
ki arya ulun kinèngkèn
inggih dhatêng tuwan jendral
myang radpêni sadaya
inggih ingutus anuhun
dhatêng ing pun Surapatya

kathah dosa ing Kumpêni
pun Surapati punika
lawan lampah kula malèh
inggih kinèn ngaturêna
pakintun tuwan jendral
awarni renda baludru
katura ing sri narendra

punapa ta mangke taksih
kang aran pun Surapatya
Sindurêjalon saure
inggih maksih wontên tuwan
nanging botên ngawula
dhatêng gusti sang aprabu
kang wasta pun Surapatya

wontên ing rêkyana patih
inggih pangawulanira
dening duk kala dhatênge
utusan tuwan ajidan
angaturakên surat
sawingkingipun pinundhut
kang wasta pun Surapatya

inggih karsane sang aji
sinrahakên tuwan jendral
kasraha ing bêbandane
nanging rahadèn apatya
sangêt ngukuhi ika
ajanji sarênga lampus
kalawan pun Surapatya

dadya bôngga ing narpati
punapa botên mirsaa
Kumpêni ing misuwure
yèn Radèn Anrangkusuma
amêngsah sri narendra
anglabuhi sêdyanipun
dhumatêng pun Surapatya

malah ing sadintên wingi
sêdya angamuk ing pura
mêdal pasowan kidule
apan sampun ingobongan
sampuna enggal prapta
Jêng Pangran Pugêr têtulung
inggih dhumatêng kang raka

kadi kalampahan ugi
bêdhah kadhaton narendra
Êtak langkung gêgêtune
wau sapamirsanira
binanting têpiyonya
sarya anut rawisipun
Kapitan Tak asru nabda

hèh Ki Sindurêja inggih
antèkna sadina benjang
pasthi yèn uwus kagême
Surapati ngastaningwang
pan sampun sinuguhan
sawadya Kumpêninipun
dening Arya Sindurêja

datan kawarna ing ratri
wuwusên sri naranata
nimbali punggawa kabèh
kang rayi wus ingandikan
Pangran Pugêr mring pura
samana ing lêbêtipun
aningid para nayaka

sapraptanira ing puri
ing ngarsanira sang nata
Dyan Surapati sirage
ingandikan lawan sira
Radèn Anrangkusuma
sinandi nilib ing laku
pasowan kidul wêdalnya

wus prapta sarèng jro puri
ngarsanira sri narendra
nunggil ing pra bupatine
sang nata alon ngandika
hèh yayi mas dipatya
paran ta karsanirèku
kang rayimatur wotsêkat

sumôngga karsa narpati
tan darbe atur kawula
apan ing siyang ratrine
pun Surapati tan giwang
naoskên pêjah gêsang
katuripun ing sang prabu
sang nata malih ngandika

iya yèn mangkono yayi
Si Adipati Madura
lan Surabaya karone
iya ingsun srahi karya
dèn padha asamakta
iku ta ing besuk-esuk
gusaha Si Surapatya

dèn rame kanthining jurit
iya awêwangsitana
lan Si Arya Sindurjage
poma karo dèn abisa
karya sandining yuda
arsa uningaa ingsun
yudane Si Surapatya

prange lan Si Êtak benjing
alun-alun siradua
prajurit kalih wotsinom
rampung wêwêling narendra
wau Ki Surapatya
dinuk ing tingal sang prabu
gya mangsah ing ngarsa nata

pan sampun tampi wêwêling
manêmbah ngaras suku sang
lèngsèr sing ngarsa sang katong
miwah Radèn Nrangkusuma
wus samya tampi wêkas
samana sarêng umêtu
Nrangkusuma Surapatya

miwah sagunging bupati
apan sarêng atur sêmbah
mring kangjêng sang aprabune
myang Pangeran Adipatya
Pugêr wus atur sêmbah
dhatêng ing raka sang prabu
sarêng mundur saking pura

tan winarna ing dalu wuwusên enjang
miyos sri narapati
munggwing sitibêntar
andhèr kang balakuswa
wong priyantaka saragni
wus munggèng ngarsa
dwaja angapit-apit

wong atusan sumambung ing wuri aglar
samya samaktèng wèsthi
jagabaya ngarsa
lawan wong sangkragnyana
mandhung nyutra lawan miji
wong anirbaya
nèng ngarsa sikêp karbin

partanala kalawan wong darpaita
maundara asisih
lan wong astranôngga
jantaka tanuastra
mandhung sami mandhung nênggih
nyutra pan samya
nyutra kang anisihi

wirabraja kalawan wong brajanala
wong kanoman asisih
lan wong patrayuda
miwah yudamanggala
asisih lawan wong miji
pinilih ngarsa
sisih sami pinilih

kartiyasa kalawan wong wisamarta
martalulut anangkil
myang singanagara
munggèng ing ngarsa nata
tan supe anganan ngering
ing prênahira
angubêng sri bupati

wong katanggung gandhèk mantryanom jajarnya
sangkêp ngarsa narpati
myang wong jagasura
tuwin wisapracôndha
sasikêpira tan kari
kabayan ngarsa
gêdhong wuri narpati

pan sadaya samya samaktèng ayuda
sagung punggawa Jawi
andhèr panangkilan
samakta saha wadya
ing alun-alun abaris
ucaping wadya
anggêpuk Surapati

wong Kumpêni kang ajaga Kartasura
sampun sinungan uning
dening sang dipatya
ing Sampang Surapringga
yèn anggêpuk Surapati
wadyèng Madura
lan wadyèng Surawèsthi

pan abaris ing ngarsa sang adipatya
kalih munggwing ing loji
pan loji samana
maksih jaro kewala
sagung wong môncanagari
baris ing Sêndhang
dene wadyèng pasisir

pan sadaya baris Ngrawung Watu aglar
tan lyan bupati kalih
kang amangku karya
Madura Surapringga
ing wau ingkang winarni
Kapitan Êtak
lan Arya Sindurjèki

apan sampun bubar saking Toyadana
sagung bala Kumpêni
gumuruh swaranya
ya ta Arya Sindurja
pan sampun utusan mangsit
mring sang dipatya
Madura Surawèsthi

sasampune panggih duta Kasindurjan
lan sang dipati kalih
ya ta Ki Dipatya
Madura Surabaya
asru ngucap ing Kumpêni
tuwan manira
arsa gêcaka aglis

marang Anrangkusuma nanging andika
barisèng pôncaniti
rumêksaèng nata
sigra samya samakta
sagunging wadya Kumpêni
pan sarêng budhal
lan sang dipati kalih

kalih atus Kumpêni ing Kartasura
ing alun-alun prapti
abaris malatar
wau kang kawarnaa
wadyèng Sampang Surawèsthi
laju lampahnya
gumrah saha têngari

pan anglarug marang ing Kanrangkusuman
sawetan Ngasêm nênggih
wadyèng Surabaya
miwah wadyèng Madura
ing lêlurungnya wus prapti
umung kang surak
pan sarwi ambêdhili

Surapati wau ingkang kawarnaa
miwah rahadèn patih
pan sampun sayaga
samaktaning ayuda
mulat yèn wong Sampang prapti
bêdhol sakala
Rahadèn Surapati

wadya kawan dasa golong tan kêna sah
miwah radèn apatih
saha wadyanira
ngalèr paraning lampah
wong Surabaya nututi
lan wong Madura
prasamya ambêdhili

apan sèwu sunapan kang sarêng munya
sinarêng surak atri
lir gunturing arga
nanging obat kewala
tan wontên amawi mimis
pan pangandika-
nira sri narapati

kawarnaa Kapitan Tak Ngasêm prapta
kagyat miyarsa bêdhil
Arya Sindurêja
asru pamuwusira
gèh punika Surapati
kinarubut prang
Êtak asru dènnyangling

alah nêdha Ki Sindurêja dèn enggal
agya ngong nuli jurit
lan Si Surapatya
Arya Sindurja ngucap
tuwan manira pan ajrih
marang sang nata
yèn tuwan pranga margi

apan ingkang pangandika sri narendra
aso nèng pôncaniti
wadyèng Kartasura
tuwan misih akathah
kang bêbujung Surapati
dèrèng kasoran
sampun age nulungi

ya ta wontên dutane Dipati Sampang
panggih lan Sindurjèki
duta aturira
kawula pan diduta
ing raka sang adipati
atur uninga
lamun pun Surapati

dèn bêbujung mangalèr gêpak mangetan
paduka dèn aturi
anuntên enggala
kalawan Kapitan Tak
manawi pun Surapati
ngidul parannya
satêmah gêpok puri

inggih Ki Arya ngalun-alun barisa
rakanta langkung watir
sigra Kapitan Tak
lan Arya Sindurêja
ginêlak lampahing baris
gumrah swaranya
ingalun-alun prapti

wus angumpul barising Kumpêni aglar
gamêng tinon ngajrihi
lor waringin kêmbar
wus samya sinêgahan
dawêgan kalawan cêngkir
dadya gungira
pôncatus wong Kumpêni

tigang atus gêgawane Kapitan Tak
kalih atus kang lami
myang Bugis Makasar
rongatus winarata
sira Tak minggah sitinggil
wusnya tabean
lawan sri narapati

atur pakêkintun sing gurnadur jendral
wus katur ing narpati
ya ta Kapitan Tak
alon ing aturira
kawula dinuta gusti
eyang paduka
ngapus buron Kumpêni

ingkang wontên nagari dalêm punika
sukaa padukaji
sang nata ngandika
iya Tak dèn pracaya
apan ta Si Surapati
bôngga maringwang
lan bôngga ing Kumpêni

sarupane wong ingsun ing Kartasura
padha sun kon ngrowangi
miluwa ing sira
nguni kang ingsun duta
ambujung Si Surapati
wong ing Madura
lawan wong Surawèsthi

nanging sira Êtak aja lunga-lunga
nadyan maguta jurit
aywadoh lan ingwang
iya mênèk kasoran
wong Sampang lan Surawèsthi
Si Surapatya
têmah anggêpok puri

sarêng myarsa Êtak andikaning nata
langkung suka ing galih
asru aturira
dhuh gusti jangan susah
yèn sun Êtak maksih urip
pun Surapatya
gêsang prasasat mati

inggih gusti wus anèng êsak kawula
ya Surapati baik
nantibeta ajar
êlu punya kêpala
beta taruk bawah kaki
alatah-latah
sarwi angêmbat wêntis

wus tumurun Êtak saking sitibêntar
nindhihi barisnèki
ya ta Sindurêja
sigra dènnya utusan
maring sang dipati kalih
ing Surapringga
lan Pangran Madurèki

amangsit yèn Kapitan Tak sampun prapta
ing alun-alun baris
ya ta kawuwusa
wau Ki Surapatya
dèn bêbujung dèn bêdhili
ing Pepe prapta
anggepak ngetan aglis

nurut lèpèn Pepe binujung wong Sampang
lawan wong Surawèsthi
sarwi binêdhilan
praptèng Bungas lor wetan
gepak ngidul Surapati
myang radèn patya
ing Sêndhang kang dèn jogi

sapraptane ing Sêndhang Dyan Surapatya
sêdya aso kariyin
baris sawadyanya
miwah radèn apatya
sawadyanira abaris
aso nèng Sêndhang
maksih dipun bêdhili

duk samana misuwur sapanangkilan
yèn Radèn Surapati
myang radèn apatya
aso baris ing Sêndhang
gya kawarta ing Kumpêni
yèn Surapatya
anèng Sêndhang abaris

gya dinuta ajidan mring Kapitan Tak
tur uningèng narpati
yèn Kapitan Êtak
wus andutakkên lutnan
Lutnan Règès kang tinuding
angirid wadya
Walônda sa-Kumpêni

sêdyanira ambantua ing ayuda-
nira wong Surawèsthi
miwah wong Madura
wau kang kawarnaa
sira Radèn Surapati
kang anjog Gumpang
ingkang aso abaris

anarajang ing baris môncanagara
mawur malêdug ngisis
ya ta cinarita
wontên wadya Madura
lêlurah wong saragêni
kaku tyasira
aran Si Konangpasir

Konangpasir angucap mring kancanira
akêsêl têmên mami
anggung bêburonan
balalang balulungan
payo padha nganggo mimis
têka sapisan
jinajal sigra bêdhil

rowangira Surapati siji kêna
wêntise angêmasi
angling Surapatya
wong Sampang liwat ala
madayèng wêling narpati
wangsul sakala
ngilèn Si Surapati

gya pinagut wadyèng Sampang pan lumaywa
Surapati nututi
wontên ta kacandhak
têtiga tinumbakan
wong Sampang ingkang akanin
katur Pangeran
Madura sukèng galih

angandika mring Dipatyèng Surabaya
hèh kang ing Surawèsthi
iki olèh tôndha
iya kaparêng uga
wong manira ana kanin
wus winangsitan
wau Ki Surapati

pan tinuntun dening wadya ing Madura
myang wadyèng Surawèsthi
angilèn lumajar
binujung sinurakan
mring wadyane Surapati
myang wadyanira
wau rahadèn patih

wong Madura Surabaya kang lumajar
kapêthuk ing Kumpêni
Lutnan Règès ika
ngirid wadyèng Walônda
apan namung sa-Kumpêni
ingkang lumajar
kumpul wuryèng Kumpêni

Lutnan Règès kèndêl wus anata bala
saha tamburnyamuni
Radèn Surapatya
sarêng wruh wong Walônda
wus nêdya datan gumingsir
samya bêk pêjah
nêmpuh sawadyanèki

Lutnan Règès pan sampun ngabani bala
ngêdrèl mring Surapati
gumrudug tamburnya
sarêng bêdhil swaranya
Surapati tan gumingsir
samya ambrangkang
waos samya ingirid

apan pêtêng awor kukusing sandawa
pangamuke angungkih
Radèn Surapatya
sarêng cêlak saksana
gya giyak sarêng numbaki
mring wong Walônda
wadyane Surapati

apan tumpês sa-Kumpêni wong Walônda
Lutnan Règès wus mati
gya wadyèng Madura
myang wadyèng Surabaya
apan wus lumayu malih
gya sinurakan
mring wonge Surapati

Radèn Anrangkusuma tansah ing wuntat
amomong Surapati
ya ta kawarnaa
wong Sampang kang lumajar
ing alun-alun wus prapti
gègèr samana
kang baris pôncaniti

ya ta wau sira Arya Sindurêja
kang momong ing Kumpêni
asru dènnya ngucap
marang Kapitan Êtak
hèh tuwan paran karsèki
de wadyanira
Lutnan Règès wus mati

miwah wadyèng Madura myang Surabaya
apan sampun kajodhi
akathah kabranan
tan adangu gya prapta
kang samya anandhang kanin
langkung ing ngarsa-
nira baris Kumpêni

Kapitan Tak mulat kalangkung bramatya
sigra ngabani baris
mukul tamburira
rolas pan sarêng munya
gumrudug anggêgumyuri
kang kawarnaa
Rahadèn Surapati

kang bêbujung wong Sampang lan Surabaya
ing alun-alun prapti
kang samya lumajar
lajêng mangilèn samya
ana kang manjing ing puri
gêdhong pasowan
satunggil wus binasmi

Surapati pan sampun praptèng pagongan
tarap baris alinggih
ya ta sri narendra
munggwing ing sitibêntar
ingadhêp dening parari
katiga samya
munggwing ngarsa narpati

pan apajêg barising wadya kaparak
rumêksa ing narpati
kanan keri aglar
ya ta wong Kasindurjan
myang wadyaning pra dipati
ambêdhil samya
lawar mring Surapati

ingadêgan mring wadyane Surapatya
kawur lumaywa ngisis
sira Tak bramatya
sigra ngabani bala
lêlumbungan wong Kumpêni
wong Jawa gumrah
otêr wong sanagari

wus aparêk Kumpêni awas tumingal
ing wonge Surapati
sigra ingabanan
Kumpêni ambêdhila
lir gêlap sèwu barungi
tambur gumêrah
bangkilung wadya Bugis

maksih dhêdhêp Surapati sawadyanya
ingêdrèl wanti-wanti
kukusing sandawa
pêtêng lir ampak-ampak
ya ta Radèn Surapati
ngabani bala
sarêng mangsah ing jurit

wus atêmpuh Surapati ngamuk rampak
Kumpêni anadhahi
akuwêl prangira
gumrudug kang sênapan
pêtêng kukus anglimputi
pangêdrèlira
Kumpêni wanti-wanti

Radèn Surapati angamuk manêngah
lwir banthèng tawan kanin
kabèh balanira
lwir buta rêbut môngsa
wong patang puluh apipis
numbak amêdhang
anuduk angakahi

wus akathah kang kamuk Kumpêni pêjah
ing wuri ambêdhili
Êtak langkung gusar
ambanting topongira
ulat andik naut rawis
marakkên bala
umangsah kang ing wuri

apan kocaping carita Kapitan Tak
datan cara Kumpêni
nganggya makutha mas
grudha mrêp mungkur ika
têbah jaja anting-anting
lwir Kumbakarna
gêng luhur angajrihi

ramening prang kang bêdhil lir guntur arga
sarêng lan tambur muni
Radèn Surapatya
sayah pangamukira
mundur prasamya alinggih
anèng pagongan
samya ngulari warih

ya ta wontên timbalan saking sang nata
nêdha Ki Surapati
aja kalayatan
Surapati turira
sandika aso rumiyin
sigra umangsah
Rahadèn Surapati

tinadhahan kinarutug ing sênapan
Surapati mangungkih
nêngah sarowangnya
pan sampun sèlèh watang
rukêt angamuk lan kêris
Ki Surapatya
liwung awuru gêtih

saya kathah kang kamuk Kumpêni pêjah
malah tan ngambah siti
angidak bêbathang
Rahadèn Surapatya
Êtak kang dèn parêpêki
apan kasangsang
ing mimis lir dèn soki

dhuwungira wolulas kang dèn curiga
Rahadèn Surapati
sabên-sabên angsal
sadasa gya binucal
pan asalin dhuwung malih
apan mangkana
sadangunira jurit

Kapitan Tak mobat-mabit tandangira
ngabani ing Kumpêni
wontên Lutnanira
Bandhêrbèl namanira
kapranggul dènnya ajurit
candhak-cinandhak
lan Bun Jalandriyèki

pan sinuduk jajanya lutnan tan pasah
kumrampyang kêrenèki
pinindho tan pasah
malês gêbug sênapan
Bun Jalandriya ngingêri
gêgithokira
cinandhak saking wuri

pan kalumah Bandhêrbèl wus kinakahan
ginorok wus ngêmasi
ramening ayuda
rukêt ulêng-ulêngan
acaruk pêdhang lan kêris
sênapan pêjah
gêbug-ginêbug bêdhil

Surapati rukêt lan Kapitan Britman
sinuduk wanti-wanti
Britman datan pasah
sigra malês amêdhang
tan pasah Ki Surapati
gêlut saksana
rame banting-binanting

Surapati cinakot gulu iringnya
ginêbêg kadi anjing
Surapati gila
sakalarsa lumajar
sêdhih ing ilêrirèki
emut samana
Rahadèn Surapati

patrêm tapak kinandhut kanthong saruwal
ginagap wus tinarik
Kapitan Baritman
ginoco gulunira
tatas pan sampun ngêmasi
pra upsir samya
kumrubut anulungi

miwah wonge Surapati akèh prapta
rame dènira jurit
Bugis myang Makasar
prange akulithihan
mulat ing mungsuh agiris
Prabu Mangkurat
suka dènnya ningali

Kapitan Tak sinosog ganjur tan pasah
winatang datan busik
sigra anarajang
Rahadèn Surapatya
Êtak kang dèn parêpêki
ginoco sigra
Êtak awanti-wanti

datan pasah malah pêpêr kang curiga
sigra binucal aglis
Radèn Surapatya
sampun salin curiga
gya nuduk mawanti-wanti
Kapitan Êtak
apan datan abusik

upasira kalih wêlas Kapitan Tak
durbus agêming jurit
ngêbyok saking kanan
dinurbus binêdhilan
wau Radèn Surapati
sarowangira
sayah gingsir ing jurit

nèng panggonan atarap samya alênggah
Kumpêni ambêdhili
saking doh kewala
tan purun amarêka
sira Radèn Surapati
pan dhinawuhan
timbalane narpati

Surapati nêdha sampun kalayatan
dinukan ing narpati
alon aturira
kiyai gih sandika
kenginga aso rumiyin
pan dèrèng suda
manahe ingkang abdi

lawan rencang punika wontên kabranan
arsa nginuma warih
inggih tiga wêlas
sami angabên brana
wong anggandhèk wangsul aglis
prapta ing ngarsa-
nira sri narapati

wong anggandhèk sigra matur ing sang nata
ature Surapati
wus katur sadaya
mèsêm sri naradipa
ngandika dhatêng kang rayi
hèh yayi êmas
sayah Si Surapati

tuwanana payo adhi mas dèn enggal
manawa nêniwasi
sigra jêng pangeran
nêmbah angaras pada
têdhak saking ing sitinggil
mring kamandhungan
wus panggih lan wadyèki

wadyèng Kapugêran munggwing Kamangdhungan
wolulas kang pinilih
binêktèng pangeran
kinon salin busana
kadya wonge Surapati
miwah jêng pangran
busananira salin

iya mindha kadya wonge Surapatya
samya lawan wadyèki
sigra jêng pangeran
mingêr ngilèn lampahnya
mangalèr anjog masigit
wadya wolulas
tan pisah lawan gusti

nulya mêdal saking masigit angetan
ing alun-alun prapti
ya ta Surapatya
awas dènira mulat
yèn Pangran Pugêr nulungi
sigra umangsah
wongira rêbut dhingin

Surapati angantêp pangamukira
miwah radèn apatih
wong Kumpêni tadhah
ya ta kangjêng pangeran
saha wadya marêpêki
napung ing yuda
wus awor Surapati

jêng pangeran wus prapta ngarsanirèng Tak
dyan kinarubut bêdhil
pangran tan suminggah
sarwi nglêlandhak watang
Kyai Palèrèd kinardi
sigra jêng pangran
sira Tak dèn larihi

jajanira watgata anrus walikat
niba tanpa ngulisik
wadyèng Kapugêran
wolulas ngamuk rampak
anglir banthèng tawan kanin
Kumpêni pêjah
bangke sungsun atindhih

wong Kumpêni winatara kang agêsang
salawe lan wong Bugis
sumyur pan lumajar
ya ta Arya Sindurja
Kumpêni wus dèn tulungi
kang nandhang brana
samya binêktèng loji

surapati kalawan sawadyanira
sadaya lir wong ngimpi
ya ta sri narendra
kang munggwèng sitibêntar
suka angandika aris
tuhu prawira
iya Si Surapati

timbalana yayi dipati dèn enggal
lawan Si Surapati
Si Anrangkusuma
wong anggandhèk tur sêmbah
têdhak saking ing sitinggil
wus tinimbalan
sira pangran dipati

lawan Surapati minggah sitibêntar
miwah radèn apatih
praptèng ngarsa nata
asru dènnya ngandika
sarwi gumujêng sang aji
padha bagea
kang mêntas mangun jurit

hèh yayi mas anêmên dènira yuda
akrodha sun tingali
kang rayi tur sêmbah
apan timbalan tuwan
sayêkti kawula ajrih
yèn tan nêmêna
angguguk sri bupati

ingkang rayi pinatêdhan pêpanganan
jêram kalawan manggis
timun lan sêmôngka
jambu kalawan salak
katiga sami abukti
radèn apatya
myang sang asmarèng jurit

ngandika sri narapati
marang Radèn Surapatya
kaliwat tarimaningong
nanging sira angetana
nagarèng Pasuruan
sun ganjarkên ing sirèku
ing kono sira lungguha

sira apacaka baris
anèng nagri Pasuruan
poma dèn prayitnèng kewoh
lan sira sun wèhi aran
sira ngaliha nama
anamaa Si Tumênggung
Tumênggung Wiranagara

manêmbah Ki Surapati
kalangkung panuwunira
ngandika malih sang katong
mring Radèn Anrangkusuma
lawan sira milua
mring Pasuruan ywa kantun
kalawan Si Surapatya

tur sêmbah radèn apatih
ing karsa datan lênggana
apan ta sampun sinangon
Rahadèn Anrangkusuma
miwah Ki Surapatya
busana myang reyal nyèwu
sang nata malih ngandika

payo mangkata tumuli
dalan angobong-obonga
anadene kang sun kongkon
ambêburu marang sira
iya wong Surabaya
lawan wong Madura iku
miwah wong môncanagara

kêkalih sarêng wotsari
mangaras padèng narendra
tuwin mring Pangran Pugêre
saksana kalih wus mêdal
panggih lan wadyanira
ya ta wau kang winuwus
wadyèng Sampang Surabaya

saking kilèn angêbyuki
ing bêdhil sinarêng surak
lir parwata rug swarane
myang wadyèng môncanagara
sarêng dènnya umangsah
Radèn Surapati wau
wus lorod sawadyanira

angetan dipun bêdhili
angobong-obong samarga
pan angêlud saparane
marang wong môncanagara
dening wadyèng Madura
lan wong Surabaya wangsul
ya ta ingkang kawarnaa

sang nata kondur mring puri
wadya bubar sowang-sowang
sinêngkalan duk yudane
Surapati lawan Êtak
naga sirna angrasa
wani kawuwusèng dalu
Kumpêni ingkang lumaywa

kang samya kèndêl ing loji
pan ing dalu kesahira
aicir kala inggate
karahinan duk ingmarga
tumpês dening wong desa
ya ta wau sang aprabu
enjing miyos siniwaka

pêpak kang wadya anangkil
sagung kang para dipatya
pra satriya ing ngarsandhèr
Pangran Pugêr myang Pangeran
Arya Panular ika
Radèn Tapa munggwèng ngayun
sang nata alon ngandika

hèh yayi mas adipati
salungane si apatya
kang gantyanana lungguhe
pan Si Arya Sindurêja
kang rayi atur nêmbah
inggih kalangkung jumurung
ing karsa paduka nata

kalawan maninge yayi
ya arinira Si Tapa
pan wus liwat diwasane
iku sun paringi aran
Pangran Arya Mataram
lan lêlungguhe wong sèwu
lawan si adhi Panular

iku padha sun paringi
nêmatus lêlungguhira
kalawan adhi malihe
si paman Natakusuma
ingsun karya wadana
wong gêdhe wadananipun
kang rayi jumurung karsa

mupakat samya ngèstrèni
sagung kang para dipatya
ing parentahe sang katong
wau ingkang kawarnaa
Rahadèn Surapatya
ingkang mêntas dèn bêbujung
ing ênu datan winarna

ing Pasuruan wus prapti
sagunging para dipatya
kang bêbujung bali kabèh
ya ta Radèn Surapatya
kang anèng Pasuruan
wus têtêp dènira lungguh
tan ana ingkang sumêlang

suyud nagri kanan keri
ing Bangil myang Prabalingga
ing Pajarakan wus dene
miwah Japan Wirasaba
ing Daha myang Sarêngat
ing Malang Rênon sumuyud
nungkul marang Pasuruan

sawetaning ardi Wilis
singa banggaa binahak
pan wus andadi barise
ya ta sagung pra dipatya
môncanagara prapta
ing Kartasura wus katur
mring sang nata solahira

sukèng tyas sri narapati
ya ta ingkang kawuwusa
pan wus miyarsa wartane
Kumêndur Sêlutdriyansah
kang anèng ing Japara
yèn Kapitan Êtak lampus
tumpês sa-Kumpêninira

aprang lawan Surapati
ing alun-alun dènnya prang
samana mêngkak driyane
Kumêndur Sêlutdriyansah
sampun akarya surat
kang dinuta layar sampun
mring nagari Batawiyah

mangkana ingkang winarni
Kyai Arya Sindurêja
pan sampun mêsat dutane
marang nagri ing Japara
pangandikaning nata
kinèn prasadu asung wruh
yèn Êtak tiwas ing yuda

miwah wadyaning narpati
akathah ingkang kabranan
myang ingkang pêjah wus dene
kang duta praptèng Japara
katur pustakanira
marang ing Kumêndur Sêlut-
driyansah gya tinupiksa

miyarsa têmbunging tulis
kumêndur èmêng ing nala
nanging tansah gèdhèg bae
kang duta sampun tinulak
datan mawi wangsulan
mangkana ingkang cinatur
pan nagari ing Japara

wong Jawa lawan Kumpêni
tan wontên saba-sinaba
butarêpan sadinane
wau dutèng Kasindurjan
wus praptèng Kartasura
katur marang sang aprabu
yèn Kumêndur sangêt mêngkak

mangkana sri narapati
animbali pra dipatya
myang kang rayikatigane
sapraptanira ing pura
wus munggwing ing ngayunan
sang nata ngandika arum
hèh yayi mas adipatya

paran karsanira yayi
dene Si Kumêndur mêngkak
iku yayi karsaningong
yèn ana kang dadi marga
bêcik yayi wasisan
ilanga sêsukêr ingsun
Pangeran Pugêr tur sêmbah

yèn kenging amba ngaturi
sampun kongsi sapunika
têmah ruhara jagate
yèn nata cidrèng wacana
lungsur ingkang darajad
yèn karsa paduka nglantur
asangêt atur kawula

sanadyan punika kapir
tan wênang yèn cidranana
pan kapir rowang dununge
dènnya sampun kalampahan
têtulung ing paduka
dening wontên marginipun
sok sampun saking paduka

yèn wontêna margi malih
kadya kang wus kalampahan
sakarsa paduka katong
dadya kang raka ngandika
yèn mangkono yayi mas
atariyèng punggawagung
sapa kang sanggup ngêjuma

iya mêngkak ing Kumpêni
pan agung ganjaran ingwang
payo pikirên dèn age
kang rayi tur sêmbah mêdal
miwah sagung dipatya
ing srimanganti wus rawuh
tan winarna solahira

sagung ingkang pra dipati
pasisir môncanagara
kang tinari samya mopo
wontên abdi sri narendra
lungguh mantri kaparak
Ki Jiwaraga ranipun
punika kang sumanggupa

katur maring sri bupati
ingidèn gya lumaksana
amundhi surat sang katong
myang kêkintun warna-warna
datan kawarnèng marga
ing Japara uwus rawuh
Ki Ngabèi Jiwaraga

laju tumama ing loji
pêpikul kang munggwèng ngarsa
nèng jawining pintu andhèr
kagyat Kumpêni umiyat
ya ta Ki Jiwaraga
pinanggil marang Kumêndur
Sêlutdriyan wus pinanggya

Ki Jiwaraga lingnyaris
tuwan manira dinuta
matêdhakakên surate
Jêng Sinuhun Amangkurat
prabu ing Kartasura
lawan ingkang pakêkintun
warni kuda sakêmbaran

lawan susuh pitung dhacin
lêmbu sèkêt lan marica
Kumêndur gupuh anthuke
pan sarwi ambuka surat
ya ta wus tinupiksa
kadriya raosing têmbung
Kumêndur Sêlutdriyansah

