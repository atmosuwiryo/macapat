kanjêng sunan angandika manis
ring Rahadyan Patah nyakêp wulang
sabarang winarahake
sadaya wus kagulung
katêkêm ing tyas nyarda wêning
tumulya kanjêng sunan
babisik sung tutur
wahyaning wahyu wibawa
ambawani lêlajêring tanah Jawi
sira pakuning dunya

mila thole ngaliha dèn aglis
anjangkaha wahananing jôngka
titising wahyu karaton
radyan papêsthèn kulup
nora yugya yèn tan kabudi
budayaning pangreka
tumuruning wahyu
nurbuwat inggal tumêrah
lah mangkata thole ing sadina iki
lan garwa brayatira

sandika gya bidhal nglagsanani
dhawuhing guru tur maratuwa
nèng marga tan winiraos
sêmona sampun rawuh
ing Bintara atata rakit
wantara sampun dadya
arja kyèh wong mèstu
kunjuk ing Jêng Sri Narendra
Majapait ing Bintara sampun dadi
kutha gêdhe raharja

ciptaning tyas jêng sri narapati
sokur bagya Si Patah kang karya
mulyaning Bintara rame
nata nimbali gupuh
Radyan Timbal sêbdaning aji
hèh sira lumakua
dhewe dipun gupuh
kakangira kaki Patah
kang dhêdhukuh ing Bintara sun tibali
sandika gya tumrapta

ing Bintara dhawuhkên sabda glis
laju kerit ing byantara nata
Dyan Patah laju mangusyèng
noraga marikêlu
sri pamasa sadarpa asih
kang putra gya ingangkat
winisudhèng luhur
pinaring pangkat Dipatya
Natapraja ing Bintara kinèn ngêlih
karana kitha Dêmak

Radèn Tibal ugyantuk ponang sih
kawisudha klênggahan dipatya
ing Têrung kadipatène
asma kapundhut sampun
ajêjuluk Sang Adipati
Nararya Pêcattôndha
dhawuh wus misuwur
Kyana Patih Gajahmada
byawarakkên praja ing lyan tanah nagri
wrata satanah Jawa

duk sêmona rahadyan Dipati
Natapraja ing ari ngandika
hèh Pêcattôndha sun darbe
mring sira wêling atur
kaunjukna ing sri bopati
lamun parênging karsa
ngong nuwun pangèstu
ngeslamake bôngsa Jawa
ingkang rayi ing kawula tur uning
gya munjuk ring sang nata

dhawuh dalêm wus parêng ananging
sasênêngan kang sarju kiwala
kang tan sênêng yya pinêksèng
Pêcattôndha gya matur
marang raka dhawuh ing aji
trus trang sapangandika
dyan pamitan mundur
Bintara kitha ing Dêmak
amituhu dhawuhing rama narpati
tan dangu praptèng Dêmak

kawarsita wali bangun tèki
Maolana Mahgrib mangun brôngta
nèng Glagahwangi wus ngalèh
pinggiring samodra gung
guwa Langse Molana Mahgrib
pasmakan sondêr toya
atênapi tidhur
wus lami antaranira
nganti kisya mustaka kinarya linggih
kênaka ting cêkakar

mlêng sucipta yayah gusthika di
tanpa mobah lwir mahyèng sêmbawa
amung netra kêdhap-kêdhèp
mudya dibaning kayun
ngeslamakên janmaning Jawi
ucapên Sèh Mêlaya
lêlana lumaku
nuruti rahing janmuna
saking wetan mangulon kirdhanya prapti
guwa Langse nupiksa

jêntung ngungun ngunadikèng galih
kaelokaning Alah Tangala
de ana jalma mangkene
lah apa kang kinasdu
wran mujadah kang kaya iki
kagyat Sèh Maolana
ngandika jro kalbu
o o jêbèng Sèh Mêlaya
aja tanbuh mundhak sira ngrêribêdi
ngong ewuh imbal sêbda

lan Pangeran ingkang sipat kadim
sun kira sira Mlaya tan wignya
wruh asmamu asmèng Manon
mêksih mêntah tapamu
kaya priye wran dadi wali
tan bangkit imbal sabda
lan kang murwèng tuwuh
kagyating tyas Sèh Mêlaya
e e sapa de wêruh sêbdèng sun batin
tur bisa ngerang-erang

marang ingsun tatela wong lêwih
yèn mangkono sun dhewe kang tuna
durung tutug sêdyaningong
tapèngsun durung gêntur
dene maksih dèn isin-isin
Alah nyuwun ngapura
tobat kula katur
ing têmbe paboya-boya
pisan-pisan ngina samining dumadi
tur ngong cinacat mêntah

awit amba dèrèng sagêt panggih
imbal sabda lwir tiyang kêng tapa
munajat nèng guwa Langse
Sèh Mlaya nulya têrus
ngulon nurut tirah jêladri
kirdhanya sigra murang
wonarga lwih singub
ciptèng tyas hyun bangun tapa
maksih cingkrang pujining sêmèdi êning
tan lami Sèh Mêlaya

ngalor ngulon praptèng tanah nagri
ing Carêbon wastaning kang kitha
Sèh Mlaya tandya taturon
nèng ênu prapatan gung
ngathang-athang mlumah asta dyi
sindhakêp kêjêp netra
nèng madyaning lurung
warnanên pra janma liwat
jalu èstra gègèr lumiyat wruh jalmi
tan kaprah nèng dêdalan

tur lagnyana ngadêg brajamusthi
dhasar têksih taruna sêmbada
kasusra warta jalmyakèh
samana sampun katur
marang pangran modang anggalih
nyakrèng tyas wali tapa
jêng pangran dhêdhawuh
marang garwa lara-lara
kinèn godha caraning wadon minta sih
garwendah wus busona

gônda wida ingkang marbuk minging
wus kinayang busona di raras
nulya lumaksona age
tri lagsmi ayu lurus
dêdêg sêdhêng tan wontên mirip
kirdhanya tantra prapta
janma di kang turu
lagnyana angathang-athang
brajamusthi i kaki ngayuh manginggil
pra lagsmi tri anggodha

dèn mêg-êmêg gènira mêtêki
datan mosik ingkang tapa nedra
agya pangrasan tumèpèl
ring grananya kang turu
mêksih eca-eca aguling
malah mangkrêt sakala
brajamusthi alum
saya alit sarêng cêlak
ponang dakar wus dadya sacambe aking
mundur kang samya ngodha

tur uninga dènnya nglagsanani
anggêgodha mring janma kang nedra
malah mangkrêrêt dakare
pangran modang tyas emut
bokmanawa wali linuwih
nulwa jêng pangran tindak
pribadi hyun pangguh
lumaksona sampun prapta
pangran modang sigra lênggah ajèjèri
nèng dagannya kêng nedra

datan samar jêng pangran mangèksi
lamun ulyaning Alah kang tapa
laju tinunggonan bae
dangu antaranipun
nganti sapta ari tan nglilir
pangran gya uluk salam
salam ngalaekum
tanggap ngalaekum salam
gregah wungu ngrakul dene sira adhi
nunggoni wran barata

pangran matur lah sumôngga mugi
kula turi mampir ing wismamba
Sèh Mêlaya ngandika lon
ya bangêt tarimèngsun
nanging durung yayi ngong mampir
mêksih anggêntur lampah
ngulati ing guru
Jêng Sunan Benang ing Mêkah
sigra-sigra pangran kodur tan winarni
tumulya Sèh Mêlaya

kusung-kusung pamusênging galih
dènnyarsa kaji maring bètolah
ucapên Mulana kaot
Magrib ingkang nênungku
anèng guwa Langse tar wigih
waskithèng alus lêmbat
ring Sèh Malaya wruh
derarsa mring Kakbattolah
pinêthukkên nèng marga dening Sèh Mahgrib
hèh jêbèng aja lunga

kagyat jumbul Sèh Mlaya tan angling
o o sira dene kaya bocah
hyun mring Mêkah pa gawene
wruhanta Mêkah iku
sing Ismangil tilasnya lair
Nabi Brahim kang yasa
rupa masjit patut
yèn sira ngèsthi punika
sasat nêmbah brahala lakuning eblis
kok puja-puji mêntah

jroning Katbah Bètolah sayêkti
sêpa-sêpi sira tan wruh Alah
rèh dudu kono ênggone
marma Mêkah mbuh mau
tinakonan datan patitis
kakekate Bètolah
tar adoh sirèku
aja kang Mêkah Madinah
nadyan bumi langit taranggona sasi
surya sak isènira

wus dumunung nèng sira pribadi
wruhanamu Mêkah iku gambar
saisining jagat kabèh
gambar ananirèku
jroning gambarira mênuhi
cacog lan dalil Kuran
ngalamul kabiru
dakara sahiru ngalam
tarbikaning jagat gêdhe manjing cilik
lah iku ananira

lah cobanên sira mulat carmin
katon apa ing sajroning kaca
tan siwah ing jagat kiye
sêdene suwarnamu
ana rupa kaya sirèki
kabèh sajroning kaca
gambarnya yaiku
myang sakèhing conto dunya
iya sira kang cinoto nèng jro carmin
pagene sira arsa

munggah kaji maring Bètolahi
lwirnya Bètolah omahing Alah
têkèng kona nora wêroh
môngka Alah satuhu
nora adoh ananing Gusti
Gusti lawan kawula
sajatine kumpul
lamun pisah kaya paran
lamun kumpul kaya priye lèhmu mèksi
yya sira salah cipta

Sèh Mêlaya sêmona wus tampi
sabdaning Jêng Sayit Maolana
sadarpa suka sukure
dera tampi pituduh
tandya matur ngêrpa mangèksi
dhuh samaha widigda
kawula yun mèstu
tumutur saparan tuwan
nglêbur tapak mêminta jarwaning pardi
tambahnya rèh sasmita

Jêng Mahgribi angandika aris
aja jêbèng sira yun mruhita
mring kita salah têmahe
datan sae pinangguh
marang guronira ing nguni
yèn durung atuk lilah
iku tan pêkatuk
balik amung lakonana
gêntur tapa nèng têpining kali iki
sasèndhèna galinggang

sira bakal dadi wali lêwih
tur panutup mungkasi uliya
jroning tanah Jawa kabèh
Sèh Mlaya tandya ngujung
Sèh Mulana tar arsa tampi
cinêngkah kipa-kipa
jêbèng iku dudu
sêjatine sira padha
lawan ingsun marma tan kêna ngabêkti
lah wis sira kèria

pocung gya nut Sèh Mlaya ring kang sun tutur
nèng têpi narmada
sêsèndhèn galinggang jati
ciptèng driya nêgês ring Yyang Dad Kang Mulya

de tan keguh ciptanya sadarpa kukuh
panungkuning sêdya
timbula wirayat lair
amêkasi wêkasi wêkasaning pra uliya

wantra dangu satus dina anèng ngriku
nulya kramat prapta
mratani wahyèng sang ib
glinggang cukul pangnya ngêrda angrêbaka

sasat payung ngayomi dadya kêkudhung
sôngka kodrattolah
tôndha sinihan yya Widi
wus mangkana drajat gumêlar ing dunya

prandènipun sarirarda lêsu nglumpruk
ananging nurbuwat
ngawêngi wagtra mawêning
wus tatela wahyaning wahyu utama

gêtya Kanjêng Sunan Benang dènnya kondur
têdhak sangking Arab
ngampiri kang tèki-tèki
Sèh Mêlaya nèng glingganging narmada

wus tar keguh Sunan Benang glis kêpangguh
nêbda uluk salam
Sèh Mêlaya gya nampani
ring sabdaning ing guru ngalekum salam

dupi dulu sunan ebat dènnya nungku
kawistharèng lama
sasèndhèn galinggang jati
cukul mrakah mangêrda kèh kang bêrdapa

sunan muwus hèh jêbèng sira wus kusus
deranta subrata
tinarima Suksma Jati
wahanannya mukanya lir prabèngkara

sira iku sun angkat asma jêjuluk
Sunan Kalijaga
rèh sira iku jagèni
sèndhèn glinggang anèng pinggir narmada

dadya kulup jumênêng wali panutup
rèh duk tas parasdya
mangke sacipta dumadi
dènnya brata widyadi dènnya widada

jêbèng uwis luwarana kang panuwun
utamane sira
dhukuhana alas iki
rêsikana ing têmbe wignyarda arja

ingran dhusun Kalijaga luwih patut
sira ayya kesah
wus katuna ingsun mulih
marang Benang sun undang garwa atmanta

ya ing têmbe nusul ring sira katêmtu
plas jêng sunan linggar
kawarna Sinuwun Kali
èsthi ing tyas tumadang ababat wana

wusnya magut glagah alang-alangmagut
nulya tinanêman
palawija sarwa-sarwi
timun kacang krèi canthèl jagung kapas

dhuku têmbu mlinjo jêruk bali jambu
tantara wus ngêrda
karsanya Jêng Sunan Kali
yèn wus sêpuh winèhkên para nukarta

jalma mlaku miwah kanan kering ngriku
wrata samya ngalap
palawija tuwa dadi
sukaning tyas Sinuwun ing Kalijaga

sampun kêmput Sunan Benang dènnya nglangut
gya kondur ing Benang
praptèng wisma anibali
ingkang rayi garwanira Sèh Mêlaya

dhêdhawuh lon hèh yayi kita angsung wruh
mangke lakènira
wus jajuluk Sunan Kali
babat anèng madyèng wana Kalijaga

tantra dangu barang kang tinadur mêtu
sira sumungsula
mring Kalijaga sun irit
mung wêlingku sira aja taha-taha

gya mêmatut tata miranti mangèstu
ring raka Jêng Sunan
Benang wus bidhal dhingini
nêja jujug kêbon timun warna-warna

sampun rawuh tan na sajuga janma wruh
sadaya tuwuhan
palawija nêdhêng dadi
kabêthotan binuwang marang narmada

têbu-têbu timun-timun jambu-jambu
woh wus rinotogan
tan ana sawiji kèri
gya sinuwun angsung salam mring arinya

aparing wruh jêbèng garwanta manungsul
barêng gawaningwang
dupi wus parêk sun dhingin
tantra dangu garwa lan brayat wus prapta

sigra mlêbu ring wisma wus nora koguk
sêmona Jêng Sunan
Benang angandika aris
hèh ta jêbèng ngong yun mring kêbon mariksa

arsa ngundhuh sêbarang wêtuning ngriku
Sunan Kalijaga
sandika mèstu sakarsi
tandya tindak parèstri samya tut wuntat

praptèng papan Jêng Benang kagyat adulu
lumyat kang tanêman
kang wus binêdholan pulih
nora môntra-môntra yèn mêntas rinusak

tyas sru ngungun Sunan Benang ngandika rum
yayi Kalijaga
sira wus tinramèng Widi
sakarsanta pan wus jinurung Yyang Suksma

têtela trus wahyèng kadikbyanta kabul
mangkono wong brata
yèn têmên-têmên pinanggih
barang karti sakarsa cinipta dadya

sokur-sokur sira sinihan Yyang Agung
dupyantara dina
Jêng Benang ngandika aris
hèh ta jêbèng Kali sira tumutura

kirdhaningsun ring Giripura sêdyèngsun
tur uning bab sira
ngong angkat wali mêkasi
nuwun idin ring Jêng Sunan Giripura

de garwanta kèri nèng ngriki atunggu
arjaning taduran
lêstarining desa iki
gya lagsana Sunan Benang lan Sèh Mlaya

tantra dangu nèng marga ing Giri rawuh
nuju pasang yugya
pêpak pra ngulama wali
sêsalaman tamu karwa gantya-gantya

nulya matur Jêng Sunan Benang mring wiku
Sang Prabu Satmata
yayi kula nuwun idin
pun Malaya sun angkat anama sunan

ajêjuluk Sunan Kalijaga patut
rèh wus pasatmata
wahyaning wahyu ngulami
mhahabrata dadya ing sasêdyanira

sunan manthuk sadaya pra wiku tup
samya mèstutyarja
jangkêp walu para wali
Sunan Kalijaga jumênêng pamêkas

tandya matur Jêng Sunan Kali ring guru
dhuh Jêng Sunan Benang
kula nuwun ngatas karsi
rèhning amba dèrèng atuk pangawikan

nyuwun tuduh wijangan kang mêmêt nyamut
amba mêksih kirang
Jêng Sunan Giri ngidèni
angandika ring raka Jêng Sunan Benang

lêrês èstu pun Kalijaga puniku
yugya pinaringan
pangawikan ingkang muksis
sampun ngantos cingkrang pangêkêring karsa

kumambang Jêng Sunan Benang dèn dhawuhi
ring Prabu Satmata
nayugyani mijang maring
Sunan Kali wali tama

gya ngupaya giyuta kinarya mirib
nèng madyaning rawa
wus atuk palwa sawiji
pan pinudya ri Jumuwah

pinrêng tanggal ping catur wlas anêlahi
Sunan Benang lawan
Jêng Sunan Kali manitih
dungkap wanci surup arka

duk sêmona giyuta wus dèn wêlahi
lumarab manêngah
pinuju bêncana prapti
ponang palwa bacor ngandhap

sawêntara sarat rèh kalêbon warih
Jêng Benang ngandika
yayi pinggirna kariyin
popokên kisma kiwala

kalêksanan palwa minggir Sunan Kali
ngupadi lumpur bang
pinopokkên prau nuli
rapêt lumarab manêngah

duk samana sampun dumugi ing wanci
dadya ratri nulwa
kumbak kumbul nut ing warih
tandya Jêng Sunan Mabengat

wus tinêkêm jêpolnya Jêng Sunan Kali
tanggap karna pasang
laila lailêlahi
Mukammat rasaning Allah

de larabe makna kang mangkono yayi
Jêng Nabi Muhkamat
dumunung manungsa iki
ngatas karsaning Dad Mulya

sayêktine manungsa bodho linuwih
pangucap anggônda
pamyarsa lawan pangèksi
nora pisan darbe sira

wujut siji sêjatine mêngku kalih
Gusti lan kawula
roro pisan campur siji
darbe sipat kalih dasa

kang mangkono ingaran sipat mangani
lamun makna wiyah
pôncadriya kang rumati
kabèh darbèking manungsa

Gusti iku tan kuwasa andarbèni
kabèh sêka sira
môngka sêjatining ngèlmi
mêngku siji nora kêna

dene ingkang jumênêng Suksma sêjati
cêngkramèng jiwangga
ingkang datan darbe karsi
ingaran dad wujut mutlak

kang kakiki kakekate dad sêjati
kawêngku ing sira
ingran kalun belarokin
ingkang tanpa roh uribnya

mung pribadi kang tan milu lara mati
datan darbe karsa
mung langgêng tanpa upami
wong Buda ran Hyang Pêrmona

wujutollah yayi sun tar bisa sung wrin
mung srana pêrlambang
guru tar bisa sung uning
upayanên kang kêpanggya

damar murub patine lungamring ngêndi
Sunan Kalijaga
trangginas nulya nampèni
asta mubêng surakatan

Sunan Benang saklangkung ngungun ing galih
dèrèng sung sêsminta
kang rayi cêg anampèni
têrang têrus tarpa taha

Sunan Benang dugèkkên sajar mring rayi
malih jêbèng sira
sun jarwani kang kakiki
wong pana marang datolah

kudu ngèsthi ênggone rahsa sêjati
pamlêng cipta rahsa
narupakkên bôngsa Isim
asmaning manungsa tama

kênyataan sira kang wujut kakiki
nèng sadalêm tekat
yya nyipta wujut kêkalih
siji ingkang kaya sira

Allah iku satêmêne sipat kakim
tar ngalap wiwitan
tur nora karsa mêkasi
langgêng datantara môngsa

kang wus nora kacakrabawa ing jisim
yèn sira yun pana
pramanêm jatining janmi
sautên kumpuling rahsa

kang bisa nir kawula tar wus udani
mung dad kang rumôngsa
kabèh kang wujut Allahi
manjing purbaning antaya

nêbut klimah alip mutaklimun wakit
gambare asmalah
manthêr nèng wadana yakin
dadya tandhaning manungsa

kaungkulan lêbu mahya sastra alip
lah jêbèng punapa
cupana jarwaku yayi
Sunan Kali nuding asta

kagyating tyas rakarda duparèng rayi
dera bijagsèng kak
sarêng tampi sasminta di
yayah sirna bumi kasa

malih nabda Jêng Sunan Benang ring ari
hèh jêbèng pa nyata
wus bangkit pasêmon jati
jati-jatining manungsa

pakumpulaning rahsa sadalêm budi
klowongan bawana
ginambar sastra sawiji
Sunan Kali tur prasaja

sung sasminta dinuk ing nayana maksi
nabda tarpa wrana
sumôngga kula turi wrin
muksis e e bolong têngah

kang minôngka klowongan jagat sakalir
midrawèng antaya
kababar ujyalèng budi
dening kang mêngku rahsarja

dupi wêdharing kawruh tarpa ling-aling
mahya gara-gara
gêtêr dhèdhèt erawati
sebag jêblong bumi kasa

padhang nrawang sumilak tarpa upami
lwir janmuna rêtna
katêmpuh pratônggapati
pêrbawaning pangawikan

wus tatela jalma ro sinihan Widi
nayakaning tama
kang wus sidik amanati
tuhu mardikèng rat donya

Kanjêng Sunan Benang ngandika wor tangis
hèh yayi jarwanta
dera ngêcup sasminta di
kaplangkah sondêr wêrona

katujune anèng prau madyèng rawi
tan na sajuga kang
umèksi kewan wanadri
jaring pra wali utama

sapa-sapa wani buka sêngkran Widi
yèn na kewan myarsa
jlêg dadya janma linuwih
mangkono kodrattollahman

lagya kèndêl tandya na syaraning jalmi
matur ngêrpa marta
ring jêng sunan kula tampi
sasmita kang wus kawahya

sabdèng tuwan lamun kewan dadya janmi
prabawaning wijang
nanging dèrèng luwar sangking
warna jatining têtaga

de sêmangkit sampun bangkit tata jalmi
wit sangking sabdanta
buka wrana tanpa wadi
dilalah karsèng Dad Mulya

bagya kula dunya ngakir tarpa pami
kagyat kanjêng sunan
hèh syara apa sirèki
sajara trang trus parsaja

matur ing jêng kawula punika cacing
lumanggyan lêmah bang
lagyeca nikmat aguling
katut binêkta ing palwa

lawan wisma kinrakat amba tar kèri
tuju atma garwa
tan katut tumraping kaci
amung kawula priyôngga

kabênging tyas wisma kinarya nutupi
prau rêbês ngandhap
dupyantara madyèng ratri
Sunan Benang buka wrana

kagyat amba wontên syara erawati
nglilir sebag sinram
ing tirta marta sabumi
rumangsuk sadalêm cipta

lah mêkatên pamêdharnya Sunan Kali
ununong ananong
milamba nuwun sabda ji
sampurnaning wrêjit kula

sabda janma nanging maksih wujut cacing
jêng sunan sakala
ngandika hèh sira cacing
sirna dadya janma tama

jlêg saka wêrjit dadya rupa jalmi
sabdèng wiku tama
jinurung sakarsa dadi
dening wardaya nirmala

pasrangkara marang ingkang malih warni
hèh cacing sirarja
atuk parmaning Yyang luwih
murcèng wêrjit dadya janma

durung darbe panêngran jalma kakiki
sun paringi têngran
jajuluk Sèh Sitiabrit
iya karan Sitijênar

duk sêmona dupi prapta bangun enjing
trontong-trontong pajar
kecaka winêlah minggir
hyun salat subuh ring dharat

Kanjêng Sunan Benang jumênêngi mami
makmum Sèh Malaya
Sang Sitijênar mèstuti
makmum ring kang dadya iman

sinom wusnya bakda salat
Sunan Benang ngandika ris
ring Sinuon Kalijaga
hèh jêbèng tatkala ratri
ngong mijang ring sirèki
rumôngsamba luwih gêtun
kongsi samangke iya
maksih ingsun eling-eling
paranbaya de sira nyangkêp sasmita

gumun pante durung bisa
pangêcupmu malah luwih
ngungkuli wijangan ingwang
ngong malah gêtun umaksi
kiraku durung uning
wruhku sôngka pabatangmu
kususe babarpisan
marma yèn panujyèng karsi
ngong mruhita wijangên kawruh andika

gudèl sinusu maesa
kyai guru dadya murit
puluh wis pasthi tan kêna
kyasaning Yyang Maha Sukci
sira wignya patitis
atuk wênganing tyas muluk
dibyèngkara sasmita
ing tekat pangèsthi wêning
kumacèlu jêbèng ingsun jarwanana

Sèh Malaya tur sandika
sasagêt kula nglampahi
tandya samya rêrangkulan
Sunan Benang wus nampèni
kawruh ingkang linuwih
ngungkuli kagunanipun
wusnya tampi kajaja
ing cipta sadarpa ngèsthi
wus têtela Sèh Mlaya wali pamungkas

sêmona Jêng Sunan Benang
èngêt ing Jumuwah ari
nêja salat ring Bètolah
ingandika ring kang rayi
hèh jêbèng payo maring
Mêkah ngiras salat luhur
jumahan wali samya
sun wêntara wus rumiyin
age samya nusul srana tiwikrama

Sèh Sitijênar karia
rèh sira durung patitis
tamtu kita durung bisa
Sèh Lêmbang matur aris
datan kewran tyas mami
Mêkah Madinah tar ewuh
nadyan bumi ngakasa
sadaya wus wontên ngriki
kagyat ngungun jêng sunan mring Sitirêta

Sèh Mlaya matur ing raka
lah sumôngga mupung enjing
mangpat Jumuwah ring Mêkah
nulya samya tyas sêmadi
sindhakêp asta kalih
nutup madya suku kumpul
mèksi tiksyaning grana
ngêningkên tingal kang wêning
kanjêng sunan saklayan jlêg praptèng Mêkah

Sèh Sitijênar nèng Mêkah
mêthukakên Sunan Kali
myang Sunan Benang sru kagyat
Jênar sira wus dhingini
Lêmahbang matur inggih
ngungun sunan kalihipun
gya malbèng Kakbattolah
sadaya wali wus panggih
pêpak anèng sajroning Bental Mukaram

wali songa samya salat
wusnya bakda atuk wangsit
sangking Jêng Nabi Mukamat
syara di langkung dumêling
ing Jawa mangkya kinging
siradani masjit bagus
nimbang ngiring Bètolah
sadaya pra wali amin
sarta malih pinaringan surat kutbah

samya suka sokuring tyas
bakda Jumuwah pra wali
kondur marang tanah Jawa
jujug ing] -Dêmak tumuli
panggya Dyan Adipati
Natapraja paring wêruh
hèh jêbèng sang dipatya
wruhanta mangke wus kenging
para wali nimbangi masjit ing Mêkah

Sunan Giri angandika
marang rahadyan dipati
hèh ta jêbèng Natapraja
sira katêmpuh ngupadi
têtulung kayu jati
blandar pangêrêt rèng usuk
wuwung tali lan sirab
dene sagung para wali
kabubuhan saka guru ingkang papat

para mukmin saka rawa
ngandika radyan dipati
samana wus undang wrata
pra punggawa para kardi
ngupaya kayu jati
sadaya pra wali rujuk
byantu sajuga karsa
bubar samya angupadi
marang wona ngupa bubuhaning saka

ucap Jêng Kalijaga
mintar nganthi sabat kalih
Iman Sumantri lan Supa
sapraptaning ing wanadri
ngupaya kayu jati
kinarya saka kang cukup
agêng panjanging wrêksa
dangu tan tuk srêking galih
nèng madyaning wana panggih janma wêrda

sakalyan lan garwanira
wungkuk dêdêgnya gêng inggil
jalèstri pan ora beda
kagyat jêng sunan umèksi
arda ngunguning galih
kamokalaning Yyang Agung
lah iki jinis apa
nulya jêng sunan parpêki
praptèng ngarsa noraga sabda bêg krama

dhuh sang wrêda amba tanya
panduka jalma punapi
asal myang sinêdyèng karsa
sintên asma paduka di
kang sinêbdan mangsuli
wruhanta ngong tilas ratu
tatkala jaman purwa
ing Pandhawa prajarja di
bisikan sun Sa Prabu Darmakusuma

trahing Pandhu Dewanata
dene garwaningsun iki
Dèwi Drupadi panêngran
purwèngong malaya bumi
mring warnarga kang sungil
sadulur ngong samya murut
marang kahyangan Endra
mung ingsun roro tan mati
marmaningsun mangkono darbe pusaka

garan pustaka klimasada
panyêthane Yyang Pramèsthi
manira tan wignya seda
kêlamun durung pinanggih
lan wali kang linêwih
Sèh Malaya têngranipun
lan malih dhawuhing Yyang
iki pusakèngsun tulis
têmbe ingkang narbuka mung Sèh Mêlaya

lamun dudu Sèh Mêlaya
tan ana bangkit jarwani
umatur Jêng Kalijaga
kapasang yugya sang aji
inggih amba puniki
Sèh Malaya têngran ulun
pundi amba yun mirsa
klimasada wus pinaring
gya winaca lailaha hailêllah

jatine klimah sahadad
kêlaturnya têmbung nguni
winastan kalimasada
sangking wong Buda ngarani
Darmakusuma dupi
mirêng syaraning pitêmbung
lailaha ilêllah
sadarpa ngungun ing galih
sokur suka lir siniram tirta marta

clês malbèng sadalêm prana
ring jiwangga mêratani
lan kang garwa datan siwah
samya tunggil rahsanèki
gya ngandika rum manis
Sèh Mêlaya ngong jêjaluk
ring sira tulungana
aja kêtanggungan kardi
kaya priye jarwa laila ilêllah

umatur ingkang tinanya
batên wontên pangran malih
dalêm donya anging Allah
de wujudnya ingkang pasthi
ngêbêki bumi langit
mênggah dadya Yyang Maha Gung
puniku napas tuwan
mahya manjing tarpa idi
amung urip inguripan dhèwèkira

dumunung wontên paduka
nuksma ring rahsa sêjati
kumpulnya nèng e e Allah
kang binêkta manjing akir
marmanipun tyang lalis
sadaya rahsa rinacut
nulya jumnêng pribadya
mêratani bumi-bumi
gya tumungkul udrasa Darmakusuma

gêtun gyanira Malaya
durung wruh muksyaning pati
ing mangke wus prastawèng tyas
Yudhisthira ngandika ris
Sèh Mlaya sira mangkin
sun wèhi pusaka ratu
sawiji rupa gadga
Kyai Kopèk kang wêwangi
tampanana dadya pusakaning nata

kita hyun nut gamanira
manjing agama Islami
wus wruh kang kanggo nèng kona
tur mêngku rahsa pribadi
gya marêk Sunan Kali
tumèpèl karna kang tutuk
myang Drupadi Sang Rêtna
tan siwah deranya mirit
duk samana mancal wus puput kang usya

susawa dyi gilang-gilang
pipinaripurna tumuli
punapa caraning Islam
Supa lan Iman Sêmantri
ingkang samya nucèni
sinalatakên wus kusus
sarpurna tarpa kara
kinubur madyèng wonadri
gya tinilar jêng sunan ngupaya wrêksa

