langkung asri busananing puri
ing Ngalêngka kancana sadaya
gêdhong-gêdhong lan pagêre
miwah gapuranipun
jroning pura awarni-warni
gapura tan petungan
sadaya mas murub
wêwanan miwah sagaran
kêbon kêmbang-kêmbang lêt gapura sami
ewon gêdhong jro pura

sabên gêdhong êjam siji-siji
sabên gapura pucak mutyara
kumalanila widure
pakaja myang jumêrut
lumrah pagêr-pagêre akik
ijo wungu lan abang
seta miwah dadu
gapura ukir-ukiran
sawarnine gapura mring sari-sari
manik ingukir samya

anggarjita Radèn Dayapati
mulat gêdhong madyaning sagaran
samya mas uparênggane
baya kono gonipun
gustiningsun putri Mantili
Anoman praptèng kana
tiningalan suwung
nora nana Dèwi Sinta
mulat malih kêbon kinubêng batakik
gapura sri rinêngga

ing sêsotya sampun dèn prêpêki
tiningalan pan suwung kewala
amung rara ayu kabèh
sami kênyaning diyu
pan gumêdêr amajang sasi
kesah saking ing kana
mring panggonan taru
tarune taru kanaka
langkung singup sami kinubêng batakik
murub ujwalaning mas

anèng têngah witana sawiji
witana rêtna saijab-ijab
busana sêsotya kabèh
isining samodra gung
wus pinutêr tan ana kari
rupaning iwak-iwak
winarnèng mas murub
lan ana naga kancana
angalêkêr kadya lèrèn solahnèki
anèng pipi gapura

mring Anoman pinaranan prapti
pinariksa tan ana katingal
putri Mantili prênahe
nulya malih kadulu
ana payung agung kaèksi
angungkuli kêkaywan
miwah gapura gung
têgêse kang kayon êmas
kang pinindha payung pinarabot asri
sêsotya lan pakaja

lan ênggone têtunggangan sami
gajah rata turôngga andaka
pinartima ing mas kabèh
Anoman mara gupuh
datan ana putri Mantili
ing kono akèh ditya
kang samya atungguk
Anoman sigra mêmindha
rupa ditya marmane tan dèn kawruhi
tutug sasolahira

mulat malih wangunan kapering
ana gêdhong kinubêng sakôndha
asri munggul gapurane
ênggon wimana agung
pinaranan nora kapanggih
ngubêngi kênyapura
sayah lumpatipun
ngunadika jroning nala
êndi silih ênggone gustiku iki
putri Mantilidirja

mulat ana omah mas gêng asri
kinubêng ing pancaksuji rancang
luwih saking wangun kabèh
murub ujwalanipun
malah kasor gêbyaring sasi
dene ta intên mulya
mirah agung-agung
myang luwih gapuranira
kêmbang-kêmbang saking doh gandaning sari
mara nanduki grana

lawan ewon ênggoning pawèstri
endah-endah datanpa wilangan
abra murub sêsadone
banon kandêl abakuh
pan kancana sinilih asih
tur sampun pinaryitnan
pandhusthaning satru
ananjak kartisampeka
panglêsune panah bayu kang nêkani
sandi pangendrajala

tan na kewran ing bêbaya prapti
wus sinaos pangulah durtama
panulak jêmparing ngêne
Anoman malpat gupuh
pagênthan gêng wus dèn ungkuli
andulu kang wimana
lir prabata luhur
gêngnya saardi Maendra
ujwalane sor surya sèwu matandhing
rêngrêngkang puspaka bra

yèn krura lir Bathara Kala mrih
maberawa umanganmangan rat
Anoman eram tingale
anjog paniyupipun
aningali Rawana guling
kinubêng èstri samya
kênya èwu-èwu
Anoman manjing rumangkang
tiningalan parêk angiling-ilingi
kapati dènnya nendra

anglênggorong gumlêgêr swaraning
oswaning irung kadya maruta
lir randhu rubuh wêntise
êndhas katos sapuluh
kalih dasa bau ngajrihi
gêmbala ngapurancang
obah dening irung
kadya kimbaning prabata
pangoroke anggurnita sindhung kosil
mêdêd dening pracôndha

kacaryanbêg RamaDayapati
marêpêki nèng ulon alênggah
pawèstri kèh sirêp kabèh
wusnya dulu mring prabu
èstri samya dèn ling-ilingi
Dèwi Sinta tan ana
sêdhih tyasnya mèpu
waluya kawreanira
kaku tyase dènnya ngubêngi jro puri
kang pinrih tan kapanggya

têlas jinajah sajroning puri
amung wruh ing rêngganing kadhatyan
sor Ngendraloka karyane
gunging sotya ngênguwung
mèh raina suwe ngubêngi
akèh rêksasa nganglang
Anoman anglalu
kawênangana raksasa
bage sukur dèn sikara banjur jurit
rêrêmpon sêdyanira

lamun datan kapanggihèng ngriki
gustiningsun Sang Mantilidirja
suka aprang anèng kene
kapanggiha dèning sun
mendah sukanira ing mami
Gusti Ramawijaya
Anoman andulu
mega bang wetan sumirat
tabuh sapta yèn pukul Ngalêngka muni
nulya na wêwangunan

kidul wetan kadhaton kapering
anglangkungi wêwangunanira
lan sajroning pura kabèh
gapuranira munggul
sumarawang pucak hèr gêni
sawoh jênggi gêngira
mancurat ngênguwung
tinatirah ing pakaja
banon pandhak kang kinarya akik wilis
rêringgit rêrèjèng mas

mawi usus-usus mutyara di
adu rapêt cinawi kanaka
gadhung malathi tejane
rong asta longkangipun
akik wilis mawi gêgapit
mirah bang kang kinarya
adêg-adêgipun
yèn tinon saking doh kadya
pangrasane kang mulat rinaja wrêdi
tur akik sinangsaya

dhasar wilis tinratap bang putih
akik miwah mutyara pinatar
ginônda maru manise
sinalimpêt jumêrut
sakaryane ngebat-ebati
ing jro isi omah mas
sinirap ngênguwung
kinubêng ing kêmbang-kêmbang
amarani jinêmbangan gêdhah rukmi
tinatrap nawa rêtna

ingkang mungging ing jêmbangan wilis
sawarnine sêkar ingkang pêthak
sêdhêp malathi mênure
miwah argulo pingul
noja putih saruni putih
kang munggèng ing jêmbangan
putih sêkar wungu
taluki argulo noja
ingkang wungu kang munggèng jêmbangan abrit
sagung sêkar kang jênar

sêkar abang tumut anèng wilis
sêkar pita tumut munggèng seta
lan sagung kang wungu kabèh
dene sêkar binatur
bêbature salaka putih
pinacaksuji rancang
kancana tinunjung
kalak pêpacar capaka
myang kananga mangunêng lan nagasari
tanjung cinuji rancang

soka sawo angsana kamuning
capaka gondhok pudhak rêjasa
botên binatur ênggène
banjêng ing wurinipun
sêkar jinêmbangan ing ngarsi
gambir puspa capaka
argulo bang dadu
wora-wari kapurônta
puspanyidra kanigara kacapiring
prikancu lan sikatan

pacar-pacir sri gadhing sulastri
mas kênikir rangkêp lawan lômba
purbanagara prabusèt
patrakusuma ngayun
pacar warih sêkar subari
banjêng kumbala patra
mêmojok gènipun
noja seta wungu rêkta
dadu pita anjrah jinêmbangan sami
botrawi tarate bang

pacar cina dalima nyêlani
tunjung tutur lan têtarawarsa
wong arumpuk dadu sore
kang sêkar dangan andul
kiwa gène wuri kapering
tangèh yèn winuwusa
sri rêngganing wangun
nênggih taman argasoka
kontap taman Batharendra wus kawuri
sri taman purèng Nglêngka

pan punika gène dyah di-adi
kinumpulkên taman ngargasoka
kang olah gôndawida ngrèh
jêbad kasturi arum
kang ngluwihi wangi sabumi
anggiting Guruloka
tiniru katiru
tinitik saking jro cêtha
pakartine kaluwihan widadari
ratus kang paripurna

wau Radèn RamaDayapati
mulat ana wangunan kapisah
angungsi ngiwa sêdyane
mangke yèn dalu wangsul
tan acipta lamun sang dèwi
putri Mantilidirja
kinêbon ing ngriku
anèng taman argasoka
pan akathah parèstri ingkang nênggani
miwah ditya prawira

kang nênggani ing putri Mantili
Sang Anoman mènèk ing kêkaywan
nêdya singidan prênahe
kandhih dening kang manuk
kalong mibêr abola-bali
murugimanuk kathah
sêdhih tanpa turu
yèn wêngi malih anêdya
Sang Anoman wangsul marang pura malih
ngungsi rina kewala

angadhêmpêl ing pangkontang-kanting
dening maruta kaku tyasira
Anoman sigra angalèh
malumpat kayu-kayu
ngalih-ngalih ngiwa dènnya mrih
riwusnya tatas wetan
sêsêkaran alum
rusak wêtuning baskara
kadi-kadi belani putri Mantili
kang luwih nandhang brôngta

ciptanira kusumèng Mantili
yèn èstua pisah lan Rêgawa
mung anyipta mati bae
mati maturun apyuh
miwah patrêm ingkang kaèksi
kèsthi sadina-dina
nora ketang kontung
tinuwêk ing Dasamuka
siyang dalu sang rêtna anggung anangis
guling tansèng pratala

amiyarsa kusumèng Mantili
swaraning manuk andon wurahan
kadya pangêbang-êbange
kadi mangkana tuhu
pelingipun unining pêksi
hèh sampun ta sang rêtna
nangis sabên dalu
Ramawijaya mèh prapta
wus kèndêl ta siyang apantara ratri
aja gung among brôngta

angin milir amawa mrik minging
kagyat wau sang rêtna rumaras
sêkar-sêkar graitane
anyana gandanipun
ingkang raka macalang prapti
Risang Ramawijaya
gandane tumanduk
tanbuh-tanbuh solahira
ambungahkên ing manahira pribadi
kinôntha kanthinira

dhuh dewa dhuh jawata gung
tingalana solah mami
sèwu lara sèwu brôngta
tan ana timbange mami
yèn pukulun tan panggiha
kalawan pangeran mami

banjutên pisan wak ingsuh
aywa andêdawa wingit
gustiku satriya Rama-
wijaya tolihên mami
dasihta tanpa sarira
kêna ing wiyoga sêdhih

Anoman malumpat sampun
praptèng witing nagasari
mulat mangandhap katingal
wanodya yu kuru aking
gêlung rusak awor lêmah
ingkang iga-iga kèksi

pinandêng sarwi tumungkul
Anoman ngiling-ilingi
sarta mirsakkên karuna
sumêdhot tyasira nênggih
iya iki baya-baya
kusuma putri Mantili

mêdhun ing pragak tumungkul
Anoman sarwi ningali
umingêtakên sêsambat
sangsaya inggil hyang rawi
sakenjing dènnya karuna
kusuma putri Mantili

lataring wisma mas murub
kunêng wau ta kang prapti
Prabu Rawana digdaya
ngadêg ing ngarsa sang putri
alon dènira ngandika
dhuh babo ari Mantili

apa gunanta gêngningkung
yayi maria makingkin
tambanana laraningwang
mung sira akarya sakit
cumanthèl pucuking netra
gumantung tungtunging ati

tanpa gawe sira masku
anggunga kumantil-kantil
marang Si Ramawijaya
tanpa ngrasa sira yayi
gung ginawa inapapa
nusup-nusup nèng wanadri

môngsa padhaalaningsun
ratu agung jayèng bumi
sapa ratu kaya ingwang
kang kasôngga dening bumi
kang kongkulan ing akasa
nadyan dewa padha wingwrin

Hyang Endra kabônda ringsun
makêtêr isining bumi
ing triloka wus kandhapan
apa gawe lara brangti
êla-êla nistha papa
amikir Si Dasarati

sang putri saengga gunung
tan obah tinêmpuh angin
gêng sêtya ing priyanira
tan calamapaku wêsi
tan keguh praptèng antaka
tan arsa giwang ing kapti

wêngis pêdhês sauripun
enggal patènana mami
Dasamuka rêngu mewa
wusana amuwus malih
hèh babo Janakatmaja
apa sira ajap malih

apa tan sasar sirèku
nampika pakarti mami
dumèh rêksasa kruraya
sira tan arsaèng mami
lumuh marang ulah salah
tan angèl mangkana yayi

yèn Si Rama ariningsun
kaya-kaya mêmarèni
jêrkuwus tuwuk mutyèng rat
warêg wibawa nèng bumi
kadya nutapakartinta
prayitna madamèng sisip

matakut ing ulah luput
marmane yayi aywa gring
ilangna prihatin dahat
apa sira walangati
pan ingong jayèng bawana
sabarang rèhirèng mami

gulinge ngomah mas murub
mamukti lan ingsun ari
apa tan atis mas ingwang
aguling ana ing siti
sarea ing jajaningwang
dèn eca ing sabên ratri

wasisan sarea masku
manjinga kêkulung ati
witning tan adoh lan ingwang
dadya sapakonta ari
miwah ta yayi tyasira
gadhuhêna ingsun gusti

turutênsawuwus ingsun
mung sira sun kaluluti
iya tan liya mung sira
rewang sapati saurip
ing dunya praptèng dêlahan
mung sira rewang ngong mukti

apa ta karya gung wuyung
tolihên prabuku yayi
apa sakarsanira na
tan ana luput sawiji
kabèh sining suralaya
pintanên udhunna gusti

tuntunên lan dewanipun
Endrane gawenên yayi
patunggu korimu dadya
Dasamuka riwusnya ngling
sang rêtna sumaur sugal
tanpanonrat idhêpnèki

mung Ramawijaya ketung
tan mingkêt praptaèng pati
hèh Dasamuka ta sira
angaku prawirèng bumi
sira dig liwat durjana
gêlah-gêlahing sabumi

angaku prawira tuhu
dene ko anyidrèng mami
anungkul satriya Rama
nora du arêp sirèki
iku tandhamu durjana
mèk kang duwe tan udani

pasthi yèn tugêl gulumu
Ramawijaya sinêkti
putusing rèh parikrama
jajalên papagna nguni
yèn nora bangkemu basah
sira tinigas jêmparing

ngungsiyèng sagara gunung
yèn pangeranku mênangi
tangguh angadoni laga
yèn kang duwe wus ngêmasi
rame prang padha satmata
binoyong iku prajurit

lakumu iku nistha dur
dudu kramaning narpati
murka candhala kewala
buta rêrêgêding bumi
ngaku prabu wirotama
ratu dig kêna ing sarik

wong apa ingkang anyêbut
prabu tama ing sirèki
yèn sira mapaga rèng prang
Ramawijayèng wanadri
liwat saking gung apapa
iya ngungsi maring ngêndi

tan wurung pisah gêmbungmu
sang putri pêdhês dènnya ngling
Dasamuka lingsêm dahat
anarik côndrasa aglis
Sinta liat ini apa
tiba ing gulumu mangkin

wau kang ngengkrang nèng kayu
atas danguning miyarsi
têtela wus nora samar
Radèn RamaDayapati
mulat maring Dasamuka
mèh lali rèhing duta di

ing nalikanira ngunus
ing côndrasa mèh dèn jlogi
saking paragak jinambak
tinubruk winawèng jurit
pinothol gulune pisan
èngêt pinôngka duta di

putri Mantili sru muwus
yèn sira nora matèni
maring ngong dudu narendra
dudu prawira sayêkti
lah payo sundêpên enggal
jêr sun lalu nora sudi

Dasamuka merang mundur
wil tigang atus tinuding
anggêgila Dèwi Sinta
samya narik limpung gandhi
badhama kunta myang cakra
tinarik anggêgirisi

Dèwi Trijatha angambul
wil tri atus dèn tudingi
hèh wil mangkono karyanta
anuruti uwa aji
wong angiwung poyang nungsang
sirèki arêp nuruti

dêlêngên bae êndhasmu
mêngko aku yèn abudi
mêksa pêksa ambêg krura
si uwa prabu jêr sisip
amêksa wong datan arsa
wil tri atus ting palêncing

mring Dèwi Trijatha katut
Anoman suka ningali
ulihira Dasamuka
wurung dènnya mêmatèni
miwah tigang atus ditya
kang gêgila sampun mijil

angandika Sang Putri Mantili
Trijatha nakingong
aywa pisah sira sadinane
ingsun iki babo yèn tan panggih
lan pangeran mami
Ramawijaya nung

sun tuturi babo sira nini
jênênging wong wadon
iya laraningsun saking rajèng
satriya Rama buwang kamuktin
kang pinrih mrih luwih
parêk jawata gung

sira sutaning mardika tuwin
Gunawan kinaot
ya pagene sira wajar bae
Wibisana kasumbagèng bumi
ing rèh kramaniti
Trijatha anuhun

sun wartani laraningong nini
kinarya lêlakon
pinisahakên dening mangsane
sih-sinihan sinarèng ing Widi
tan tulus karon sih
lunga jiwaningsun

tan karasèng laraning wanadri
duk maksih karongron
sagon-ênggon ramanirakuwe
Ramawijaya gung sabên ratri
gunêm sastraniti
lawan pandhita gung

sastra cêtha parikramèng wangsit
utamaning kang wong
dadi nora nana pangêlihe
mêngko iki pinisahkên mami
lan kalulut mami
lêhêng matia wus

kabèh isine taman puniki
wèh lara maringong
tur pinunjul taman soka kiye
wismamastur rinênggèng sotya di
prandene wak mami
enak nèng wana gung

kêmbang-kêmbang kabèh amêpêki
adi kangkêkayon
iya kaya kunjara rasane
barang katon kang karungwèng mami
anyênyêndhal ati
mêmêdhot jêjantung

sarirèngong sayah dening kingkin
dènnya gêng wirangrong
mati bae ciptaningsun kiye
yèn tan panggih lan pangeran mami
Ramawijaya glis
aywa wèt mangun kung

Rêtna Trijatha sigra amipis
sagung oyot-oyot
sulur-sulur babakan kelore
winoran candhana dènnya mipis
kinonyohkên aglis
marang sukunipun

sigra maring gêdhong yun sêmadi
umangkat karongron
kang pininta jroning sêmadine
satriya Rama gène kang pasthi
lan têtêpe linggih
lan rahayunipun

sigra têdhak RamaDayapati
saundhak malangkrong
ngura-ura Anoman sêdyane
supaya ywa kagèt rajaputri
kangsinawung gêndhing
ing lêlakonipun

Bathara Rama duk nandhang wingit
mangun gêng wirangrong
kang kinarya jroning sêsêndhone
panganggite RamaDayapati
winongwong jro kawi
agêng têmbangipun

duk samana durung ana mijil
pangkur miwah sinom
dhandhanggula durma lan kalanthe
gambuh mêgatruh maesa langit
durung ana lair
kabèh têmbang kidung

panganggite RamaDayapati
sajroning sêsêndhon
têmbang têpi kawuri wiwite
antuk limang pada nuli salin
têmbang sêkarini
pitung pada sampun

sagung wanara kang pra dipati
utamèng mêmaos
kapi Saraba samya gurune
para wignya ing basa undhagi
dadya samya wasis
wanara gung-agung

panêmbange Rahadèn Maruti
kang sinawung lakon
mangke pinèt caritane bae
tinrapakên ing têmbang pamijil
pan mangkana ugi
jroning sêndhonipun

dhuh gustiku Bathara Ramadi
anandhang wirangrong
sapisahe kalawan garwane
kusumèng rat putri ing Mantili
bêbaya gêng kingkin
kênèng lara gandrung

tanpanon rat idhêpe jêng gusti
mèh têmah salahton
dènnya datan karuan icale
ingkang garwa êmbuh ingkang ngambil
yayah gêmpur bumi
muput krodhanipun

malah sinayut dening kang rayi
sangêting salah ton
apan sampun dèn êmbat langkape
jagad ingkang arsa jinêmparing
pinrih sirna dadi
sakêpêl pinuluk

Radèn TrunaWidagda nulya glis
nayut rèh kawuron
têmah lêjar kang raka galihe
jêngkar saking ing Dhandhaka wukir
nêdya angulati
sarwi gandrung-gandrung

anggung karuna samargi-margi
malah netra karo
apulang rah mrêbabang netrane
anggung rêbah ing samargi-margi
tan kobêr lumaris
mangu gandrung-gandrung

langkung sumpêg dènnya tanpa warti
garwane kang nyolong
pan wus konus rarasing driyane
amung kantun ngayam-ayam pati
ambelani sori
mênggah gandrung-gandrung

nulya manggih tilasing ajurit
sumrambah rah abyor
angot malih wong agung krodhane
ingkang rayi anggung anayuti
marma têmah lilih
anggung gandrung-gandrung

nulya lajêng alêlampah malih
tan adangu anon
ana manuk ngandhuruk agêdhe
suwiwine ilang kang sasisih
sigra dèn parani
sarwi gandrung-gandrung

krodha pêksi arsa jinêmparing
Janthayu lingnya lon
hèh wong agung sampun salah dalèh
ingsun iki pan ratuning pêksi
Janthayu ran mami
mêngko sun atutur

ingsun iki mêntas mangun jurit
lan rêksasa katong
Si Rawana prang lan ingsun rame
kang andhustha mring putri Mantili
marma sun labuhi
mati takêr marus

jêr Sang Prabu Dasarata nguni
iku mitraningong
putri iki pan dadi mantune
wusnya têlas dènira tur warti
Janthayu ngêmasi
wong agung agandrung

sarwi angrangkul wangkening pêksi
kaurmat kang layon
iku ana bolonge galihe
dening sampun karuan kang warti
kang ngambil sang putri
yèn rêksasa prabu

wusnya mênêdi kunarpèng pêksi
lajêng lampahnya lon
wukir Rêksamuka ing jujuge
dènira mrih amêlêng sêmadi
kapati brôngtaring
gandrung amangun kung

tan adhahar miwah tan aguling
ôngga sawang layon
apêndul rah netrane kalihe
kang kacipta mung putri Mantili
langkung kawlasasih
onêng gandrung-gandrung

tan lyan saking ing putri Mantili
sajroning wirangrong
kawêlantah kalalu larane
yayah kadya pêjah tanpa kanin
nuli lami-lami
ana wre kang rawuh

sêdhêng anèng Rêksamuka wukir
byatirèng wirangrong
pinondhongan dening ratuning wre
pinèt sraya tinandhing ajurit
lan wanara Bali
Ramawijaya wus

ungguling prang wre Bali ngêmasi
dadya wre sang katong
Prabu Sugriwa kêna jangjine
yèn matia satrune angabdi
lan sawadyanèki
kèh punggawanipun

bala wanara datanpa wilis
kadya samodra rob
kaèbêkan sawulan papane
akèh punggawa prawira sêkti
ampuhing ajurit
gêgala gul-agul

wus angratu Sugriwa Narpati
risang prawira nom
Maliawan ing mangkya ênggone
akêkirab wus umadêg baris
kang bala wre kadi
prahara gumuruh

sèwu yuta-yuta ping sakêthi
sawurda kirna rob
datan kêna winilis cacahe
pira-pira papan angêbêki
bala wre samya mrih
aglisa prang pupuh

dènnya sangêt awlas maring gusti
gêngirèng wirangrong
onêngira marang ing garwane
nanging krigan bala wre kang maksih
gili rina wêngi
atimbun kang rawuh

Prabu Sugriwa sapati urip
ing prangnêdya popor
pan inganggêp bathara pasthine
Risang Ramawijaya pinundhing
arsa mangun jurit
rumabasèng satru

ing Ngalêngka pinukul ngajurit
pinrih arêrêmpon
nanging lagya ngêntosi dutane
kang ingutus mring Ngalêngka nagri
manggihi sang putri
wre sutapa pingul

titi Radèn RamaDayapati
dènira sêsêndhon
apan arum arênyah swarane
kadya rinding-rinding sêgalaning
Pringgêndani Ngindi
sumrawang anguwung

samya kagèt sagung cèthining wil
gumrubyug nênonton
ika apa mangkana rupane
mangkruk-mangkruk anèng pang aputih
swarane amanis
buron apa iku

ing Ngalêngka durung sun ningali
buron kang mêngkono
nganggo jamang buntute anglawèr
akêkace sutra nganan ngèri
ewuh sun arani
apa iku munyuk

yèn munyuka munyuk ing wanadri
nora nganggo-anggo
ngenak-enak si jênat polahe
mara-mara sêsêndhona malih
lagi tumon iki
ana kêthèk ngidung

wau rajaputri duk miyarsi
luhira drês miyos
kapiyarsa solahe kakunge
nanging graitane sônggarunggi
anarka yènsandi
baya akalipun

Si Dasamuka mêmalih warni
mrih lêjar tyas ingong
iya liwat dorasêngarane
ngêndi dalane prapta ing ngriki
yaiku sayêkti
Si Dasamuka dur

dangu pangunadika sang putri
Anoman sigranjog
pan anjongok ing ngarsa gêdhonge
dènnya badhe sêmadi sang putri
myang Trijatha Dèwi
mulat sru gumuyu

buron apa kang mangkene iki
rupane mangkono
dene mêmplak tur dawa buntute
putri Mantili ngandikèng galih
asêmbawa iki
ngakua ingutus

sêdhêng ingsun cinidra ing nguni
mring Rahwana Katong
angliwati ing sagara gêdhe
liyan garudha kalawan angin
mung iku kang prapti
mung wêtaraningsun

miwah alase kagiri-giri
jurang-jurang sigrong
pirabara bisaa marene
nora duga yèn duta mring mami
dadya wuwuh sêdhih
pêtênging tyas ingsun

sigra mangsah Radèn Dayapati
majêng awotsinom
hèh gustiku sampun salah dalèh
pan kawula punika sayêkti
duta saking gusti
kang anggung mangun kung

tansah onêng ing paduka gusti
gène sang wiranom
Maliawan siniwèng bala wre
tan petungan kèh prawira sêkti
Rêksamuka wukir
Malyawan kang kidul

saking Maendra lèripun kêdhik
Malyawan makuwon
pan kèbêkan dene kang bala wre
môngka mitranipun raka dèwi
ratuning wre sêkti
sugih punggawa gung

Sang Narendra Sugriwa linuwih
ulun kang kinongkon
amariksa paduka maksihe
nuli gusti Ramawijayèki
sung pratandhèng mami
pan sêsupenipun

sêsotya di kang munggèng jêjênthik
mênèk pinaido
lah punika ta gusti warnine
saking raka paduka kang singsim
Sang Putri Mantili
tumingal kumêpyur

kadya runtuh tyase tibèng siti
duk wau tumonton
dene yêktine ingkang sêsupe
tinanggapan luhira drês mijil
pinasang dariji
manis ênggènipun

pinasanga samining jêjênthik
yêkti sangêt logro
nèng dariji manis parandene
maksih logro Anoman ningali
langkung wlasing gusti
dènnya sangêt kuru

dene sampun ngawruhi pribadi
ing rèh sang lir sinom
duk pinaran ing Dasamukane
nora keguh gêng trêsna ing laki
dèn pilaur mati
sayêkti pinunjul

nora larang rinêbut ing jurit
rinewang rêrêmpon
lamun putri abobot antêpe
nêmbah matur RamaDayapati
lêbêt kula gusti
inggih wau dalu

R. Anoman. Dèwi Sinta. Dèwi Trijatha. Para pawongan.

pan sadalu kawula sak-asik
sajroning kadhaton
angupados paduka nak anggèr
datan wontên salêbêting puri
mung kathah pawèstri
pirang-pirang èwu

kang kinôntha-kôntha widadari
samya yu nom-anom
ditya kêmit jibêk sagèn-gène
ulun sayah rèh rintên mariki
mung anêdya ngungsi
mangke dalu wangsul

tan andipe yèn gusti nèng ngriki
dene kiwa adoh
nuju ulun mêningi praptane
Dasamuka kasmaran mrih rêsmi
yèn puruna gusti
angladosi lulut

yêkti wangsul kawula sing ngriki
lampah datan tuk don
tuwas sayah lampah tanpagawe
sarêng paduka lumuh sayêkti
tan angeman pati
lampah kawulantuk

yêkti sida wong agung ngadoni
prang rame rêrêmpon
Dasamuka duk ngunus tuwêke
mèh sakêdhik badhe kula jlogi
mrih umangsah jurit
popor takêr marus

emut ingutus dhatêng ing gusti
amurung lêlakon
parandene yèn èstua tyase
mêmatèni dhatêng ing jêng gusti
tan wande kula glis
nubruk saking pungkur

kawula datan sarônta
mulat Dasamuka ing tyas anggêni
dene karya lara gandrung
dhatêng gusti kawula
mila têmah kapirangu gandrung-gandrung
panggawene Si Rawana
andhustha ring rajaputri

tan sagêd kawula miyat
ing sangête onêngira jêng gusti
saparane gandrung-gandrung
kuru ingkang sarira
tan adhahar pijêr gandrung kapirangu
Anoman dènira ngucap
ngisis siyung gigit lathi

gusti dèrèng siram-siram
kang sinandhang amung kuliting èsthi
jroning gandrung kapirangu
wong agung punaginya
besuk nyandhang jêjarit yèn mari gandrung
apan ubayaning driya
yèn panggih putri Mantili

lir sasôngka kawadaka
ing baskara risake kangjêng gusti
dènnya sangêt among gandrung
dalu pantara siyang
tan amêndha kapirangu gandrung-gandrung
Si Dasamuka kaliwat
karya jurit tyasing gusti

sang rêtna duk amiyarsa
ing ature wau Radèn Maruti
cumlêkit barêbêl kang luh
sumaput tingalira
tyase kadi rinarêmêt ajur mumur
kasok rantasing wardaya
dening wlasira miyarsi

rayi paduka Lêksmana
langkung ngajêng-ajêng dadosing jurit
age têmpuha lan satru
Si Rawana durjana
bala wre sadaya sami ngayun-ayun
aglise pitêmpuh ing prang
anggêmpura ing ajurit

dènnya kamiwêlas mulat
ing gêrahe jêng gusti angranuhi
gêng asmara gandrung-gandrung
mung paduka kacipta
tanpa sare kapirangu gandrung-gandrung
padma kesisan salaga
sinangsayèng jalanidi

mila mangkya tur kawula
sampun-sampun datanpa trêsnèng urip
rêksanên yuswa pukulun
aran sampun kantênan
lamun raka paduka sami rahayu
tan wande nagri Ngalêngka
ing têmah samodra gêtih

grêgêting bala wanara
pra dipati nêdya ngêbyuki pati
arok bônda takêr marus
lawan Rawana dhustha
saha bala kang sakêthi yuta langkung
sawurda sakirna yuta
mrih pati ngarsaning gusti

mila ing cipta kawula
datan wande Rawana nyaur pati
dene agung dosanipun
nyidra paduka rêtna
sigra putri Mantili ngandika arum
hèh Anoman tuhu sira
duta di wirutama di

tama kartining sampeka
ingsun liwat suka mirsa sirèki
kabèh-kabèh ta wartamu
usada mêndha brôngta
lah ta ênya iki aturna gustimu
cundhamanik kancing rema
pratôndha yèn saking mami

lawan surat ingsun turna
cihnaningong munang-ngunanggung brangti
dene cundhamanik iku
sasat ingsun manêmbah
lan turana gustimu aywa gung wuyung
suka anadhah-nadhaha
lan sagung bala prajurit

sêrat sampun tinampenan
wus binêkta kalawan cundhamanik
Anoman pamit wotsantun
mêsat saking ngarsanya
Dèwi Sinta Anoman suka kalangkung
dènira wus panggih lawan
kusuma putri Mantili

amrih utamaning lampah
amrih ojat nêpsune dèn turuti
nêdya karya prang pêpucuk
malumpat ing kêkaywan
ngobrak-abrik sinêmpal-sêmpal kang kayu
witnya jinêjêg rug rêbah
kêmbangan dèn orak-arik

sêmpal papal kaparapal
kêmbang-kêmbang lir udan tibèng siti
malêdug mawur katawur
sumyur ambyar sumêbar
pêtêng dhêdhêt sumêmbur lir udan lesus
pamombak-mumbuk balasah
Anoman krodha mawêrdi

gêmpur taman argasoka
Sang Anoman mêre anggêgirisi
buta kang tunggu lumayu
kagyat katrajang kidang
abusêkan manuk-manuk kèbêr kabur
burone mawur sar-saran
dityane praptèg jro puri

ing ngarsanira Rawana
ditya matur pukulun narapati
taman soka risak gêmpur
wontên palwaga pêthak
rumabasèng sakathahing kayu-kayu
kêmbang-kêmbang kang rinusak
ginêmpur dèn obrak-abrik

langkung wêgig kang wanara
mawa bajra mulêk ing tamansari
mila rug rêbah barubuh
dening palwaga pêthak
Dasamuka bramantyanirakalangkung
angatag prajuritira
sakapraboning ajurit

taman soka na wanara
patènana siji angrêrusuhi
mangkat buta satus èwu
gumêrah ting jalemprak
singanabda ambêkta parasu limpung
macakra kunta badhama
rumêbut palwaga putih

gumuruh suraking ditya
kadi gora prahara angêbêki
Anoman upaminipun
kang jaladri sudira
kinarubut ginusah ngalor angidul
tinarka buron kewala
tan wruh yèn ambêbayani

Anoman malumpat sigra
anyêmpal pang sinawatakên aglis
ditya kang samya ngarubut
mêmalu limpung kunta
amarasu pinapag sawat kawangsul
ditya kang kênèng sêsawat
kèh kêna bau manguwir

ana kang kayu candhana
gêngnya sakol panjang lurusagilig
dinaut kinarya palu
ditya kèh mati timpal
kèh karingkêl danawa gung rêmpakrêmpu
kang pêcah sirahnya parah
mêngpak lor wetan nangkêbi

ditya kèh pinala rêbah
anggêlasah kang kidul angêbyuki
pinalu kèh kapalupuh
kêna baune sêmpal
Sang Anoman sangsaya krura mangiwut
angiwa nêngên mêmêjah
amêre malumpat ngêrik

kang kilèn amangsah panggah
ditya diyu ngarubut angêbyuki
mangsah marasu malimpung
wangsul datan katampan
Sang Anoman malu ring wil akèh rêmuk
galimpangpêjah kaparah
kèh malopor utêk mili

miwah rêmêg iga gograg
kèh rumangkang pukang manguwir-uwir
kasampar limpar kasurung
ana wêtêngnya dhupak
jaja suwak ngowak-owak buta kawuk
tan kawawa kèh kaplajar
kapapas pating karêmpis

ana rêksasa duk prapta
awahana rata kalawan èsthi
wil wira parêdènyanduk
gumrah masinganabda
angarubut Anoman miyat saya sru
butêng krura liwung mangkrak
wuwuh dawa gêng ngajrihi

malumpat mring katimaha
ditya samya ngamah-amah ngêbyuki
amalu-malu malimpung
ana ditya prawira
sigra bandhêm sakêbo gênging kang watu
tibèng jaja Sang Anoman
gumadhug datan ngundhili

datan karasèng Anoman
glis ngêjlogi pinalu êndhasnèki
karingkêl mati kapalu
balasah ting salayah
sêrati lan kusir pan sami lumayu
sapatine tuwanira
ana kang sami pêpulih

rêksasa nitih turôngga
anglêpasi sanjata tan ngundhili
dèn jlogi tinampyal lampus
ana ingkang dinugang
anggêlasah kang kiwul-kiwul kêwangsul
gajah rêbah gadhing pokah
kumba pêcah koncah-kancih

mobat-mabit Sang Anoman
tangan suku tan kewran mêmatèni
myang ikunira anêkuk
nêkêk anyêndhal dhadhal
giris mulat karine mati lumayu
pating galêsar sar-saran
ana matur ing sang aji

kang marêk praptèng ngayunan
matur nêmbah dhuh gusti sang narpati
wadyanta danawa diyu
rêksasa gung palastra
gêmpur ingkang kari mawur kawur-kawur
tan môngga-môngga puliha
amungsuh palwaga putih

Rawana langkung bramantya
sigra ngatag ditya kang sura sêkti
kang tate aprang apagut
tunggul pikukuhing prang
parêng tandang ditya gung mangkat gumuruh
sangkêp sakapraboning prang
kadya trunaning udadi

akên kang gêlap goraya
bala yaksa praptèng taman soka glis
mangsah kang wil prawira nung
luhur kadya prabata
singa nabda tumamèng rok wetan kidul
lor kulon parêngmangrêmpak
gambira Sang Dayapati

sumahab parêng badhama
kang marasu malimpung gandhi piling
tan kewran panêmpuhipun
Radèn Bayutênaya
pinutêr kang saêtal wrêksakadaut
mangsah mêmalandang ditya
kang kêna kèh angêmasi

danawa saya gung prapta
mangabèhi nir baya ing ajurit
kèh sêmpal baune rampung
rampas janggane pagas
samya kêkês gumêtêr kênyaning diyu
de bangkesusun matumpa
rumaras putri Mantili

manawa Anoman pêjah
samya inêb gêdhong kang danawèstri
ditya kang agung kabujung
giris samya sasaran
kang kacandhak wurahan gêrêng angadhuh
katur mring Sang Dasamuka
wre sêkti konduring jurit

sirna larut danawa samya sasaran
ingkang kacandhak kanin
rahnya bang balabar
Anoman dangu ngantya
mungsuhe tan ana prapti
sigra rinusak
isining tamansari

sirna gêmpang sakarine kang wus rêbah
jêmbangan dèn sepaki
kêmbang-kêmbang lumrang
tibèng rahnya danawa
kadya rêramêsan gêtih
wau rêksasa
kang lumajêng mring puri

praptèng ngarsa matur mring raksasa dipa
yèn ditya tumpês tapis
kang kari sasaran
duka Prabu Rawana
putranira kang tinuding
anjênêngana
ditya kang mangsah jurit

Radèn Saksa mangsah lan ditya prawira
ingkang wadana mantri
wil tanpa wilangan
gumrah umung gurnita
ru-ara Ngalêngka puri
gurnang gong gubar
mawor lawan ditya ngrik

praptèng taman lampahira Rajaputra
Saksa lan sawadyèki
lajêng mênthang laras
Saksadewa sêsumbar
o tuwa buru ko mati
sigra lumêpas
sanjatarda côndra glis

tibèng jajanira suh pupug côndrasa
Anoman têdhak aglis
daut panggung nulya
Saksa pinalu pêcah
sirahnya sampun ngêmasi
balane bubar
wiwrin kagum anggêndring

kang kacandhak rêksasa kèh kasulayah
sira Sang Dayapati
lajêng mring sagaran
silulup dènnya siram
sayah danguning ajurit
wusnya rahadyan
wangsul mring taman malih

krura gusisakên saisining taman
parijatha wus ênting
têmah ara-ara
jro taman argasoka
wau Sang Dasamuka Ji
miyarsa sira
putra Saksa ngêmasi

tan rêkasa tandange wanara seta
mêjahi ing putra ji
bramantya yaksendra
sigra nimbali putra
kyating ngrat Radèn Indrajit
prapta sabala
miwah kaprabon jurit

praptèng ngarsaning rama Sri Dasamuka
he pagutên dèn aglis
monyèt asêmbawa
ngrabasèng taman soka
ditya wus akèh kang mati
arimu Saksa
mati tan angundhili

wusnya matag risang rajaputra tama
nêmbah Radèn Indrajit
budhal saha bala
mring taman argasoka
wuwusên Radèn Maruti
kang anèng taman
pojok kilèn dèn goni

ya ta wau putri Mantilidirêja
langkung anahên wingit
ngêning sêmadinya
mêminta jroning puja
rahayua ing ajurit
dutaning raka
dene prang dudu tandhing

wre sawiji mungsuh ditya sanagara
Trijatha ngintip-intip
prapta atur sêmbah
ibu botên kajamak
polahing prang pun Maruti
awake mundhak
wontên sawukir siwi

pira-pira danawa gêmpur rinampas
kadya ngrêrawuk pakis
ewon kang palastra
kadya jêjêg sêmôngka
dhupak êndhasing rasêksi
datanpa sesa
kumêproh ajur sami

kadya banting timun kang danawa rucah
nênggih kang barêbêgi
apan dededitya
ingkang adarbe swara
swaranira pun Maruti
ngêbêki jagad
sêsumbaring ajurit

dene wau duk anèng ngarsane uwa
cilik amênthik-mênthik
mêngko malih warna
kaya gunung anakan
mung putihe ingkang maksih
kunêng winarna
wau Sang Dayapati

datan kèndêl ngobrak-abrik kang wangunan
panyiptanirèng galih
darapon sangêta
krodhane Dasamuka
marang ing taman pribadi
ngadoni bônda-
yuda kalawan mami

kapocoka murdane Si Dasamuka
kacangkinga ring mami
nuli ingsun gawa
gustiku Dèwi Sinta
mendah si trusthaning galih
gustiku Rama-
wijaya mari agring

tan antara balanira rajaputra
panganjuring prang prapti
ngêmput taman soka
Indrajit munggèng rata
balane makêthi-kêthi
mayuta-yuta
gumuruh mangabèi

tan petungan kadya trunaning samudra
balanira Indrajit
umung kalasôngka
dwaja trang kala-kala
ibêkan ing tamansari
swaraning ditya
prawiranya Indrajit

Sang Indrajit mangawe bala kèn piyak
mangsah ratanira glis
Anoman tumingal
praptane Meganônda
Anoman mapag marani
asru sêsumbar
ngawe marang Indrajit

lah dèn enggal hèh dik kala dama dhustha
gêlah-gêlahing bumi
rêbutên ing aprang
iki Si Bayuputra
Ramawijaya sinêkti
kang duwe duta
ngadoni jayèng jurit

eling-eling kêthuhe nagri Ngalêngka
gustimu gawe brangti
marang ratuningwang
lah iya rasakêna
ingsun amalês sathithik
wong gawe susah
sun malês ing prihatin

sun balengkrah sun gêmpur pura Ngalêngka
sun gawe karang api
yèn ora nêmbaha
sira mring ratuningwang
Indrajit mênthang sira glis
gandhewa dibya
lumêpas kang jêmparing

parêng lawan bala punggawa mêmanah
krura kang ditya mantri
Anoman sudira
asrêng gambira sura
lir jawah punang jêmparing
naraca bala
krêp tibèng Sang Maruti

tanpangêne tibane maring Anoman
sagung ingkang jêmparing
suh rêmuk nèng angga-
nira Sang Bayusuta
lir udan tibèng selardi
kalis kewala
tan ana miyatani

samya krodha Indrajit punggawanira
kang kadya bagaspati
asrang parêng mangsah
ngêmbuli Bayuputra
tan kewran sira Maruti
tumpês ing ngarsa
mangsah-mangsah kabalik

kadya sarpa sardula darpa mamôngsa
tandange Sang Maruti
naut wuri ngarsa
kanan kering galasah
mangiwung butênging jurit
kagila-gila
yayah manggêmpur bumi

Bayuputra sudira dibyèng alaga
malih pandautnya glis
pinandukkên ditya
sêdhih bala rêksasa
amupuh nora pakolih
pinupuh kêna
dhas pêcah bau sêbit

ana ingkang bala ditya sagolongan
èwu makêthi-kêthi
samya angambara
umangsah saking wiyat
Anoman mirsa tumuli
ditya kang ngandhap
ingamuk kèh ngêmasi

ting balêsar nulya ditya kang ngêmbara
nututi mêdhun sami
Anoman umêsat
acukat kadi kilat
rikat kêsit kadi thathit
danawa sayah
gêmbelo bola-bali

wil tumênga winuwung ing palu papal
kang kêna kèh ngêmasi
ngrampêt parijatha
pinupuhakên sigra
ting galêmbor buta kanin
anggêro rêbah
pinurug ngrandhu gêndring

kèh palastra Indrajit punggawanira
ditya lit sirna gusis
kawus masasaran
sakarine kang pêjah
kang ngayap Radèn Indrajit
tumpês sadaya
butane magêrsari

muntab krodha butêng Arya Meganônda
mangsah ratanya gumrit
amênthang langkapnya
lumêpas kang trisula
Anoman datan gumingsir
tiniban panah
pupug tan angênèni

sigra Radèn RamaDayapati mangsah
ratanira Indrajit
pangiride singa
yaksa nubruk Anoman
malumpat sarwi nglumpati
pangirid rata
tinuwêk kanaka glis

pêjah pangiriding rata Singayaksa
Indrajit duk ningali
langkung kagawokan
iku ing saban-saban
tate patèni prajurit
kèh satru sirna
ing mangke angêmasi

tanpa sesa cinawuk ing Bayusuta
sigra amundhut malih
pangirit kuwasa
ditya bantu kèh prapta
wil prawira ingkang prapti
andêl Ngalêngka
bupati surasêkti

sigra pasang rakit gêlare sakatha
byuhanira wus dadi
prajurit prawira
rêksasa munggèng ngarsa
gumuruh parêng ngêmbuli
sangkêping gêlar
anggro mangrêbut aglis

Rajaputra Indrajit mênthang langkapnya
sanjata kang linuwih
kang anggêmpur dewa
duk aprang nèng sawarga
Endra katiban kapilis
mangkya kinarya
nanjata ring Maruti

kêna pupunira têrus kang sanjata
tumancêp tan tinarik
jêmpa-R. Indrajitpêrang R. Anoman.ring tumanggah
kinèndêlkên kewala
sigra Indrajit nusuli
sanjata naga
anggubêt ing Maruti

ula satal gêngira panjange muwah
bêbêt badanirèki
anggapit sadaya
ngringkus lan baunira
Anoman aniba ririh
ana pamrihnya
mila tan krura malih

arêp amrih parêka sapocapana
lawan sang wil narpati
wau satibanya
gumrah bala rêksasa
ting jalemprak anyêkêli
gumrah kang surak
umung manêngkêr langit

sêsêk jêjêl angrubung Sang Bayuputra
ana kang mrêp mapiling
samya ngamah-amah
tutug sapolah-polah
Anoman tan ngrasa sakit
pinalu miwah
dinugang dèn bithèni

kadya wêsi Anoman pinupuh timah
tan obah datan osik
hèh si wra candhala
matèni kèhing ditya
polahmu kuthila wêgig
dutane Rama-
wijaya ngênom-nomi

tinonton ingujar-ujar
abêngis ngiling-ilingi
iki dutaneRêgawa
tapa-tapa ing wanadri
tan tulus dènnyatèki
wiku-wikuning antêlu
lah payo ta sinudhat
inginum gêtihe nuli
apan akèh sabawane kang rêksasa

angling Arya Meganônda
hèh rêksasa dèn aririh
apa gunanta gêgila
môngsa luputa puniki
patine si wre pasthi
nanging antinên ta lamun
praptèng ngarsa narendra
kawruhana pra dipati
ingkang samya prawira angawruhana

dyan ingusung Sang Anoman
binêkta mring pôncaniti
binêktèng mêdal ngawiyat
wau pasewakan aji
jêjêl kang pra dipati
sagêgamaning prang pupuh
Sang Arya Wibisana
Prahastha Rêkyana Patih
mila prapta ing jro taman ana karya

tan dangu antaranira
praptane Radèn Indrajit
ing ngarsanira kang rama
umatur saha wotsari
punika sri bupati
wre kang ngrusak taru-taru
ing taman soka sirna
kêmbang-kêmbang dèn uruti
sru ngandika Sri Mahaprabu Ngalêngka

hèh wre apa sêdyanira
rumabasèng tamansari
liwat saking doracara
mêngko sira sun patèni
wau Sang Arya Wibi-
sana awlas duk andulu
Sang Anoman binônda
matur ing raka narpati
duh dewaji lampahna èstuning praja

nistha gêng mêjahi duta
sanadyan kuthila wêgig
yèn duta tan dadi pêjah
kang pasthi manggih pisalin
sarta ganjaran malih
kang wus têtela ing dangu
lampahe raja-raja
matur sarwi mrêbês mili
siranoman wruh solahe Wibisana

angalêm sajroning driya
wong iku atine bêcik
sugal Prabu Dasamuka
pagene mênging matèni
wadya wil akèh mati
lawan kapindhone iku
lami ngong madêg nata
ing jagad tan ana wani
si mêngkonok wani ngrusak taman ingwang

lawan duk lagine prapta
si munyuk anggawa angin
lêbur kabèh kêmbang-kêmbang
ya pagene wani-wani
nêrak kaprabon mami
gêmpal kaprawiraningsun
ya ngapa tan matia
iku pantês dèn jêjuwing
sawusnya ngling Sang Aprabu Dasamuka

sira Anoman gya mojar
tan ana tinaha bêngis
saengga ambêg sêsumbar
hèh Dasamuka Narpati
maring wre duta kêni
binônda anggung sinêndhu
tan darbe kuma-kuma
lah mara pêdhotên nuli
gunuliningsun yèn kudu mêmati sira

yèn ratu tuhu jayèng prang
amarêk sakaning bumi
môngsa na kang kaya sira
kudu-kudu mêmatèni
angaku jayèng jurit
sayêkti dora tingkahmu
dhustha bae ring jagad
rêtnèstri wisesèng aji
yèn lungguhe yèn mungsuhe kasor ing prang

èstrine minôngka tawan
dunyane jarahan pasthi
mangkono ratu wisesa
kang sinêbut jayèng jurit
narpatiku wre sêkti
Sugriwa angungsi mrêdu
Risang Ramawijaya
santa budyambêkira ring
marma mitra dadi sapati sagêsang

Sugriwa Rama wong liya
dadya cap sabaya pati
sawabe Ramawijaya
sru dibya rumêksèng bumi
karo gêng duka kingkin
prandene mêksih rahayu
mêtu dalan utama
wong agung karo wirasti
Sang Narpati Sugriwa Ramawijaya

sêktine tanpae lawan
sajêmbaring jalanidhi
bakuh ing tyas mindha rêtna
têtela ayuning bumi
yèn ing wong agung kalih
lêstari môngka pikukuh
ring rat para mudita
sasat sampêting pakarti
tan na kewuh kadya prabata Malyawan

karsa kang maring kalokan
kanisthan têtêp tan pinrih
arga rêtnane tan ketang
mung amèt utama sami
têtêp mitra sapati
saurip sabaya kewuh
karone wus prayoga
miwah ari sang winardi
sadu budya sira taruna Lêksmana

marmane sagung wanara
prawira kabèh samya sih
anglabuhi sida karya
sumungkêm ing pati urip
kèh pakolihe sami
labête pamitra tuhu
hèh Dasamuka Raja
yèn sira nêdya basuki
aywa agung krodha duwea bisanta

nêmbaha mring gustiningwang
aturna putri Mantili
lan sakèhe dunyanira
kang rêtna kang pèni-pèni
sayêkti nêmu bêcik
suka tyase gustiningsun
Risang Ramawijaya
narpatining rat sayêkti
widigdaya purosèng rat parikrma

saèstu tanpa padhèngrat
jayèng satru sura sêkti
ana panahe sajuga
mêtyu padhanirèng bumi
yèn pinanahkên juti
doracara dhustha gêmpur
mulane Si Wirodha
Karadusana ngêmasi
Si Marica Dirgabau kabèh sirna

Tathakakya jiwa lunga
miwah Sri Wanara Bali
sirnaning panah sajuga
yèn ing murka sirna ênting
yèn mulya nora pinrih
iku panahe gustiku
kang raharja rinêksa
sru darma rumêksèng bumi
sawusnya ngling sira Sang Bayutênaya

Dasamuka sru bramantya
jaja bang mawinga wêngis
muka bang gurnitèng swara
hèh hèh dhik wanara jisjis
pêksa anglêluwihi
piyangkuhmu mudha punggung
duta tan parikrama
nistha dama ambêg julig
lah ta êndi ngaku nut duta utama

yèn komrih duta utama
tanpa polah tanpatya ngling
lah iku amangap-mangap
cariwis angisin-isin
matane mondar-mandir
macicil krodhambêg pagut
lah iya kêthèk apa
têka tan pantis nèng urip
mung sêktine gustine bae ingucap

lan parikramaning jagad
apa wong Ngalêngka iki
kokarya busuk sadaya
gustimu kang sira puji
panahe amatèni
Si Wirodhabuta kumprung
miwah Karadusana
godhogan tan duwe sêkti
Si Marica buta desa tanpa ngrasa

matèni buta urakan
prandene ta sira puji
paramarta pagenea
wil tan dosa dèn patèni
liwat tan wruh ing bêcik
mati-mati sakèh diyu
tapa-tapa durcara
ru-ara bae kang pinrih
pantês kang wre angalêm wong maskinambang

