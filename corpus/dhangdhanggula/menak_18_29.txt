cinarita Menak Jayèngmurti
salamine kêkutha Kuparman
wus kaping tiga lampahe
maring Mêkah angujung
rama ibu lan angabêkti
anèng sajroning Kakbah
lawan amêmangun
astananira Muninggar
lajêng maring Basarah amangun malih
ing astana Nusirwan

lamun Wong Agung Surayèng Bumi
maring Mêkah pan balabur dinar
binagi sapraja kabèh
tuwin kang para ratu
pan sadaya sami ngurmati
ingkang ajaga Kakbah
mangkana winuwus
wong agung anèng Kuparman
duk sineba wontên sêrat tonjok prapti
saking ing Kalakodrat

Raja Salsal kang nêkani tulis
tunggul panantang ika têmbungnya
hèh Wong Agung Kuparmane
yèn ta sira satuhu
Kakungingrat apa nêkani
apa ingsun kang têka
amukul prajamu
iya sun mungsuhira prang
wus tinulak caraka sira Jêng Amir
benjang yèn sami arja

sayêktine ingsun kang nêkani
marang nagara ing Kalakodrat
pan mangkana wêwangsule
nanging antinên besuk
sêdhêng sira dandan kuthèki
ngêlar lêlarènira
muwuhi jronipun
balowarti rangkêpana
agawea Salsal kapurancang wêsi
ingsun tan wande prapta

nulya pamit dutaning Narpati
Kalakodrat sira Raja Salsal
eram umiyat prajane
Kuparman luwih agung
tan ana ingkang animbangi
kèhe kang para raja
yayah kadi têdhuh
ngêndhanu ing ôntariksa
tanpa wilis prajurit kang pra dipati
punggawa myang satriya

tan winarna laminirèng margi
duta nata Kalakodrat prapta
katur sasolah lakune
miwah gunging wadyèku
para ratu sami linuwih
ratu gêng-agêng samya
ratu bala ratu
kadya wutahing samodra
gunging bala prajurit datanpa wilis
amung nagri Kuparman

taun têrang ing ngajêng puniki
dhatêngipun prajurit Kuparman
anindaki wong agunge
tan kêni tuwan mungsuh
yèn makatên inggih pawarti
prawiraning ayuda
kabèh para ratu
aprang lêmbut aprang kasab
sami sagêd wadya Kuparman gung alit
kèh ratu môndraguna

Raja Salsal wau duk miyarsi
marang ature carakanira
mêlang ing jro wardayane
nimbali patihipun
Patih Kalkal badhe tinuding
tur uninga mring Rokam
gèning ratu agung
gagah prakosa ing yuda
sira Prabu Gulangge prakosèng jurit
sinêmbah para raja

Rajèng Kalakodrat ngandika ris
Patih Kalkal sira turna surat
marang Sang Prabu Gulangge
layang saking Mêdayun
dhingin ingkang pemut ing mami
lamun Sultan Kuparman
iya arsa mukul
prajèngong ing Kalakodrat
yèn bêdhaha lajêng mring Rokam nagari
Patih Kalkal mit sêmbah

kunêng gantya nagarèng Mêdayin
Patih Baktiyar langkung miguna
amrih bêngganga gustine
lan kang raka wong agung
tan wus manahira ki patih
tan antuk nadhah nendra
prihatin kalangkung
ketang wêwêkasing bapa
yèn tan drêngki kari suwita lan miskin
gawan kaponthal-ponthal

pan wus anglèng sumêrêp ing mangkin
mila bapane Bêstak dèn jênang
sêsukêring bumi gêdhe
rêmbag Prabu Sêmakun
Umarmaya ingkang nandangi
Prabu Sêmakun marma
mring kang rama prabu
wus sêpuh misih ginawa
maring sasar gung nêmu papa tan mari
karyane Patih Bêstak

Patih Baktiyar angingu têlik
wong sapuluh anyalêksa dinar
sabên môngsa paringane
liyane bandaripun
matang lêksa dinar wong siji
jaga wruha jajahan
ratu kang pinunjul
lan kang bisa gawe dora
kang kêkalih lurahe nama pun Joprit
Prênèt ingkang satunggal

dèn imbara ping satus saari
nora menggok dènnya gawe dora
Ki Joprit lawan Ki Prênèt
matêng ubayanipun
dènnya karya ubaya manis
pan sami kinêcêkan
winisik ing laku
binakta manjing jro pura
prapta ing jro pasadon rêkyana patih
sigra nguwik barambang

linêbonan netranira kalih
andarodos luhira kang mêdal
lajêng wus prapta ngarsane
ngandika sang aprabu
apa karya prapta anangis
Baktiyar ana paran
matur sênggruk-sênggruk
kawula miyarsa warta
inggih botên kadosa wong bêcik-bêcik
gusti sungkêm paduka

parandene wontên kang drêngkèni
anggêp tuwan winastan kumlamar
maksih miring ing batine
dene tuwan tan purun
tumut kadi para narpati
damêl kitha Kuparman
Marmaya kang matur
kalawan rayi paduka
Sang Aprabu Sêmakun arêmbag pikir
lawan pun Umarmaya

__________