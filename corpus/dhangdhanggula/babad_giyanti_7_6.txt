karsa têdhak dhatêng ing Matawis
wadyakuswa sampun ingundhangan
kasaru wau praptane
ingkang rayi anusul
Jêng Pangeran Panular nitih
kuda tundhan kewala
kang dhèrèk mung pitu
suwitane tinarima
pinaringan busana lawan turanggi
gya budhal mring Mataram

wontên kalih èwu kang turanggi
Adipati Pugêr kang rumêksa
Sukawati wêwêngkone
kanthi catur tumênggung
liyanipun para bupati
mantri ngabèi dêmang
andhèrèk sadarum
balabar ngèbêki marga
Kangjêng Gusti Adipati Sukawati
praptane ing Masaran

gya utusan mring Sêmbuyan wukir
dhawuh Pangran Amangkunagara
lamun arsa têdhak mangke
dhatêng nagri Matarum
pangran sawusira nampèni
duta laju budhalan
andhingini laku
anjujur ngilèn kewala
Pangran Mangkudiningrat Suryanagari
kinèn seba Masaran

tata sesugun saurut margi
Mangkudiningrat Suryanagara
wusnya sangkêp pangruktine
sowan ing ngarsa tundhuk
ngaras pada dinangu sami
satingkahing ayuda
sami aturipun
duk aprang anèng Mamênang
wus ginalur purwa madya amêkasi
suka kangjêng pangeran

nèng Masaran rêrêm kalih ratri
nulya budhal dhatêng ing Mataram
gumuruh wadyabalane
wau ta lampahipun
Pangran Arya Mangkunagari
jujur wukir kewala
Magiri jogipun
sapraptanira Ngayogya
Dyan Tumênggung Jawinata dèn dhawuhi
yèn kang rama mèh prapta

abusêkan sagung wong Matawis
Jawinata kinèn amapaga
saênggone kapêthuke
budhal sawadyanipun
baris Lengkong sami kinêrig
suta myang pêpulunan
binêkta amêthuk
sèwu nêmatus turôngga
wus kapêthuk Jêng Pangeran Sukawati
anèng ing Parambanan

gurawalan dènira ngabêkti
sarwi karuna Jayawinata
dalah suta pulunane
nangis pating salênggruk
langkung trustha duk aningali
Jêng Pangran Sukawatya
maring wong Matarum
santanane Jawinata
tuhu katon êbèrbudi kaduk wani
sêmbada warnanira

lajêng dinangu winiji-wiji
suta lawan pêpulunanira
nak-sanak lan misanane
andikanira arum
jêng pangeran ing Sukawati
maring Jayawinata
besan kramanipun
hèh Jayawinata sira
ingsun ajak sapati urip lan mami
anêbus tanah Jawa

Jayawinata umatur nangis
adhuh gusti pun Jayawinata
kang dadosa têtawure
saanak putu ulun
anglabuhi bêbantu jurit
pangran suka miyarsa
antêping tumênggung
saksana ngaturan budhal
Dyan Tumênggung Suryanagara kang dhingin
lawan Mangkudiningrat

sapraptane sawetaning nagri
ingurmatan prajurit kapalan
myang dharat dhêndhêng barise
ngêngurung pinggir dlanggung
Pangran Arya Mangkunagari
ingkang nindhihi wadya
carabalèn umyung
kodhokngorèk munya ngangkang
angêrangin pradôngga kang urut margi
drèl maryêm myang sanjata

asauran gêtêr-magêtêri
katon untaping wadya Mataram
asri tinon busanane
pangeran wus atundhuk
ngaras pada sarwi ngaturi
kang raka umanjinga
myang sawadyanipun
jro baluwarti Ngayogya
Pangran Mangkunagara makuwon jawi
lèr ngalun-alun mernah

rawuh lajêng lênggah ing pandhapi
pra bupati ngandikan sadaya
ingajak sarêng dhahare
suka bujana nginum
jêng pangeran ing Sukawati
jroning tyas analôngsa
nênggak waspanipun
saking dahat tan anyana
lamun antuk rahmating Hyang Kang Linuwih
ngrêda balane lêksan

wus bubaran amakuwon sami
cinarita ing sarawuhira
pangran nèng Mataram mangke
wadyane wêwah agung
punggawane apêkik-pêkik
sangkêp sarwa sêmbada
tan kuciwèng sêmu
pangran wus kadya narendra
nanging dèrèng anêdya jumênêng aji
sanadyan wus samêkta

kang kaèsthi ing siyang lan ratri
amung kaprawiraning ayuda
kang munjuli sêsamane
kathahing wadyanipun
duk punika sampun nyamèni
lan kang raka sang nata
myang punggawanipun
warata asugih bala
busanendah prabot kapraboning jurit
abra maneka warna

nuju ing ari Rêspati Manis
jêng pangeran miyos sinewaka
ing wadya punggawa andhèr
pra agung munggèng ngayun
jêng pangeran ngandika aris
kulup ing mêngko sira
sun paringi juluk
Dipati Mangkunagara
senapati paprangan panata baris
lêlanadikarèng rat

Jayawinata ingsun paringi
nama Adipati Jayaningrat
suta lawan pulunane
katêlu ingsun pundhut
ingsun junjung pangkat bupati
pulunan Puspajaya
sun paringi juluk
Tumênggung Sujanapura
sutanira Sêcawijaya Ngabèi
lan Si Ônggawijaya

Sêcawijaya sun paringi nami
Radyan Tumênggung Jayanagara
anadene ta adhine
Hônggawijaya iku
ingsun ganjar nama ing mangkin
Tumênggung Jawinata
kaya ramanipun
dene lelungguhe padha
sèwu limang atus bupati sawiji
sawah Mataram jaba

lawan ingsun mundhut sawah malih
urut Baligo ing pinggir marga
amung kang rongèwu bae
ingsun paringkên iku
maring adhi Suryanagari
lan sakarênaningwang
sun paringi juluk
Dipati Suryanagara
lêlungguhe rongèwu sawah Matawis
dene lungguhe lama

sèwu limang atus ingkang sabin
sun paringkên adhi mas Panular
lan ingsun êlih namane
ingsun paringi juluk
Pangran Mangkukusuma mangkin
lan Si Samadipura
arane sun pundhut
ingsun êlih kaarana
Dyan Tumênggung Wiradigda lawan malih
ya Si Sutadipura

namanira mêngko ingsun êlih
aran Dyan Tumênggung Môndaraka
bupati ing katêlune
dadia kanthinipun
anunggala pakaryèng jurit
lan Bupati Mataram
ngarêpêna Kêdhu
dèn golong gêlêng ing rêmbag
punggawa tri kang saking ing Sukawati
ingkang môngka manggala

adhi Dipati Suryanagari
ngêpunga lan Dipati Janingrat
sabarang ing rèh rêmbuge
lawan malihe kulup
Jayaningrat sutane èstri
sun pundhut adhaupa
antuk putraningsun
Dyan Mas Êntho ing samangkya
ingsun junjung nama Pangeran Dipati
Anom Nagri Mataram

Pangran Dipati Mangkunagari
undhang-undhang mring kang asumewa
padha angèstokna mangke
mring sagung kang jinunjung
pra bupati asaur pêksi
mangkana wus luwaran
gya pangeran kondur
prapta dalêm pasanggrahan
dhahar sarêng lan sagunge pra bupati
samya dhatêngkên suka

gantya cinatur nagri pasisir
twan guprenur myang gurnadur jendral
samya miarsa wartane
yèn mêngsah angêndhanu
Pangran Arya Amangkubumi
wus ngancik ing Mataram
wong Jawa sumuyut
ngrêda dadra ngômbra-ômbra
wuwuh imbuh agung lêksan ingkang baris
nging dèrèng madêg nata

tuwan guprênur utusan malih
kang ingutus Radyan Endranata
lan Sarayuda kanthine
Patih Samarang iku
katigane Pangeran Wijil
Pangran Mangkunagara
duta jujugipun
sangsaya ngungun tumingal
Endranata mulat gunge wong Matawis
tinon kadya samodra

prapta pukul sanga ingkang wanci
pinaringkên mring Kudanawarsa
dèn prênah ing pakuwone
salèring alun-alun
Danawarsa duk amanggihi
sinjange parangrusak
songkok bludru wungu
apaningsêt cindhe kêmbang
kadi Bambang Swatama amagut jurit
apracôndha dahana

wadyanira satus kang sumiwi
palawungane Kudanawarsa
wontên rongatus karbine
bainèt wontên satus
bêstrongipun sawidak kalih
waos cêmêng lan benang
wontên tigang atus
bung ampel lan tumpêr ingas
lan talêmpak cêmêng ingkang ginarindim
kancana kawan dasa

Danawarsa duk praptaning tami
angidhuni sakidul pandhapa
angrapèpèh pamêthukte
Aryendranata dulu
micarèng tyas patut wong iki
kaya Bambang Swatama
gagah tur abagus
sawusnya tata alênggah
Danawarsa ngabêkti Pangeran Wijil
lajêng mring Endranata

Aryendranata kagyat ing galih
mung nampènisalaman amêksa
Danawarsa pangujunge
sawusnya sami lungguh
Endranata agung anglirik
mijil sugatèng wedang
panakawan sêlur
naracak pêndhoke êmas
sabuk cindhe kathah ingkang bêbêt kêling
polos myang supiturang

Kudanawarsa umatur aris
maring Radyan Arya Endranata
paduka punapa supe
dhatêng ing raga ulun
Endranata kagyat ningali
sarwi mangsuli sabda
tuhu datan emut
nauri Kudanawarsa
pan kawula punika abdine lami
wayah paduka pangran

inggih pun Wiradiwôngsa nguni
Arya Endranata kagyat jôla
marêpêki ngrangkul age
dhuh nyawa putraningsun
tan ngrêmpêlu lan nora ngimpi
sira Wiradiwôngsa
ing panduganingsun
putra santana Madura
lamun ora pranakan ing Surawèsthi
gagah bagus warnanta

dene têka bisa anglakoni
Wiradiwôngsa nora kayaa
samene kadadeane
Kudanawarsa matur
inggih brêkat paduka ugi
lan malih inggih darma
nglampahi pituduh
kang mratikêlakên lampah
sabarang rèh ri paduka Dyan Dipati
Pugêr gih Martapura

mangke sampun kalampahan yêkti
samya miturut satuturira
têka samantên dadose
amung paitan purun
lan paitan wani ngêmasi
ngandêl-kumandêl pasrah
mring Hyang Mahaluhur
ing mangke gusti kawula
Jêng Pangeran Adipati Sukawati
ing pramuka jayèngrat

sugih wadyabala êmas picis
sami lan kang raka sri narendra
malah inggih watawise
akathah kaotipun
mênggah arta sugih kang rayi
wadya wahana kuda
langkung gangsal èwu
andêle wong jro kewala
kalih èwu kawan atus kang pinilih
kawan atus punika

ingkang pasthi binêkta ngêmasi
bupatine sampun kalih dasa
nigang atus prajurite
Aryendranata ngungun
yèn mangkono gustimu iki
duwe bala salêksa
Danawarsa matur
sayêkti langkung salêksa
wayah tuwan kewala lamun kinêrig
wus langkung pitung nambang

wusnya Endranata amangsuli
datan krama mring Kudanawarsa
pan lajêng kinulub bae
Danawarsa Tumênggung
suka anrus ing lair batin
tamu ngaturan siram
pinrênahkên sampun
langgare Kudanawarsa
apan botên sinowanakên tumuli
angantos tigang dina

enjing wontên dhawuh angundhangi
kèndêl asar sagunging bupatya
ngandikan saprajurite
ajar prang ngalun-alun
asikêpa kaprabon jurit
lor ngalun-alun wana
tarataban ngriku
ara-arane ajêmbar
lêlongkange papan ingkang dèn pondhoki
kinarya gêgulang prang

Danawarsa kancanira prapti
para tumênggung Mangkunagaran
samantri myang prajurite
Kudanawarsa matur
kula mugi tuwan alimi
dintên ajar-ajaran
sayêktine prêlu
sapalih prajurit kula
kang umiring sapalih jagi ing ngriki
têtindhih pêpulunan

inggih Jayasimpangan Ngabèi
rumêksaa dhatêng ing paduka
nyaosi barang karsane
wit saking dhawuhipun
kangjêng gusti dintên puniki
gêgulang campuhing prang
dene rekanipun
bêndara kula pangeran
sabalane kanthi Dipati Matawis
dalah wadya santana

miwah ingkang pra mantri pinilih
gêlêng-gumolong sapabarisan
kang minôngka Kumpênine
dene ta mêngsahipun
pra bupati ing Sukawati
lawan Mataram tiga
senapatinipun
Dipati Suryanagara
banderane sagung bupati nyasupit
tuwin wontên sakawan

Danawarsa lajêng pangkat baris
Pangran Dipati Mangkunagara
ingkang dadi Sakèbêre
ing baris pondhok kumpul
têtêl atap têtêp apipit
kilèn lun-alun gènnya
tinon kadi mêndhung
Radèn Arya Endranata
sarewange ningali angintip-intip
ngungun myat kèhing janma

apan sami sinaosan kursi
dene Ngabèi Jayasimpangan
amrih jênak pandulune
wau ta ingkang mungsuh
barisira sampun miranti
ingkang manggèn panjawat
kanan kerinipun
pra bupati Sukawatya
sawadyane dene ingkang andhadhani
senapatining yuda

Radyan Dipati Suryanagari
ngagêm songkok baludru rinenda
panji-panji lancingane
cindhe paningsêtipun
nyampingira boja cêlari
rasukan karatean
katri dhuwungipun
winangking miwah inganggar
nitih kuda pancal sinongsongan putih
kadya Ratu Ngawôngga

samya songsongan para bupati
ngajêngakên senapatinira
ngêntosi dhawuh campuhe
wau kang munggèng panggung
jêng pangeran ing Sukawati
mriksa cacahing wadya
kilèn alun-alun
ingkang dharat tigang lêksa
tigang èwu kawan èwu kang turanggi
mariyêm kawan wêlas

kalantaka kawan dasa kalih
baris wetan lun-alun winarna
duk winilis ing cacahe
kapalan pitung èwu
kawan atus sawidak kalih
katur sagunging cacah
wau wong dêdulu
jalwèstri lir garêbêgan
sabên dina ajar kathah tiyang prapti
wong desa pagunungan

sigra dhawuh campuhing ajurit
Radyan Dipati Suryanagara
aba sarêng ing angsahe
pangawat têngênipun
Janapura Jayanagari
sawadyane turôngga
atêngara umung
kêndhang gong bêndhe wurahan
sarêng surak acampuh bêdhil-binêdhil
nusup pangawat kiwa

kang nindhihi bupati kêkalih
Jayadirja lan Ranadiningrat
sarêng giyak panêmpuhe
baris kilèn gya nambur
barung slomprèt bêndhe tinitir
samya surak sauran
carabalèn umyung
kodhokngorèk munya ngangkang
maryêm kalantaka bêdhil sarêng muni
lir pendah arga gugrag

pindha amuk angungkih tan kongkih
aprang kuda anêsêg anunjang
dharat agagah tangguhe
lontaka maryêm agung
kadya gêlap lor kidul muni
kukus lir ampak-ampak
kagulung ing mêndhung
sakala pêtêng limêngan
datan antuk corok prajurit turanggi
mangsah angangah-angah

suka samya ingkang nêningali
tangkêp kadya aprang têtêmênan
wus dangu rukêt perange
lajêng ngundhangan mundur
samya kèndêl obat winilis
kang kalong prang turôngga
tigang lêksa patrum
mariyêm lan kalantaka
satus kati wau ta prapta anggili
jodhang êtong gotongan

Endranata mitênggêng ningali
satus eram pirang èwu eram
Jasimpangan tinanya ge
apa ta sabênipun
pêndhak Rêbo ajaring jurit
matur kang tinakonan
sampun adatipun
sabên ajar prang turôngga
tigang lêksa patrum têrkadhangan luwih
mangke yèn aprang dharat

kawan têngah lêksa patrum ênting
punika tong anggili gotongan
mangke prang dharat kanggene
jodhangan isinipun
pan sêmôngka minôngka paring
sagung mantri punggawa
Endranata muwus
kang payung putih nèng wetan
pangran sapa kang tinanya anauri
inggih dede pangeran

pan punika tungguling bupati
Radyan Dipati Suryanagara
pun Suwandi kala lare
bagus prawirèng punjul
mila sangêt dipun kasihi
wus ingakên santana
kalangkung dèn ugung
Dipati Suryanagara
Radèn Arya Endranata duk miyarsi
ngungun sarwi ngandika

katon dahat awuwuh asigit
Si Suwandi dadi wong Mataram
sêmbada solahbawane
lawan busananipun
pan sumlamar lan para gusti
pangran putra narendra
amor nora kantun
Jasimpangan aturira
lênggahipun Suwandi sabin Matawis
kalih èwu andurma

wadya dharat dhinawuhan ajar ing prang
sigra Suryanagari
anêmbang têngara
bêndhe agêng sadasa
kalih dasa ingkang alit
gong bèri gôngsa
salawe agêng alit

tamburira cacahe salawe êprah
sarêng munya tinitir
swara sru wurahan
barung swarane janma
giyak surak wanti-wanti
kadya ampuhan
barung udan sêmèni

wadya dharat akukuk parêng umangsah
senapati ngawaki
dadya rêbut papan
pangawak keri kanan
bupatine angawaki
abêbêdhilan
rame rok silih ungkih

ingkang pindha Walônda êdrèle munya
mariyêm anauri
kukusing sandawa
kadi blêdug katiga
ampak-ampak anampêki
mungsuh angidak
nusup kukusing bêdhil

bingung liwung kuwur dene kamomoran
kang apindha Kumpêni
drèle kalantaka
sungsun mariyêmira
pangrasane kang miyarsi
kadya ngrubuhna
wukir gêng ing Mêrapi

senapati Dipati Suryanagara
lan sagung pra bupati
wuru prang anunjang
samya narik curiga
ting jalêrit wong ningali
nunjang anepang
angidak angangkahi

wusnya dangu tinêtêgan unduring prang
sarêng unduring kalih
dhadhal kang pangawat
kacaryan kang umiyat
Aryendranata lingnyaris
punjuling jagad
Pangeran Mangkubumi

pan wus kadya prabawane naradipa
tuhu lananging bumi
wau kacarita
milanipun pangeran
dèrèng karsa amanggihi
dutèng Samarang
dene sawêg nimbali

Adipati Pugêr Benggol Sukawatya
inganti antara ri
bubaring ajar prang
Pugêr praptèng Prambanan
wadyanira kang umiring
wahana kuda
sèwu kapara luwih

sang dipati dalu nglampahkên caraka
dhatêng nagri Matawis
jujug pondhokira
Rôngga Wirasantika
aminta kirim prajurit
wahana kuda
sèwu lumayu wêngi

asamêkta Mas Rôngga Wirasantika
lawan Suryanagari
myang para bupatya
urunan kirim bala
samya wahana turanggi
sikêp gêgaman
bandera warni-warni

mangkat dalu mêthuk marang Parambanan
praptane wus kapanggih
lan Pugêr Dipatya
enjing sigra budhalan
kalih èwu kang turanggi
banderanira
angalih dasa sisih

wadyanira ingkang dharat kalih nambang
gunggunge ingkang baris
dados kawan nambang
tamburipun nêmbêlas
saking gêndhunge dipati
dutèng Samarang
dimèn gawoking ati

kang amêthuk Tumênggung Jayawinata
Wiranata akanthi
Suramangunjaya
miwah Suradigdaya
enjing Kudanawarsa ngling
mring tamunira
rayi paduka prapti

Adipati Pugêr punika kang wadya
praptèng lun-alun gili
mêdhun sing turôngga
duta Samarang miyat
prajurit kang munggèng ngarsi
kang kêkapalan
sèwu dhomas watawis

Danawarsa matur lah inggih punika
balane sang dipati
kalih èwu dharat
kalih èwu turôngga
kodhokngorèk gông saruni
pradôngga miwah
carabalèn nèng wuri

gèdhèg-gèdhèg ngungun Arya Endranata
setanên wong puniki
hèh Kudanawarsa
ramakmu Si Paridan
têka dinulur Hyang Widhi
apa ta baya
ngèlmune bêlis iki

anèng wuri titihane tandhu lawan
ginarbêg magêrsari
satus tumbak benang
angangge gêrandim mas
ampilan nèng ngarsa sami
myang kering kanan
brasinang busana sri

arasukan sêsêling kêthu bathokan
sarwi anganggar godhing
tan nganggo dhuwungan
nyamping sarung samboja
jêjenggotira pinidih
tênaganira
lir dhaènge wong Bugis

pan sarakit sisih ampilan canela
kang sami ngampil-ampil
sami ngangge jangkang
wangun panjang cêrapang
endhong suwasa rong rakit
sinêling êmas
miwah gandhewa kalih

gandhewane ingaranan Baleragas
êmas sinilih asih
Pugêr jujugira
pondhok Mangkunagaran
Pangeran Mangkunagari
mêthuk ing lawang
kumrutug kang ngurmati

pra bupati wus aglar sakenjing mila
miwah kang para mantri
myang para santana
pêpak samya kêmpalan
pangeran arsa manggihi
têtamunira
dutanipun Kumpêni

Adipati Pugêr sawusira prapta
pangeran gya nimbali
mring Kudanawarsa
ngirid dutèng Walônda
Endranata Pangran Wijil
panggenanira
ing wetan dèn saosi

sakidule lênggahe Pugêr Dipatya
dyan dipati anunggil
saklasa kalawan
Pangran Mangkunagara
duk prapta Pangeran Wijil
pangeran têdhak
kurmat angacarani

lah kiyai sami lajênga kewala
Pangran Mangkunagari
lan Wijil salaman
nulya Pugêr Dipatya
sawusnya sagung bupati
kinèn ngujunga
dhatêng Pangeran Wijil

Endranata ngungun mulat pra bupatya
samya sigit awingit
têpsila susila
cahya abang sumringah
sinawang langkung rêspati
kasor prabawa
pra bupati nagari

Pangran Mangkunagara alon ngandika
kadipundi puniki
têka tanpa wêkas
karêpe si Walônda
wira-wiri dèn kongkoni
jêr wus kaliwat
panulunging Kumpêni

Endranata umatur marang pangeran
dhuh anggèr salamnèki
ibu jêngandika
lan malih kintun dhêsthar
parangrusak alit-alit
lan sêmukirang
gène nyêrat pribadi

lan paningsêt pêlangi têpèn sakêbar
pangran ngandika aris
ibu karaharjan
kraos wontên Samarang
Aryendranata turnyaris
inggih raharja
Pugêr lajêng nambungi

sira iku Endranata lakunira
mundhak kakèhan sikil
sira kilap apa
dhingin duk anèng wana
prandene sira aturi
gusti tan arsa
iya ta mêngko malih

wus kakiyuk papusêre tanah Jawa
ewon lêksan kang abdi
kayapa karsaa
mungguh pangêpukira
Aryendranata nauri
jênênging tuwa
môngsa mundura mami

ginagêtak sinêntak masa maria
wong tuwa amrih bêcik
lali luput ala
bubuhane wong tuwa
nora nganggo wêdi isin
sapa kang nacad
liya kadang pribadi

gêmah rusak sapa rowange ngrasakna
mungguh nagara Jawi
yèn ora lan kadang
kapriye mungguh sira
sun iki sira arani
jêlèhi mata
ambosêni kêkirik

iya bênêr sabarang pangucapira
sayêkti sisip mami
mung apuranira
luputing kuna-kuna
ing jamane môngsa lali
ing mêngko iya
anggêpên jaman eling

Adipati Pugêr alon saurira
rusuh dadine iki
asru angandika
Pangran Mangkunagara
marang sagung pra bupati
tandhinge apa
apa bae pa apit

lamun bae padha milu ngêndi sira
gumrêng ture bupati
tumut sawung kula
pyambak ki sang dipatya
dadya tan ana ngiloni
Aryendranata
pangran ngandika malih

olèh têmêng tandhing padha jago kawak
padhaa dene kalih
nanging kari gabah
gabahe wong Samarang
gula batu tèh cangkuwih
paman dipatya
gabah dhangkèling kunci

bokmanawa padha sêru gitikira
kari pêdhêse yêkti
pêdhês man dipatya
palangkringane sela
Aryendranata nauri
botên bêndara
pun paman adipati

duk Jakawal kula inggih sampun kalah
sampun karoban tandhing
ing Jakawal wana
ing Samawis nagara
pamère tiyang Samawis
dados badinan
wontên ing Sukawati

Adipati Pugêr alon wuwusira
Endranata sirèki
sabênêring lampah
nora gêlem tinuta
yèn ora gawa lih-olih
êndhas nèng ancak
êndhase patih kalih

dhase Sindurêja dhase Pringgalaya
dhase Gupnur Samawis
iku bokmanawa
yèn ora mangkonoa
nora duwe ujar kalih
wong wis tinêmah
tiba alara pati

nora merang mênang ngukup kalah ilang
pan uwis dèn lakoni
mêngko mindho sira
ngipuk mêmanas driya
dadak kêthimak-kêthimik
tikus angarah
arsa ambadhog kucing

wong wus nora dèn karsakakên amêksa
dadine wong kumaki
gumagah gumisa
wong wus wêruh têtela
lamun dhangkèl Sukawati
wus anêmpuh byat
tan bisa amindhoni

samya suka gumujêng kang pra bupati
pangeran ngandikaris
suwawi aseba
paman Pugêr kalawan
kabèh kang para bupati
ngirid caraka
ingkang saking Samawis

sarêng budhal sing pondhok Mangkunagaran
gumrêdêg pra bupati
praptanira sowan
canthèl atur ngandikan
Pangeran Mangkunagari
lawan Dipatya
Pugêr ngandikan sami

katigane Adipati Jayaningrat
myang sagung pra bupati
pangran atur sêmbah
paran karsa paduka
Jêng Pangeran Sukawati
alon ngandika
iya undangên aglis

ngarah apa kulup ingsun nêmonana
ingsun tan sônggarunggi
awit praptanira
sêdyane amrih arja
tuluse kang bumi-bumi
yèn tinurutan
cupêt pakaryèng jurit

dadya kêdhik kaluhurane wong Jawa
nora tabêt kang jurit
iku karsaningwang
kulup Mangkunagara
dèn padha eling nglakoni
sakuwat-kuwat
môngka ngulihkên aji

nêmbah matur Dipati Mangkunagara
lamun makatên inggih
nuntên tinimbalan
Dyan Arya Endranata
pangeran mêdal pribadi
sapraptanira
srimanganti dhawuhi

lah suwawi paman Wijil ingandikan
kêkalih lan pun kaki
mung ingkang satunggal
pêpatih ing Samarang
dimène kantun nèng jawi
kanthi bupatya
papat ingkang manggihi

paman Rôngga kalayan Suryanagara
Janapura sirèki
myang Kudanawarsa
kapat samya ngandikan
sigra sarêngan lumaris
praptèng ngayunan
amung Pangeran Wijil

ingkang sinaosan kursi pan satata
Endranata alinggih
nunggil pra bupatya
Dipati Jayaningrat
Pangeran Mangkunagari
lênggah anunggal
Pugêr Suryanagari

wusnya tata lênggah katur punang surat
mring Pangran Sukawati
sêrat gya binuka
sinuksmèng ing wardaya
mangkana wuryaning tulis
pèngêt kang sêrat
kanthi puja basuki

ingkang mijil saking sukcining warnaya
sing mitranta kang asih
Gupêrnur Samarang
Baron Hondhorêp ingkang
amisesa ambawani
pasisir Jawa
bang êlèr wetan sami

waranane para rad pêni India
kang agung ambawani
tah talatahira
bawah angin sadaya
prakosa prawirèng jurit
abandhu bôndha
sih marma mring sêsami

kaatura ing mitranta kang sumbaga
wong agung ing Matawis
kang bêk martotama
musthikaning rat Jawa
ingkang asêsilih nami
Kangjêng Pangeran
Dipati Sukawati

senapati ing prang pramuka jayèngrat
wiyosipun Kumpêni
umatur pratela
mung amamrih raharja
kalamun panudyèng galih
pangran ngaturan
kondur dhatêng nagari

ingkang raka Sri Bupati Surakarta
ing mangke wus marêngi
pasrah ingkang praja
paduka jumênênga
Prabu Anom Senapati
sakarsanira
kèhe kang lênggah siti

nadyan nyuwun sapalih anggêre tunggal
Kumpêni anjurungi
karsane narendra
mupakat kang pirêmbag
lan sagung para radpêni
têtapak asta
tanah Jawi pinalih

sawusira winaos kang punang surat
sêrat nguncalkên aglis
marang ingkang putra
Pangran Mangkunagara
winaca sinuksmèng galih
mèsêm pangeran
anêmbah matur aris

langkung sae paduka yèn ngarsakêna
ing rèh pating kacimih
punapa ing kina
pan botên sapunika
mila anyênyakit galih
alon ngandika
Jêng Pangran Sukawati

inggih adhi dika makuwon ing benjang
sêrat kula angsuli
miwah sira Arya
Endranata mêtua
dene ta ing karsa mami
tan bangkit owah
wuwus kang wus kawijil

Pangran Wijil Endranata samya mêdal
makuwon gone lami
anèng wismanira
Tumênggung Danawarsa
mung ngantos sadalu malih
enjing sinungan
sul-angsul karya kingkin

surate Gupnur Samawis
samana wus ingangsulan
dutane sinung pasangon
anyatus duta katrinya
Pangeran Sukawatya
kintun dhatêng kangbok Ayu
Kangjêng Ratu Madurêtna

lawon alus ing Matawis
patbêlas kodhi kang wiyar
kang ciyut samya cacahe
myang pèni-pèni Mataram
susuh dhèndhèng menjangan
dadya kalih bêlah pikul
twan gupêrnur kinintunan

dhèndhèng mênjangan akanthi
sarang burung myang wowohan
sèkêt gotongan cacahe
budhal saking ing Mataram
dutanipun Walônda
ing marga datan winuwus
praptane nagri Samarang

surat ingaturkên aglis
tinampan ing juru basa
winaca katur artine
gupnur dahat dènnya eram
sèwu nora anduga
kukuh bakuhe tan keguh
nora pisan nganggo mêmbat

cinatur para bupati
pasisir êlèr myang wetan
wus asayuk ing sêdyane
samya atur kapênêdan
ing Pangran Sukawatya
nanging sinamun ing laku
mamrih aja kawistara

môngka tôndha têluk batin
atur busana myang arta
kang nglangkungi sêsamine
mung Bupati Surabaya
lan bupati ing Tuban
Sasranagara Tumênggung
Sawunggaling Dipasana

angaturakên prajurit
sinuwurkên lamun minggat
Jawa pitung dasa kèhe
Bugisipun pitung dasa
samya wahana kuda
Kapitan Bugis Sêmangun
lawan Kapitan Juwana

prajurit ing Surawèsthi
Pulangrêsmi tindhihira
prajurit Tuban tindhihe
anama Jayèngranginan
samya lêrês santana
brasinang busananipun
jangkêp sikêping ayuda

wusnya bidhal kang prajurit
têlik sigratur uninga
tuwan gupêrnur nulya ge
utusan mring Surabaya
miwah dhatêng ingTuban
amikut bupati têlu
linajêngkên mancal layar

binucal Selông nagari
prasamya datan anyana
bupati ing katigane
wau ta malih kocapa
kang wontên ing Mataram
kang tan pêgat amêmangun
anata prajuritira

miwah sagunge bupati
kang môngka manggalaning prang
pinilih kang pambêkane
santosa wantêr ing yuda
jêng pangran dèrèng karsa
ingaturan madêg ratu
mring sagung punggawanira

malah arsa wangsul malih
têdhak dhatêng Sukawatya
mawi mangidul lampahe
angampiri ing Sêmbuyan
rayi ingkang ngucira
tinêdhakan karsanipun
darapon purun panggiha

Dipati Pugêr tinuding
lan Tumenggung Jayadirja
anênggêl ngambah mangalèr
mêdal Piji Wanakarta
kinèn ngêlar jajahan
kang dhèrèk mring Wukirkidul
Dipati Suryanagara

mung wangsul Sêmbuyan wukir
dene kang têngga Mataram
Pangeran Dipati Anom
rinêksa ing maratuwa
Dipati Jayaningrat
kalawan para tumênggung
kadang kadeyan Mataram

pra Bupati Sukawati
kang tinilar ing Mataram
katiga senapatine
wong pinilih pitung dasa
sangkêp kapraboning prang
têtindhihe mantri pitu
rumêksa pangran dipatya

Pugêr budhal ngrumiyini
lan Tumênggung Jayadirja
lampahe nênggêl mangalèr
nurut margi gêng kewala
anjog ing Wanakarta
menggok ngilèn akêkuwu
anèng dhusun Kadirêja

sira Pugêr Adipati
Dyan Tumênggung Jayadirja
ngirupi wong desa kabèh
kang tumut bumi Samarang
anut datan suwala
mangsuli ingkang kawuwus
Jêng Pangeran Sukawatya

kang anèng nagri Matawis
budhalan saking Ngayogya
Magiri ngetan lampahe
Pangeran Mangkudiningrat
lawan Suryanagara
ingkang dhèrèk têdhakipun
de Pangran Mangkunagara

mêdal saêlèring wukir
lan Rôngga Wirasantika
katri Pangran Arya Pamot
anjog ing Laroh aminggah
wau Kangjêng Pangeran
Sukawati têdhakipun
Suryanagara nèng ngarsa

wadyane mung sawatawis
ingkang wahana turôngga
mung kalih bêlah cacahe
tiga bêlah ingkang dharat
waos cêmêng lan benang
lampahe tansah sinêrung
ngantos têbih lan pangeran

ciptane agea panggih
awani takêr ludira
sêbah dènnya myarsakake
dene karsane tan kaprah
môngka Suryanagara
kalêbêt santananipun
saking ibu lêrês misan

marma Radyan Adipati
Suwandi Suryanagara
tyasira kadya binrongot
ngajap nuli kapanggiha
lan Pangran Buminata
arsa tinumbuk kagapyuk
amrih cupêting pocapan

mila anginthar-angênthir
agung dènnya misah lampah
kadhang mung bala salawe
kadhang bêkta kawan dasa
amrih sagêd manggiha
nanging sabên dhawah suwung
Pangran Buminata nilap

Jêng Pangeran Sukawati
sawadyane masih têbah
kang manganjuri lampahe
Dipati Suryanagara
wus prapta ing Sêmbuyan
ngosak-asik Gunungkidul
ngubrês Sultan Buminata

nanging tan sagêd kapanggih
jêng sultan nilap umpêtan
cinatur kang mêdal êlèr
Pangeran Mangkunagara
Rôngga Wirasantika
lan Pangeran Pamot sampun
prapta ing dhusun Sêmbuyan

Sultan Dhandhun Martèngsari
wus ngalih gènnya umpêtan
dadya mung panggih barise
Dipati Suryanagara
pangeran angandika
paman kula dahat ngungun
tyas kula botên sakeca

mênèk paman kang nyalênthik
panilape paman sultan
myang paman Singasarine
jêr paman sanake misan
matur Suryanagara
anggèr kang akèn lumayu
jer anggèr putra ponakan

pangeran gumujêng bêlik
suka gumêr kang miyarsa
dènira poyok-pinoyok
wau Pangran Buminata
gêblas dhatêng Pacitan
maring Sumbêr Nglorog Pagul
anjog tanah Pranaraga

nglampahkên dutatur uning
Sri Bupati Surakarta
sagah arsa nyirnakake
kang raka ing Sukawatya
mung minta bantu bala
nanging datan pinaèlu
kathah wong agung kang ngina

myang Oprup Gupnur Samawis
nora nana kang anggêga
maring pangeran ujare
sanggupe awani lawan
kang raka Sukawatya
dalah lare anggêguyu
asanggup nora sêmbada

anyumbari Mangkubumi
lan Suwandi bae kalah
punggawa Kamangkubumèn
iya dèn ijèn kewala
mendah loro têlua
dudu ranggane kang magut
lawan dudu Jayadirja

mantri bae akèh wani
angêbut ro miwah tiga
para mantri Mangkubumèn
akèh ngajap tinandhingna
lan Pangran Buminata
Ki Dêmang Sokajêngkilung
lan Dêmang Gongganggalungan

lawan Dêmang Gondhangrawi
lawan Dêmang Pulungdara
Dêmang Bulukumêndhunge
kang sampun kalair ngajap
eman ngadu punggawa
dêmang ing Kudurbêrubuh
wani gosok godhinira

Pangeran Mangkunagari
yèn aja iku ajriha
maring ing marasêpuhe
ngutus bupati kewala
Tumênggung Wiranata
Kudanawarsa Tumênggung
miwah Suramangunjaya

padha sanggup anguwisi
nyêkêl Pangran Buminata
ingkang tinaha batine
Jêng Pangeran Sukawatya
katon yèn dèrèng rila
marang kadang kang jêjuluk
Sultan Dhandhun ing Sêmbuyan

milane sami ngawaki
ngalingi nisthane kadang
tan wurung gêpok slirane
ya ngêndi ana pangeran
sutèng Raja Mataram
bêkêl desa wani mungsuh
saking soring kang darajat

Jêng Pangeran Sukawati
abdine kathah miyarsa
ngandika dahat ngungune
mring kang rayi Buminata
wigare kang pratingkah
lawan wudharing pamuwus
miwah worsuh ingkang karsa

pangeran angrês ing galih
lamun midhangêt pawarta
dènnya kadaut lupute
têmah nandhang duka cipta
papa kalunta-lunta
sabarang karsane kuwur
kuwur kaworan urakan

tan nêtês titi patitis
nora putus ing ayuda
nora nana lêlabête
yèn satriyagung Mataram
was-tiwas nora kentas
dene katutuh kapatuh
nora bakuh ing wicara

basa têrahing Matawis
kudu bakuh ing wicara
pêngkuh nora amalèsèt
yèn mindhonana wacana
kono kene kalongan
ilang darajate putung
apranga nora lêksana

nêdya angolaha pikir
pothar-pathir kuthetheran
ngêthêthêr pikire kèthèr
wong wus ilang kang darajat
anggayuh-gayuh tuna
angrêrangsang-rangsang luput
têmah papa tanpa guna

Jêng Pangeran Sukawati
praptèng Sêmbuyan miyarsa
kang rayi nêbih nilape
ngungsi bumi Pranaraga
agung dènnya utusan
maring nagri minta bantu
sagah mungsuh mring kang raka

nanging kangjêng sri bupati
tan pisan karsa miyarsa
ingkang rayi pamintane
mring oprup kêrêp utusan
uga datan anggêga
pangran minta mring guprênur
guprênur nulyatur surat

maring jêng sri narapati
lamun Pangran Buminata
aminta bantu karsane
sagah prang mêngsah kang raka
tan pantês ginaliha
dene lamun nyuwun pêthuk
mung arsa kondur kewala

paran gèn botên nuruti
mangkana gupnur aturnya
miwah Oprup Totlomondo
uga sinungan parentah
kadya ing aturira
ingkang konjuk sang aprabu
mangkana ingkang winarna

ratu kadipatèn maksih
ingkang ibu jêng pangeran
tan kêndhat ing pamintane
maring kangjêng sri narendra
kondure ingkang putra
dadya sang nata anurut
dhawuhakên pangandika

maring oprus kinèn aglis
mêthuk Pangran Buminata
nanging Oprup Totlomondo
anuwun inah sawulan
sêdhêng têlas kang jawah
mung wontêna mêndhanipun
mamrih ecane nèng marga

kunêng malih kang winarni
kang samya anèng Sêmbuyan
ingkang pinrih wus sirna doh
wong Sêmbuyan têluk samya
Jêng Pangran Sukawatya
sigra dènira dhêdhawuh
pan arsa kondur mangetan

Pangeran Mangkunagari
kondur dhatêng ing Gumantar
Suryanagara mangilèn
wangsul dhatêng ing Ngayogya
Pangran Mangkudiningrat
wangsul ing panggenanipun
pacak baris Pamutihan

Pamot kinèn minggah wukir
anata prajuritira
nèng Wukirkidul samangke
timbalane ingkang rama
Jêng Pangran Sukawatya
nampèni ing ampasipun
Sultan Dhandhun Martèngsêkar

Jêng Pangeran andhawuhi
mring Pangran Mangkunagara
bawahe adhimu Ngare
sira ingkang mêngkonana
mung êdumana bandar
pasar loro bae cukup
karya busananing bala

Pangeran Mangkunagari
amung sumarah sakarsa
Jêng Pangran Sukawatine
ngandika maring kang putra
Pamot sira jaluka
bandar marang kakangamu
loro bae lilaningwang

lan kulup Mangkunagari
mungguhing pamikirira
sapa baya prayogane
kang dadi lurah santana
pangeran aturira
sumôngga karsa pukulun
dhawuh andika ing rama

ya kulup pandulu mami
adhimu Mangkudiningrat
akas dhangan barang gawe
lah iya besuk agampang
dadya sami miyarsa
kalurahan santanèku
badhe Pangran Mangkuningrat

gya budhal sarêng kang baris
cinatur ing Surakarta
wus dadya wau rêmbage
mêthuk Pangran Buminata
oprup ingkang dinuta
lan Ônggawôngsa Tumênggung
Dyan Tumênggung Cakrajaya

dadya bupati kêkalih
sèwu miwah numbakanyar
sakaliwon myang mantrine
bêdhol kang kalih bupatya
dene Kumpêni Islam
tigang kaptin naminipun
Tolong Dul Jalil Salijah

anyatus kapitan siji
tigang atus Kumpêni Slam
dene Oprup Totlomondo
bêkta satus dragundêrnya
ingkang dharat sawidak
gunggungipun kalih èwu
dedamêl sabrang lan Jawa

angkatira pukul katri
saking nagri Surakarta
byar prapta lèr Kêdhunggudèl
gègèr desa kang kamargan
dene tan ana warta
lampahe Kumpêni laju
anèng Ngutêr kèndêlira

bupati kalih rumiyin
lan kaliwon mantrinira
atut wuri utusane
Jêng Pangeran Buminata
gène wontên Wiraka
sapraptane dutanipun
kang saking ing Surakarta

matur yèn kang mêthuk prapti
utusan dalêm sri nata
tuwan Oprup Totlomondo
dragundêr satus binêkta
ingkang dharat sawidak
Kumpêni Slam tigang atus
kêkalih bupatinira

kalih èwu gunging baris
ingkang amêthuk paduka
gangsal atus turanggane
sèwu gangsal atus dharat
pangeran duk miyarsa
langkung asrêp galihipun
saking Wiraka wus budhal

sawadya sagarwa siwi
kadi wontên kalih bêlah
ingkang sèkêt wong lanange
satus wanodya sadaya
dalu saking Wikara
bêdhug tiga praptanipun
baris ing Ngutêr punika

lawan oprup wus apanggih
aras-ingaras kang jôngga
sarêng byar tata barise
kunêng bupatine mêngsah
Tumênggung Wiranata
myarsa yèn Kumpêni methuk
ing Pangeran Buminata

nèng Ngutêr kèndêling baris
pangeran wus pinondhongan
Tumênggung Wiranatane
budhal saprajuritira
sami adhehan nyongklang
wontên kuda tigang atus
ingkang rumiyin kewala

prapta ing Ngutêr nulyaglis
kuda tigang atus mangsah
angepung oprup barise
ing wuri kathah kang prapta
Tumênggung Kartadirja
sagung pra mantri pangayun
prapta saprajuritira

ing Ngutêr kinêpung kikis
turôngga jinajar wayang
misih jiro gêgamane
akèh kang kinêpung ika
nanging gili kang prapta
sawêg angaturi wêruh
ing Pangran Mangkunagara

wontên ing Kêdhungwaringin
lagya ngalih pasanggrahan
saking Gêmantar ing mangke
langkung prayogining papan
jurang ngubêngi toya
pakuwon tinata patut
kinêbon kinêmbang-kêmbang

mantri sakawan duk prapti
matur yèn Kumpêni prapta
tindhih Oprup Totlomondo
amêthuk rama paduka
Pangeran Buminata
ing mangke sampun angumpul
kang abdi nuwun parentah

kagyat pangeran miyarsi
hèh duta warahên enggal
Wiranata sakancane
yèn kuwagang dèn gêpuka
yèn ora dèn kodhola
dene ingsun nuli nusul
sigra abêndhe undurnya

duta mêsat saking Kêdhung sêsandêran
prapta ing Ngutêr aglis
dhawuhkên parentah
ngangsêk kang pra bupatya
Kumpêni mriyêm kêkalih
nulya pinasang
kidul kang lèr marpêki

dèn mariyêm kang lèr kang wetan mangrêmpak
bingung bala Kumpêni
nulya budhalira
saking Ngutêr tinata
dragundêr kang munggèng ngarsi
mriyêm wurinya
Kumpêni kang lumaris

pra kapitan Islam ingkang binacingah
kalawan pra bupati
abintang-binintang
carub ingkang gêgaman
saking Ngutêr sampun têbih
kinodhol mêngsah
kininthil dèn bêdhili

sarwi kukuk saking lèr miwah ing wetan
saking kidul nyaraki
pistul kadya udan
Pangran Mangkunagara
saking lèr sawadyanèki
nandêr anyongklang
gumrubyug anututi

mantri jêro kewala lan pêrangtandang
lawan saragni abrit
amêgati ngarsa
lajêng acampuh yuda
kinalang rèrès ing jurit
kèndêl sakala
arsa nadhahi jurit

Totlomondo miwah wadyabala Wlônda
pangeran marêpêki
ingedrèl sapisan
Pangran Mangkunagara
mantrine satunggal kanin
Jayaprameya
wentise kenging bêdhil

sigra dhawah Pangeran Mangkunagara
maring kang para abdi
kinèn dharatana
mantri jro mangsah dharat
asru dènira angungkih
acaruk papan
katri Walônda mati

bangkenipun ingêrud lawan turôngga
kèndêl sagung prajurit
Totlomondo mojar
Tumênggung Ônggawôngsa
kadi ta paran ing kapti
sajroning aprang
tan katon ngati-ati

kawistara bapak gumluwèh kewala
Ônggawôngsa nauri
tuwan manah kula
sakala wau maras
dupi caruk drèl Kumpêni
ilange maras
mungguh bobote kèksi

tuwan dika wus nglakoni lawan kula
aprang lan Mangkubumi
môngsa makatêna
pratingkahing ayuda
Jêng Pangeran Mangkubumi
ngêdrèl sapisan
banjur acaruk kêris

mèsêm angling pêrang iki kaya apa
bapak karsanirèki
alon saurira
Tumênggung Ônggawôngsa
dèn tambuh eca lumaris
botên punapa
kadi prang lare alit

Totlomondo wus ayêm gêlar santosa
eca dènnya lumaris
gumrudug kang mêngsah
nanging sênggrang kewala
anggêgila gêgirisi
yèn tinawêkal
riwuk tan angênèni

nanging datan antuk mangan antuk nendra
sipêng Tanjung sawêngi
kumrutug bêbalang
bêdhil lèr kidul wetan
pangran undhang amêmaling
gumriwis prapta
wus dèn udani maling

aparentah pangran mring para bupatya
rêriwukên sawêngi
sagung pra bupatya
ngêpung saking kadohan
Kumpêni tan antuk bukti
mung sangunira
roti saking nagari

enjing budhal mêngsah gumriwis tut wuntat
turôngga kêna mimis
kang nunggang tan kêna
nanging lajêng aniba
Pangeran Mangkunagari
kèndêl mung bala
punggawa kang ngênginthil

kèndêlira Tumênggung Kudanawarsa
kang sangêt angaturi
ing karsa paduka
inggih asil punapa
wong wus kesah dèn tututi
rama paduka
Jêng Gusti Sukawati

parentahe kinèn gusah ingkang paman
Sultan Amartèngsari
mangke tan ginusah
inggih kesah piyambak
têka dadak dèn regoni
paran ing karsa
pangran kèndêl nuruti

prapta êlèr Tangkisan wau lampahnya
wadyabala Kumpêni
bêbantu kang mapag
prapta ing Paserenan
Pringgalaya Adipati
bêkta sawidak
Kumpêni kang lumaris

lan Pangeran Arya Mataram kanthinya
mêthuk sakidul Baki
wus sami katingal
mêngsah pangodholira
kang mêthuk katingal sami
wangsul kang mêngsah
sami nabrang ing Picis

kèndêl Baki Adipati Pringgalaya
oprup jawat astèki
pangran sêsalaman
kalawan Pringgalaya
Pangeran Arya Matawis
ngabekti lawan
kang raka dèn tangisi

sarêng budhal sapraptanira nagara
lajêng tumamèng puri
oprup jawat asta
Pangeran Buminata
ngabêkti raka narpati
sarwi karuna
sawusnya tata linggih

kinèn mêdal aso pinaring panggenan
sakidul wetan Gadhing
nguni wismanira
Rahadèn Wirayuda
wonge sèkêt kusi-kusi
apan tan ana
wonge pêndhokan siji

langkung nistha sagah lamun anyirnakna
mungsuh sadaya sami
kêkere ngêlômpra
wonge tan ana pakra
sri bupati andhawuhi
oprup supadya
sung uning mring Samawis

Pangran Buminata wus praptèng nagara
kunêng gantya winarni
Pangran Pamot ingkang
anèng wukir Katongan
ribêng tyas tigang prakawis
kang saprakara
kang rama andhawuhi

Pangran Sukawati wus maringi bawah
lan bandar dèn paringi
nanging ingkang raka
Pangran Mangkunagara
bandare tan dèn paringi
arsa ngatasa
yèn anuwuna ajrih

kapindhone kang dadya prihatin dahat
dene miyarsa warti
lurahe santana
badhene arinira
Mangkudiningrat yèn yêkti
kalangkung merang
anglurah mring kang rayi

ping tigane kang dadya prihatining tyas
dènira tan sêsiwi
agung binabana
putra lawan kang garwa
dadya nêmah amrih pati
nguntal warangan
agênge sakêmiri

lawan duduhing jêram pêcêl lêlima
sapanginang watawis
dhawah buntayangad
ngolang-aling kalintang
wuru tansah luntak gêtih
saking talingan
grana netra rah mijil

gulimpangan badhêdhêg padharanira
tan pêgat ngolang-aling
dahat amlasarsa
ing kalih dalu seda
anèng ing Katongan wukir
para mantrinya
samya atur udani

mring kang raka Pangeran Mangkunagara
miwah dhatêng kang rayi
kang baris Gangsiran
Pangran Mangkudiningrat
ingkang prapta andhingini
praptèng Katongan
ngungun waspa drês mijil

ingkang dhatêng Kêdhungwaringin wus prapta
kagyat kang raka aglis
akintun pêthakan
kunarpa binêcikan
pinurugakên Matawis
gènira mêtak
ing Panitikan nênggih

pan cinatur Sakèbêr lan Sindurêja
kang anèng Trayêm baris
samya mrih upaya
angimplêng kadya setan
wontên mantri ing Matawis
asakit manah
pinulut dèn kintuni

Ki Ngabèi Surajênggala ingêbang
yèn ngêngakna kang kori
awèha dêdalan
ing saprayoganira
lan Kumpêni arsa gitik
dalu kewala
kang nèng Lengkong abaris

lamun silih Ngabèi Suramênggala
tulus tyas mring Kumpêni
tinulung ing benjang
mring oprup lan Sindurja
katur ing jêng sang siniwi
ing minta dadya
bupati ing Matawis

sarwi kathah Kumpêni kêkintunira
Surajênggala melik
wus sagah samôngsa
mawi samayan dina
sarta sampun dèn kintuni
bandera ladrang
rong kalan wiyarnèki

panjangipun sadhêpa sabêlah jaja
dhasare abang langking
wus dadi kang rêmbag
mayor lan mantrimuka
mupakat para bupati
eca kang manah
wadyabala Kumpêni

wus amêndhêm dutane Surajênggala
sanake kang tinuding
anamar suwita
Dipati Sindurêja
dina Salasa kang janji
panglaragira
sagunge ingkang baris

kintun cacah Ngabèi Surajênggala
gêgaman kang abaris
ing Lengkong punika
kalih èwu sadaya
bêbêcike wong Matawis
inggih wus pêpak
anèng ing Lengkong sami

sok pêcaha ing Lengkong kang anèng Yogya
amung wong Sukawati
yêkti nulya dhadhal
supe Surajênggala
yèn prange wong Sukawati
ngungkuli lawan
Makasar Bali Bugis

duk punika Sakèbêr ing rêmbagira
baris Trayêm ing mangkin
kathah kang binêkta
lan kang tinilar têngga
ing pondhokan mung watawis
Mayor Por rêmbag
Sindurja Adipati

abipraya lan sagung para bupatya
kang tinilarmung kalih
wewolu binêkta
ingkang para bupatya
Kumpêni satus kang kari
ingkang binêkta
kawan atus Walandi

kawan atus malih Kumpênine Islam
mangkana praptèng janji
ing malêm Salasa
Kumpêni wus sanega
miwah sagung pra bupati
sigra budhalan
ing wanci pukul kalih

wontên kawan èwu gunging kang gêgaman
ing Jamus sampun prapti
pangarsaning lampah
sira duk amiyarsa
Surajênggala Ngabèi
lajêng adandan
sabature pribadi

prajurite kawan dasa kêkapalan
dharat satus tan luwih
laju bêbudhalan
kagyat baris kang myarsa
dene sira Ki Ngabèi
Surajênggala
siyaga bêngi-bêngi

tinakenan arsa tilik wismanira
Sujanapura ugi
suwêng tilik wisma
lampahe wus antara
wau prajurit Kumpêni
apêpanggihan
lawan kyai ngabèi

wus dèn irid gègèr pondhok Jagapuran
wus samya dèn ajangi
pondhok Jawinatan
lan pondhok Jagapuran
ing Jaganagaran malih
sarêng narajang
Kumpêni angêdrèli

kuwur tawur gugup prajurit Mataram
kang wus samya kêkambil
nadhahi ngayuda
rame miwah kang dharat
Jaganagara ngawaki
rame sakêdhap
kumrutug drèl Kumpêni

pan sinêrot Tumênggung Jayanagara
kinarutug ing bêdhil
sinungsunan tiktak
dhadhal karoban lawan
wong Sujanapuran ngisis
Jayawinata
kangtinêmpuh dèn bruki

kuthetheran tiba saking ing turôngga
Tumênggung Rajaniti
anulya anyandhak
mèh rinampog ing kathah
Mayor Sakèbêr marani
lah iku sapa
Rajaniti nauri

gih punika anake kang Jawinata
wus ingangkat bupati
nunggak sêmi nama
Tumênggung Jawinata
lamun sipating bupati
pan botên kêna
pinrih rusaking pati

yèn sampuna wau konangan kawula
rinampog angêmasi
wau Jawinata
jinaluk mring Walônda
kinintunkên mring Samawis
kinanthèn layang
yèn bandhangan bupati

supayane kêna dadi ular-ular
milane dèn bêciki
Dyan Jayawinata
anèng nagri Samarang
kunêng wau kang ajurit
ingkang kasor prang
ngungsi Ngayogya sami

baris agêng Kumpêni Lengkong ngêbrêgan
rêmbage pra bupati
gêcak ing Ngayogya
kèndêl Lengkong sakêdhap
lajêng ing dalu lumaris
kang nèng Mataram
gunêm sagung bupati

Adipati Janingrat Suryanagara
samya agunêm pikir
sakecaning lampah
Jayaningrat lingira
inggih anak Adipati
Suryanagara
kadospundi ing mangkin

anauri Dipati Suryanagara
yèn dhatêng mangke ratri
inggih ingajangan
saking lêbêt kewala
lamun dhatêng benjing-enjing
botên kasêsa
punika wontên pikir

yèn ing dalu prayogi dheprok kewala
botên mingkêd sanyari
pama mêdalana
prajurit sami gêmpal
kasoring prang Lengkong sami
lamun têtêga
inggih sawêngi mangkin

kadya pulih pêrangipun benjang-enjang
yèn oncata sakêdhik
ing wêngi punika
sapanginggile lêbar
yèn kukuh sawêngi mangkin
inggih sa-Allah
kula angudanèni

samya rêmbag sagung prajurit Mataram
anut Suryanagari
mriyêm kalataka
ing panggung wus pinarnah
mriyêm ing Juwana nguni
ingkang binêkta
marang ing Sukawati

mangke sampun sami wontên ing Ngayogya
tinata sampun rakit
wong Bugis sadaya
kinèn ngêstabêlana
kang samya têtêg ing jurit
wusnya samêkta
binage kang prajurit

ingkang kidul kang lèr miwah ingkang wetan
pinilihan kang bêcik
mriyêm kalantaka
pinangku nèng palatar
anggêcêk wong Sukawati
amanggih papan
wong anom angukuhi

