anêngakêna sri narapati
kawarnaa kang prajurit Cina
anjêjarah nèng purane
wau kang anèng pungkur
Martapura Dipati Pathi
miyat obong-obongan
tinon jro kadhatun
ginêlak ing lampahira
ratunipun ingayap samargi-margi
kasukan giyak-giyak

Mangunonêng kang prapta rumiyin
lan Martapura ing Kartasura
apan wis mirsa wartane
ywan putra kathah kantun
miwah ibu myang para rabi
sami kantun sadaya
sigra lampahipun
wus prapta ing pagêlaran
Mangunonêng Martapura tumulyaglis
malêbèng jro kadhatyan

jro kadhatyan pan kapanggih sêpi
datan wontên wanodya katingal
Martapura lajêng age
dhatêng pasowan kidul
Martapura nulya kapanggih
lan ratwagêng punika
myang kang wayah wau
rahadyan ayu kadhatyan
wus binêkta kalih mring Martapurèki
sinrahakên saksana

mring Mangunonêng wus dèn tampèni
nuntên Ratu Madurêtna enggal
pinundhut Mangunonênge
saking pasowan kidul
lan Dyan Ayu Kaluwak sami
sarêng kapundhutira
sing pasowan kidul
samana dados satunggal
ratu agêng lan putra wayahirèki
nèng Kamangunonêngan

dupi antawis ing tigang latri
nuntên Dèn AjêngUwuh Ngularan
kapanggih pagêndhingane
sigra nulya kapundhut
mring Ki Mangunonêng Dipati
sarya kang bibi sira
kang nama Mas Ayu
Pujawati wus kabêkta
pan tinunggil lawan ingkang eyang aglis
kangjêng ratu gêng ika

de kang kanggenan Dèn Ajêng Dewi
Tumênggung Padmanagara Dêmak
anulya pinundhut age
mring Mangunonêng sampun
wontêndening Dyan Ajêng Jabir
miwah Dèn Ajêng Sarwa
pan sampun pinundhut
mring Mangunonêng piyambak
saking Cina nulya ratunipun prapti
ngadhaton sitibêntar

dening sagung para garwa nênggih
sami wontên Kamangunonêngan
tan wontên pisah ênggène
apan sadaya kumpul
nèng Kamangunonêngan sami
dening kêkasihira
kang para garwèku
Dyan Ayu Andayasmara
Tiknawati Surtikanthi Smaraningsih
Tilarsih Tiksnarêngga

Rênggasari lan Andayawati
Rêtnasari Wandhangsari lawan
Rêtnadi Erawatine
Andayaningsih wau
wontên malih graha narpati
pinundhut ratunira
kêkalih gungipun
wasta Dyan Ajêng Srênggara
lan Turunsih ri sampuning mangkanèki
Mangunonêng saksana

angaturakên kang eyang aglis
Ratu Agêng mring susunanira
sarta para wayah kabèh
lan kang putra tan kantun
sira Ratu Madurêtnèki
ri wus katur sadaya
maring ratunipun
dadya kalêbèng kadhatyan
Kangjêng Ratu Agêng lan pra wayah sami
tan kantun putranira

Ratu Madurêtna pan anunggil
lan kang ibu anèng jro kadhatyan
nulya Ratu Alit age
samana pan pinundhut
marang Radèn Martapurèki
saking têtiyang Cina
ngaturakên sampun
dhumatêng susunanira
wus tinunggilakên mring kang eyang aglis
anèng jroning kadhatyan

dening ratunira wus umanjing
jroning pura sampun angadhatyan
anêtêpi dalêm gêdhe
Mangunonêng wus mêtu
pangabean kang dèn ênggèni
dening Ki Martapura
maksih nèng kadhatun
anèng masjid Suranatan
tan alami Karajanitèn dèn gèni
maring Ki Martapura

kang wong Cina wus tinundhung mijil
saking pura kinèn makuwona
anèng pagêlaran kabèh
pan sampun pinapacuh
aywa ana kang wani-wani
dening kang dadya garwa-
nira ratunipun
amung kêkalih namanya
Dyan Srênggara kalih Dyan Ayu Turunsih
wau kang kawarnaa

wêwolu para garwa narpati
amung nênêm kang pinundhut ika
kang kinarya wong dalême
Pujawati namèku
Citrawati lan Gôndawati
Tejawati wiyarsa
myang Puspawatiku
Dyan Ayu Kilèn duk prapta
pan anjujug Kamangunonêngan nênggih
sêpuh wawratanira

sipêng sadalu enjing anuli
lajêng ingaturkên mring ratunya
tinunggilkên Ratu Gêdhe
samya nèng jro kadhatun
kawarnaa sira Dipati
Mangunonêng angatag
ngulari Dyan Ayu
Natakusuma kapêdhak
tan winarna lampahira sampun prapti
dalêm ing Pangabean

Dyan Ayu Natakusuma nuli
pinarnahakên soka wêlahan
namane pakêbonane
Dyan Natawijayèku
kang tinuduh rumêksa nênggih
Radèn Sutawijaya
apan sutanipun
Rahadèn Natakusuma
kawarnaa kang samya lumaywa ngili
sagung kang pra santana

kang pêpitu marang ing Matawis
kang têtiga sumingkir kewala
tan nêdya têbih lampahe
Pangran Buminatèku
ngidul ngetan dènnya sumingkir
kèndêl ing Sudimara
wastane kang dhusun
wanci sangandhaping asar
jêng pangeran wruh lamun sri narapati
nabrang ing Pamanggaran

sigra nulak pangran lampah latri
enjing prapta nagri Kartasura
wus kumpul lawan kadange
Pangeran Singasantun
lan Pangeran Arya Matawis
wus mantuk mring nagara
katiga anungkul
kang anêdya mring Mataram
praptèng margi anèng Tambayat apikir
lan ari-arinira

riyon ing karsa pangran ngabèi
kêdah ngungsi mring nagri Mataram
Pangran Dipanagarane
kêdah nusul sang prabu
dadya pisah ingkang kêkalih
samya lumakwèng ngetan
Pangran Arya wau
Pamot lan Dipanagara
ingkang gangsal wus lajêng dhatêng Matawis
prapta ing Aksigônda

masanggrahan dhusun Margasari
pangran ngabèi lan pra arinya
Pangeran Danupayane
lan Pangeran Ranggèku
myang Pangeran Amangkubumi
Pangran Silarong sira
lan Prangwadanèku
apan sami pirêmbugan
angandika wau Pangran Angabèi
mring kang rayi sadaya

kayaparan ari-ari mami
rèhning padha anèng pangumbaran
kaya ngapa prayogane
kang rayi sarya nuhun
datan wontên kang darbe pikir
sigra wau Pangeran
Mangkubumi matur
yèn suwawi lawan karsa
luhung sami umadêg apacak baris
têtiyang ing Mataram

tinarubakên ingabên jurit
kawula ingkang anindhihana
dene sampeyan ing mangke
kula damêl têtunggul
sampun tumut ngawaki jurit
dene ing benjing gampang
inggih yèn atimbul
rayi paduka sang nata
nanging mangke suwawi kawal ing jurit
kang rakasru ngandika

ingkang boya-boya iku adhi
dudu pikir tur môngsa doyana
mundhak ngakèh-akèhake
dosanira lan ingsun
mêngko manèh wong Jawa iki
dèn adu raka para
iya sang aprabu
parandene nora kêna
ya ta kèndêl Pangeran Amangkubumi
angunandikèng driya

apa karsane kakang mas iki
apa arêp maring Kartasura
aparêp nungkul karsane
kasaru duta rawuh
dutanira saking kang rayi
Pangeran Buminata
nênggih lampahipun
ngaturi maring kang raka
ingaturan kondur marang ing nagari
pangeran angandika

yayi Êmas Buminata iki
angaturi iya marang reyang
lan maring sanak-sanake
apa bisa ananggung
maring lara patine sami
ing kadange sadaya
lan apa wus rêmbug
lan kang anèng Kartasura
yèn wus rêmbug besuk utusana maning
caraka wus tinulak

ya ta wau Pangran Mangkubumi
lawan ingkang rayi Pangran Rôngga
asêngadi maring lèpèn
prapta ing kali wau
samya lênggah têpining warih
Pangran Silarong lawan
Prangwadana nusul
lajêng samya rêrêmbagan
angandika Pangeran Amangkubumi
maring Pangeran Rôngga

kadipundi ing pikir puniki
kakang êmas ngabèi punika
kudu anungkul karsane
kula adhi tan tumut
ing karsane kangmas ngabèi
kondur mring Kartasura
Pangran Rôngga matur
alêrês karsa sampeyan
bokmanawi sinung emut pun Garêndi
yèn motangakên pêjah

wêkasane candhak cêkêl benjing
Pangran Mangkubumi angandika
êlir yayi makotêna
nora sotah wak ingsun
asebaa mring Si Garêndi
sun arsa mring Samarang
parandene batur
ing Kartasura akathah
pra dipati kang maksih anèng Samawis
ari katiga rêmbag

kunêng ingkang lagya riyon pikir
pra santana kang anèng Mataram
warnanên wau praptane
anênggih sang aprabu
sasampune rèrèh kang abdi
nèng nagri Pamagêtan
samana sangprabu
aris dènira ngandika
marang Citradiwirya kinèn tumuli
anglampahakên duta

mring Madiun duta wus winêling
sigra mêsat lampahira enggal
nimbali radèn kalihe
kang palênggah Madiun
Dyan Saputra kala duk alit
apan wus ngalih nama
Sumawijayèku
lawan Radèn Martalaya
wus mangkana sang nata ngandika aris
mring Kyai Wirarêja

bapa sira sun karya dipati
jênênga Dipati Wirarêja
lan Si Galempo namane
sun alihakên iku
ajênênga sira Ngabèi
Sindupati namanya
ya ta sang aprabu
aris dènira ngandika
dhatêng Citradiwirya amundhut dasih
tiyang ing Pamagêtan

kang kinarsakkên têtiyang santri
arsa dinuta mring Surapringga
matêdhani uningane
dhatêng pangagêngipun
Surapringgaran Sawunggaling
kalih Ki Wirasraya
lamun sang aprabu
jêngkar saking puranira
karsanipun yèn sang nata amarêngi
anjog ing Surabaya

lampahira saha mawi tulis
mungêl nawalanira sang nata
saking kapitan rêmbage
kêkalih nawalèku
mungêl lamun Ki Sawunggaling
lawan Ki Wirasraya
samyaran Tumênggung
Wirasraya ingaranan
Sasranagara dening Ki Sawunggaling
nama Sêcanagara

wus palastha surat nawalaglis
sinungakên duta gya umêsat
saking ngarsa nata age
lampahnya tan winuwus
kawarnaa dutanirèki
Kyai Citradiwirya
kang saking Madiun
nimbali Dyan Martalaya
lawan Sumawijaya pan lagi prapti
wus kèrid kalihira

Martalaya kang sowan rumiyin
Sumawijaya dèrèng ngandikan
taksih ngêntosi balane
Dyan Martalaya wau
wus sumungkêm ing pada aji
mundur lênggah mangrêpa
sang nata andangu
marang Radèn Martalaya
anèng êndi mêngko Sumawijayèki
matur Dyan Martalaya

inggih wontên pamondhokan jawi
angantos timbalan sri narendra
nulya tinimbalan age
sampun prapta ing ngayun
gya nungkêmi ing pada aji
mundur lênggah mangrêpa
wus jajar alungguh
lawan Radèn Martalaya
sri narendra ngandika dangu nauri
nira Dyan Martalaya

alon matur Dyan Martalayèku
angaturakên sajarahira
lêluhur nguni-unine
mila ngrèh ing Madiun
apan tunggil lêluhurnèki
lan Dyan Sumawijaya
têlas aturipun
dhumatêng sri naranata
awiwitan tumêrah badanirèki
matur Sumawijaya

aturira yèn budinirèki
têtiyang saking ing Surapringga
malah mangkana ature
yèn wontên sih Hyang Luhur
mring narendra jalêr ing jurit
mulya jênêng narendra
mantuk angadhan
nagri dalêm Surapringga
kula suwun yèn marêngi lan karsaji
lêga tyas sang narendra

angandika sang sri narapati
lah Martalaya Sumawijaya
karo sira ingsun alèh
iya namanirèku
karo padha sun jêjuluki
iya Si Martalaya
jênêngasirèku
Pangeran Amartalaya
Si Sumawijaya jênênga sirèki
Pangran Mangkunagara

kêkalih sampun jinunjung nami
dening duta kang mring Surabaya
mila bêkta nawalane
mring yayi kalihipun
Wirasraya lan Sawunggaling
dening sri naranata
tita ing tyasipun
anganti Puspakusuma
datan prapta abukti umiring aji
mila têmah kaliya

ing marga tansah dipun raosi
Puspakusuma ingayam-ayam
sinahan Surapringgane
dupi sang nata rawuh
Pamagêtan tan wontên prapti
nunggil bêkti sang nata
ika titanipun
ya ta wau sri narendra
praptèng enjing budhal saha wadyanèki
saking ing Pamagêtan

kang umiring Dyan Martalayèki
akalihan Dyan Sumawijaya
Citradiwirya andhèrèk
karsa dhatêng Madiun
lampahira sri narapati
dupi sapraptanira
kilèn Ngringinkuncung
kapêthuk ingkang amapag
dutanira Sumabrata Pranaragi
aran Suradirêja

atur sêmbah ponang duta kalih
amêndhak ing ngarsa aturira
kawula dinuta anggèr
dhatêng abdi sang prabu
pun Tumênggung ing Pranaragi
paduka ingaturan
lajêng lampah prabu
pinarak ing Pranaraga
abdi dalêm pun Tumênggung Pranaragi
saosa karsa nata

sri narendra sigra dènirangling
marang sira Pangran Martaya
hèh Martalaya kapriye
lamun lajua ingsun
iya marang ing Pranaragi
dene wayah wus awan
apa prapta ingsun
matur Pangran Martalaya
kados botên pasthi kadalon ing margi
sang nata angandika

hèh duta sapa aranirèki
matur yèn aran pun Suradirja
lan pun Sutadêdahane
andikanya sang prabu
iya padha balia aglis
sira apêpoyana
marang si tumênggung
yèn ing mêngko lakuningwang
nora têka lajua mring Pranaragi
pasthi kawêngèn marga

dene wêkas ingsun mring sirèki
sira dhawuhna maring si paman
Tumênggung Surabratage
yèn têmên-têmên iku
ya si paman marang ing kami
têkaa benjang-enjang
marang ing Madiun
sebaa ing jênêngingwang
apan laju marang ing Madiun mami
duta kalih gya mêsat

wangsul dhatêng nagri Pranaragi
sampun panggih lan Dyan Sumabrata
wus dhinawuhakên kabèh
satimbalan sang prabu
dhatêng Radèn Surabratèki
wau sri naranata
lajêng lampahipun
wus prapta Madiun sigra
masanggrahan saha wadya wus amrêgil
wismane Martalaya

rêrêb sadalu sri narapati
nèng Madiun dupi enjingira
Dyan Surabrata wastane
anèng nagri Madiun
nuju wanci apêcat rakit
praptanya saha wadya
katur ing sang prabu
agya nulya ingandikan
praptèng ngarsa Dyan Surabrata anuli
nungkêmi pada nata

ri sampuning tur bêkti narpati
Dyan Surabrata wus pamondhokan
sadalu nulya enjinge
ingandikan sang prabu
praptèng ngarsa mangrêpa linggih
lan Pangran Martalaya
kang samya nèng ngayun
myang Pangran Mangkunagara
Adipati Wirarêja datan kari
samya nèng ngarsa nata

Kapitan Hondrop tan kêni têbih
tansah sumandhing ing ngarsa nata
sang nataris andikane
paman Surabratèku
kayaparan karêpirèki
mungguhing jênêng ingwang
sira ingsun tuntun
umatur Dyan Surabrata
pan sandika lumaksanèng karsa aji
nadyan têmah palastra

tan gumingsir abdi padukaji
inggih pun Tumênggung Surabrata
suka pêjah ing karyanggèr
wangsul paduka prabu
karsa angadhaton ing pundi
angandika sang nata
iya karsaningsun
laju marang Surabala
karsaningsun ingkang misesani karsi
rèrèh anata bala

sangêt matur Dyan Surabratèki
inggih gusti ing atur kawula
yèn sampunira karsanggèr
lajêng mring Surèngkewuh
asru mambêng kawula gusti
nadyan benjing lajênga
dhatêng Surèngkewuh
kalamun pun Surabrata
sampun sirna pêjah madyaning ajurit
sumanggèng karsa nata

nanging yèn maksih kawula urip
asru mambêng ing atur kawula
kenging tan kenginga anggèr
panjênêngan sang prabu
kapondhongan mring Pranaragi
inggih angadhatona
tumuntên pukulun
wontên ing wisma kawula
darapon suyuda nuntên enggal prapti
wadya môncanagara

dening mênggah angga kawulèki
sampun sumêlang tyasing narendra
pan sampun kasaosake
sadèrèng-dèrèngipun
wontên pangunandika aji
pan panêdya kawula
yèn tiwas ing pupuh
pêjaha madyèng palagan
suka lila palastra ambêbantêni
ing panjênêng sang nata

wontêndene yèn paduka gusti
taksih sinihan dening Hyang Sukma
môngsa tiwasa abdine
pun Surabaratèku
amêngsaha pintên nagari
yêkti lamun kawênang
dening tandang unggul
sayêkti botên sumêlang
sirnanipun pun Cina lan pun Garêndi
saking ing Kartasura

sri narendra angandika aris
ora ingsun lamun atilara
marang ing sira jatine
iya mulane ingsun
arsa laju mring Surawèsthi
ènthènga sira sôngga
pangangkatirèku
iya marang jêjêng ingwang
sira Radèn Tumênggung Surabratèki
matur saha wotsêkar

kawula nuwun duka narpati
yèn panduka èstu dhatêngêna
karsa mring Surabayanggèr
sumôngga sang aprabu
yèn tan kenging ulun aturi
amung putra paduka
gusti kula suwun
kangjêng pangeran dipatya
ulun bêkta ngadhatona Pranaragi
kenging datan kenginga

sangêt panuwun kawula gusti
mring paduka mila ulun têdha
putra nata sayêktose
pan nuntên kula junjung
ulun angkat dadya narpati
wontên ing Pranaraga
wontêna pukulun
kang sinuhun suhun wadya
dening mêngsah Cina lawan pun Garêndi
kapanggihèng kawula

kados kenging abdi padukaji
tiyang môncanagara ngabêna
lan mêngsah Cina yudane
yèn putra sang aprabu
sampun madêg nèng Pranaragi
wadyèng môncanagara
pasthi darbe purun
amêngsah têtiyang Cina
sri narendra kèndêl kèwêdan ing galih
saha angartikèng tyas

kayaparan yèn adoha mami
lan putraningsun woding wardaya
kadyapa baya têmahe
marmane jênêng ingsun
anglakoni atinggal puri
iya mung putraningwang
ngong rêbut ing laku
sun têdha-têdha ing Allah
umadêga nata anggantyani mami
angluwihana ringwang

sigra sang nata angandikaris
anantun Dipati Wirarêja
myang wadya pinisêpuhe
sadaya aturipun
nyuwawèni ing karsa aji
kalamun pinarêka
ing Pranaragèku
luhung Madiun punika
kaungkurna pan abdi dalêm pribadi
sang nata lêga ing tyas

ri sampuning lêga tyas narpati
rêrêb sadalu malih sang nata
nuntên umangkat enjinge
Citradiwirya sampun
nuntên mangkat saking wêwêling
mantuk mring Pamagêtan
ngêriga wadyèku
saha mêpaka gêgaman
yèn wus kumpul wadyanya umadêg baris
nulyatura uninga

sing Madiun wus mangkat narpati
kèndêl nèng tilas kitha Pagêlang
kèndêl mariksa toyane
kang kathah raosipun
raos asrêp lan raos asin
amis bangêr pan ana
gandane kang ranu
ana sêpêt raosira
ing Kaprayan desa ênggoning kang warih
sigra lajêng lampahnya

sang nata dhatêng ing Pranaragi
datan kawarna ing lampahira
sami sadintên praptane
wau sarawuhipun
sri narendra ing Pranaragi
Rahadèn Surabrata
kinon de sang prabu
anduta mring Kartasura
anêlika wus mêsat kang ponang têlik
wêwolu kathahira

nulya andhawuhakên sang aji
parentah dhatêng Ki Wirarêja
hèh bapa lumrahna kabèh
yèn si paman Tumênggung
Surabrata sun alih nami
sun junjung jêjuluknya
ajênênga iku
Dipati Suradiningrat
Pranaraga wadya ngèstokakên sami
wau kang kawarnaa

têliknya Pangran Martalayèki
prapta anjujug ing Pranaraga
amung sakawan praptane
ingkang sakawan kantun
tur uninga mring sri bupati
lamun têtiyang Cina
wênèh dinum laku
ana kang mring Garobogan
dening Cina kang wontên bangsal pangapit
kang botên ewah-ewah

wontêndene Kyai Rajaniti
kacêpêng dhatêng têtiyang Cina
Sapanjang tinêbus age
tinêbus kalih èwu
sawusira tinêbus nuli
Rajaniti binêkta
mring dipatinipun
Mangunonêng kang anama
Wirajaya pan sampun ingalih nami
ajênêng Baurêksa

pasowan kidul kanggenan sami
dening Cina nanging dèrèng owah
ing mangke saking ênggone
têlas ing aturipun
ponang têlik apan ta sami
lan ungêle kang sêrat
Dyan Mangunjayèku
kang katur dhatêng sang nata
kala wontên Madiun sri narapati
samana tampi sêrat

Dyan Mangunjaya kang angaturi
sêrat muni ngaturi uninga
wadyatur têlik ungêle
amung ta kaotipun
kantun amratelakakên nênggih
dalêm kang sami kobar
kathah kêdhikipun
pratela mungêl ing sêrat
lawan malih wontên ingkang sêrat alit
salêbêting tingkêmban

dupi kabuka dhatêng narpati
sêrat alit kang wau punika
pan sinuksma ing tyas bae
kawawas ing wadyagung
netyèng nata dahat smu runtik
saha wêwah sungkawa
ing tyas sang aprabu
marmi ta agya umangkat
sing Madiun praptane ing Pranaragi
wau kang kawarnaa

duk anèng Pamagêtan narpati
anduta animbali ing sira
Ki Tohjaya Nglamongane
mila ngandikan wau
margi saking sutanirèki
ngaturkên ing sang nata
yèn warnane ayu
Ngabèi Citradiwirya
kang angaturakên dhatêng sang narpati
mila agya ngandikan

dene ênggènnya Kya Tohjayèki
kala palajênge sing Lamongan
mondhok anèng desa Sêprèh
mangkana mangkat sampun
saking Sêprèh Kya Tohjayèki
kairid dening duta-
nira sang aprabu
ambêkta sarayatira
Ki Tohjaya praptane nèng Pranaragi
katur mring Wirarêja

myang dyan dipati wus sinung uning
Suradiningrat mring Wirarêja
yèn Ki Tohjaya praptane
nulya Wirarêja wus
tur uninga mring sang narpati
gusti abdi paduka
pun Êtohjayèku
punika ing mangke prapta
wontên jawi tan kantun sarayatnèki
wus kinèn nimbalana

sarêng katingal Ki Tohjayèki
sang nata ngandikasmu paguywan
hèh ta iki bali pêlèn
Ki Tohjaya gya cundhuk
anungkêmi ing pada aji
saha sêmu karuna
drawa amêtu luh
wusnya ngabêkti mangrêpa
munggèng ngarsa sang nata aris derangling
iya pagene sira

Tohjaya sira milu mring mami
atur sêmbah sira Ki Tohjaya
inggih gusti sayêktose
apan paduka prabu
kang satuwuk-tuwuk ngingoni
dhatêng angga kawula
trahing rayat sunu
upami ingingonana
mring têtiyang Maduntên yêkti umiring
ulun mring wong Madura

sri narendra angandika aris
hèh Tohjaya sira anunggala
lawan si bapa pondhoke
bapa ajakên iku
Si Tohjaya tunggal sirèki
ya ta nulya binêkta
Ki Tohjaya sampun
dhatêng Kyai Wirarêja
kawarnaa ing antara dalu malih
wontên têtiyang prapta

paranakan ing Cina sayêkti
apan awasta Suradiwôngsa
apan kathah pambêktane
têtiyang ingkang tumut
apan sami munggèng turanggi
saha dêdamêlira
waos bêdhilipun
kabêktèng luhur turôngga
kathahipun wolung dasa winatawis
jujug Dyan Adipatya

Suradiningrat ing Pranaragi
sapraptanya sampun pinariksa
gêgaman sabêbêktane
wus eca ing tyasipun
Radèn Suradiningrat nênggih
angaturi uninga
dhatêng sang aprabu
yèn mangke wontên wong prapta
abdi dalêm pranakan Cina sayêkti
nênggih kêkalih sanak

ingkang sêpuh awasta pun Êki
ing mangke nama Suradiwôngsa
wasta pun Êlik wastane
sêdya ngabdi sang prabu
anaosi ing karya jurit
bêkta sadêdamêlnya
kapal wolung puluh
sakathahing dêdamêlnya
waos bêdhil kabêkta munggèng turanggi
kagyat sri naranata

dêning pranakan Cina sayêkti
ingkang ingaturakên ngawula
manawa sandi lakune
milanya sang aprabu
dahat kumalamar ing galih
dening dèrèng kapêdhak
ing tyas pênêdipun
kang aran Suradiwôngsa
angandika sang nata mring Adipati
Pranaraga hèh paman

iya sira dene têka wani
angaturakên pranakan Cina
maringsun pangawulane
apa sira wus wêruh
ing sadurung-durunging nguni
matur radèn dipatya
dhatêng sang aprabu
inggih kawula miyarsa
ing pawarti ing nguni Kartasurèki
yèn wontên sutèng Cina

kêdah dados abdi dalêm Jawi
malah ing warti sampun asunat
anilibakên bapane
nanging Cina pun Baru
bapakipun botên nglilani
lamun dadosa Jawa
sing pamêksanipun
mangke dadose punika
milanipun kawula purun nanglêdi
dhatêng Suradiwôngsa

dening pun Suradiwôngsa pami
wontên piawonipun narendra
cidra satindak lampahe
kawula kang ananggung
sampun dados malang tyas aji
kapanggih ing kawula
sukêr awonipun
sang nata aris ngandika
yèn mêngkono paman timbalana aglis
ingsun arsa wêruha

kang aran Si Suradiwangsèki
tan antara nulya tinimbalan
sang nata tumêdhak age
mring pasarean gupuh
mundhut dhuwung wasiyat aglis
kang nama Kya Balabar
pan winangking sampun
gya wangsul mring palênggahan
wus pinarak Suradiwôngsa duk prapti
mangrêpa munggèng ngarsa

sarya ngaturkên bêktinirèki
awarni nyamping kalawan arta
saha atur prasêtyane
lêga tyas sang aprabu
sampun kinèn bêktaa mijil
karyaa pamondhokan
ngasokêna laku
apan eca manahira
Suradiwôngsa ingabdèkkên narpati
anèng ing Pranaraga

nanging samana datan alami
Suradiwôngsa nèng Pranaraga
gya pinanjêlakên age
dados kawaling pupuh
wus binêkta dhusun ing Ngawi
lampahipun dadosa
nênggih kanthinipun
tumênggung ing Jagaraga
wus lumampah pun Suradiwôngsa kalih
pun Êlik arinira

kawarnaa sang sri narapati
kala èngêt duk Radèn Dipatya
Suradiningrat ature
kala anèng Madiun
pangangkate mring sang narpati
yèn dahat datan arsa
pra sanak Cinèku
miwah dhatêng wong Walônda
pasêmone dènnyarsa junjung narpati
ngandêlakên wong wetan

mila sang nata nulya amisik
dhatêng kang abdi pun Puspayuda
apan kinèn ngèngêtake
dhatêng Kapitan Gondrup
kinèn ngajak ngiwa bisiki
lamun sira kapitan
kang tansah jinaluk
mring Radèn Suradiningrat
nanging sang nata sangêt dènnya ngêkahi
tan lila yèn pêjaha

nulya pun Puspayuda nglampahi
Kapitan Gondrop ingajak ngiwa
apan wus dhinawuhake
satimbalan sang prabu
apan têlas dènnyasung peling
dhatêng sira kapitan
Ki Puspayudèku
lan kinèn nyawitanana
tuwan kapitan mring kang darbe nagari
dene tansah tinêdha

nanging sang nata sangêt ngêkahi
dupi kapitan duk amiyarsa
asangêt ing panglênggêre
rinaos jroning kalbu
saandikanira narpati
dhatêng sira kapitan
yèn sangêt sihipun
sang nata mring dhawakira
milanipun kapitan nulya nglampahi
saandika narendra

kapitan tansah anyawitani
dhatêng Rahadèn Suradiningrat
tan pêgat mêndhêt manahe
dadya samya rahayu
datan wontên sumêlang galih
samana sri narendra
duk siniwèng wau
mring wadya myang sira Radyan
Suradiningrat lunggwèng mangrêpèng ngarsi
sang nata angandika

paman Suradiningrat sirèki
apa sira aduwe atmaja
wanodya bêcik rupane
ingkang layak sun pundhut
kang sêmbada sun karya rabi
Radèn Suradiningrat
tumulya umatur
inggih kawula agadhah
sêsaosan anak kawula pribadi
sumôngga karsa nata

mila kasaosakên narpati
pangraosipun manah kawula
sami-sami sadhèrèke
mênggah ing warninipun
inggih gusti pênêd pribadi
sang nata suka ing tyas
aluwaran sampun
sang nata dènnya sineba
ri sampuning mangkana sri narapati
andangu dhatêng wadya

apa baya nyata iku bêcik
anake paman Suradiningrat
iya kang dèn saosake
marang ing jênêng ingsun
bêcik êndi lan garwa mami
kang padha ingsun tilar
matur kang tinantun
gusti lamun katimbanga
môngsa samia lan garwa padukaji
sang nata angandika

lan Si Bolèd iya bêcik êndi
myang Si Gêdhong lah sira timbanga
kang liningan lon ature
tan wontên èmpêripun
yêktos pênêd garwa narpati
nata malih ngandika
lan biyange Tambur
lah iku uwis-uwisan
gon animbang kang abdi umatur aris
nadyan gusti punika

taksih pênêd ari padukaji
Rahadèn Ayu Natakusuma
yèn tinimbang ing warnine
gêla tyas sang aprabu
angandia ingsun tan apti
iya sun gawe apa
yèn mangkono iku
ya ta kang abdi sadaya
sangêt matur atur pêjah gêsang sami
yèn upami sandea

nadyan wontêna awoning warni
lêhêng gusti siyosa kagarwa
dyan adipati sutane
têtêpa manahipun
ingkang abdi sadaya sami
yèn datan makatêna
kang abdi sadarum
tan wontên eca kang manah
pan kawawrat Dyan Dipati Pranaragi
agal ing wawratira

pangangkatipun dhatêng narpati
yèn sang nata èstu wlas ing wadya
abdi sadaya ature
lêng kramia sang prabu
adarapon têntrêm kang abdi
sang nata kanggêg ing tyas
amirsa ing atur-
ripun kang abdi sadaya
pan rinaos alêrês aturing abdi
dadya nutur ing wadya

sang natangling dadya sira iki
kang padha akon rabi maringwang
iya ingsun lakonane
lah timbalana iku
yèn si bapa sun karya wakil
iya paningkahingwang
dina Akad besuk
apan sampun tinimbalan
Wirarêja sandika aturirèki
ing dalu tan winarna

enjing anikah sri narapati
awakil maring Ki Wirarêja
dina Akad paningkahe
dadya ing pêndhakipun
dina Akad rawuh narpati
ri sampuning anikah
wau Radèn Ayu
Pranaraga wus kagarwa
mring sang nata suka alêga ing galih
Radèn Suradiningrat

dadya sumungkêm ing tyasirèki
Radèn Dipati Suradiningrat
mring sang nata pangangkate
sanggupipun malêdug
tan antara nulya ngundhangi
mring wadya Pranaraga
kinêrig sadarum
sarta sagêgamanira
saha turôngga siji tan ana kari
myang wong môncanagara

sakacahaknya wus dèn utusi
Rawa Kalangbrèt Srêngat Balitar
Kartasana lan ing Pace
Caruban datan kantun
ing Kaduwang wus dèn utusi
kinon sami saosa
gêgaman prang pupuh
samana datan alama
wong Pranaraga wus samêktèng ajurit
aglar saha turôngga

tur uninga rahadèn dipati
mring sang nata yèn abdi paduka
sampun samêkta ing mangke
inggih sawontênipun
abdi dalêm ing Pranaragi
sumôngga karsa nata
sang nata amuwus
paman kapan sira mangkat
ing bêcike umatur radèn dipati
inggih benjing Salasa

sang natangling iku paman benjing
iya yèn têka dina Salasa
aywa kongsi wurung manèh
pan nuli mangkat ingsun
aywa lena wadyanirèki
matur radèn dipatya
abdi sang aprabu
sadaya sampun prayitna
anyarêngi têlik Pranaraga prapti
kang saking Kartasura

matur yèn têtiyang Cina sami
linurugakên dhatêng Ungaran
amêthuk prang Walandine
marêngi sami rawuh
wong Kaduwang Kalangbrèt prapti
Rawa lan Wintên sowang
Kartasana rawuh
Pace Caruban sarêngnya
sami prapta samya sowan ing narpati
anèng ing Pranaraga

wus samêkta padandanan aji
nuntên Kyai Mataun ing Jipang
samana sarêng praptane
lan dutane kang ibu
kangjêng ratu agêng anênggih
kêkalih dutanira
praptane ingutus
matêdhakkên salan donga
dhumatênga mring putra sang sri bupati
sampuni salam donga

pangandikanya kang ibu nênggih
ingkang kawrat dhatêng dutanira
mangkana wau ature
ingkang putra sang prabu
pinrih angrêbata tumuli
sampun kongsi alama
dènnyagring ing kalbu
sarta kintun jêjêbadan
rong cêcupu kancana katur sang aji
suka tyas sang narendra

sigra dutanira ibu aglis
sampun tinundhung binêktan surat
sawingkinging duta age
dintên Salasanipun
sri narendra umangkat enjing
saking ing Pranaraga
kang wadya gumuruh
myang Radèn Suradiningrat
saha wadya wong Pranaraga ngèbêki
papan lunggwèng ing ngarsa

arsa ngrabasèng Kartasurèki
sang nata praptèng desa Mamênang
sigra rêrêb sawadyane
kunêng gantya winuwus
kang ngadhaton Kartasurèki
Prabu Kuning Mangkurat
kang wus apalungguh
punggawa ing Kartasura
akèh nungkul samya tinêtêpkên malih
salungguh-lungguhira

mung wadana gêdhong kanan kering
ingkang kanan umilwèng sang nata
Tumênggung Wirarêjane
dene kang kerinipun
Tirtawiguna nèng Samawis
marma mangkya sinungan
kanan kang palungguh
têtiyang ing Pajangkungan
sinung nama Tumênggung Wirarêjèki
de kèri kang kinarya

abdi panèkêt gêdhong kang nami
Kartiyuda Pacelongan aran
Tumênggung Suratanine
kaprênah ipenipun
dhatêng Mangunonêng ing Pathi
Kya Wirajaya nama
ran Baurêksèku
ing jawi ingkang tan ana
wadananya mantri gêdhe lan panumping
pan sampun tinimbalan

kang kinarya wadana panumping
ipene Mangunonêng kang aran
TumênggungGarwakandhane
dadya kaliwonipun
Mangunonêng kang madêg patih
mantri gêng kang kinarya
wadana ranipun
Sêlobog pranakan Cina
aran Pringgalaya de Kartawiryèki
nglurahi pamajêgan

wong Mataram ingkang angakahi
Radèn Tumênggung Amartapura
ngêbrêki Karajanitèn
wadya Kartasurèku
wus akathah kang nungkul prapti
andina-dina prapta
mantri punggawagung
miwah pangindhung sudagar
samya anêtêpi wismanira malih
jro kitha wus raharja

ya ta sira sang umadêg patih
dutakkên srat mring môncanagara
miwah mring pasisir kabèh
kang patut kinèn nungkul
ingkang yogya kinèn ngamini
pangeran ing Madura
pinintan pangèstu
liyane saking punika
pra dipati nungkul asebaa aglis
marang ing Kartasura

wau Pangeran Buminatèki
apêpanggih lan ki adipatya
myang Radèn Martapurane
wau pamintanipun
Martapura Dipati Pathi
amêthuk ingkang raka
kang anèng Matarum
nulya wau pirêmbagan
Martapura lawan Sang Dipati Pathi
mondhongi pra santana

nèng Matawis pangeran ngabèi
sarta amundhut prajurit Cina
satus ngiras salakune
nêlukkên wong Matarum
kinanthenan saragni Pathi
budhal saking nagara
wus praptèng Matarum
wau santana sakawan
amiyarsa yèn kang raka dèn pondhongi
marang ing Kartasura

samya nilib kesahirèng ratri
Pangran Mangkubumi Pangran Rôngga
Silarong pra wadanane
kang tinut ing rèhipun
ya Pangeran Amangkubumi
sumêdya mring Samarang
anjog desa Kêdhu
gantya ingkang kawuwusa
Cina ingkang mondhongi pangran ngabèi
wus panggih nulya budhal

sarwi ngirid kang wadya Matawis
praptèng nagari ing Kartasura
panggih lah kang rayi kabèh
Pangran Buminatèku
lan Pangeran Arya Matawis
Pangeran Singasêkar
ingkang raka sampun
pinanggihakên kalawan
Martapura miwah Adipapati Pathi
sampun ngaturan prênah

ngênggènana dalême kang rayi
Pangran Silarong wus ingênggenan
ya ta warnanên lampahe
kang sêdyanjog ing Kêdhu
sira Pangran Amangkubumi
lan kang rayi katiga
tan kawarnèng ênu
praptèng talatah Samarang
kèndêl anèng ing Tugu putusan aglis
marang Tirtawiguna

duta prapta ing ngarsanirèki
sira Tumênggung Tirtawiguna
kampita miyarsa age
marang loji sung wêruh
mring kumêndur lan komasaris
lamun wontên sudara-
nira sang aprabu
nênggih santana sakawan
kêkasihe Pangeran Amangkubumi
lawan Pangeran Rôngga

Pangran Silarong Prangwadanèki
komasaris kagyat amiyarsa
wus kinèn mêthuka age
Mas Rôngga kang tinuduh
lampahira ing Tugu prapti
wus panggih lan pangeran
ingaturan laju
wus praptèng loji lampahnya
komasaris amêthuk jawining kori
wus samya têtabean

miwah sagung nayaka Kumpêni
para upsir samya têtabean
wau komasaris anèm
alon dènira muwus
marang Rôngga sarwi bêbisik
kang bêbêd parangrusak
kang abajo biru
puniku pangeran sapa
Rôngga angling gih Pangeran Mangkubumi
komasaris lingira

punapane lawan sri bupati
ingkang jêngkar Rôngga saurira
punika kadange anèm
tunggil rama lan ibu
komasaris angucap malih
punika wong jatmika
tindak solahipun
nanging sun duga ing nala
pangungsine mariki puniku ugi
kaya botên pasaja

yèn tanggapên kaya duwe kapti
komasaris sêpuh atêtanya
kadya punapa kanthane
duk kala bêdhahipun
jêngkarira sri narapati
Kumpêni kalih wêlas
punapa tan kantun
Pangran Mangkubumi sigra
anauri purwa myang wêkasannèki
wus tinutur sadaya

wus pinrênah Pangran Mangkubumi
amakuwon lan para arinya
ingaturan sadhahare
wus eca manahipun
pan antara ing lami-lami
Radèn Sujanapura
arsa pamit mantuk
angruruhi rabinira
pan linilan marang sira komasaris
arsa binêktan surat

kaatura dhatêng sri bupati
ingkang jêngkar sêrat sinusulna
iya saguna-gunane
Ki Tirtawigunèku
amiyarsa yèn dèn lilani
Radèn Sujanapura
dadya kapiluyu
marang ing loji samana
arsa pamit mring kumêndur komasaris
prapta wus tata lênggah

abêbisik mring juru basèki
yèn karilan amit umantuka
angruruhana rabine
tinêmbungakên sampun
lamun pamit ing komasaris
kagyat netra ngatirah
jaja latu-latu
saksana anyandhak rotan
ginitikkên ing kêmeja sigar palih
saryasru dènnya ngucap

wong punapa pakênira iki
eman sang nata karya punggawa
têka norana bobote
kalayu kapiluyu
milu-milu kaya wong cili
Radèn Sujanapura
wong cili puniku
dudu piyandêling raja
sasukane pasthi manira lilani
kang kaya pakênira

wong dinuta marang ing narpati
tur kinarya piyandêl maringwang
mêngko têka pamit mulèh
punapi arsa nungkul
marang Cina dika puniki
apa ta sri narendra
kang jêngkar rumuhun
boya duwe kabêcikan
apa Cina dhingin ingkang asung bukti
mring awak pakênira

kang akongkon mring pakênirèki
sri narendra punapi wus seda
kayaparan ta wartane
Ki Tirtawigunèku
pan gumêtêr tan ngrasa urip
ngaturakên prasêtya
mring juru basèku
adhi katura ing tuwan
yèn kawula darbea tingal kêkalih
mring gusti ingkang jêngkar

yèn nêdyaa pisah lan Kumpêni
ajura dipun kadi pratala
pan akathah prasêtyane
tinêmbungakên sampun
komasaris rêrêm ing galih
gantya kang kawuwusa
sira sang aprabu
kang masanggrahan Mamênang
kang sumêdya mring Kaduwang mangun jurit
ngrabasèng Kartasura

gènnya masanggrahan sang narpati
antuk kalih dalu nèng Mamênang
nuntên umangkat enjinge
sumrêg kang bala agung
kang prajurit saha turanggi
sang nata munggèng madya
rinêksèng wadyagung
garwa mungging ngarsa nata
ngarsa malih jêng pangeran adipati
tan kantun êmbanira

sauparêngganirèng narpati
wus samêkta lampahing narendra
ing ngarsa upacarane
de kang dadya pangayun
lampahira sri narapati
rahadyan adipatya
ing Pranaragèku
saha gêgaman balabar
lwir hèrnawa prajurit saha turanggi
apan tanpa wilangan

kang lumampah wingkingnya Dipati
Suradiningrat Ki Wirarêja
ingiring saha wadyane
kang rumêksa sang prabu
saha wadya nata pribadi
Bangsantaka kalawan
Ki Bôngsapatrèku
lampahnya datan atêbah
sakancanya samana rêrêb narpati
masanggrahan Barangkal

nèng Barangkal rêrêb tigang ratri
sri narendra ngrèrèhkên wanodya
amrih egare manahe
samana praptanipun
abdi dalêm kang nusul sami
kathahnya gangsal wêlas
abdi dalêm gambuh
anjujug Ki Bangsantaka
myang Ki Bôngsapatra ngaturakên aglis
maring sri naranata

myang Radèn Dipati Pranaragi
lawan Adipati Wirarêja
angaturakên dhatênge
ingkang rayi sang prabu
Pangran Arya Pamot namèki
sarta sira ambêkta
kang ingangkah ibu
tilas garwane kang paman
Panêmbahan Purubaya duk ing nguni
ingkang apinaraban

Dyan Ayu Cathis parabannèki
samana apan sampun winayah
Dyan Ayu wontên kadange
anom jalu kang tumut
aran Wôngsakusuma nênggih
pangran sapraptanira
ing ngarsa sang prabu
kang rayi nungkêmi pada
sarya muwun pangran tangise lwir èstri
ri sampuning mangkana

nèng Barangkal wus ing tigang latri
gènnya masanggrahan sri narendra
nulya umangkat enjinge
tan kawarna ing ênu
lampahira sri narapati
praptèng desa Tirisan
masanggrahan sampun
wau ingkang kawuwusa
Citradiwirya dènnya amêpak baris
anèng ing Pamagêtan

anglampahi parentah narpati
ing nguni pamêlinging narendra
yèn wus umadêg barise
nulya kinèn sung wêruh
mring sang nata karsa sang aji
yèn wus madêg barisnya
pinrênah kang laku
nanging kala sapunika
Citradiwirya dèrèng wruh sastra sawiji
tan dhêngêr amêmaca

anuju kang kinaryaa carik
kaponakannya Dyan Sumadiningrat
awismèng Pamagêtane
punika kang tinuduh
karya sêrat sampun winêling
kinèn angungêlêna
atur uningèku
dhumatêng sri naranata
yèn kang abdi Magêtan wus madêg baris
sumôngga karsa nata

nanging cariknya datan sayakti
wruh yèn bêndara tan wruh ing sastra
dadya angrêreka dhewe
datan sêdya atuduh
angulari wadya pribadi
apan kinamandaka
Citradiwiryèku
mangkana akarya sêrat
carikira mungêl apasrah nagari
Kyai Citradiwirya

kang rumiyin ingkang sêmbah bêkti
abdi dalêm pun Citradiwirya
konjuk kangjêng nahing anggèr
jêng susuhunan ulun
lan angunjukakên kang abdi
nagri ing Pamagêtan
kagungan sang prabu
milane gusti punika
ingkang abdi pun Citra tan sagêd têbih
lan panjênêngan nata

sampuning carik akarya tulis
sigra katur mring Citradiwirya
tan mawi pariksa malèh
sampun kinèn anutup
sinungakên mring duta aglis
ri sampun tampi sêrat
duta mêsat sampun
tan winarna lampahira
sigra prapta ing pasanggrahan narpati
duk anèng ing Tirisan

sampun katur dhatêng sri bupati
dutanira Ki Citradiwirya
sampun kaatur surate
gya pinariksa sampun
ungêlira kang ponang tulis
sinuksma ing wardaya
ing saungêlipun
tamat wiraosing sêrat
sri narendra dukèng tyas yayah sinipi
mring Ki Citradiwirya

anulya wau Radèn Dipati
Suradiningrat wus tinimbalan
praptèng ngarsa tan asuwe
sang nata ngandikasru
iya paman sira sun tari
sapa ingkang prayoga
kang layak tinandur
anèng nagri Pamagêtan
dening Si Citradiwirya atur tulis
mêngko mring jênêng ingwang

muni angêsrahakên nagari
Pamagêtan marangjênêng ingwang
iku wong tambuh gawene
iya wong nora patut
tinanggênah tunggu nagari
liwat wong ora kêna
ingandêl ing kewuh
dening sun lagi apapa
têka sae pasrah nagara ing mami
wong tan layak ngabdèkna

lah paman angsulana tumuli
iya layange Citradiwirya
unèkna mangkene bae
sasukane tyasipun
atinggala mring sun abêcik
milu luwih karêpnya
tan ngawruhi ingsun
sandika sang adipatya
aturira saha sêmbah matur malih
gusti atur kawula

inggih mênggah ingkang anggêntosi
mring abdi dalêm Citradiwirya
inggih kang kasaosake
anak kawula mantu
prênah pulunanipun gusti
mring pun Kusumaningrat
nênggih namanipun
gusti pun Sumawijaya
angandika nata iku apa wani
maring Si Sumaningrat

radèn dipati umatur aris
ingih katantun gusti asagah
aprang lan wakipun anggèr
pranga ing dharat purun
miwah pranga luhur turanggi
apan datan ataha
Sumawijayèku
mring wakipun Sumaningrat
yèn èstua purun andaga narpati
inggih pun Sumaningrat

wus katarima saaturnèki
Radèn Dipati Suradiningrat
dènnya naoskên mantune
sigra jinunjung lungguh
mantunira ingalih nami
aran Dyan Mangunjaya
Sumawijayèku
nulya Dyan Suradiningrat
aputusan rumiyin ambêkta tulis
dhatêng ing Pamagêtan

sêrat wêwangsulira narpati
mungêl satimbalaning narendra
wus praptèng Pamagêtane
nulya sira acundhuk
duta lan Citradiwiryèki
sampuning tampi sêrat
Citradiwiryèku
nulya nimbali cariknya
kinèn maca saungêl-ungêlirèki
mungêl dukaning nata

sarta tinundhung saking nagari
kinèn kesah sadhatênging sêrat
sinakajêng ing puruge
Citradiwirya jêtung
pan angrasa tanpa dosèki
dèn lampahi parentah
dènirasung wêruh
Citradiwirya angrasa
lamun kêna kamandakane kang carik
dahat nutuh sarira

iki palane wong tan wruh tulis
têmah kêna kamandakaning lyan
wong bêcik ilang bêcike
iya yèn ingsun gugu
saking tiwas ingsun pribadi
anuduh pagaweyan
tan milih wong ingsun
kang kalêbu ing wirasat
pan kasêlak kaburu ing dhêmên mami
têmah agawe rusak

iya mêngko ing tarima mami
iki baya pemuting Hyang Suksma
amunga samene bae
kinon apintêr ingsun
angrawuhi ala lan bêcik
baya wus takdir ingwang
kadukan wakingsun
lah bocah padha dandana
saduwèkmu ingsun atilar nagari
parentahing narendra

Citradiwirya wus kesah aglis
saking nagara ing Pamagêtan
ngungsi desa sasukane
kandhêg bumi Madiun
padandanan karsanirèki
arsa nusul sang nata
nut sapurugipun
kunêng ganti kawarnaa
Mangunjaya kang sampun jinunjung linggih
tinanêm Pagêtan

wus umangkat lampahira aglis
saking pasanggrahan Patirisan
dene kang andhèrèkake
wong Pranaraga agung
kêkapalan ingkang umiring
arsa anêtêpêna
ing palungguhipun
nèng nagari Pamagêtan
nanging Mangunjaya samana tan apti
malêbèng Pamagêtan

kêdah lajêng anyêlaki wukir
arsa angrampit ing ropohira
ajêng madêga barise
wau ing kajêngipun
nadyan ngumpulêna wadyalit
kajênge Mangunjaya
ywa kakehan laku
ngumpula ing pabarisan
bokmanawa kang uwa anuli prapti
tinanglêdan ngayuda

wus dhinèrèk mring wong Pranaragi
sakarsanipun Dyan Mangunjaya
apan wus prapta lampahe
samya makuwon sampun
wus angrampit ropohirèki
apan wong Pamagêtan
akathah kang rawuh
wus umadêg barisira
Mangunjaya dyan kawarnaa narpati
ingkang amasanggrahan

amung sadalu dènnya amrêgil
sri narendra anèng ing Tirisan
nulya umangkat enjinge
tan kawarna ing ênu
ing Kaduwang pan sampun prapti
dene pangajêngira
abaris ing Muruh
sang nata sampun ngadhatyan
nèng Kaduwang pan dawêg antuk salatri
nulya Dyan Pringgalaya

praptanira sowan lan kang rayi
sira Pangeran Dipanagara
katiga lawan rabine
kang nama Radèn Ayu
sampun katur dhatêng narpati
ngandikan praptèng ngarsa-
nya ari sang prabu
gya mêngkul angga sang nata
myang arinya Pangran Dipanagaraglis
lan Radèn Pringgalaya

kalih sarêng nungkêmi padaji
saha tangisira lwir wanodya
myang atur pêjah gêsange
Radèn Pringgalayèku
angandika sri narapati
ngucapakên mring sira
Dyan Pringalayèku
sakathahing sisipira
wus ingucapakên mring nata angênting
tambuh ing aturira

wus tinundhung kalih mêdal sami
kinèn rêrêpa ing pamondhokan
kalih tur sêmbah undure
wau ta sang aprabu
wus parentah mring dyan dipati
kinèn amajêngêna
kang baris ing Muruh
saha wadyèng Pranaraga
myang wadyèng môncanagara saananing
wus kinèn majêngêna

angrabasènga Kartasurèki
sira Rahadèn Suradiningrat
wus amatah têtindhihe
nama Suradirjèku
lawan Suradêdaha nênggih
punika kang pinatah
nindhihi prang pupuh
wus katur dhatêng sang nata
yèn punggawanya kalih manggalèng jurit
wus ingidèn sang nata

nulya budhal Suradirêjaglis
Suradêdaha lan pra dipatya
sêdya mring Utêr jujuge
swaraning bala umung
prajurit kang saha turanggi
pirang papan kèbêkan
lir akasa têdhuh
lampahing baris ginêlak
cucuking prang mantri Pranaraga prapti
abaris anèng taman

nêlukakên desa kanan keri
ingkang abôngga sampun jinarah
gègèr desa saurute
de kang rumêksèng prabu
saha wadyanira pribadi
kang anaosi dhahar-
ira sang aulun
Sutanagara Kaduwang
kawarnaa wong desa kang dèn anciki
maring wong Pranaraga

gègèr samya lumaywatur paksi
marang nagara ing Kartasura
mring lêlurah bêbêkêle
samana sampun katur
marang adipati ing Pathi
Mangunonêng kampita
yèn mêngsah gêng rawuh
dipati ing Pranaraga
anèng Utêr prajurit saha turanggi
apan ngèbêki papan

pangajênge nèng taman abaris
Dipati Mangunonêng saksana
asowan manjing purage
atur uninga sampun
mring ratunya Sang Prabu Kuning
kalangkung runtikira
kang umadêg ratu
nulya kinèn amapaga
mêmataha punggawa kang anindhihi
Mangunonêng gya mêdal

sapraptanira wismanirèki
Dipati Mangunonêng saksana
animbali sakancane
ya ta sampun akumpul
kang punggawa Kartasurèki
miwah Ki Martapura
pamungkasing rêmbug
ri sampunira arêmbag
kang tinuduh mêthuk ingkang mêngsah prapti
kang saking Pranaraga

Ki Kartawirya ingkang tinuding
lawan sira Ki Jayadirana
wong saking Roma wijile
kang prênah ipenipun
marang Adipati ing Pathi
kinèn anindhihana
ing sakancanipun
wong Pamajêgan sadaya
wong Bagêlèn urut Lowanu tan kari
miwah kang wong Mataram

kinanthenan wong pasisir malih
Tumênggung Lasêm Wiranagara
wus samêkta gêgamane
lawan saragninipun
Ki Dipati Pathi sapalih
binêktakkên kang paman
Ki Kartawiryèku
ri sampuning asamêkta
gya ngaturi uninga Sang Prabu Kuning
wus kinèn umangkata

sarya wêwêling Sang Prabu Kuning
iku dèn padha prayitnèng baya
ywa kurang ati-atine
sakèhe wadyaningsun
muga salamêta ing jurit
ya ta Ki Kartawirya
kinèn mangkat sampun
wus budhal saking nagara
pan gumuruh swaraning wadya ing Pathi
kadya mong rêbut môngsa

lampahing baris wus praptèng Picis
sira Ki Tumênggung Kartawirya
amakuwon sakancane
swaraning bala umung
kang abaris Ngutêr wus myarsi
yèn wadya Kartasura
akathah kang mêthuk
lawan prajurit Santênan
Suradirja Suradêdaha nulyaglis
utusan mring Kaduwang

atur uninga mring sri bupati
yèn mêngsah ing Kartasura prapta
kang kinarya têtindhihe
Kartawirya namèku
pan punggawa saking ing Pathi
nanging datan akathah
tiyang Cinanipun
wau ta ingkang pinatah
mêdal êlèr marang Sang Dipati Pathi
apan pranakan Cina

pan Salobog namane kariyin
jinunjung lênggah ran Pringgalaya
madanani mantri gêdhe
salinglinggihanipun
Pringgalaya ingkang rumiyin
ika kang ginêntenan
mring Pringgalayèku
apan sampun kinanthenan
punggawanyar kang têluk saking Samawis
kang nama Janapura

sadêdamêle maksih awarni
ingkang anama Sujanapura
ingkang minôngka kanthine
wus mangkat kathinipun
ing Garompol kang dèn anciki
apan ajêng-ajêngan
lawan wong Madiun
kawarnaa dutanira
Suradirja Suradêdaha wus prapti
nagara ing Kaduwang

wus atur uninga dyan dipati
mring sang nata yèn Suradirêja
ing mangke prapta dutane
atur uninga wau
lamun mêngsah Cina dhatêngi
saha têtiyang Jawa
têtindhih prang pupuh
awasta pun Kartawirya
tiyang Pathi anuwun idi narpati
gusti pun Suradirja

pangandikanya sang sri bupati
iya sun amini Suradirja
mung dèn ngati-ati bae
miwah sawadyaningsun
konên padha angati-ati
dening pandonganingwang
mring Allah kang Agung
ugi padha salamêta
wadyaningwang kabèh kang umagut jurit
ponang duta gya mêsat

sigra duta kang saking lèr prapti
dutanya Pangran Mangkunagara
lan Pangran Martalayane
atur uningèng prabu
lamun mêngsah Kartasurèki
prapta ajêng-ajêngan
lan wadyèng Madiun
kang dados manggalèng yuda
Pringgalaya pranakan Cina sayêkti
Jawi Dyan Ranapura

abdi dalêm kalih nuwun idin
pud Mangkunagara Martalaya
sang nata pangandikane
iya wêwêkas ingsun
karo padha dèn ngati-ati
muga ta salamêta
rinêksa HyangAgung
sigra mêsat ponang duta
kawarnaa Dyan Suradirja ngundhangi
ing wadya asiyaga

budhal saking Ngutêr arsa gitik
Dyan Suradirja Suradêdaha
sampun tinata gêlare
wadyèng Kartasura wus
myang Salamun arsa dèn gitik
Tumênggung Kartawirya
lan sakancanipun
budhal saking Paserenan
praptèng lèring taman lan mêngsah wus panggih
mundur wadyèng Santênan

lamun mêngsah bang wetan akathah prapta
sigra umajêng malih
mantri ing Santênan
ngucap ing rowangira
amungsuh wong Pajang iki
myang wong Mataram
môngsa dadia kardi

pan wong Pajang sun pamakkên tawon dhoan
sampun bubar ing mangkin
saking galodhognya
môngsa wani ngantupa
duk maksih nèng talanèki
lunga kewala
tan ana bobotnèki

lêlurahe asru dènira anyêntak
hèh ywa lancang sirèki
iya wruhanira
wong agung ing Mataram
nadyan anaa ing wukir
pan linulutan
marang ing wadya alit

lampahira Ki Tumênggung Kartawirya
ing taman sampun prapti
kacundhuk ing mêngsah
bang wetan campuh yuda
arame bêdhil-binêdhil
wong Pathi dharat
tiyang môncanagari

samya munggèng turôngga nuju katiga
dhasar papan aradin
baris ing Santênan
kiniwa têngên sira
wong Lasêm ingkang kinardi
pangawatira
sampun dhadhal kang baris

tiyang Pathi kinêpung tiyang bang wetan
maksih golong kang baris
siniwo ing kapal
saking ing kering kanan
Tumênggung Kartawiryèki
pan maksih dharat
datan nitih turanggi

kapalipun tinuntun munggwing ing ngarsa
mulat ing kapal èstri
asangêt gambira
angling Ki Jadirana
kiyai dika titihi
kapal andika
Kartawirya nauri

ora kulup ingsun adharat kewala
yèn ingsun nitih wajik
sanak-sanakira
mêsakakên kang dharat
Ki Jadiranasru angling
hèh batur kônca
kiyai dipun aglis

rêrampanên sira tunggangna turôngga
Ki Kartawirya aglis
pinêksa kewala
rinarômpa mring kuda
pan sampun munggwing turanggi
Ki Jadirana
tumèmpèl anèng ngarsi

kapalipun èstri agêng ulês abang
sinandêrakên aglis
Kyai Kartawirya
kapalipun abigar
aningali kapal èstri
sinabêt sigra
panandêre lir mimis
mis

ingkang dharat kantun bubrah tatanira
nulya tinunjang wani
mring wong Pranaraga
prasami kêkapalan
tiyang Santênan kèh mati
pan tinumbakan
mring wong môncanagari

tiyang Cina sampun rumiyin lumaywa
ngraos rewangnya kêdhik
kang samya wong Cina
ningali mêngsah kathah
de samya nitih turanggi
mila lumaywa
datan apurun pêthil

sira Gagak Pranala sampun lumajar
sarya nitih turanggi
tan tètèh ing yuda
kacandhak dening mêngsah
tinumbak gigire kanin
têrus mring dhadha
Gagak Pratala mati

pan binuru wadyabala ing Santênan
mring wong môncanagari
akathah kacandhak
wus praptèng Paserenan
lajêng anabrang banawi
wadya brang wetan
kandhêg pambêrêgnèki

tiyang Lasêm sakantunipun kang pêjah
miwah wadya ing Pathi
lajêng dhatêng kitha
gègèr ing Kartasura
Tumênggung Kartawiryèki
kandhêg lampahnya
wontên desa ing Baki

kawarnaa Sradirja Suradêdaha
wangsul mring Utêr malih
samênangnya yuda
nulya atur uninga
dhumatêng sri narapati
dhatêng Kaduwang
dutanira pan sarwi

bêkta bandhanganira mênang ayuda
badhe katur narpati
dutanya Rahadyan
Suradirja kalawan
Suradêdaha nganthèni
duta lampahnya
praptèng Kaduwang kalih

sampun katur dhatêng sang sri naranata
langkung trustha ing galih
sang nata miyarsa
aturing ponang duta
yèn wadya mênang ajurit
bandhanganira
kabèh sinungkên sami

mring kang sami antuk dhawak-dhawakira
duta umêsat aglis
wangsul mring payudan
nulya têlik sang nata
kang saking Kartasurèki
prapta ing ngarsa
tur uningèng narpati

yèn asangêt gègère ing Kartasura
sakawone kang jurit
yèn linajêngêna
kinintên kadi bêdhah
nagara Kartasurèki
dupi ngêndhanan
gya samya kumpul malih

malah kang mêdal êlèr ran Pringgalaya
lawan Janapurèki
kang abêbarisan
nèngGarompol punika
apan lorod mundur sami
mring Kartasura
samya angati-ati

dening Radèn Pringgalaya ingkang lama
kalawan Rajaniti
sampun datan ana
nagara Kartasura
punika mangke nèng ngriki
Dyan Pringgalaya
têlas aturing têlik

wontên malih kawula môncanagara
sarêngnya sami prapti
wong saking Balora
Sêcabau namanya
wus samya katur narpati
pan katarima
Sêcabau praptèki

nulya abdi dalêm sangsayakwèh prapta
miwah wau kang abdi
pangran adipatya
samya akathah prapta
tan antara Rajaniti
ing praptanira
sêdya ngaturkên pati

pan anjujug Adipati Wirarêja
yitnanira dipati
apan binarsihan
Rajaniti samana
marang Kya Wirarêjèki
sêsampunira
binarsihan tumuli

ingaturkên wau dhatêng sri narendra
nanging sri narapati
asangêt tan arsa
lamun angabdèkêna
marang sira Rajaniti
dening akathah
cidranirèng narpati

nging Kapitan Hogêndrop sangêt aturnya
dhatêng sri narapati
yèn nampik kang wadya
ingkang bêkti paduka
inggih ing môngsa puniki
sangêt tur kula
sampun anampik abdi

dening benjing tan gadhah atur kawula
sumôngga karsa aji
sampun tinimbalan
Rajaniti mring ngarsa
sapraptaning ngarsa aji
ngaturkên tobat-
tira dhatêng narpati

sarya nangis dènira ngaturkên tobat
ngandikannya sang aji
Rajaniti sira
wus kinèn anunggala
mring Ki Bangsantaka aglis
tumulya ana
duta kang prapta malih

dutanira sira Ki Surawiguna
lawan dutanirèki
Kyai Wôngsadita
angaturi uninga
yèn Ki Surawigunèki
anèng Wiraka
myang Wôngsadita malih

dutanira apan ngaturi uninga
yèn Ki Wôngsaditèki
anèng Sêkarbala
ambêkta garwa nata
kalih kagungan narpati
pêdhang sarwa mas
duta aturirèki

punika langkung karsa paduka nata
duta tinulak sami
kinèn ngenggalêna
ingkang sami anduta
praptane ngarsa sang aji
Surawiguna
lan Ki Wôngsaditaglis

duk samana karsanira sri narendra
ngarsakkên karya tulis
mring nagri Samarang
matêdhani uninga
dhatêng tuwan komasaris
lamun sang nata
mangkya sampun angancik

ing Kaduwang angadhaton sri narendra
saha wadyanirèki
myang Ondrop Kapitan
sampun akarya sêrat
mungêl sung wruh komasaris
sarta anêdha
inggahipun Kumpêni

kang tinêdha inggahe ing Kartasura
dening têtiyang Jawi
apan tinindhihan
Bupati Pranaraga
punika ingkang anggitik
saking ing wetan
sing lèr wetan Kumpêni

ri sampuning dados wau ingkang sêrat
dene ingkang tinuding
nglampahena surat
dhatêng nagri Samarang
awasta pun juru tulis
dinutèng nata
inggih têtiyang Jawi

duk samana amarêngi duta prapta
saking ing Surawèsthi
anjujug Kaduwang
nênggih kang darbe duta
kang sami jinunjung linggih
dhatêng sang nata
Pêpatih Surawèsthi

ingkang nama Sawunggaling wus sinungan
tumênggung namanèki
ya Sêcanagara
dening Ki Wirasraya
tumênggung namanirèki
Sasranagara
ingkang dutanya prapti

pan kêkalih ingkang duta namanira
Ônggadirja satunggil
lan Wiradirana
ambêkta wong sawidak
dinuta ngaturkên bêkti
mring sang narendra
dening bêktinirèki

kang rumiyin warna abong ning nagara
lawan kapal kêkalih
saha busananya
saking nabêt kewala
myang pasarean saryadi
sêsapu ratyan
ning adalêm saryadi

duta kalih sampun tinulak satunggal
kinèn suka upaksi
marang kang anduta
yèn mangke sri narendra
sampun umangsah ing jurit
anèng Kaduwang
angadhaton narpati

saha pinundhutan bantuning ayuda
kang tinulak namèki
pun Wiradirana
ambêkta wong sadasa
sèkêt sikêpnya kang kari
lan Ônggadirja
kantun rumêksèng aji

wus umangkat dutaran Wiradirana
mantuk mring Surawèsthi
wau kawarnaa
Rahadèn Adipatya
Suraadiningrat nênggih
matur sang nata
nuwun idin narpati

yèn arsa adamêl tatrapan ing wadya
kang tan tuhu ing kardi-
nira sri narendra
arsa kinarya lunas
sanadyan abdi narpati
anak kawula
awon ulun lunasi

lawan malih gusti lêng kula piyambak
nindhihana ing jurit
darapon enggala
gusti lampah punika
sang nata lêga ing galih
mirsa aturnya
kang paman dyan dipati

ri sampuning katarima aturira
sira Radèn Dipati
Suraadiningrat
enjingipun umangkat
bodhol sagêgaman jurit
wus kinanthenan
Wirarêja Dipati

kawarnaa kang dinuta mring Samarang
pêparab juru tulis
ran Ki Puspayuda
samana sampun mangkat
ambêkta sêrat narpati
datan winarna
ingkang kocapa malih

lampahira Dipati Suradiningrat
lawan sira Dipati
Wirarêja prapta
ing Utêr lampahira
pan sampun apacak baris
dyan kawarnaa
kang kaplajêng wong Pathi

Kartawirya sampun ngaturi uninga
mring Adipati Pathi
yèn tiwas lampahnya
lajêng katur ing nata
kang jêjuluk Sunan Kuning
kalangkung duka
wus kinèn ambantoni

kang tinuding Radèn Malayakusuma
ambantoni ing jurit
sapanêkarira
lawan Ki Wirajaya
kala têlukipun nguni
lajêng kinarya
wadana lêbêt malih

ingaranan Ki Tumênggung Baurêksa
wus kinèn bantu jurit
Ki Arya Mandura
arsa ingantukêna
dhatêng Cêngkalsèwu malih
dèrèng lumampah
wus kinèn bantu jurit

kinanthenan tiyang Cina sagêndera
salawe kathahnèki
sami nunggang kuda
dene kapalanira
Êncik Mantu namanèki
têtindhihira
nênggih têtiyang Jawi

kang anamasira Radèn Janapura
sampun sami lumaris
Dipati Santênan
asagah tumut pura
Dyan Malayakusumèki
lan Baurêksa
myang Arya Mandurèki

sampun mangkat kang dadya têtindhih Cina
Radèn Janapurèki
ing Baki wus prapta
panggih lan Kartawirya
Tumênggung Baurêksèki
sampun putusan
sarywa amawi tulis

mring Tumênggung Sutanagara Kaduwang
dene ungêling tulis
samôngsa apranga
Kyai Sutanagara
kinon lumaywa kariyin
nuntên mingêra
angilèn dipun aglis

Ki Sutanagara sarêng tampi sêrat
saking Baurêksèki
nulya awêwarta
marang ing kancanira
dadya wong môncanagari
suda manahnya
wus rêmbag mundur sami

mring Utêr undure wong môncanagara
sapraptanira sami
Ngutêr wus apanggya
lan Dèn Suradiningrat
anulya arêmbag sami
amapan yuda
nadhahi ing ajurit

manahira sagung wong môncanagara
wus sami purun malih
wus samya amapan
atata barisira
kang samya munggèng turanggi
karya pangawat
dhadha radèn dipati

kang anèng Utêr sampun apasang papan
Cina wus majêng sami
agêng manahira
ing Utêr sampun prapta
sigra acampuh ing jurit
panggah prangira
kang wong ing Pranaragi

Radèn Suradiningrat nindhihi sira
kang wong môncanagari
myang wong Pranaraga
samya angantêp yuda
arame bêdhil-binêdhil
wong Pranaraga
tan ana nêdya gingsir

dhasar tinindhihan mring dipatinira
mila angantêp jurit
wênèh ambêk pêjah
tan nêdya gumingsira
tan kandhêg binendrong bêdhil
kang munggwing kuda
sêdyarsa nunjang wani

wong Kartasura miwah prajurit Cina
wus mênggah manahnèki
suda suranira
mung angantêb sakêdhap
wong Cina agya tinuding
mring Baurêksa
kinon mingêr angeri

wong Kaduwang tinuduh kinon nêmpuha
anèng pangawat kering
nuju sutanira
Kyai Sutanagara
Sumawijaya namèki
têtindhihira
mung Kaduwang nèng keri

dupi uning marang ing prajurit Cina
wong Kaduwang acawis
arsa nadhahana
yudanira wong Cina
têtindhihe kang mangsiti
ngatag lumaywa
nulya tinêmpuh wani

wong Kaduwang wus bubar datan akawal
anut têtindhihnèki
lan Sutawijaya
Gandhor duk alitira
sampun lumayu anggêndring
sawadyanira
mawut arêbut dhingin

lan wong Cina pamburunya wong Kaduwang
anglojok wus kawuri
mring wong Pranaraga
dupi wau uninga
yèn wong Cina anungkêbi
dadya wong wetan
kuwur manahnya sami

tan antara bubar larud kang wong wetan
tan kêna dèn alangi
dadya wadyanira
Radèn Suradiningrat
undure agolong pipis
kang nitih kuda
maksih rumêksèng gusti

Wirarêja rumiyin palajêngira
sêdyatur wruh ing gusti
golong sawadyanya
wau wong Kartasura
punapa malih wong Pathi
pambujêngira
sêdya apulih gêtih

arsa malês ukum maring wong bang wetan
tiyang môncanagari
apan wus lumaywa
miwah wong Pranaraga
undure datan anolih
kang mêngsah Cina
apan angêlud sami

pambujênge malah prapta ing Kaduwang
ingkang atuduh margi
apan rencangira
Kyai Sutanagara
kawarnaa sri bupati
datan miyarsa
yèn wadya kèngsêr jurit

lingsir kilèn wayahe kala samana
kawonira ajurit
Radèn Adipatya
Suradiningrat sira
kawarnaa sri bupati
dawêg anendra
wadya rumêksèng jawi

aningali kang wadya akathah prapta
saking kilèn anggili
wênèh kêkapalan
lajêng ngetan kewala
tinakenan tan anolih
palajêngira
kang dharat dèn takèni

sauripun anolih sami lumaywa
warta yèn kawon jurit
ing palajêngira
malah gustinya Radyan
Suradiningrat nèng wuri
binujung mêngsah
wadyanya sampun gusis

Wirarêja tinakèkkên wilujêngnya
de wadyaning narpati
mring wong kang lumaywa
saure kang tinanyan
tan wikan purugirèki
datan kantênan
pan sami rêbat urip

duk samana Radèn Ayu Pringgalaya
sarêng amirsa warti
agya lampahira
malêbèng pasanggrahan
arsatur wruh ing narpati
kapanggih nendra
nata winungu wani

dhuh sang nata paduka age wungua
inggih pun Adipati
Suraadiningrat
sampun kawon yudanya
dening mêngsah padukaji
sampun acêlak
wadya malaywa gili

sri narendra gugup dènnya wungu nendra
nulya miyos ing jawi
agya pêparentah
sang nata maring wadya
kinèn kêkambilan aglis
myang kang rêmbatan
kinèn mêdalna sami

kawarnaa sira Ki Sutanagara
kaduwung mirsa warti
yèn radèn dipatya
kawon ing yudanira
nulya akarya piranti
ing pamrihira
gya loroda narpati

mariyêm bandhangan wus kinèn ambêkta
samadyaning wanadri
sapraptaning wana
agya kinèn ngungêlna
apan sampun dèn isèni
datan antara
bêdhil mungêl ping kalih

dupi mirsa wadyanira sri narendra
yèn wontên bêdhil muni
ping kalih apêrak
nulya gègèr puyêngan
kasêsa dèn akêkambil
myang kang adandan
bêbêktan kathah kari

sri narendra wus mijil sing pasanggrahan
sikêp ing Surawèsthi
mulat ing sang nata
mijil ing pasanggrahan
gègèr ing manahirèki
Tohjaya ngatag
mring sikêp Surawèsthi

kinèn samya anglêbêtana piyambak
rêmbatanira sami
saking Surabaya
dening kapal sang nata
kang saking ing Surawèsthi
roro kathahnya
apan amung satunggil

ingkang kongsi wau ingabah-abahan
ya ta Ki Tohjayèki
umulat sang nata
yèn sangêt kasêsèng tyas
gya maganjar narik bodhing
saha sêsumbar
lir Bugis Cih Mandhicing

sarya matur ing gusti sampun kasêsa
gusti yèn dèrèng mati
kang abdi Tohjaya
apan sampun kasêdya
pêjaha ngalangi gusti
anèng Kaduwang
suka lila ing pati

angandika nata iya sun tarima
sêtyanira ing kami
lah wus payo mangkat
wong siji ro sapira
sang nata budhal tumuli
saking Kaduwang
kang tansah nèng ngarsaji

amung kang putra kangjêng pangran dipatya
nèng ngarsa datan têbih
miwah wong Walônda
kapitan sawadyanya
tansah rumêksèng narpati
bêbêktanira
sang nata kathah kèri

myang turôngga akathah ingkang katilar
miwah wadyanirèki
pangran adipatya
kasêsaning adandan
rab cêmêng antuk abrit
agya budhalnya
wus anututi gusti

tan kawarna lampahira sri narendra
ing kitha watês prapti
kadalon ing lampah
lajêng rêrêb samana
Kya Wirarêja duk prapti
kaplaywa aprang
lan Nayamanggalèki

praptèng ngarsa Adipati Wirarêja
nungkêmi pada aji
sampun pinariksa
saatur-aturira
dhumatêng sri narapati
Ki Adipatya
Wirarêja turnèki

mring sang nata yèn mangke abdi paduka
pun paman adipati
Suraadiningrat
dènnya kawon ing yuda
pisah lan kawula gusti
palajêngira
saking kasêsa sami

dhatêng mangke wikana pêjah gêsanga
sang nata ngandikaris
lah apa rinasan
luwihkarsaning Suksma
angur yèn wus rêrêb sami
kabèh wadyèngwang
payo mangkat tumuli

lingsir dalu wayahe kala samana
mèh umijil kang sasi
taksih pêtêngira
budhal sri naranata
ginêlak lampahirèki
wus byar raina
ing Barangkal gya prapti

ya ta rêrêb sakêdhap sri naranata
angasokakên dasih
wus aso gya budhal
saking desa Barangkal
lingsir kilèn wayahnèki
praptèng Mamênang
nulya sami kapanggih

sira Radèn Dipati Suradiningrat
lawan Suradirjèki
myang Suradêdaha
sarêng panggih lan nata
samya nungkêmi padaji
katiga pisan
apan aganti-ganti

samya asmu kumêmbêng luhnya katiga
dènnya samya nungkêmi
pada sri narendra
mundur samya alênggah
mangrêpa munggwing ngarsaji
radèn dipatya
matur saha wotsari

apan ngaturakên pêjah gêsangira
dening tiwas ing jurit
mangkana aturnya
datan nyana kawula
gusti apanggiha malih
lawan paduka
lan malihipun gusti

datan nyana kawula nêmahi tiwas
ngabên wadya narpati
tiyang Pranaraga
dene gusti kang mêngsah
sampun sami mundur gusti
têtiyang Cina
miwah têtiyang Jawi

mila bubar wadya paduka sadaya
saking pangawat keri
pun Sutawijaya
Gandhor duk alitira
kang dados pangawat keri
palajêngira
gusti datan ngawali

dadya wong Cina nungkêbi saking wuntat
surak nulya bêdhili
punika mawutnya
abdi tuwan sadaya
sang nata ngandika aris
ya uwis paman
apa ingucap malih

ingkang uwis kalakon kinapakêna
sok salamêta sami
kabèh baturira
balikan kang ing wuntat
ing besuk padha pinikir
yèn têkèng wisma
ya payo mangkat sami

budhalira sang nata saking Mamênang
kering mring dyan dipati
saha wadyanira
pan kadalon ing marga
ginêlak lampahirèki
wus praptèng kitha
wayah mèh têngah wêngi

tan kawarna sang nata kang sampun prapta
kitha ing Pranaragi
samana wong Cina
baris anèng Tanduran
Dyan Mlayakusuma kardi
pênêd mranata
kang madêg Pranaragi

tiyang Cina miyarsa sasolahira
Dyan Mlayakusumèki
sangêt jinjanira
nulya sira utusan
dhatêng ing Kartasurèki
suka uninga
lan Sapanjang lan Singsih

samya kagèt sigra anglampahkên Cina
satus sandi bantoni
nanging kabatinan
nira kinèn nyêkêla
Radèn Mlayakusumèki
praptèng Kaduwèng
jujug pakuwonnèki

Radèn Sujanapura sampun apanggya
wong Cina abêbisik
lamun lampahira
kinèn nyêkêl Rahadyan
Malayakusuma aglis
Sujanapusa
sangêt dènnya nandhoni

yèn awona Radèn Malayakusuma
darbea tingal kalih
sajatinya mirsa
Radèn Sujanapura
nanging sangêt angikibi
dadya wong Cina
samya pracayèng galih

dadya kang misuwur yèn bantu kewala
wadyèng môncanagari
kêkês manahira
miyarsa yèn wong Cina
kathah ingkang ambantoni
ngêlun sadaya
mring kitha Pranaragi

kawarnaa wau sang sri naranata
kang anèng Pranaragi
enjing duk sineba
tansah apirêmbagan
nanging tiyang Pranaragi
kapanggih têlas
suwung sarawuh aji

duk antara kalih dalu laminira
nulya Radèn Dipati
Suraadiningrat
lawan sira Dipatya
Wirarêja datan kari
nèng ngarsa nata
miwah wadya Kumpêni

kapitan Hogêndorop sakancanira
lutnan lan juru tulis
samya pirêmbagan
kapitan aturira
dhumatêng sri narapati
lutnan kalawan
jru tulis matur sami

mring sang nata mangkana ing aturira
inggih gusti narpati
yèn kadya punika
kadi tanpa wêkasan
ing lampah punika gusti
yèn suwawia
lawan karsa narpati

lêng kawula anuwun lilah sang nata
mantuk dhatêng Samawis
sakônca kawula
mêdal ing Surabaya
nuwun jêjênêng narpati
lampah kawula
yèn wilujênga prapti

ing Samarang dene kang mêngsah punika
kula gitik sing wingking
lan malih kang mêngsah
wontên nagari Jipang
lan kang wontên Bicak malih
myang Garobogan
Tanjung tan dados watir

sok kawula mantuka dhatêng Samarang
miwah mêngsah narpati
kang wontên Ungaran
kula gitike benjang
kula dhatêngane gusti
ing Kartasura
sang nata ngandikaris

maring Radyan Dipati Suradiningrat
myang Ki Wirarêjèki
iku kayaparan
paman sun tari sira
myang bapa Wirarêjèki
paran bêciknya
kapitan turirèki

aturira Dipati Suradiningrat
myang Ki Wirarêjèki
inggih tur kawula
gusti yèn sapunika
aturipun pun Kumpêni
dhatêng paduka
ywan têmên-têmên gusti

inggih prayoginipun kalilanana
saature Kumpêni
sarta binêktanan
jêjênêng sri narendra
darapon sarega gusti
lampah paduka
ri sampun rêmbag sami

nuntên Kumpni sami atur prasêtyanya
dhatêng sang sri bupati
mangkana sêtyanya
yèn tan têmên-têmêna
kawula dhatêng narpati
sakônca kula
nuntên lêbura gusti

nanging gusti lamun taksih tuwan Allah
nulusakên narpati
panjênêngan nata
mugi lampah kawula
salamêta salamining
anggèn kawula
nglampahi karya aji

ing samargi-margi mugi salamêta
enggala panggih malih
kalawan paduka
dene lampah kawula
yèn èstu salamêt benjing
panêdya kula
wontêna Bayalali

sri narendra wontêna Garompol benjang
sarênga majêng sami
gèn anggêpak Cina
kang wontên Kartasura
sang nata ngandika aris
ya sun tarima
Ondrop aturirèki

miwah ature Ondrop sakancanira
ingsun tarima kasih
sigra pun kapitan
wus pinaringan pêdhang
Côndhabirawa namèki
lan usap tangan
Ondrop kang dèn paringi

lawan lutnan myang jru tulis kapatêdhan
pêdhang dhatêng narpati
balongsong kancana
kang darbe gêgadhuhan
Bangsantaka lawan ari
ran Bôngsapatra
kang gêgadhuhan nguni

ri sampuning mangkana kapitan sigra
mangkat amit narpati
sampun kinanthenan
têtiyang Surabaya
Ônggadirja namanèki
sabaturira
lawan Ki Sindupati

katigane kalawan Ki Naladirja
wus kinèn anyangoni
jêjênêng kalihnya
satunggil molung reyal
kapitan umangkat aglis
sakancanira
saha jêjênêng katri

lampahira kapitan mring Surabaya
kawarnaa kang wingking
kangjêng sri narendra
tansah apirêmbagan
kalawan Radèn Dipati
Suradiningrat
myang Ki Wirarêjèki

aturira Dipati Suradiningrat
dhumatêng sang narpati
saking jrih kawula
kaabdèkkên narendra
awon yèn tan munjuk gusti
dhatêng paduka
yèn suwawi karsaji

samawutipun wadya paduka nata
tiyang ing Pranaragi
kang sami suminggah
angilèkakên rayat
yèn amêthuki karsaji
inggih paduka
gusti kula aturi

amapana gusti wontên ing aldaka
rèrèha karsa aji
lan malih punika
bamban anggèn kawula
anglêmpakakên kang abdi
kang kesah-kesah
tiyang ing Pranaragi

sri narendra anuruti aturira
sira radèn dipati
nanging duk samana
Rajaniti dinuta
mring Pasuruan nimbali
Wiranagara
Bêrahim kala alit

angkatira sang nata ungkur-ungkuran
lawan Ki Rajaniti
kang mring Pasêdhahan
dening lampah narendra
samana wus praptèng ardi
Sawo namanya
ingkang dèn pasanggrahi

kunêng ingkang wus marang ing Pranaraga
ingkang winuwus malih
Kyai Wirarêja
ingkang kinèn nusula
mantuk dhatêng Pranaragi
pan sampun prapta
nganthèni dyan dipati

tan winarna solahira nata wadya
ingkang winuwus malih
prajèng Kartasura
dipati ing Santênan
kadhatêngan sêrat nênggih
saking Madura
sêrat ngangsul-angsuli

ingkang têmbung sêratnya Pangran Madura
sawusing salam mami
dening pakênira
kirim layang maringwang
wus manira tupiksani
prakara dènnya
ngadêgakên narpati

gèh manira idini yèn pakênira
piturut ing rèh mami
mriyêm prunggu samya
kang anèng sitibêntar
kabèh têkakêna aglis
maring Madura
iku ingsun idèni

duk miyarsa kagyat Dipati Santênan
nulya kèn angaturi
marang sira Radyan
Martapura wus prapta
sêrat inguncalkên aglis
puniku layang
saking ing Madurèki

sawusira winaca mring sira Radyan
Martapurasru angling
pan puniku layang
dede têmbung mirungga
pan layang ngangsul-angsuli
ywa kudu nyambat
mring asu Madurèki

punapi ta boya ngadêg ratu ingwang
angling Dipati Pathi
gih paran ing karsa
têmbung kadya punika
gèn piyambak angangsuli
Dyan Martapura
angling sarwi ambêkis

boya idhêp boya wêruh pan manira
dudu kang kirim tulis
apan boya layak
kang kaya solah para
salinthutan salir kardi
akirim layang
ora anganggo pikir

karya priyayi tan nganggo rêrêmbugan
piyangkuhira pasthi
amêngku rat Jawa
angling pan sarwi kesah
samana kapuwèng ratri
ki adipatya
langkung sakit ing galih

ing dalune pan tilêm anèng jarambah
angandhut bodhik-bodhik
pêparinganira
Radèn Natakusuma
kalangkung dèn karêmêni
supe krisira
epok bantalirèki

kawarnaa sira Radèn Martapura
dalu kesah mêmaling
arsa ngayonana
mring Dipati Santênan
bêkta panakawan siji
aran Sênggama
lampahe sampun prapti

ing Kamangunonêngan wus sirêp janma
Martapura andingkik
mènèk pagêr bata
lan panakawanira
praptèng jro kang dèn ulari
paturonira
wau Dipati Pathi

duk ingintip suwêng pasareanira
anulya dèn ulari
kapanggih jarambah
anulya sinirêpan
kapati dènira guling
wus ginagapan
bodhik-bodhik ingambil

lan bantale epok pinèt saisinya
epok binucal têbih
kaglundhung dhasira
sira Dyan Martapura
wus mènèk banon gya mijil
lan panakawan
sira tansah ing wuri

satanginira Adipati Santênan
kagyatira tan sipi
dene sirahira
kagalundhung ing kasah
anggarayang bodhik-bodhik
apan tan ana
angrasa dèn malingi

akèn panakawan ingkang kapracayan
bata kinèn ngobori
tan wontên kang bêdhah
anggraitèng tyasira
enjing nulya animbali
mring Citrasoma
kang sêpuh praptèng ngarsi

anakira kang maksih madêg Japara
dene kang sêpuh nênggih
anèng Kartasura
duk kaka sri narendra
jêngkare punika kari
dadya kacandhak
marang wong Cina nguni

pan pinundhut marang Dipati Santênan
mangkya arsa tinuding
marang ing Samarang
sampun binêktan surat
sigra dènira maluris
datan winarna
ing marga sampun prapti

ing Samarang wus cundhuk kalawan Rôngga
binêkta marang loji
katur lamun duta
saking ing Kartasura
bêkta srat Dipati Pathi
sampun tinampan
marang ing komasaris

gya winaca marang juru basanira
têmbunging ponang tulis
atur tabenira
dipati ing Santênan
kang amomong Prabu Kuning
saha nênêdha
ampune ing Kumpêni

yèn wontêna apuntên arsa nungkula
nanging nagari Pathi
dipun prêpêkana
baris saking Samarang
wontêna kadamêl sandi
kesah kawula
pamit ngrêbat pun Pathi

duk miyarsa komasaris langkung suka
sêrat kinèn ngangsuli
sampun tinampanan
Citrasoma umêsat
saking nagari Samawis
sigra samana
parentah komasaris

marang wadya Kumpêni sami siyaga
arsa ngrabasèng Pathi
myang Kumpêni Islam
nênggih Dhaèng Mabelah
kang tinuduh anindhihi
lawan ing Dêmak
kang arsa dèn tanêmi

apan wontên kêkasih pêpatih Dêmak
kang wontên ing Samawis
nênggih kadangira
Rahadèn Suranata
Wiranagara namèki
duk kadangira
milwa ing Ratu Kuning

datan arsa umiring ing kadangira
marma anèng Samawis
lan pêpatihira
Tumênggung Wirasastra
Martanagara namèki
sagah samôngsa
ing Dêmak anganciki

wus samêkta budhal sakèhing gêgaman
saking nagri Samawis
pan kalih kapitan
wau têtindhihira
lan sradhadhu rong Kumpêni
Bugis Sambawa
Ambon nêmatus nênggih

praptèng têpis iring nagari ing Dêmak
gègèr kang dèn anciki
ya ta kawarnaa
Rahadèn Suranata
saking Kartasura prapti
ambêkta Cina
satus miyarsa warti

lamun mêngsah Kumpêni wus praptèng Dêmak
samêkta mêthuk jurit
dhusun Kaputatan
dènira tata-tata
wadya Kumpêni udani
lamun wongDêmak
mêdal mêthuk ing jurit

dyan têngara swaraning tambur gumêrah
wong Dêmak mangsah wani
lan prajurit Cina
sarêng têmpuh ing yuda
arame bêdhil-binêdhil
Ambon Sambawa
samya ngamuk mangungkih

ramening prang jurit Cinakèh pêjah
ingêdrèl wanti-wanti
dadya Suranata
giris ngoncati yuda
wadya Kumpêni mangungsir
wus praptèng kitha
Radèn Suranatèki

lan wong Cina sakarine ingkang pêjah
nêdya mêmpên nagari
nanging karepotan
Bugis Ambon Sambawa
anglud saking kanan keri
wisma ngobongan
wuru tangkêbing jurit

datan kêna pinarpêkan dening janma
tinumpês gêdhe cilik
mawut wadyèng Dêmak
Tumênggung Suranata
lan wong Cina lumaywaglis
samya angetan
kèndêl nèng Suranjari

angaturi uninga mring Kartasura
anuwun bantu malih
lawan antukira
Kyai Padmanagara
wontêna rowang nadhahi
mungsuh kang prapta
saking nagri Samawis

ingkang wadya Kumpêni maksih nèng Dêmak
wadyalit kathah prapti
samya asêsêgah
maring wau kang prapta
maring Wiranagarèki
wus sugih wadya
budhal baris Kumpêni

pan angungsi mring Tumênggung Suranata
lumaywa ngetan malih
kèndêl Garobogan
Tumênggung Suranata
saha wong Cina tan kari
sisaning pêjah
samya asmara kingkin

warnane wadya Kumpêni
kang ambujungSuranata
kèndêl Barangkal barise
sampun ngaturi uninga
mring nagari Samarang
yèn nagari Dêmak sampun
bêdhah lajêng lampahira

amarêpêki ing Pathi
kèndêl anèng ing Barangkal
komasaris kumêndure
kalangkung suka tyasira
kunêng ingkang kocapa
Citrasoma praptanipun
atur surat sing Samarang

dhatêng dipati ing Pathi
pan anuju kasarêngan
duta sing Dêmak praptane
atur uningèng dipatya
yèn nagri Dêmak bêdhah
sang dipati sukèng kalbu
sigra angundhangi wadya

asiyaga arsa pamit
dhumatêng ing ratunira
ngrêbat ing Pathi sandine
nanging ta datanan linilan
dening Dyan Martapura
sampun amangsiti wau
inggih maring Cik Sapanjang

hèh Ki Sapanjang manawi
dipati pamit ing dika
dudu ujar sayêktine
punika sandi kewala
awat ngrêbat Santênan
pan sajatine puniku
arsa nungkul ming Samarang

kagyat Sapanjang mirsèki
ing wangsite Martapura
nulya Sapanjang nulyage
amilihi wadya Cina
kèhnya mung kawan dasa
kang samya tate ing kewuh
sigra umangkat saksana

saha samaktèng ajurit
praptèng Kamangunonêngan
sampun apanggih lampahe
sira Kapitan Sapanjang
lawan ki adipatya
samya têtabean sampun
nulya atata alênggah

Dipati Pathi lon angling
hèh bapa dèn bêcik sira
kari rumêksèng sang katong
pan arsa apamit ingwang
angrêbat ing Santênan
ing Pathi kancikan mungsuh
ingkang saking ing Samarang

sapanjang asru dènnyangling
ki dipati aywa sira
sida lunga ing samêngko
iya sapa batur ingwang
atunggu ing sang nata
wis têka wurungna iku
ênggonira arsa lunga

Ki Mangunonêng nauri
bapa alah jênêng ingwang
dene Ki Martapurane
kang amumpuni punika
aprakosa prawira
adigdaya ing prangipun
Sapanjang ngêdhèpi wadya

kabèh narik pêdhang abir
saha angadêg sadaya
Kapitan Panjang sru linge
apa arsa ngayonana
sira marang wong Cina
ywa kudu lunga sirèku
payo ing kene kewala

sang dipati èsmu miris
ningali solahing Cina
nanging tan owah linggihe
saking palênggahanira
saryalon dènnya ngucap
apa mulane sirèku
têka mangkono lingira

mêngko manèh awak mami
kalamun nêdya atinggal
marang gusti sang akatong
dhingin duk anèng jêblohan
awak anggung pinangan
ing lêmut siyang lan dalu
pan ingsun nora anêdya

apisaha lan sirèki
myang sakèh sanak sun Cina
goningsun aduwe katong
lingira sang adipatya
sarywakèh supatanya
ya ta eca manahipun
wau Kapitan Sapanjang

pêdhang sinarungkên sami
atata dènnya alênggah
anulya mêmundhut age
tan antara nulya prapta
pêpundhutan ing ngarsa
dipati dhadharan sampun
lawan Kapitan Sapanjang

samana arêmbag sami
kang pinatah angluruga
mring nagari Samarange
Mudha Cupyan kang tinêdah
angirida wong Cina
kathahipun sangang atus
Dipati Santênan mojar

dene ta punggawa Jawi
apa kang manira têdah
pan ipe manira dhewe
Ki Tumênggung Garwakôndha
lan Radèn Mangkupraja
amaroa lampahipun
Lèpèntangi dèn gitika

lan maninge bocah mami
aran Si Tiksnanagara
iku dèn tandura age
nèng Kaliwungu nagara
yèn Kaliwungu bêdhah
banjura ngancik ing Tugu
dimène kuwur manahnya

sakèh Kumpêni Samawis
iku yèn kuwur manahnya
pasthi padha mulih age
kang abaris ing Barangkal
binobot saking wuntat
ya ta kapitan kalangkung
Sapanjang suka tyasira

iya bênêr iku ugi
ki dipati karsanira
nuli angkatêna age
amrih lindhunging ayuda
dene ingkang angetan
ki dipati bêcikipun
anuli sira mataha

amrih kerona ing jurit
angling Dipati Santênan
iya bênêr bapa kuwe
iya ingkang ingsun têdah
angluruga angetan
Tumênggung Natayudèku
lan Si Maospati ika

dene kang suka nindhihi
iku bapa ipeningwang
Tumênggung Surantanine
nora kudu anganggoa
bapa prajurit Cina
môngsa ta kalaha iku
mungsuh wong môncanagara

kalangkung truntha ing galih
sira Kapitan Sapanjang
sigra ingandhangan age
punggawa ingkang pinatah
siyaga ing ayuda
wus samya samêkta wau
Ki Tumênggung Garwakôndha

myang Radèn Mangkuprajèki
miwah Mudha Êcu Êpyan
ingkang rumiyin budhale
asri lamun tiningalan
warnane kang gêgaman
datan kawarna ing ênu
wus praptèng desa Ngungaran

Lèpèndodol dènnya mrêgil
saha pacak barisira
Pudhakpayung ing ngarsane
dening kang pinisah lampah
kalih atus wong Cina
kang anjog ing Kaliwungu
lawan Ki Tiksnanagara

sakawan mantri panumping
kang umiring lampahira
tan kari mantri bumine
gènnya pacak barisira
anèng desa Cangkiran
samana kapirsa sampun
saking nagara Samarang

yèn wong Cina anglurugi
wênèh mêdal ing Cangkiran
anjog ing Kaliwungune
dadya sagunging nayaka
Kumpêni pirêmbagan
lan Kya Tirtawigunèku
myang Kyai Suradipura

kalih wus malêbèng loji
gènnya sami pirêmbagan
lan Kumpêni gêdhe-gêdhe
sigêgên datan kocapa
ingkang apirêmbagan
agantya ingkang winuwus
nagara ing Kartasura

punggawa têtiga nênggih
kang tinuduh ing ayuda
apan mangetan lakune
wus samakta nulya budhal
gêgaman warna-warna
samana parentahipun
Adipati ing Santênan

kinèn anjog Sukawati
Madiun dèn êncikana
kang mring bang wetan lakune
Ki Tumênggung Maospatya
Tumênggung Natayuda
têtindhihira Tumênggung
Surantani namanira

lampahe kang ponang baris
wus prapta ing Jagaraga
angancik anèng Carême
apan samya anjêjarah
wadya ing Kartasura
desa kanan kerinipun
gègèr kang samya dèn bahak

wontên kawarnaa malih
sira Radèn Sumaningrat
sumawita ing sang katong
Prabu Kuning Kartasura
ya ta Dyan Sumaningrat
wus kinon ing ratunipun
ngancika ing Pamagêtan

marmi ta kinèn nganciki
nagara ing Pamagêtan
malar dadia kuwure
pangancikira sang nata
anèng ing Pranaraga
tinilara ing wadyèku
myang wong cili atilara

Sumaningrat mangkat aglis
sigra-sigra lampahira
wus praptèng têpis iringe
talatah ing Pamagêtan
ya ta Dyan Mangunjaya
kang baris tampinganipun
nagri Magêtan miyarsa

yèn uwak pira kang prapti
kang nama Dyan Sumaningrat
Mangunjaya tumulyage
angundhangi wadyanira
kinèn sami prayitna
aywana mundur ing pupuh
yèn uwa èstu balela

mring gusti sri narapati
kang jumênêng Pranaraga
sun labuhi arêrêmpon
yèn si uwa tan elinga
dhingin ngabdi sang nata
ingsun sayêkti tan gigu
anigasa jangganira

yèn praptane iku eling
nêdya bukti ratuningwang
payo padha mundur alon
aywana kongsi apêrang
kunêng gantya winarna
Dyan Sumaningrat karungu
lamun pêpulunanira

ingkang umagut ing jurit
umadêg ing Pamagêtan
kapiyarsa sêsumbare
angurakakên wong tuwa
karyojar cacah cucah
samana ingkang winuwus
sutanya Dyan Sumaningrat

Pusparana namanèki
sutanira ingkang tuwa
dupi mirsa sêsumbare
arinyaran Mangunjaya
ing tyas langkung bramatya
Pusparana aturipun
dhumatêng ing ramanira

kawula matur sayêkti
rama dhatêng ing paduka
yèn pun Mangunjaya awon
anapèkakên wong tuwa
karyojar cacah cucah
rama sampun tumut-tumut
kapanggiha ing kawula

pan sampun tandhing ing jurit
Mangunjaya lan kawula
ngabêna kaprawirane
wiwah luhuring turôngga
dèn tontona kewala
singa tiwas pasthi lampus
kapocot utamangganya

Dyan Mangunyuda mirsèki
ing ujar kang tanpa nalar
ing tyas asangêt marmane
ingetang singa tiwasa
pasthi kecalan kadang
ya ta Mangunyuda matur
dhatêng Radèn Sumaningrat

mangkana aturirèki
kang kalamun sapunika
lêhêng badan kula dhewe
inggih ingkang manggihana
dhatêng pun Mangunjaya
sampun kongsi wontên dudu
satêmah kecalan putra

yèn kauwakêna ugi
kados punapa têmahnya
sayêkti sampeyan dhewe
ingkang kaecalan putra
sira Dyan Sumaningrat
alon dènira amuwus
ya môngsa bodhoa sira

Radèn Mangunyuda nuli
mangkat wau lampahira
manggihi kaponakane
kang aran Ki Mangunjaya
kang adangu wus prapta
Ki Mangunjaya wus pangguh
sarêng prapta pamanira

Mangunjaya tumulyaglis
angujungi pamanira
kang nama Mangunyudane
ri sampune ingujungan
Mangunyuda angucap
Mangunjaya praptaningsun
arsa atakèn ing sira

arêp apa sira iki
de têka kaliwat-liwat
dènira ngrakit prang pupoh
anata-nata gêgaman
kadya wong arsa mapag
mungsuh kang satuhunipun
Mangunjaya saurira

mila kawula puniki
paman andhatêngkên wawrat
rèh kula ngabdèkkên katong
tinanggênah atêtêngga
nagri ing Pamagêtan
tan kula tilar lumayu
kula labuhi palastra

sanajan pun uwa prapti
angrêbat ing Pamagêtan
yèn balela ing sang katong
kang pinarak Pranaraga
kula tan wruh wong tuwa
yèn èstu balilèng ratu
kula tanglêdi ing yuda

Dyan Mangunyudangling aris
Mangunjaya wruhanira
mulaningsun têkèng kene
iya tan amawa rowang
apan ta karêp ingwang
arsa pitutur sirèku
bok sira asalah tômpa

iya wruhanira ugi
marmanya wakira prapta
iya sayêkti-yêktine
apan ora môntra pisan
balelaa sang nata
kanganèng Pranaragèku
pan uwakira angrasa

yèn ingabdèkakên nguni
sarta sinung kawibawan
kala jênênge sang katong
kang pinarak Pranaraga
duk madêg Kartasura
marmane wakira iku
praptane karsa bêktia

marang kangjêng sri bupati
nanging karsane wakira
angulari parabote
mulane ing Pamagêtan
kang arsa ingancikan
malar ta dadia iku
parabote ing ayuda

dènnyarsa ananggulangi
panjênêngane sang nata
kang madêg Pranaragane
ya ta Radèn Mangunjaya
dupi sira miyarsa
pamisiking paman wau
tutut tyasirarsa bubar

wadyannya wus dèn undhangi
pambêkta sing Pranaraga
wus pêpakan nuli lorod
mantuk dhatêng Pranaraga
wau Dyan Sumaningrat
tan winarna lampahipun
wus ngancik ing Pamagêtan

kunêng gantya kang winarni
lampahira Puspayuda
dinuta dhatêng sang katong
kala anèng ing Kaduwang
dinuta mring Samarang
samana sapraptanipun
nênggih nagari Samarang

wus panggih lan komasaris
myang kumêndur ing Samarang
sampun tinampan surate
bêbêktanya Puspayuda
mring komasaris sigra
manggil juru basanipun
sampun kinèn amacaa

saraosing ponang tulis
apan sampun kawardaya
mring Kumpêni gêdhe-gêdhe
lêt sadalu ingurmatan
swaraning kang sanjata
anglir pendah gunung rubuh
Puspayuda kagyat ingtyas

dening antawis sawêngi
gènira miyarsa urmat
tansah anggraitèng tyase
wau sira Puspayuda
pan sampun tinimbalan
malêbêt ing loji gupuh
wêwangsul srat wus sinungan

anulya tinundhung aglis
kinèn wangsul mring Kaduwang
wus sinangon gangsal kêton
wong kêkalih kanthinira
kaum saking Kaduwang
lumampah tiyang têtêlu
datan kawarna ing marga

mêdal ing Kartasurèki
jajahan Ngutêr wus prapta
dupi miyarsa wartine
kalamun sri naranata
kawon ing yudanira
larut saha wadyanipun
putêk ing tyas Puspayuda

dening tan ana kang warti
tanahira sri narendra
têtêpe pasanggrahane
malar wartining akathah
amung wadyèng Kaduwang
wus angetan barisipun
akanthi wong Kartasura

ya ta angartikèng ati
samana Ki Puspayuda
ginagas kala purwane
jêngkare sing Kartasura
karsane sri narendra
apan karsanira laju
dhatêng nagri Surabaya

sarta anjog ing Samawis
panggêcaking Kartasura
ri sampun pangartikane
tyasira Ki Puspayuda
nulya wangsul saksana
ing Ngutêr gènira wangsul
lampahe Ki Puspayuda

sêdya wangsul mring Samawis
panduginira mangkana
môngsa wandea sang katong
kapanggih anèng Samarang
iya lan lakuningwang
kunêng gantya kang winuwus
kang kinanthi sri narendra

mangkana ingkang winuwus
kang tansah sungkawèng galih
wau kangjêng sri narendra
kang mingsêr sing Pranaragi
dènnya kasoran ing yuda
kang wadya môncanagari

gyannya gumingsir sang prabu
saking kitha Pranaragi
nèng desa Sawo wastanya
wusing masanggrahan aji
nulya sang nata ngandika
dangu mring Bangsantakèki

apa wis padha akumpul
kabèh kancanira iki
Bangsantaka aturira
inggih sampun pêpak gusti
abdi paduka sang nata
miwah rayi padukaji

pangran Dipanagarèku
Dyan Ayu Pringgalayèki
saha Radèn Pringgalaya
wetan Jambêt gènnya mrêgil
kang ngalèr rayi paduka
Pangran Arya Pamot gusti

dèning abdi sang aprabu
inggih ingkang alit-alit
kaprênah kidul punika
wontên kilèn kang sapalih
sang nata rèrèh tyasira
andangu pêpak kang abdi

mangkana wau sang prabu
laminya sah saking nagri
duk anèng Sawo samana
gènnyagung among akingkin
munggwing soring prawatèka
ing Jambulegok agupit

dhahar sarenya sinatru
tansah nênêdhèng Hyang Widi
wicitra alum mradapa
pindha dalancang winanting
wadyangrês sadaya miyat
ing gusti sri narapati

saha garwa radèn ayu
putri saking Pranaragi
lagya arsaning akrama
kasapwèng nata akingkin
dènnyasor yudaning wadya
pugut langêning akrami

wadya kapracayèng ngimur
ing tikbranira sang putri
kang nama Ki Bangsantaka
umatur saha wotsari
dhuh gusti rakanta nata
sampun paduka prêpêki

darapon êning ing kalbu
têlêng tingaling Hyang Widi
purnaa pamintanira
sihing Hyang lanang ing jurit
yèn wus bêdhah Kartasura
gusti ing benjing agampil

anungkua siyang dalu
yèn sampun wontên jro puri
sang dyah alon angandika
nora iku sêdya mami
amung mlas ingsun tumingal
dene asrêpe kapati

