wismanira Ki Sèh Amongragi
uwus purna salirira dadya
tan kanta pêndhak dinane
mung kawan dintên rampung
wus tan ana labêting kardi
sinampun sumilak
tan kara lamun
pagrian anyar kinarya
kitri-kitri tan ana ngalum-alumi
lajêng sêkar mêrdapa

Kulawirya lawan Jayèngragi
bakda loka wus anèng grianya
ingubêngan sêdayane
lamun ana kêliru
tuwin ingkang dèrèng prayogi
pan wus sêdayanèka
tan ana kang saru
Kulawirya kêgawokan
arêrasan kalih lumampah ngidêri
kêlawan Jayèngraga

ia talah jroning gawe iki 
barang sinambut nora rêkasa
wit mantu kanti saprene
tangkêpe wong sêdarum
kang anumbang munjung kêndhuri
sabên dina tan kêndhat
miwah bau suku
dhangan rikat tur prayoga
doh ing majad sun rêrasan ia saking
bêgjane Tambangraras

Jayèngraga anauri aris
inggih lêrês bakyu ingkang bêgja
sawab saking mangunahe
Ki Sèh Mongraga luhung
paman pan puniku kang mawi
kados puniki paman
wisma kang rinamut
tan nyana sagêd glis dadya
apan têbih majade takêring kardi
tan sampun tigang wulan

kados ta puniku kitri-kitri 
tan ana lum asêgêr kewala
malah sungut prêdapane
lah botên ta puniku
tetelane mangunahnèki
putrandika Mongraga
karya elokipun
Ki Kulawirya anabda
ia talah wus nora kêna pinikir
labêting ulama kas

angling malih wau Jayèngragi
he lah lêrês paman kêkirangan
mung bakuponipun dèrèng
paman prayogi sinung
anaur manira lali
ia mêngko andadak
dadine bêsesuk
ya ta Ki Bayipanurta
lagya angêploki daranira gambir
kang bêblês ingawiat

apan sabên enjing sajêgnèki 
wong sêdesa pisan Wanamarta
kang dadi kêbungahane
anggêtak dara mabur
sru ngang-ngangan sawangan muni
kang jodhon kang bayakan
samya muluk-muluk
kinêplokan-kinêplokan
lamun nuju pêksi pradangga mimiling
darane byar anglarap

salang tiup mawut dènya wiwrin
ambyar ura mawur asasaran
arêbut dhucung udhune
ana nilap mêndhuwur
bêblês amblês katon sabibis
cat kaksi uga ilang
mêmêt nyamut-nyamut
kang duwe dara asuka
miwah lamun kang dara nuju pinêndir
ing pêksi alap-alap

atilapan wat-wêt angindhani 
wong sadesa swarane gumêrah
samya alok lere-lere
yèn muput nilap mudhun
dara mencok bakuponèki
kang duwe bungah-bungah
dèn kudang lir sunu
pan mangsana wong sêdesa
sabên enjing apan wus dadya kamuktin
anglawatakên dara

lamun sontên wanci asar ngakir
kabungahanira ngundha-undha
layangan glathik êmprite
jêprah panjêr amuluk
barung umyung mawi sêndari
angèrèng kapawanan
dadya srining dhusun
awor swaraning kitiran
sarta unining gamêlan angrêrangin
suraking lare dolan

myang bangingèhing kuda sarênti 
kapyarsa ring pêrapating desa
lamat-lamat gong unine
nganyut-anyut kêrungu
dhasar munggul kêtêb kang kitri
sêmbada swabawanya
desarja gêng kubuk
sênêning dhusun apraja
wong amanca samya anêbut nêgari
kêrajan Wanamarta

tan wun ucapên srining desa di
ya ta Jêng Kyai Bayipanurta
wuse ngêploki darane
lajêng mring wisma baru
santri Luci lawan Nuripin
ngiring bêkta lantaran
lan salêpanipun
kyai myat putra rinira
angling malih apa wus suwe sirèki
matur duk bakda luka

sarwi samya midêr niningali
dene kie ia wus prayoga
tan ana kuciwa kabèh
kitrine tan ana lum
sêgêr bae banjur abêcik
putra ri nuwun turnya
sabda sampean wus
nulya ki pêngulu prapta
kadya sabên kang mêrtamu lan kang èstri
samya bêkta dhêdharan

lajêng nusul mring Kiai Bayi 
nulya para ari ingkang prapta
Suarja Wiradhusthane
Panukma lan Panamur
lajêng nusul kewala sami
ningali rakit wisma
samya cipta gumun
ilang labêting dhudhukan
miwah kitri tan ana alum sawiji
lir lami wus sawarsa

Kyai Bayi angandika aris
wis ayo padha maring pêndhapa
sêdaya sumangga ture
praptèng pêndhapanipun
wus atata dènira linggih
ki sèh luhung Mongraga
garwa sakucumbu
umarêk prapta ingarsa
ingkang rama samya ngingsêri kang linggih
miwah kang para rayat

Ni Malarsih lawan nyai Bayi 
nata dharan piambak-piambak
Sumbaling lawan cèthine
samya ngladèni ngayun
santri Luci nepasi gêni
anglone mongah-mongah
wedang pinrih sêpuh
Ki Bayi alon ngandika
payo padha sêsarapan mumpung enjing
enak angêt-angêtan

kaya sabêne bae abêcik
kêmbul wis kono padha wisuha
gupuh kang liningan kabèh
samya sarêng awisuh
lah wis ayo bismillah bukti
nulya sami anadhah
aroyom pikantuk
kêmbulan lawan wong kathah
santri Luci Nuripin lan Jamal Jamil
myang lurah santri kapang

samya nutug tuwuk kang abukti 
nulya luaran awiwijikan
kinèn ambagi ambênge
gya dinum bêrkatan wus
jalu èstri sampun wêradin
gantya ingkang dhêdharan
kinêkêt ingayun
angling payo mêmangsêgan
sapêkolèh apa sasênêngirèki
wowohan juadahan

samya nyênyamikan sêdayèki
Kyai Bayi alon angandika
hèh Wirya dhèk wingi kae
sapa kang duwe manuk
kang sinaut lap-alap kêni
matur Ki Kulawirya
inggih pêksinipun
rinta pun kakang Suarja
angandika iku daramu kang êndi
apa si ganjur megan

matur dede pan inggih pun panjing
angling malih pindhone kang dara
luput kongsi bundhêl suwe
sapa kang duwe manuk
pêsthi ujar awake kawin
dèn cêngkrêm alap-alap
Kulawirya matur
pêksi ngong pun kaladuta
inggih botên wontên labêtipun kawin
saras-sèrès kewala

botên bodhol wulune sêtunggil 
bundhêl cinangkrêrêm botên pasah
Ki Bayi gumuyu linge
bêgja têmên sirèku
pa mulane têguh kang pêksi
Kulawirya turira
inggih yêktosipun
kula nyoba Jamil Jamal
kèn nyarati têguh supaya tan kêni
sinaut alap-alap

samya nolih sêdaya kang linggih
Kyai Bayi ngling malih prayoga
padha anelad sarate
sêdaya sarêng muwus
samya takèn sarating pêksi
jêng kyai andikanya
gus Jamal Jamilun
tulunga amrih manpangat
karya tulus sukaning sêsami-sami
Jamil matur sêndika

inggih gampil saratipun nênggih 
apan inguntalan lancêng pêthak
balêndok gêbang lan malèh
jamur lot jamur paku
insa Allah têguh kang pêksi
sarating pêksi kewan
pan puniku têguh
Ki Kulawirya anabda
kang pêngulu Basar anganèh-anèhi
akèh wong gêtak dara

kang pêngulu gêtak bèbèk grati
kabèh menthoge samya kalangan
niku punapa sababe
lir dara nglawat muluk
ki pêngulu mèsêm nauri
inggih pun adhi Jamal
Jamil akalipun
kula dhihdhih dhedhewekan
nuntên menthog kula dipun sêsarati
wikana kang kinarya

nanging punika cacade kêdhik 
lamun botên wontên adhi Jamal
menthog mêksih mènthèk-mènthèk
pan datan sagêd mabur
sanès lamun wontên dhi Jamil
menthog sagêd anglawat
lir dara amuluk
dugi kula sosopakan
dene botên sagêd awèd ibêrnèki
sangêt cuaning manah

Kulawirya gumuyu nauri
mathêm têmên kang pêngulu Basar
mring Jamal Jamil mitrane
akèh paedahipun
sêkarêpe dipun turuti
Ki Bayi lon ngandika
ya wong mono yèn wus
kacondhongan barang kêrsa
nora nana karone sumêlang ati
dahat taha-tinaha

matur inggih kêsinggihan ugi 
angling malih Ki Bayipanurta
mring putra Sèh Mongragane
mênggah raosan ngèlmu
sios wurungipun kêdadin
inggih kadi punapa
ing wiwinihipun
Sèh Mongraga aturira
apan inggih kêdah uninga ing uwit
pan sêdasa prêkara

inggih wajib punika ngyêktèni
sabab gêr-ugêr dadya pratandha
saèstu tan kenging wèng-wèng
inggih ingkang puniku
sawab pêrlu wiwinih ngèlmi
kang sêdasa prêkara
nênggih kang rumuhun
witing ngèlmu pan sahadat
de rusaking ngèlmu tan anut ing nabi
agama Rasululah

ingkang kaping kalih witing urip 
inggih takyun liring takyun nyata
anyatakên ing bêcike
ingkang mungayan kusus
de kang dadya rusaking urip
munkir ing pêtakonan
rahayu ing tuwuh
kaping tiga witing pêjah
mapan ajal witing ajal kang ngawruhi
purnaning sangkan-paran

rusaking pati tan angsal tuding
pituduhing guru ingkang wus man
kaping pat witing imane
mung panarimanipun
liring panarima lêstari
tan ana mêlang ing tyas
muhung ring Hyang Agung
rusaking iman pan halat
lacut mencle pêncêlutanira kangsil
inggangsal witing pa

mapan inggih sukur maring tokid 
liring tokid tekad kang sêntosa
dening rusaking tapane
aloba mamah-mumuh
tyas kumêlab manggung kuatir
kaping nêm witing amal
nênggih eklasipun
liring eklas tan pepeka
rusaking amal punika tanpa ngèlmi
kang wajib lan kang mokal

kaping sapta witing laku nênggih
apan niat liring niat ingkang
kasdu kang tana kêndhate
rusakipun ing laku
ingkang tanpa sêdyaning ati
ping wolu witing salat
kang krana'llahipun
liring krana'llah tan susah
pan rusaking salat rubedaning ati
ping sanga witing swarga

apan anut ing kabar kang yakin
liring kabar yakin pan sarengat
dalil kadis ijmak kyase
rusaking swarga nêngguh
pan suala wawalan budi
sêdasa witing nraka
tan anut ing Rasul
lire tan anut analak
rusaking nêraka mênang jangkêpnèki
kang myarsa suka rêna

Kyai Bayi angandika aris 
iku padha rasakna prayoga
urip kudu wruh uwite
ana geonganipun
sengga jala wruh pupusnèki
ahlia pira-pira
anggeyong mêriku
sêdaya kang anèngarsa
samya matur nuwun kasinggihan ugi
pratikêling agêsang

angling malih Jêng Kiai Bayi
iku besuk ing malêm Jumungah
anakmas ing pêngalihe
arahku mêngko dalu
akataman ing malêm Kêmis
nuli malême Jumngah
dikiran maulud
de sarèhning kana rupak
ya kêjaba nèng pêndhapa bae ngriki
kurmat nabi sêlawat

samya umatur inggih prayogi 
angandika lah wis Jayèngraga
mêngko ing bakda ngisane
rêmbugên lan pamanmu
timbalana pra lurah santri
kang putra tur sêndika
myang para rinipun
lah uwis padha bubaran
samya nêmbah lèngsèr saking ngarsa mijil
pêngulu samodinya

parèstrine samya tan akari
Jêng Kyai Bayi kondur ing wisma
Sèh Mongraga lan garwane
marang panêpènipun
Ni Sumbaling lawan Cênthini
angatag kancanira
kinèn akêkêlud
sêdaya wus rinumatan
wus mêngkana ya ta kawuwusa santri
ing wanci bakda ngisa

ing wismanyar sami pinêranti 
ginêlaran lampit myang kêlasa
myang pandam kêrêp jèjère
bantal-bantal atêpung
sinêbaran kang bungah ramping
sêkar anjrah jêrambah
ingkang campur bawur
Ki Bayi bakdanya salat
pan pinarak lan kang putra Sèh Mongragi
nèngriku ing wismanyar

nulya ingkang putra lan para ri
ki pêngulu lawan pinitua
lurah-lurah sêdayane
wus tata dènya lungguh
Kyai Bayi ngandika aris
lah pêngulu bismillah
wiwit tata darus
ki pêngulu gya têkabal
lahu minkum mina waminkum ya karim
santri kèh barung ramya

langkung gumuruh swaraning ratri
umyang mabyungan sru tanpa rungwan
swaraning santri sakèhe
dangu dènira darus
pan wus angsal tigang jus nuli
lèrèn sami nyamikan
eca samya nutug
wusnya dènya wewedangan
Jêng Kiai Bayi angandika aris
mring putra Sèh Mongraga

wawi nakmas andika wiwiti 
wit kataman surat kadsaminga
ing tigang jus upamine
lajêng ing candhakipun
jus tabarok candhake malih
kaping tiga jus ngama
ing saturutipun
Mongraga tur sêndika
nulya wiwit jus saminga apatitis
pasekat kiratira

datan mawi tuladha angaji
kadya wus apil musakap kur'an
tan inang kandêl tipise
myang panjang cêndhakipun
kang mad lajim wajib lan jais
miwah têsjid lan kasar
tan ana kêliru
sêmbada lan swaranira
ngalêp-alêp ulêm êmpuk rum amanis
sêdhêng srune ririhnya

sajak Yaman pemuling klawêrsin 
ulon wilêt larasing biola
kang myarsa lir runtuh tyase
layu-layu anganyut
sêkathahe pra santri-santri
kang sami ahli kirat
manahe awêlu
rumaos datan kêduga
ngaos kur'an tan ana èmpêre kêdhik
kang kadya Sèh Mongraga

wus antara dangu praptèng akir
surat iklas winaos ing kathah
ping tiga lajêng ratibe
dikirira gumuruh
sêdayanya rahabe sami
wuse dikiran donga
gantya nasibipun
bakda kataman sêlawat
alêlagon nulya sêsalaman sami
pragat kèndêl sêdaya

sinulêdan pandam wus wêradin 
samya ngaso-aso sayahira
Ki Bayi rum andikane
mara Luci dèn gupuh
kêndhurimu wêtokna sami
santri Luci asigra
nata ambêngipun
panganan wus binêrkatan
ambêng sêkul tumpêng golong lan kêbuli
pulên wuduk lan punar

Luci Nuripin sarewangnèki
rumat dènira tata ambêngan
umatur wus sêdayane
Ki Bayi lon amuwus
hèh pêngulu Ki Basarodin
lah sira doanana
ya majêmuk Rasul
kajat manira sung dhahar
amumule jêng pra wali jêng pra nabi
jêng pra ratu sêdaya

mule luhur saking jalu èstri 
lan mumule luhuring pra janma
ing sanusa Jawa kabèh
lawan sêlamêtipun
anak êmas sang pinangantin
lan sêlamêting brayat
kabèh anak putu
ing sêdesa Wanamarta
ki pêngulu sigra wau andongani
Rasul majêmuk mulya

ambata rubuh amining santri
wusnya katam kêndhuri dinongan
samya mapan pangêpunge
ingacaranan sampun
samya wijik lajêng abukti
rame dènira nadhah
samya sêngkud-sêngkud
dhasar kêcut sore mula
saking sangêt rahabe dènira dhikir
langkung pikantuk nadhah

antara wus dangu dènya bukti
nulya samya wêwanting luaran
kêndhuri samya binage
wêradin pandumipun
ambêntoyong kèh bêrkatnèki
nulya samya pamitan
linilan sêdarum
bubaran sêdayanira
Kyai Bayi angling marang lurah santri
kabèh sira karia

ana kene ya aja na mulih 
padha mêlèka natas raina
karo Luci Nuripine
kang liningan umatur
sêdayane anyêndikani
Kyai Bayipanurta
lan Mongraga kondur
kang rama malêbèng wisma
Tambangraras amêthuk kang raka sarwi
manêmbah ngaras pada

sang dyah lungayanira tinarik
sarwi manis arum wuwusira
ya wus sun tarima ni kèn
payo padha andulu
marang pajungkungan panêpin
nulya kering Ni Tambang-
raras lan kucumbu
wus prapta ing pamêlêngan
lajêng maring patirtan mèt toyastuti
katrine wusnya kadas

malbèng tajug samya tangat aglis 
rolas rêkangat dadya nêm salam
pêragat sunat tasbihe
ngangkat sunat tahajud
kalih wêlas rêkangat malih
sawusira nêm salam
katrap wiridipun
asuhul marang Pangeran
liyêp-layap jênêk prasanak ing pati
patitising paningal

datan kalêmpit ing agal alit
padhang tan kumalêndhang samêndhang
wus sêsangat panyungape
sawusira akasud
Sèh Mongraga lawan kang rayi
wungu dènya kulina
wau Sèh Mongluhung
jamhur Mongraga ngandika
yayi Ni Kèn Tambangraras babing kadis
kang sinihan ing Suksma

Abubakar Umar Usman Ali 
lawan malih Hyang Agung sihira
mring wong mati prang sabile
lan mati sahid iku
miwah marang ing para wali
kabèh kang sami bengat
rosa salat tasjud
tuwin kang asalat luka
langkung asih mungguh Hyang Kang Maha Suci
mring mukmin kang samya kas

kang sugih ngèlmu rosa ngabêkti
sih Hyang Agung ngluwihi manusa
kang mati sabilulahe
ngapura dosanipun
anèng donya prapta ing akir
pacangan gêganjaran
wong mangsid ing ilmu
kitab lulbab wus angucap
manusa kang padha rosa-rosa dikir
yèku luwih utama

apan laillaha illalahi
Muhammadun rasullulahi sam
tinimbang lan prang sabile
mukmin kang bingat iku
rosa salat lan rosa dikir
myang rosa andêdonga
andongakên iku
sapêpadhane wong Islam
ingkang atut sasanak rahayu budi
badane dadi mulya

kitab lulbab kang wus rasèh yayi 
angandika Jêng Nabi Muhammad
he umat ingsun sakèhe
sing sapa ingkang kasud
salat luka ing wêktu enjing
nalika dina Jumngah
sadurunging bêdhug
ia ing patang rêkangat
rêkangat kang dhihin wêwacanirèki
patekah kang sêdasa

nulya ping sêdasa ayat kursi
lawan kulya ayu ping sêdasa
kulhu ping sêdasa malèh
lan palak ping sêpuluh
ping sêdasa surat binasi
rêkangat pindhonira
tana bedanipun
gumulung kawan rêkangat
bakda maca astag pirulah hal ngalim
ping pitung puluh papat

lawan sêlawat atase nabi 
ia kaping pitung puluh papat
adikir napi isbate
utama kèngsi sèwu
yèn wus rampung dikirirèki
atasbèh ping sêdasa
nulya sujud takrub
jêng nabiulah ngandika
ganjarane padha lawan aprang sabil
ia ping pitung dasa

lan sinami ganjaranèki
Jêng Nabi Ibrahim ganjaranya
lawan pinêpêt mêrgane
ing kêmlaratanipun
pan binirat repoting budi
binuka mêrga mulya
kasugihanipun
kajate duk anèng donya
pan wus têmtu tinêkan dera Hyang Widi
barang kang dadya kajat

dinoh pitung puluh èwu sikir 
tênung têluh upas tan tumama
rahayu donya kerate
apan ginanjar luhung
wong kang salat luka ing enjing
sunat limang prêkara
luka kang rumuhun
sunat wabin kapindhonya
ping tri winal witri rakaatal witri
tahajud ping sêkawan

kaping lima sunat tasbih yayi
iku padha gêdhe paidahnya
namung luka pêngarêpe
iku yayi dèn kasud
nêmbah muji marang Hyang Widi
dèn narima ing titah
sihe Hyang Maha Gung
kang garwa matur anêmbah
inggih mugi lulusing bêrkah kapundhi
dunya praptèng akerat

akiring ratra wus pajar gidib 
adat swabawaning jing-enjingan
pêksi asauran rame
kang adan nganyut-anyut
sri sarênti angalik-alik
Sèh Mongraga sagarwa
katri lan kucumbu
sawusira samya kadas
manjing tajug lajêng adan Sèh Mongragi
swara arum araras

miwah nyai-nyai lan parèstri
sêdaya samya makmum Mongraga
ing tajug wingking panêpèn
wusing sunat sêdarum
Sèh Mongraga ngadêg ngamati
lajêng ngimami ngangkat
amaca tangawud
niat usali parêlan
subêki rakangatèni imamani
pan lilahi tangala

Allahu akbar iptitahnèki
akbar kabiran walkamdulilah
ing kasiran ing lajênge
pasubkanalah buk
ratan wa-a silani ini
watu wajêhira
liladi patarus
sama wati wala arla
kanipan wamusliman tama-anamin
nal musrikina ina

salati wanusuki anuli 
wamahyaya wama mati lilah
ing rabil ngalamin age
wuse patekahipun
apan surat sujada mawi
adêge sinujudan
wangsul adêgipun
akire wus apatekah
surat kasar adangu wawacanèki
kêlangkung tumamanah

wusing kunut praptèng tahyat akir
sabakdaning salat pupujian
parèstri arum swarane
manis lir rêbab barung
angriringik mêrit jêlirit
nyênyête awilêtan
ulêt nganyut-anyut
arêmpêg nyamlêng tan ura
mêmbat landhung lir dêmung dèn panêrusi
swarèstri rum araras

dêlah dikir lêlagon amanis 
miwah dikir santri keri kanan
samya sarênti swarane
wus samya bakda subuh
Sèh Mongraga mêksih amuji
akasut tangat luka
garwa lan kucumbu
wau Ki Bayipanurta
nèng pêndhapa sarta saosan sumaji
dhêdharan jing-enjingan

nulya ingkang putra kalih prapti
miwah ki pêngulu myang pra kadang
samya prapta sarayate
sarwi bêkta pakintun
sêkul ulam dharan mawarni
atap sila nèngarsa
kadya sabênipun
Sèh Mongraga sawusira
tangat luka nulya mijil lan kang rayi
marêk marang pêndhapa

ingkang lênggah saya angingsêdi
wus prayoga dènya tata lênggah
kinêkêt dhêdhaharane
Ki Bayi lon amuwus
lah wis payo paran inganti
padha amêmadhangan
ia mumpung esuk
mara ta kono wisuha
kang liningan agupuh samya wêwanting
adan lêkas anadhah

nutug dènira samya abukti 
jalu èstri tan ringa anulya
luaran ambêng binage
barêkat sêdaya wus
gantya kang dhêdharan mangarsi
samya anyênyamikan
mamangsêgi nutug
Ki Bayi alon ngandika
mring kang putra miwah marang para ari
mêngko malêm Jumungah

adikiran mulud kurmat nabi
sesuk ing wayah bakda Jumungah
kakangira pangalihe
bênêr tanggal ping têlu
mungguh sangat ahmade lingsir
wayah bakda Jumungah
apa ya tan luput
prie kowe kono padha
apa bênêr etungku ahmade lingsir
samya matur sêdaya

inggih lêrês ahmadipun lingsir 
Ki Wirya ngling dospundi kang Basar
mêngko kaya biyèn kae
etunge bliwar-bliwur
ki pêngulu mèsêm nauri
lagi luput sêpisan
tan wande wus-uwus
gumuyu Ki Kulawirya
kang pêngulu Basar tan nganti patitis
sèjèn donga ruah

lapaling donga ya nora titis
mung swara bae gumrêmêng ngombang
tan karuhan kalimahe
ki pêngulu gumuyu
pedah napa donga kêndhuri
sok mungêla kewala
inggih sampun rampung
Ki Bayi gumuyu nabda
ia bênêr maningan Ki Basarodin
saking pahaming donga

samya gumuyu sêdayanèki 
angguguyu mring pêngulu Basar
Ki Bayi lon andikane
bagenên nyamikanmu
nulya samya bubaran mulih
agêpah kang liningan
kang pangandika num
nulya sami aluaran
Sèh Mongraga tumama marang panêpin
lan Ni Kèn Tambangraras

tan cinatur siang nulya ratri
bakda ngisa ing malêm Jumungah
Kyai Bayipanurtane
anèng pêndhapa lungguh
santri Luci lawan Nuripin
samya ngrukti dènira
badhe dikir mulud
sêdaya wus rinumatan
nulya ingkang putra kalih samya prapti
pêngulu lan pra kadang

miwah pra sêntana magêrsari
para lurah santri samya prapta
angirid sarerehane
dhatêngira andulur
samya bêkta obor lan êting
anglir konang satêgal
upêt miwah sumbu
wus samya praptèng pêndhapa
atanapi obore wong niningali
tan ana bosênira

sawusira samya tata linggih 
santri Luci ngatag kasinoman
kinèn nyaoskên ladène
sêkar lan konyohipun
pawohane gembol tapsirih
patehan myang panganan
ambanjêng nèngayun
wuse sumaji sêdaya
Kyai Bayipanurta ngandika aris
lah wis payo bismillah

wiwitana sira Jayèngwèsthi
lan adhimu Jèngraga singira
ya mêngko sun milu bae
kang putra sêndika wus
amimiti sêlawat dikir
lêlagon sajak Arab
ambiola pemul
sinauran santri kathah
rame santri swarane gumuruh atri
suwuk maca sêlawat

rambah-rambah gêgêntenan singir 
tuwin gantya kang maca ruwia
para lurah sêdayane
antaranira dangu
nutug dènya arawi singir
praptèng akir sêlawat
suwuk sêdaya wus
nulya kêndhuri pinasang
ambêng sêkul panganan sarya di-adi
kalih wêlas ambêng wrat

tuwin ambêng panganan gêng sami
dènira tata wus pinaryoga
Ki Bayi lon andikane
wus bismillah pêngulu
donganana lir sabênèki
kurmat nabi kêlawan
mumule luluhur
lan slamête wong sêdesa
matur inggih ki pêngulu Basarodin
gupuh lêkas andonga

sinauran amin para èstri 
ambal-ambalan ambata rêbah
wuse nutug pandongane
Ki Bayi lon amuwus
wus pintanên kabèh hèh Luci
matur sampun samêkta
ing sapetakipun
lah wus kono payo padha
ngêpung ambêng ia mirani-mirani
gupuh ingkang liningan

samya têpung angêpung kêndhuri
sêdaya wus samya wiwijikan
dan lêkas nadhah sakèhe
rame pating kêriuk
dhasar samya sayah adikir
tandange rosa-rosa
athêkul lir kaul
kumaroyok yêl-uyêlan
tanganira lir bèbèk dèn pêpakani
nutug sasuwenira

aluaran ambêng gya binagi 
wus wêrata sêkul lan panganan
ambêntoyong barêkate
sawusira kadyèku
samya pamit linilan mulih
kabèh barêng bubaran
mundur saking ngayun
Ki Bayi malêbèng wisma
Sèh Mongraga kondur mring panêpèn wingking
pinêthuk garwanira

Ni Kèn Tambangraras lan kucumbi
tundhuk lajêng samya mring patirtan
sami mèt toyastutine
sawusira awulu
katri mangsuk ing tajug sami
atangat ing palilah
têsbih lan tahajud
sabakdanira atangat
wus mêngkana luaran dènira mupit
asalam mring kang garwa

sarta paring salam mring kucumbi
lênggah akalihan ingkang garwa
Sèh Mongraga lon dêlinge
kawruhana sirèku
wong tumitah ing lam donyèki
kudu wêruh ing asal
andikaning Rasul
ing sapa kang wruh sarira
aprasasat iku yayi wruh ing Widi
kadwi iku parentah

tan kêna ora kudu ngawruhi 
kang tan wêruh tan wruh ing kamulyan
kitab ahka mudin lire
kang samya rêbut kawruh
pêrlu êndi ngawruhi dhiri
lan ngawruhi Hyang Suksma
yêkti kang rumuhun
angawruhi ing sarira
kang wus kasêbut ing dalil kadis yayi
wit ananing manungsa

saking kodratira ing Hyang Widi
pan wus katartanton ing kukumah
dinadèkên ing kitab kie
saking toya kang anduk
mêtu ing iga wêkasan yayi
lan saking tulang dhadha
kocap wartanipun
ing kitab ijadul-ngibad
subkana watangala Hyang Maha Suci
nitahakên manusa

purwa paguting manikêm yayi 
bengating rasa èstri lan pria
nalikèng kono dadine
akadiat lan takyun
durung arah ênggonirèki
kantha warnambu rasa
durung anèng dunung
nanging pèsthi ananira
nukat haib ing dalêm patpuluh ari
gaibul guyub ranya

alamipun alam laut yayi
pêtêng-ingapêtêng sêsananya
pêtêng ing kalbu jatine
praptèng antaranipun
ing patang puluh ari malih
wahdat kun hiha gyanya
undêr-undêripun
kun hi gaib uluiah
mêksih samar tan pêtêng tan padhang kalbi
malakut alamira

ping tri kawan dasa dina malih 
wakidiat kun ayah pan lagya
rah kêmpêl nèng panggonane
gaib uwiah iku
asêsana padhanging kalbi
nat pan alamira
ping pat patang puluh
dina alam arwah lagya
daging kêmpêl alam jabarut mêngkoni
ing dalêm patang alam

gaib sububun ia mêngkoni
ia ing alam patang prêkara
alam arwah têtêngahe
watêse gaib têlu
kang wus kocap ing mau yayi
praptèng patpuluh dina
ngalam ajêsam wus
gatra nanging durung cêtha
ing pênggawe saking kodrating Hyang Widi
mêrtabating manungsa

ping nêm patang puluh dina singgih
ngalam mis ing kono nalika
wus cêtha kabèh gatrane
lanang lan wadonipun
nanging têksih akêkêt sami
ping sapta kawan dasa
dina malihipun
ngalam insan kamil ranya
wus sampurna mêrtabating manusèki
wus pisah antaranya

umuring mêrtabat iku yayi 
pan rong atus patang puluh dina
ing sangang sasine
punjul sêpuluh dalu
sarat sipat manungsa dadi
anulya tinulisan
wêwatêsing umur
cêndhak dawa wus kinarya
miwah bêgja cilaka sugih lan mêskin
gêng alit luhur andhap

mulus cacad ala lawan bêcik
wus nèng duryat kodrating Pangeran
tan wuwuh kurang wus pêsthèn
nèng jro garbaning biung
praptèng mangsa ing sangang sasi
manungsa binabaran
kadhang kirang langkung
kang dangdan sinaosan
ingkang kocap ing kitab tasrèh puniku
sirah iku sinungan

saubênge myang têngah sinungi 
cacahing bêbalung kawan dasa
dene kang anèng kupinge
jaga nampani runggu
sinung pitu balungirèki
lan saubênging grana
sapêngisoripun
saubênge mukanira
sarta lan kang saubênging gulu nênggih
sinung balung cacahnya

apan tigang dasa langkung kalih
sêsakaning gulu pan sinungan
pan pipitu balung kèhe
bêbalung ilam wujud
namanira lan cacah malih
balung nèng ula-ula
kèhe pan patlikur
ginêbag sêdayanira
kang bêbalung rong atus wolu kèhnèki
sinungan otot samya

ingkang tanpa êrah kèhirèki 
pitung atus langkung pitung dasa
de otot kang mêtu gêtèh
astha tus pitung puluh
kang kawêngku jro badan iki
ngasib etar ngilalat
otot lan bêbalung
cacahe jroning sarira
sèwu sangang atus sangang puluh katri
gêbagane sêdaya

sabên-sabên manungsa sawiji
jroning badan tinêngga malekat
sèwu sangang atus malèh
sangang puluh têtêlu
kang sêtêngah kaol mung siji
malekate punika
kêbubuhan tunggu
nèng jro badaning manuswa
wusing mangsa mêtu saking ibunèki
turun mring alam dunya

barêng nalikaning panjingnèki
lan wêtune duk nginul nèng dunya
sinungan nugraha dene
pangucap lan pêngrungu
pêningal lan pêngambunèki
budi wus pinêpakan
nalikaningriku
pinaès paèsan nikmat
pira-pira kanikmatan yèn winilis
kanikmating manungsa

kang umadêg kang kêlawan urip 
pan kinarya punjuling sêsama
kang tumitah dunya kabèh
mula undhang jêng Rasul
padha sira sukur ing Widi
rèhning sinungan nikmat
pira-pira agung
kinarya kacèk sêsama
katujune beda lawan kêbo sapi
unta kuldi andaka

iku samya kêdhik nikmatnèki
ia pantês nora micaraa
mung manungsa kèh nikmate
milane wajibipun
kudu sukur nikmat donyèki
pêparinging Hyang Suksma
kang narimèng tuwuh
ewa mêngkono tan kêna
yèn pêsthining ala dilalah kudu nir
ihtiar tan ana

milane beda-bedèng sêsami 
dene ingkang kurang ihtiarnya
yêkti kelangan drajate
kaya ta paminipun
panas adhêm tilêm lan aking
osik mênêng upama
iku rupanipun
adhêm ngilangakên panas
panas ngilangakên adhêm miwah osik
ngilangkên ênêngira

ala ngilangakên maring bêcik
bêcik ngilangakên maring ala
kabèh ing sapêpadhane
êndi ênggoning kurup
pan ihtiar iku pamilih
lamun miliha ala
ala kang tinêmu
nora kêna winicara
yêkti sato kewan pêpadhane yayi
marmane kang manungsa

amiliha tabiat kang bêcik
ujaring dalil yêkti kêpanggya
jro dalil kono rasane
ywa pepeka ing kawruh
yèn pepeka sasar pinanggih
dèn amrih kêdadean
panrimanirèku
besuk yayi Tambangraras
yèn pinarêng ing sira kêlawan mami
suhuling karasikan

aywa kongsi singsal imanèki 
ing kono ênggone bote coba
yèn wiwal wurung kêdadèn
geyongana dèn kukuh
mring ragane ngèlmu sêjati
jatine kaanan dat-
ira kang maha gung
ywa kêtiup ing dadakan
basa dadakan nênggih puniku iblis
têkanyar ngangah-angah

Tambangraras myarsa sabdèng laki
lir pinantèk tyasira sêntosa
pratisthèng kawruh pêpêsthèn
tan kalêmpit saluluta
kêcap ucap kêcakup kapti
matur saha wotsêkar
ngraup padèng kakung
mugi saèstu antuka
bêrkah tuan wijajah kojah mèngêti
sung padhang ing amamak

datan nêdya mèmèngèng ingling 
ya ta ing wêktu ijabah
pajar gidib antarane
kèh swabawaning bangun
gantêr putêr Bênggala muni
pêrkutut munya raras
anduduk kêlayu
kikèring kate bêkisar
kolik akik kantu tuwu amêlingi
gumyah kêluruk samya

sang mong luhung angandika aris
babo yayi mring patirta kadas
mumpung awal utamane
dyah tan lêngganèng kayun
lan kucumbu cèthi Cênthini
tan têbih nèng wurinya
samya mèt toyastu-
ti ri sawusira kadas
Sèh Mongraga adan swara sawêtawis
arum alêp ngêmandhang

nulya sabên ing tajug pra santri 
santri sarênti kang tangi adan
pating karêlik swarane
apan wus adatipun
sabên wêktu subuh swabawi
sri-asari desarja
rumruming krajan gung
Malarsih lan pra wadonan
samya nglaras samya makmum mring Mongragi
kêlangkung rahabira

ya ta prapta bakda subuh enjing
Sèh Mongraga sabakdaning loka
samya mijil lan garwane
marêk ing ramanipun
Ki Bayi wus anèng pêndhapi
sêsaosan samêkta
andhèr anèngayun
gya kang putra kalih prapta
Jayèngwèsthi lan kang raka Jayèngragi
pêngulu lan pra kadang

lan sêrayat kadya sabênèki 
sêdaya samya bêkta punjungan
lajêng tinata dharane
wus tata anèngayun
Kyai Bayi ngandika aris
mêngko bakda Jumungah
kabèh rerehamu
kon banjur angiringêna
pêngalihe kakangira Amongragi
mêngetan mring wismanyar

samya umatur sêdaya sami
angling malih payo sèsèmèkan
mumpung parêk rijêkine
kang liningan agupuh
samya nyandhak wantingan wijik
adan lêkas anadhah
aroyom pikantuk
anutug sêdayanira
wus antara ambêngan kinèn anyarik
sigra dinum barêkat

sêkul pêpanganan wus binagi
wis padha mulih ya parentaha
rerehanmu dhewe-dhewe
sêndika nulya mundur
Jayèngraga Kulawiryèki
tan mundur mêksèngarsa
Ki Bayi lon muwus
sirèku tan mèlu mentar
lah wis sira milua banjur ngrewangi
bakyumu tata-tata

samya matur sêndika para ri 
angling malih marang garwanira
Rubiah rakitên age
gêgawane anakmu
mumpung esuk ruktinên nuli
Luci Nuripin sira
kabèh sakancamu
ladènana nyainira
gupuh Ni Malarsih mundur sarwi nuding
Jèngraga Kulawirya

payo padha rewangana mami
dangdan-dangdan sigra kang liningan
samya malbèng dalêm gêdhe
Ki Bayi tumut mangsuk
Sèh Mongraga marang panêpin
Kêlawan garwanira
ya ta ingkang ibu
kang lagya ngrukti babêktan
lan Jèngraga Kulawirya jalu èstri
samya numpa dangdanan

Cênthini lan Sumbaling ngladèni 
ngalêmpakakên kagunganira
Tambangraras pêpancène
barang sêdarbèkipun
lia gawan saking bunèki
kèh warnining dangdanan
kabèh sarwa saput
sabarang pan pinêpêkan
roa ringkês samya rangkêp sêdayèki
kêlangkung kathahira

nulya kinèn samya angungsungi
marang mêngetan ing dalêm anyar
santri Luci Nuripine
jalu èstri abikut
mikul gèndhong ngindhit anyangking
manggul wênèh andhabyang
liwêran asêlur
ingkang nata anèng wetan
Jayèngraga Kulawirya jalu èstri
tan dangu ingkang prapta

Jayèngwèsthi lan garwanirèki
sawusira mring kilèn mêngetan
samya adhokoh ing gawe
pra jalu angkat junjung
kang parèstri majang tilam mrik
Cênthini anggêgênah
pan pinitayan wus
goning sakèhing kagungan
sêdayane manut tudinging Cênthini
prênahe kang dangdanan

nèng gêdhongan kilèn wetan tuwin 
abrag-abrag miwah sisimpênan
grobog pêthi kothak kêpèk
sêdaya wus dinunung
kobong têngah sinarwa putih
tan ewah lir waunya
sarerekanipun
sauyun seta sêdaya
kanan kiri patani seta ingapit
kokobong garenjengan

mêksih saking kilèn tan ngewahi
traping sêdaya ing patilêman
kêkawal myang gubah cindhe
lir tan ngalih gènipun
namung kaot wiarirèki
ripak dalêm kang wetan
Ni Malarsih wau
mêngetan ing lampahira
lan Ki Bayi alon dènira lumaris
ningali pasang reka

wus miranti gênah sêdayèki 
malah saya mundhak pelagira
tumrap nèng wismanyar pae
Malarsih lon amuwus
pan wus rumat dènira ngrukti
pasang rakiting pajang
myang dangdananipun
Ni Kèn Turida turira
inggih sampun purnama sêdaya sami
Cênthini kang mêmatah

paran tudingipun bok Cênthini
punika kang sampun pinitayan
ing putra paduka ni kèn
kang ibu ngling ya sukur
ia layak dèn pitayani
wong wus tyas tan sêlaya
kêcondhongan kalbu
kaya wus kêrsaning Suksma
Ni Kèn Tambangraras pinaringan kanthi
Cênthini cèthinira

uwong mono êbèng sun titèni 
ing pêpancèn bêcik lawan ala
kaya Si Cênthini kuwe
beda dhèk cilikipun
langkung cengkre bêngis nênangis
marang bokayunira
tansah anjêjagur
mêngko sungkême kalintang
nanging thithik mambu sanake jêng kyai
inggih kyai punika

pun Cênthini kaprênah punapi
lan Ki Bayi alon wuwusira
sanak mindho jêge bae
putune kaki Sampur
prênah tua lan eang mami
sutanta Tambangraras
ngua prênahipun
mring Cênthini ngong angakang
wus pinêsthi kang Cênthini dadi kanthi
kanthine Tambangraras

iki apa ora wus miranti
yèn ijih ana kang kukurangan
liane duwèke dhewe
Malarsih lon umatur
inggih sampun saput pêranti
anjawi yèn wontêna
ing panuwunipun
amba tan rumaos gadhah
anauri prie manèh wong sisiwi
kèh kêdhik maring anak

mundhak bêcik tilam anèngriki 
wisma kadya wus kanggonan lawas
gumrining ing pandulune
putra ri samya matur
inggih lêrês mindhak prayogi
Jèngraga ling lirihan
mring paman gumuyu
jêng kyai lingira apa
dera guyu Kulawirya matur aris
putranta Jayèngraga

rêraosa owêl yèn marèni
rêbab mungêl suling lawan gambang
papathêtan suluk gêndèr
mandah ing patutipun
tan kuciwa dhasar wus mapik
Ki Bayi angandika
ah akalmu iku
kang putra jrih sinasmitan
angling malih lah wis dangdana kang bêcik
yèn wus bakda Jumungah

rerehamu kabèh jalu èstri 
kaya sabêne padha ngaraka
mring kakanta pêngalihe
nganggoa sarwa luhung
apan kari sêpisan iki
ing laku panas padha
anganggoa payung
kang putra matur sêndika
dene sira Malarsih aywa sirèki
amijil bar Jumungah

ngruktènana karyaa kêndhuri
apa samêktane ingkang rumat
Luci nyêmbêlèha gudèl
loro bae wus cukup
Nuripin lan rerehanèki
kabèh ywa Jumungahan
nèng pawon bae wus
ladènana nyainira
latar tarubana watês latar nuli
wèhana tutuwuhan

ia bênêr tuwuhanirèki
wis kêsusu tan bisa andadak
Ki Wirya matur wus akèn
ing mangke bêdhug sampun
lah ya sukur tujune kardi
Luci Nuripin sigra
mundur karya tarub
rinayap wong pêdhukuhan
maro karya anêmbêlèh dadèn gêni
jalwèstri olah-olah

mêksih anèng pawone Ki Bayi 
ubêkan kang samya olah-olah
têtarub adang gêgorèng
Kulawirya acakut
pêparentah kang nambut kardi
watak tan têlatenan
kang wigih dèn krawus
anyandhak sêbarang karya
balêdhog pring nyêblokên cagak nalèni
asêngkud sêdayanya

pêlag bêlandar cagak pring ori
kang anam janur samya ginêlak
kang wus ingunggahkên age
samya tinutusan wus
ingkang ngambil tuwuhan prapti
lajêng sami pinasang
nèng sakaning tarub
santrine Ki Kulawirya
praptambêkta kêmbar mayang pan sêrakit
sinungkên wus tinampan

tan antara têtarub wus dadi 
ginêbêran ginêlaran kasah
wanci sapisan ing gawe
rêngngrêng sêkala singub
Jayèngraga sigra anuding
Jalalodin dèn enggal
warahên sêdarum
jalwèstri wong Wanamarta
mêngko bakda Jumungah banjura ngiring
ngarak mring sang pêngantyan

konên nganggo-anggo sarwa bêcik
sêkadare ia kang prayoga
matur sêndika gya lèngsèr
Ki Bayi lon amuwus
sêdhêng padha dangdana mulih
putra ri tur sêndika
samya mundur mantuk
Malarsih matur ing raka
lamun parêk kaula andhèrèk sêmangkin
mêdali bar Jumungah

ingkang kula pitadosi wingking 
inggih pun bibi Daya kewala
tan sumêlang sêdayane
lah ya karêpirèku
nulya kondur kyai lan nyai
lajêng susuci siram
ing wanci mèh bêdhug
samya dangdan Jumungahan
Ni Malarsih mring panêpèn amanggihi
kang putra sêkalihan

samya kinèn busana sarwa di
sarta sung busana nèng pênampan
piniliha sakêrsane
kang putra matur nuwun
gya piningkêr kang putra kalih
kondur marang ing wisma
angladèni kakung
wau Ki Sèh Amongraga
ngagêm sarwa seta tigas alus gênis
sêrban udhêng pêsaja

miwah kang garwa tan pae putih
sauyun seta lir panggihira
Cênthini tansèngarsane
nglêladèni abikut
gêm-agêman myang barut wangi
sawusira mêngkana
sang ro marêk ngayun
alênggah anèng pêndhapa
Kyai Bayi ningali kang putra kalih
Mongraga Tambangraras

Kyai Bayi gupuh dènya mijil 
abusana pamèr Jumungahan
lir jêjaka sawangane
Malarsih anèng pungkur
lan pra wadon kathah ingiring
Ki Bayi lon ngandika
marang Sèh Mongluhung
suawi pan sampun siang
apan sarêng lampahe èstri nèng wingking
samya asêsongsongan

praptèng masjid agêng tan asari
uluk salam sinauran kathah
parèstri nèng panggonane
asunat sukril wulu
lan sunat tahyatal masjidi
santri ngaji gumêrah
mêksih prapta kantun
panganggene warna-warna
kang ngluwihi kang sêdhêng kang ukur rêsik
sêdaya apamèran

anêngahi bêncèt dèn bêdhugi 
barung kang bêdhug adhêrandhangan
wor santri kang darus rame
antara bêdhugipun
sinalahan suwukirèki
cêp mênêng tan angucap
sêdaya aminggu
nulya ngadêg para kadang
Ki Suarja Wiradhustha lan Panukmi
Panamar Kulawirya

yat-ayatan adan barung asri
asru swara rum landhung arampak
tan sarênti angkatane
wus dènya adan wau
nulya sunat sêdaya santri
gupuh Ki Jayèngraga
anyandhak cis sampun
ingalang majêng mangetan
mangkat mangasiral kang miarsi wingwrin
sêmbada swara santak

wusnya mangasiral andongani 
tinampanan ing amin sêdaya
gumêr swaraning santri kèh
tamat pandonganipun
Sèh Mongraga nampèni êcis
luk salam minggah kutbah
malbèng langse gupuh
Jèngraga maca sêlawat
kaping tiga nulya kang kutbah nauri
salam kaping sêpisan

nulya Jayèngwèsthi adan ririh
gumarênggêng sawusira adan
Mongraga maca kutbahe
kutbah daka tinêmbung
sajak Arab manis mlas-asih
pasekat kiratira
panjang cêndhakipun
patitis marang kalimah
kang miarsa rêmên tyase tan kêdugi
mikrate aksaranya

wus antara kutbah praptèng akir
katam gya donga lingidil Islam
lajêng tulak bilaine
santri sêdayanipun
tanggap santri barungan amin
wus puput donganira
Kulawirya gupuh
maca sêlawat akamat
nulya Kyai Bayipanurta ngimami
atakbiratul ikram

nulya sêdaya samya usali 
sarta mawi sawiji mubalah
anggêmbor sru têkbire
wusnya têkbir sêdarum
cêp tan ana walang kang sisik
imam maca patekah
swara muluh rêmuk
tungtung anggêrathul mêmbat
nuju lapal walala landhung angapik
lir pêksi bêr mêdal pang

wusing patekah suratirèki
hal ataka hadhi suga siah
wusing patekah akire
sabikis suratipun
nulya prapta tahyatira kir
asalam bakda salat
pupujian laju
dikire abata rêbah
langkung rahab tri atus sawusing dikir
anumpa donga tama

Jayèngraga ngêtog dènya nasib 
swara ngêlik untas angêmandhang
tampan-tinampan agêntèn
samya anasib urut
para kyai-kyai nasibi
sawusira mêngkana
sêlamatan Rasul
samya angadêg sêdaya
sêsalaman mubêng têmu gêlang sami
ramya swaraning kathah

kumarubut dangu kêmputnèki
sawusira wêrata salaman
nulya atata lungguhe
kêndhuri apêm maju
rolas ambêng wus dèn dongani
sawuse ingaminan
apêm nulya dinum
winêratan lan sêlawat
picis kênthang apêm lan apêm sawiji
jalwèstri wus wêrata

sawusira mangan apêm sami 
samya miranti lir sabênira
tan kaliru ing prênahe
Ki Bayi ngandika rum
lah bismillah mangkat tumuli
kang liningan sêdaya
sêndika turipun
sigra bodhol sêdayanya
pra lerehan sudagar lan magêrsari
ulur rumiyin ngarsa

kèh warnane pênganggene santri
murub muncar lir sêkar sêtaman
ngangge saduwèk-duwèke
jor-jinor rêbut luhung
sawawrate judhug desèki
prapta ing tarub wetan
kang lumampah ngayun
anglulurung keri kanan
magêrsari lir pagêr ngarêpkên mêrgi
sami ajèjèr wayang

tuwin jêjêl janma aningali
samya ngêrti yèn kari sapisan
Tambangraras pêngarake
mila wong nonton timbun
nora kêna winêngkang pipit
uyêl arêbut papat
mandah yèn aseub
panas prandene anjirap
datan etang panas kêburu ningali
abungah ing tontonan

angrangkêpi kang jèjèr ingarsi 
wit saking masjid dumugèng wisma
kang jèjèr nonton jêjêle
sang pinangantyan luhung
lagya mangkat saking ing masjid
parèstri kang nèngarsa
têksih mawi rukuh
pêkêna sêdayanira
Tambangraras lan kang ibu Ni Malarsih
pan samya sinongsongan

miwah Turida lan Rarasati
lan pra ipe nyai-nyai samya
pêpayungan sêdayane
kang ngiring gumarudug
tua anom myang rare alit
ngangge putrèn kaputran
kabèh mubra-mubru
ingarsa santri sêlawat
kang narêbang Jamal Jamil Jalalodin
kalimah dwi kewala

kêmbar mayang ngapit anèngarsi 
ing wingking sang pinangantyan pria
lan Ki Bayipanurtane
myang putra kalihipun
sinongsongan miwah pra ari
sêdaya pêpayungan
anggarêbêg pungkur
mêngkana ing lampahira
para santri kang sêlawatan wus prapti
nèng tarubing wismanyar

kêpung kupêng sap-sapan jèjèr tri
salin lagon slawatan asrakal
sarwi anganti adêge
tan dangu nulya rawuh
prèstri kèndêl ing kori lêmpit
dadya mêthuk ing raka
tan antara tundhuk
kinèn nêmbah ngaras pada
toyèng bokor sinotyèkên padèng laki
gya Ni Kèn Tambangraras

akêkanthèn tumamèng wismèki 
lênggah nêng jêrambah ngarsèng tilam
parèstri lênggah tatandhèr
kang anèng tarub agung
têpung gêlang kang apipit
rangkêp tri dhêdhêsêkan
lèbèr latar ngayun
nèng sor kitri pantha-pantha
santri Luci agupuh ngabani Nuripun
mêdalakên sugata

pawohan myang patehan mangarsi
wêradin dalah kang pantha-pantha
anèng pêlataran kilèn
sawuse nginang nginum
nulya mêdalakên kêndhuri
rolas ambêng wrat-awrat
kinêpung nèng tarub
rolas ambêng malih marang
kang pêpanthan wus ingetang sêdayèki
Ki Bayi lon ngandika

lah wis donganana Basarodin 
kajat manira mumule marang
jêng para nabi saprene
lan mule ing luluhur
saking jalêr lan saking èstri
sêlamêting pêngantyan
lan sêlamêtipun
nak putu ing wong sêdesa
Wanamarta sigra pêngulu dongani
rasul majêmuk mulya

ingaminan sêdayaning santri
kumêrut rame abata rêbah
antara dangu dongane
sawusira pangulu
andongani Ki Bayi angling
payo padha kêpunga
mirani ambêngmu
sag-sêg lah mara bismillah
kang liningan sêdaya umatur inggih
sami awiwijikan

adan lêkas nadhah santri-santri 
para lurah myang para sudagar
kumaroyok kèh swarane
kumrêpyêk krak kumriuk
aseropan pating karêcip
sêp sêp sêp kêcap-kêcap
prêk rambak kêrupuk
barung balung srundèng kacang
kumêrapyak kadya gêdhèg dèn thèthèli
gumrah bawaning kathah

nutug kaecan dènira bukti
luaran nulya ambênganira
kinèn andum bêrêkate
wêradin sêdaya wus
jalu èstri sarêng anyarik
winadhahan ing ancak
sêkul ulam munjung
bêrêkate langkung kathah
mèh tan kêlar bote ginawa wong siji
kabèh abungah-bungah

santri cili rêbutan kêndhuri
gêdrah kapyukan sêkul lan ulam
gêlaprut upa raine
klilipên matanipun
kênèng duduh lombok anjêmpling
samya sabêt sapitan
sêlat-sêlèt umyung
kang gêtihên untunira
kang mimisên anangis pating jêlêrit
samya ilês-ilêsan

mêmarahi mring kang dhêkêt santri 
santri tua rusuh kaya bocah
rêbutan bêrkat pandume
dadya sêdaya sampun
kang nèng latar kilèn sor kitri
nêm pantha kêkêpungan
kabèh milu rusuh
gumêdêr udrêg barêngan
ting barêngok tangtangan pating jarêlih
samya akakêrêngan

susudukan sru bithi-binithi
wênèh gêlut kang têndhang-tinêndhang
sabêtan sapit abinge
rusuh pisuh-pinisuh
alok surak acêrik-cêrik
samya lir prangan desa
gora sru gumuruh
jêng kyai kagyat miarsa
iki ana apa banene ting jrêlih
kaya wong kêkêrêngan

sarwi tindak gupuh sêdayèki 
aningali yèn santri kêrêngan
angling e e priye kuwe
Kulawirya sru muwus
hoyah-hoyah hus hus hus santri
cêmplon singgang sayadan
sapa gawe rusuh
bubar kang samya kêrêngan
aningali mring Ki Kulawirya ajrih
pisah bo kadumêlan

Kulawirya mêksih tudang-tuding
de ku setan pak Kada wong gêrang
sapa rewange abithèn
matur kalih pak Sêtu
wiwitipun santri rarywalit
nuntên mlembak pak Kada
nuntên mèh sêdarum
tan kongsi dinum rêbutan
santri kathah jaguran rêbat kêndhuri
kang sangêt mung pak Kada

dhasar edan pak Kada kêpadhil 
jêjêlên bugêl cangkême pisan
tan dèn marèni bandhole
jêng kyai ngandika rum
lah wis aja sira srêngêni
mêsakake mêningan
padha rêbut puluk
hèh Luci dêlêngên sapa
kang tan olèh bêrêkat wèhana nuli
bêrêkat sapandumnya

Luci gêpah wus samya sinungi
Kulawirya mèsêm garunêngan
adat têmên kyai kuwe
yèn wong srêngên mring batur
nuli santri glis dèn iloni
Ki Bayi lon lingira
payo bali lungguh
nak putu rerehanira
padha sayah konên mulih sêdayèki
rada wus akir ngasar

wus kinèn kabèh bubaran mulih 
nulya sarêng dulur wêdalira
sudagar magêrsarine
lurah santri wus mêtu
mulih soang-soangan sami
kang lênggah nèng taruban
putra ri nèngayun
Ki Sêbagi lan Jumêna
Jêmpina lan ki pêngulu Basarodin
Ki Bayi lon ngandika

iki padha wus kêlakon sami
luar ing nadar sêkadarira
mring pulunanira ni kèn
bocah sêlaminipun
nora kêna tinari laki
awangkot wangkal sugal
tan kêna rinapu
mèh kasèp wayahing mangsa
gawe susah sanak wong tua prihatin
myat marang Tambangraras

mêngko wus olèh parmaning Widi
pinaring jodho pria utama
saking pêndongamu kabèh
kêlakon sêdaya wus
kurmat samya asih ing siwi
wus sêdhêng aywa susah
majêmukan esuk
kêndhurèn madhang kêmbulan
kapindhone sêmune Sèh Amongragi
jêge tan pati rêna

dulu kang wong kêrêp-kêrêp bukti 
yèn ta aja ta maklum wong tua
nora bêtah suwe-suwe
tan pati doyan sêkul
namung doyan micara ngilmi
lungite mêksih brangta
kêlangkung mong wuyung
kang liningan atura
inggih kados putranta mêksih gêng kingkin
katarèng solahbawa

Kyai Bayi angandika malih
nanging nora pisan kas kewala
sesuk ya padha kêndhurèn
kêlawan anak putu
para lurah bae kon prapti
lawan kang tua-tua
kamitua ywa wus
sarupane bundhêl desa
padha timbalana kang pêpêkan enjing
putra ri tur sêndika

nulya ingkang putra Sèh Mongragi 
mijil sing wisma marêk ing rama
samya amingsêr lênggahe
Ki Bayi lon amuwus
wawi sami ngasar mèh ngakir
Sèh Mongraga turira
sumangga tumutur
sêdaya umaring salat
maring masjid alit anganyari bêkti
ngibadah wêktu ngasar

Ni Malarsih lan putra parèstri
amakmum mring masjid alit anyar
sarwa cèkli gèn parèstrèn
wusnya samya awulu
sami salat wêktu ngasari
sira Sèh Amongraga
kinèn majêng ngayun
ngimami Mongraga nulya
ngangkat pêrlu têkbir sêdaya usali
wus têrtib tumaninah

praptèng patang rêkangat kang akir
tahyat sêlawat nulya asalam
lajêng pupujian rirèh
dikir tan pati sêru
dalah donganira kur muni
bakda asêsalaman
sêdayèstri mudhun
samya malêngèng wisma
Kyai Bayi mêksih lênggah anèng masjid
lan putra arinira

Ni Malarsih nèng wisma alinggih 
lan kang putra mantu kalihira
Ni Daya lawan pra ipe
Malarsih lon amuwus
Tambangraras dèn têtakèni
dhuh ni kèn putraningwang
sun tanya satuhu
sira walèha pêsaja
apa sira uwus bakda dukul nini
katrêsan ing katrêsnan

Ni Kèn Tambangraras matur aris
ibu paduka tanyèng kaula
kang kadyèbu wuwusake
putranta sang Mong luhung
datan mulang ingkang kadyèki
siang ratri winulang
suraosing ilmu
pêtitising kawruh tama
kalêpasan ing tyas mawas ing kajatin
jatmikane panunggal

panuksmane ngèlmi ganal alit 
lukitaning kata katanêman
tinamua kêdadène
babare ing aluhung
sampurnaning ngèlmu donya kir
waluyèng kêwalehan
pangarasing laku
kaula suka pirêna
langkung rahmat sinung wruh kawruh sêjati
tan tuwuk dinêrêsan

inggih kadya tuwuk tanpa bukti
bungah tanpa langêning asandhang
raosing tyas kadumugèn
lan kaping kalih ibu
pan kaula dèrèng mêngêrti
masalah ing pratingkah
kang paduka wuwus
ing manah datan kabuka
raosipun tyas mantuk lir wingi uni
myat pria tan punapa

langkung ngungun kang ibu ningali 
mring kang putra Ni Kèn Tambangraras
tyasnya sangêt gêgêtune
wusana ris amuwus
kadipundi-pundi punika bibi
inggih wayah andika
dados dèrèng atut
tatakramaning akrama
ingkang mawa punapa puniku bibi
botên dhêngêr sêtuma

sangêt sumêlang kaula bibi
wrate rèhning tiang anak-anak
inggih kadospundi malèh
kêwatos dèn kabanjur
lamun wontên godhaning eblis
uga karone kêmba
pisah durung atut
sarwi kumêmbêng kang waspa
mêksih angling kirang-kirang kang kadyèki
kathah kang tundha bema

nyai Daya wruh Malarsih kingkin
anglêlêjar aris aturira
kang botên-botên rinampe
tan prayogi dinarus
inggih lêrês tiang sisiwi
ningali datan majat
ing salimrahipun
pêngantèn wus kawan dasa
dina langkung tan carêm sacaraning sih
têmtu kang tua susah

nanging botên putranta puniki 
yêkti tan kenging winor ing kathah
têbih saking brèsèt bêrèt
pan sujanma linuhung
wus man maring nugrahan jati
sêjatining olia
tan kenging winuwus
nyuda kurmat tan paedah
kadipundi bok anak ingriku sami
punapa tan lêrêsa

atur kula mring nyai Malarsih
anauri pra ipe sêdaya
lêrês pun bibi ature
Malarsih malih muwus
langkung triman bobolèhi
bibi sami dodonga
mring kang agung
kang mugi pinarêngêna
ing carême atut runtute sakapti
pun Ni Kèn Tambangraras

saurmanuk sêdayanya sami 
inggih punika ingkang prayoga
tiang sêpuh pandongane
tan wontên kêndhatipun
mrih rahayu puji mring siwi
mugi kakèn-kakèna
ninèn-ninèn rukun
pra nyai sami turira
pan mêngkana ya ta ing wanci mahêrib
dangdan musêla salalat

Jamal Jamil adan ngalik-alik
tuwin lir sabên ing wayahira
santri samya dan sarêntèn
ing wêktu manjing pêrlu
Sèh Mongraga ingkang ngimami
kang makmum sêdayanya
langkung rahabipun
anutug wêktuning salat
praptèng bakda ngisa purna wêktunèki
Kyai Bayipanurta

mudhun saking masjid lan putra ri 
marang ing dalêm anyar alênggah
putra ri jalu èstrine
tata samya nèngayun
Ni Sumbaling lawan Cênthini
naosakên dhaharan
mawarna sêdarum
tumrap nèng piring lancaran
lah-olahan wowohan kang manis-manis
wus andhèr anèngarsa

Kyai Bayi angandika aris
payo kono padha nyênyamikan
la nganggur sapakolihe
samya matur anuwun
angling malih mring Amongragi
mênggah ingkang ngaranan
sampurnaning kawruh
liripun kadya punapa
alon matur sira Ki Sèh Amongragi
kadis èngêt kaula

jroning kitab tambihul apilin 
pangandikaning jêng Rasululah
kawan prêkawis wus rasèh
iman lan tokidipun
kang makripat lan Islamnèki
sampurnaning kang iman
lawan tokidipun
makripat kêlawan Islam
anèng kitab durat lawan bayan tasdak
sêmarakandhi witnya

iman pangèstu maring Hyang Widi
kêdah ngèstokakên ing asalat
tokid tan ngloro tingale
namung sawijinipun
ywa maha gung datan kêkalih
kêdah anunggil salat
makripat liripun
kang awas marang Hyang Suksma
kêdah ngawasakên salat kang sêjati
Islam kasucining Hyang

kêdah nucèkakên salatnèki
malah wong kang wus uningèng Islam
sèstu Hyang anucèkake
maring sawiji maklum
sarta parêng tan kenging srênti
wor tan kênaning pisah
parêkan dohipun
pan sampun ingakên tunggal
ing panunggal tan wontên kaula Gusti
sinama sami lidnya

beda tan beda kaula Gusti 
paminipun pun lan kaotan
Gusti anèng kaulane
yèn tan sagêd kadyèku
sanès jinis kaula Gusti
Gusti-Gusti kewala
langgêng ananipun
kula kaula kewala
têtêp ngaral bangsa riah apêsnèki
tan kêna ngaya apa

bedanipun kaula lan Gusti
makluk yèn rinusak pêsthi rusak
beda lan Gusti yêktine
Pangeran Kang Maha Gung
tan kantênan pipinggirnèki
gênge tanpa wêkasan
lêmbut tan kêjumput
kang aran Islam punika
dipun rosa angaji ing dalil kadis
ing kitab kalih wêlas

kitab sitin lan sêmarakandhi
bayan tasdik sail lawan sujak
ilah miwah mukarane
juair kidayatun
sukbah miwah mustahal nênggih
adkia jangkêpira
kalih wêlasipun
punapa prentah kang kocap
anèng kitab prayogi dipun lampahi
sami saking ing kur'an

dalil madlul kadis lan kudisi
ijêmak kias lan lapal makna
murad rasa sih kanthète
pan tunggil asalipun
saking kur'an punika nênggih
marga ris kang utama
agung kang linuhung
dalil pangandikaning Hyang
madlul pangalaping dalil maring kadis
kadis kang pangandika

inggih pangandikaning jêng nabi 
kudsi pangalaping kadis marang
ing kias pan pênulare
para waliulahu
sami matut ngèlmi agami
ingkang aran ijêmak
ngèlmu kang wus kusus
mupakat ratu sêkawan
kangjêng imam Sapingi imam Kambali
lawan Maliki imam

kaping sêkawan imam Kanapi
sintên ingkang tan purun ngambaha
ingilmi sêkawan lire
yêkti kapir puniku
datan antuk manut ing nabi
katrècèt undurira
agamane kupur
mila kang sami tawap tyas
ata darus kang nêdya ahli muslimin
prawira ing agama

Kyai Bayi manthuk-manthuk angling
sarwi angathung nêkêm panganan
cêriping gêdhang suwene
wus pinutung ping têlu
dèrèng dipun dhahar sakêdhik
pijêr ngraoskên murad
sampurnaning kawruh
mara ta padha rasakna
rèhning sami ahli sarake jêng nabi
Muhammad kang mustapa

kudu mring kitab rolas kang apil 
surasaning kitab linampahan
rampung ing kauripane
sêdaya matur nuwun
inggih kados punapa malih
lamun tan talabula
ingèlmi kang luhung
Kulawirya aturira
ing mangke wus angsal pathokan pra mati
miradipun anakmas

langkung sêkeca raosing kapti
apan inggih sênadyan ngèlmi hak
saking riku pinangkane
apan cêkap sêdarum
kawruh datan wontên kalêmpit
ing kitab kalih wêlas
Ki Bayi amuwus
iku yan-yanane uga
yèn wong alim tan kêna kudu nêtêpi
ing kitab kalih wêlas

pan tumunjêm tyase sêdayèki 
hajat anêtêpi ngaji kitab
winantu pinrih pahame
Ki Bayi lon amuwus
nyamikane padha cinêmil
mara ta kono padha
ngoyog-oyog janggut
yèn wus nyênyamik bubaran
kang liningan sêdaya jalu lan èstri
samya nadhah dhêdharan

ingkang sapta wowohan angambil
miwah kang sapta olah-olahan
aroyom tan ana wênèh
sabiantu akêmbul
langkung suka Kiai Bayi
ningali ting kucapah
wus samya anutug
sêdaya awiwijikan
ngêsud tangan ting tarècèt wus barêsih
kang udud wênèh nginang

sira ki pêngulu Basarodin 
mêndhêt jram kêprok papat lan nangka
srabi rangin sarywajare
brêkat bae thithik wus
gêcok wadok jaluk lih-ulih
dhèhèm Ki Kulawirya
pêngulu anjumbul
ingèsêman ingakathah
Kulawirya latah-latah sarwi angling
kang ngulu nora jamak

adat têmên tan tinggal pakolih
makêm nyangkrêrêm lir bèthèt grudha
anucuk angibêrake
sru gumuyu sêdarum
Kyai Bayi gumuyu angling
bok karpèkne mêningan
wuwuhana iku
thithik-thithik wratanana
Ni Malarsih sigra mêwahi mratani
pêngulu bungah-bungah

e ya dene mundhak akèh iki 
gih nuwun nyai alkamdulillah
Malarsih gumuyu linge
di mrono ywa tumungkul
ambêkamu anggigilani
kaya macan sêngguran
Ki Wirya amuwus
wong mènèk olèh tataran
baya ngipi pela-pelu mau bêngi
lèh bêrkat dhèdhèwèkan

Kyai Bayipanurta ngling malih
sira iku layak padha sayah
payo wus bubaran mulèh
matur sumanggèng kayun
sawusira salaman sami
santri Luci agêpah
nulêd êtingipun
nèngarsa mrih padhang marga
nulya kondur Ki Bayi lawan Malarsih
ingiring kucumbinya

Sèh Mongraga akurmat umiring
marang natar lawan garwanira
praptèng ing lawang korine
kang rama ngling gih sampun
aprayoga wangsul ingriki
kewala alayapa
ing wismanira rum
sira Ki Sèh Amongraga
matur nuwun Ki Bayi mêngilèn mulih
sêdaya asoangan

Sèh Mongraga jumênêng anganti 
ngling payo yayi tumamèng wisma
sarwi kinanthi astane
Cènthini tansèng pungkur
praptèng dalêm kalihan linggih
kang dhêdharan tinata
malih anèngayun
patehan sampun jinogan
mring Cênthini Sèh Mongraga ngandika ris
yayi sira tanyaa

paran dira takokên yayi
yèn ana kang kalêmpit drianta
takoknèngsun kalirake
kang rayi nêmbah matur
inggih lamun tuan lilani
kaula nuwun wulang
ring sêjatosipun
kang wuwus wau punika
iman tokid makripat Islam punapi
wontên sêjatinira

mugi amba tuan sêjatèni 
kang raka ngling ia yayi ana
kakekate basa kuwe
iman badanirèku
kêranane badanirèki
ia ingaran iman
badan iku wujud
wiwinih marang ngèlmi kak
aprêsasat ya uga dating Hyang Widi
iku jatining iman

de hakekating tokid sêjati
tokid iku apan budinira
kêranane budi rêke
ingaran tokid tuhu
budi iku ngèlmu sêjati
wiwinih maring nur hak
cahya ingkang luhur
aprêsasat ia uga
budinira sipat ing Hyang Maha Suci
iku tokid jatinya

de hakekating makripat yayi 
makripat ikun elingira
krana elingira kuwe
ingaran makripatu
eling iku ênur kang jati
wiwinih mring suhud hak
ing kasidanipun
prêsasat iku ya uga
elingira asmaning Hyang Kang Linuwih
ku jatining makripat

hakekat ingkang Islam puniki
Islam iku pupusmu kang wus man
krana pupusira lire
ingaran Islam tuhu
pupus iku suhud kang yêkti
wiwinih marang mutlak
ing pêpêsthènipun
yèku prêsasat ya uga
pupurira apêngalira Hyang Widi
iku jatining Islam

iku yayi wadining kang ngèlmi
datan kêna kinusus ing sarak
salang surup ing tampane
mila yayi dèn maklum
maring ngilmu aywa kalêmpit
wau ta ninèn Tambang-
raras matur nuwun
pan inggih bêrêkah tuan
kados botên wontên kang wulang kalêmpit
dados kêkancing iman

ia yi sukur ing Hyang Widi 
payo tangat yayi ing palilah
kang garwa rahab ature
nulya sami tuturuh
mring patirtan mèt toyastuti
Cênthini tansèng wuntat
samya akadas wus
mring masjid anyar asalat
tahjud rolas rêkangat nêm salamnèki
tasbih rolas rêkangat

nêm salam wus nulya patrap wirid
arambatan guyêr satariah
isbandiah jalalahe
barjah akusni junun
awiwinih kajatirèki
dènyarsa titigasan
panggrantêsing kahyun
bengatira binangêtan
antaranya sèwu kalimah kapusthi
winotên ing sanapas

wus panaul suhuling Hyang Widi 
tumama ring jaman kajumbuhan
nalikèng kono ênênge
sawusira ambuntu
ing kalêsan mring isbat napi
napak muta awilah
tumurun ing kalbu
supanèng muta wasitah
mawantahing muta nakirah aririh
la mojuda ilallah

Sèh Mongraga bakda dènya mupid
ingkang garwa mêksih dèrèng tuntas
dènira bengat suhule
ingkang raka angantu
luarira dènya alatip
kang garwa tan rêkasa
pangikaling nupus
ing kêjêp wus kajênêkan
tan prabeda salasilahing amupid
mapad panaul pana

luar dènira ikram miwiti 
sambunging napas wus tan rêkasa
tanggaping kalihmah sarèh
lapal Allah lawan hu
mulih malih ing klimah kalih
Sèh Mongraga tumingal
mring garwa jumurung
wus pintêr narik kanêngan
tan kêslangso pamapaning isbat napi
kang raka wus pitaya

kumandêle kang rayi mring ngilmi
sawusira luar katrinira
kang raka aris wuwuse
payo yayi tumurun
marang wisma layaping ratri
kang garwa tan lênggana
tumutur ing kakung
cèthi Cênthini tan têbah
praptèng wisma tumamèng tilam seta di
umatur Tambangraras

amba matur ing tuan lilani
nuwun pantog ingèlmi kang nyungap
ing samudra pribadine
mugi tuan sung rampung
kang tan mawi wêrana gaib
sêjatining wanita
sêjatining kakung
sêjatining Hyang Mamulya
nyataning hak punika ingkang punêndi
kang raka lon lingira

marang Ni Kèn Tambangraras aris 
kêbênêran dènira atanya
sun arsa-arsa lawase
patanyanmu kadyèku
pan idayat dening patitis
yayi sira pyarsakna
sun wêjang sirèku
dening sêjatining Allah
lan sêjatining lanang jatining èstri
yayi sira tampaa

sêjatining Allah iku siji
kang mêngkoni ana lawan ora
sadurunge sauwise
sêpala sêgala gung
kapurba kawisesèng siji
sijining ana ora
durung lawan sampun
sêpala lawan sêgala
yèku yayi sijining isbat lan napi
datan napi tan isbat

apan nora durung nora uwis 
nora sêpa lan ora sêgala
tan ana tan ora rêke
tan suwung datan mojud
liring loro roning asiji
siji-siji bêlaka
tan kurang tan wuwuh
roroning napi lan isbat
ya roroning Rasul lan Muhammad yèki
roroning èstri pria

nir karoning jênênging jalwèstri
ilang arane napi lan isbat
miwah lan sapêpadhane
roroning tunggal iku
apan tunggal dadi sawiji
wiji siji amêncar-
akên ing tumuwuh
kang kagêpok kang kêtingal
iku saking purnaning ro maring siji
siji Allah tangala

siji iku tan isbat tan napi
datan kantha warna ambu rasa
tan arah tan ênggon angèng
pêsthi kêwasanipun
anglimputi tur maha suci
amurba amisesa
maring ro puniku
lirning ro kun payakunya
lire siji dhewe dhèwèke pribadi
yèku yayi jatinya

dening jatining lanang sêjati 
yèku Rasul rasa ingkang mulya
suksmaning roh iku ni kèn
pan nubuah ing ênur
nur Muhammad ingkang ginusthi
tan asum maring ora
latip jatinipun
yèku napi tanpa isbat
lagi êkun durung kapindho sih suci
Rasul jatining lanang

ana dene sêjatining èstri
yèku Muhammad ingkang minulya
Muhammad insaniahe
nugraha kang linuhung
nugrahaning urip puniki
tanasub maring ana
kaananirèku
yèku isbat tanpa napya
pan payakun wus kapindho sihing Widi
yèku jatining kênya

ya mulane lapal Allah yayi 
aksarane pan amung titiga
alip êlam lan ehe
iku pasêmonipun
Allah Rasul Muhammad yayi
alip mungguh ing Allah
lam mungguh ing Rasul
ehe mungguh ing Muhammad
sampurnaning lam ehe jumênêng alip
mor purnaning tunggal

Allah alip mutakalim wakid
Rasul aksara êlam jaidah
Muhammad he hu akate
iku sampurnaning nip
sênyatane ngèlmu sêjati
jati-jatining kang Hyang
sêjatining kakung
sêjatining wadon ia
apan Rasul ingong Muhammad sirèki
wore sirèngsun ya Hyang

Allah sênêt nèng sajroning pati
Rasul Muhammad sênêt jroning gêsang
urip kang kaanan kie
urip iki kawibuh
pan kawêngku ing dalê pati
pati pan amisesa
ing urip sawegung
kabèh ginantungan rusak
utamaning urip kang pra sanak pati
matia mumpung gêsang

sapa kang ngeling-eling pati
ingkang bisa mati jroning gêsang
tinetah supaya tètèh
titah ing Hyang Maha Gung
kudu eling ing dalêm pati
pêtitis ing kasidan
uripe linuhung
sabab uripe pra sanak
lawan pati urip tan kênaning pati
yèku dating Hyang Suksma

têtêlu iku roroning tunggil
datan kêna pinae paeka
tan kêna ngaran rorone
tan kêna ngaran têlu
datan kêna ingaran siji
Allah ngaranan Muhammad
Muhammad ran Rasul
Rasul ingaranan Allah
kang wus bisa uripe pra sanak pati
Allah kang sipat rahman

iku yayi pêtakonirèki 
sêjatining lanang lan wanodya
sirèku lan ingong kie
tan prabeda kadyèku
Allah Rasul Muhammad yayi
Muhammad ia sira
Rasul ia tèngsun
purnaning roroning tunggal
lanang wadon yèku Hyang Kang Maha Suci
sira lawan manira

sêjatining lanang lawan èstri
sêjating èstri apan lanang
kêrana mêngkono lire
èstri anèng jro kakung
kakung anèng sajoning èstri
Muhammad Rasullulah
kang tumrap ing sêbut
Rasul nèng jroning Muhammad
Muhammad nèng sajroning Rasululahi
tan beda roning tunggal

Tambangraras winêjang ing laki 
sanalika tyasira wus purna
padhang tan sumêlang lire
dria wus pupus putus
tungtas mêntas dèn jêjatèni
tinêkan ing sakaptya
kumandêl ingèlmu
wus gigal dharatan donya
tan tinisnan mung pêpaèsing Hyang Widi
widagdèng wadi tama

cêpol tyasira kang wingi-wingi
tan wiwinga wus kandhih kandhêhan
ing tyas sirna wêranane
mung ngèlmu kang sêtuhu
dadya gegeyonganing budi
badane wus tan jiwa
jinarwan sêjatu
jatining Hyang èstri pria
Tambangraras sêkala kêlawan laki-
nira Sèh Amongraga

cinarêman patêmbayaning sih 
lir cêmpaka wungkul sinatpada
praptèng mangsa sêkalihe
sari mêkar ing bangun
kaididan padhêming tistis
linungiding brêmara
mangrungruming tanjung
Tambangraras katêtêsan
tyasira tis angèsthi jatining ngèlmi
minulyèng rasa purba

kapurbèng laki purbaning Widi
rêkasèng rasa ngêsah swuh ikram
trap bengat satariahe
dyah sanalika kantu
lina nèng pakulinan mupid
rasèng tyas amêrtiga
rong dum maring ngèlmu
saduman rasaning pria
mèpu Hyang maring dating maha suci
tan ara ring panduman

rasa kang pêngrasa karasèki
datan wiwal anèng kawiridan
wus tampi wulang waune
dangu dènira kantu
pananing sih nugrahèng Widi
Sèh Mongraga tan samar
muriganing kahyun
layape ing garwanira
tan kasêlan ring hawa awaking eblis
pananing ngèlmu rasa

cèthi Cênthini wruh ing wêwadi 
mring patirtan mariksa hèr lukak
samya ingêbèr toyane
badhe pasiramipun
sêkalihan bêndaranèki
ya ta ingkang kulina
anèng jinêm arum
luaran dènya asmara
mijil saking pêgulingan pan sêrimbit
randhat maring patirtan

Ni Cênthini gupuh angladèni
nampa sinjang anèng pêtadhahan
sêsaosan pasatane
sinèlèh anèngriku
Ni Cênthini sigra lumaris
mêngilèn tur uninga
mring kang rama ibu
andhodhok kori winêngan
nuju dèrèng guling pan lagi amikir
kang putra kang dadya tyas

praptèngarsa Cênthini matur ris 
lamun putra Ni Kèn Tambangraras
sampun katêrasan mangke
ramebu kagyat muwus
ya sukur alkamdulilahi
gugahên bibi Daya
Cênthini dèn gupuh
Ni Daya wus tinimbalan
praptèngarsa Malarsih mèsêm turnya ris
bibi wayah andika

Tambangraras wus pinagut ing sih
tinêmbayan atut palakrama
mangsa boronga adate
sarat katrêsan ing rum
mugi bibi priangga prapti
mêngetan sung ajampya
mring wayah kawlas-hyun
Ni Daya aris turira
lamun parêng prayogi kewala enjing
wus adatipun enjang

inggih mangsa boronga pun bibi 
lah wis Cênthini sira wangsula
dèn age sira kêsuwèn
ya wis bangêt sukurku
nulya mundur mêngetan malih
praptèng têpi patirtan
kêbênêran wuwus
sang ro dènira asiram
Ni Cênthini saos pasatan wastra di
tinumpa nèng pênampan

sawusira mawastra aririh
tumama malih nèng pêsarean
kang raka ris andikane
yayi sira ywa korup
gêgêdhène godhaning eblis
ro ênggon kang tinênggan
setan akukuwu
kang dhihin nèng jroning sahwat
kaping kalih nèng jroning sêkarat yayi
pambêganing setan

pamurunge prawiraning urip
yèn kêjorong karêma mring sahwat
sewotên setan godhane
mrih lalièng Hyang Agung
pamurunging sampurnèng pati
bariwuting sêkarat
kêrakêting dudu
duka cipta salah tampa
lura-luru mrih kaliru ing pangiksi
tanyaa ing nêraka

ulama kang wus man maring ilmi 
panglinglinge mring Hyang Maha Mulya
ingugêr lawan tokide
siang dalu kêdulu
daliling Hyang Kang Maha Suci
karya titah manungsa
lawan satrunipun
setan satruning manungsa
wakolihi man insi jèdis sabilis
sayatin kasru janat

pangandikaning Hyang iku yayi
sing sapa mênang prang lawan setan
yêkti gêdhe ganjarane
rahayu nèng swarga gung
ing dunya kir sinung mulya di
iku yayi kang wus man
sabab wus sumungku
mring Allah Rasul Muhammad
yèku mau sucine iman sêjati
tokid makripat Islam

sampurnaning yèku dadi daim 
namung daimira maring Suksma
aywa sah sanalikane
nadyan mêna turu
salat sahwat sêkarat tuwin
mung daim kang minulya
ring Hyang Kang Maha Gung
sira Ni Kèn Tambangraras
pan minulyakakên ing laki Mongragi
wus mardikèng mukmin kas

wanci wus gagat bangune enjing
putêr agêtêr dara bêkuran
sauran sulindhit bèthèt
prêkutut duduk layu
manggung ngungkung nglangut amanis
esthanira rêrasan
rarase sang ayu
ingkang tinêmbayèng pria
ing ratriki jalak menco angêcuwis
carita carêmêdan

iba-iba rêkasaning gati 
kaya wong ngaji jaya wus tapa
têguh tinata jumêprèt
uligan sajêgipun
durung wêruh rasaning jurit
dhasar kutha sêntosa
rêpit tutup pintu
prêjurit prapta misesa
karêkuhe kêpagol kêbunton dening
akunci tan wèh marga

sulindhit bèthèt lir guguyoni
putêr bênggala lir suka rêna
sukur pacarênme ni kèn
pêksi dara ambêkur
bungah lir pitutur kang èstri
mara ta wruhanira
kae bêndaramu
kurên rarasing karsikan
payo kurên karênaning pulang titih
darèstri parepehan

tuwu wantu-wantu lir ngundhangi
kolik klikikan mabur bar-bêran
lir sung wêwarta wadine
Tambangraras katras rum
gêmak mêlung lir mêmaoni
si kolik agêtêman
manuk ora urus
angèbrèg gawe wêwarta
nadyan bungah bok binatin malah criwis
mring cabak saya crawak

kate bêkisar cakikèr muni 
cinggoling srigunting asusitan
lir mumungu sang ro ni kèn
ing wanci bangun subuh
aywa jênêk kulinèng mamrik
mênawa kêdrawasan
ngakirakên wêktu
owêlên wêktu ijabah
mrak manguwuh lir bêbantu amangsiti
nyangungong cohung ngakak

ajag-jagan nèng payon angalih
wau Sèh Mongraga lan kang garwa
angling payo yayi ni kèn
mumpung awal asubuh
kang rayi tan lêngganèng tuding
sarêng mijil akadas
Cênthini tan kantun
marang masjid samya salat
praptèng bakda subuh ing wanci byar enjing
sang ro tumamèng tilam

tan cinatur langêning pulang sih 
sabab puniku kandha ulia
saru yèn kinarya wadhèh
ya ta wau kang ibu
ngrukti titigasanirèki
sakèh kang ila-ila
sêdaya rinamut
sarta lan kêndhurinira
nyai Daya sampun rêracik jampi
pêntil dêlima pêthak

ingurêk ingisenan ganthi
mêsoyi pucuk lawan majakan
kapulaga pala cêngkèh
isining cubung wulung
mrapat lawe wênang ginodhi
sawuse ingubêdan
pan pinipis lêmbut
slasih irêng jinantonan
myang pon-êmpon pathining kêtêmu giring
ring bathok pauyupan

tuwin kang tapêl unthuking cacing 
lan awuning klaras pisang êmas
wilungsungan ula cabe
pala cêngkèh kumukus
mrica sulah êndhoging êmprit
cangkang dhog yam têmbean
gya pinipis lêmbut
lêngkang sunthi pyun bênggala
wus rinukti sêdaya adatirèki
wong mêntas katêtêsan

wus linakywan lampahing kang jampi
siniraman ing sêkar sêtaman
susunira bok ni kèn
kang olah Ni Daya wus
pagêbêsan ingkang duwèni
miwah sajèn mawarna
Ni Daya sêdarum
nulya kêndhuri pinasang
rolas ambêng lawan rolas ambêng malih
pêpanganan mawarna

samya tinimbalan sêdayèki
putra kalih miwah para kadang
pêngulu miwah modine
lurah myang kamisêpuh
bundhêl desa sêdaya sami
ambrubul sami prapta
pra santri adulur
gumridig lajêng kewala
nèng pêndhapa kilèn dènya tata linggih
du dhêngkul kêpung kapang

santri Luci matur ing jêng kyai 
punika sampun prapta sêdaya
Ki Bayi lon andikane
bismilah lah pêngulu
donganana sêlamêtnèki
nakira pinangantyan
wus atut aruntut
wajibing wong palakrama
tyas sun uwus ilang sumêlanging ati
tan ana kang dadya tyas

kang samya myarsa nglinge jêng kyai
samya bungah sukur suka rêna
pêngulu sêndika ture
anulya donga rajuk
slamêt pinatawil ngumuri
turun sih maskumambang
kunut lan sri lulut
kabula têmu sêdana
ingaminan gumuruh swaraning santri
rame ambata rêbah

puput dènira donga bêsuki 
Ki Baywangling mara kono padha
amangana dhewe kabèh
Luci kae santrimu
santri cili nèhana sami
kêndhuri kang wêrata
jaba masjid mangu
aywa na kang kêliwatan
matur sampun jawi binagèn pribadi
tan wontên kêliwatan

lah wis padha lêkasana bukti
nulya samya kumaroyok nadhah
pating kucapah wong akèh
ing jawi pan gumuruh
santri padha rêbut kêndhuri
rame têndhang-tinêndhang
ajagur-jinagur
dènira arêbut bêrkat
surak gar-gêr lir ngabên sawung de tohi
santri kang kêkêrêngan

tan wun ucapên ramening santri 
kêndhuri wus samya binarêkat
bubaran ingkang kêndhurèn
sêmana sang linu
laminya nèng Wanamartèki
pan sampun tigang wulan
sang brangta nèngriku
mindhak rahmate kang desa
tulus kang sarwa tinanêm kang tinêmpil
balêbah murah pangan

murah sandhang barang kang pinicis
wohing kitri kèh bèsèr malangsa
beda lawan duk waune
janma saya kèh wuwuh
bêbrayatan kang samya prapti
malah angêlar dhadhah
jêjêl wismanipun
têpung angubêngi desa
desarja gung lir wastra gadhung tinêpi
kubênge kang wismanyar

winêtara limang atus luwih
wuwuhe wong kang sami gigria
Sèh Mongraga mangunahe
tyasing janma rahayu
datan ana masiat budi
samya rahab agama
wong kang wau-wau
kang salat pêndhak Jumungah
mangke dadya rahab samya anêtêpi
ing limang wêktu salat

barang têtanduran tulus wilis 
pala gumantung pêndhêm kêsimpar
sawah pêgagan palêstrèn
tan ana amanipun
olèng-olèng lan walang angin
ilang ama mêmangsa
nir singkêling tandur
wong sêdesa suka rêna
datan ana kang cua kuciwèng galih
lumrah samya rêrasan

mêngkana pêngucaping wong sami
ya talah desa ing Wanamarta
lan biyèn bangêt kacèke
saha kêdudu-dudu
saya rêja êloh jinawi
amurah sandhang pangan
tulus kang tinandur
tan ana ama sêtuma
lêmah lincad saiki kèh dadi gasik
mabuk mawur binubak

saking sangêt sawabe jêng kyai 
ana nauri nging iku êndhak
lagi pêndugaku dhewe
iku mêngunahipun
ia Sèh Mongraga kang mawi
mara ta titènana
ya jêng kyai guru
biyèn lan samêngko beda
sêlawase duwe mantu Sèh Mongragi
seje sajaking desa

pêsthi ika kang mawa muwuhi
wahananing desa sarwa owah
wêwah byah kêmurahane
sêbarang kaliripun
siti kitri sandhang lan bukti
bêkti maring agama
gumati ing wêktu
padha trape wong sêdesa
isèn-isèn ing desa Wanamartèki
kèh andhaking ulama

pocapane wus ngumum sakèhing 
padha pupuji mring Sèh Mongraga
luwih luhung mangunahe
mulane kang ramebu
maring putra mantu langkung sih
anoning putra kara
dènya krama runtut
miwah sagunging sêntana
atanapi wau ingkang rayi kal
Jèngwèsthi Jayèngraga

langkung samya sukanirèng galih
ya ta wau Ki Bayipanurta
duk lênggah lawan mantune
garwanira tan kantun
Tambangraras tasah nèng wuri
ya ta nimbali sigra
kalih putranipun
Jayèngwèsthi Jayèngraga
atanapi pêngulu lan para ari
Suarja Wiradhustha

Ki Panukma lan Panamar tuwin
Kulawirya lawan pra sêntana
Basarodin samodine
lurah santri sêdarum
bundhêl desa para pêtinggi
magêrsari sudagar
kamisêpuhipun
kabèh sami tinimbalan
datan ana kêliwatan santri siji
aglar prapta ingarsa

tan kêliru lêlinggihanèki 
santri Luci mêdalkên sugata
gembol lawan tapsirihe
miwah patehanipun
tèh manisan lan wedang kopi
rampadan pêpanganan
wradin sêdaya wus
kêndhuri sêkul panjangan
Kyai Bayi ngling payo padha awijik
agêpah kang liningan

nulya dhahar eca nutug sami
langkung dènya darbe kadang
myang mring sakulawargane
nadhah samya pikantuk
langkung royom ramening bukti
wus nutug dènya nadhah
ambêng nulya dinum
kang sêkul miwah panganan
samya binarêkat sêdaya wêradin
warêg mangan ambrêkat

santri Luci ngatag kang ngladèni 
panjang piring ingundurkên samya
myang kang kêkêlud barêsèh
wusnya nginang audud
Amongraga umatur aris
mring kang rama yèn arsa
ngêlih namanipun
Jayèngwèsthi winastanan
nama amba kaula sungkên pun yayi
Jayèngrêsmi prayoga

Kyai Bayi suka anjurungi
miwah ingkang pra kadang sêntana
jumurung amatutake
kang sinung nama langkung
sukanira sajroning galih
Ki Bayi lon ngandika
marang ing sêdarum
kabèh padha ngèstrenana
ing karsane anakmas Sèh Amongragi
Jèngwèsthi ngalih aran

winastanan mangke Jayèngrêsmi 
padha ngumumêna wong sêdesa
Jèngwèsthi ran Jèngrêsmine
sêdaya saurmanuk
bêbarêngan gumuruh atri
jêng kyai malih nabda
hèh Luci dèn gupuh
jênang jênêngan wêtokna
santri Luci sigra ngatag kang ngladèni
ambêng jênang pinasang

angling mring pêngulu Basarodin
donganana kabul slamêt mulya
Jayèngrêsmi sêlamête
sêndika ki pêngulu
andongani kabula suki
ingaminan gumêrah
pêndonganira wus
kang jênang nèng takir ponthang
gya binagi pinetak sampun wêradin
suru janur tulisan

samya nyuru jênang caca manis
santri cili gumêdêr rêbutan
samya gêlaprut raine
sawusira anutug
nulya pamit linilan sami
ya ta samya bubaran
soang-soang mantuk
sira Ki Sèh Amongraga
lan ingkang garwa sakucumbunèki
kondur mring dalêm wetan

Kyai Bayi kondur sing pêndhapi 
malêbèng wisma lan nyainira
tan ucap wau siange
prapta ing wêktu surup
Sèh Mongraga asalat mahrib
garwa lan kucumbinya
ing bakda ngisa wus
laju tumamèng ing tilam
Amongraga amijilkên sabda jati
pitutur mring kang garwa

apan sarya winêjang ingilmi
sêdaya wus winot
sapangawikanira kakunge
winêjangkên marang ingkang rayi
dhasar sang dyah lantip
ing sasmita putus

kêtadhahan sawêjanging laki
marang sang lir sinom
mila sang dyah kêlangkung sungkême
rinêngkuh guru pangeran yêkti
nadyan pati urip
kasrah maring kakung

lamine sinung wis pribadi 
tan pisah anèng jro
ingkang rama tan tega yêktine
kêpering lèr wetan wismanèki
nging ladosan mêksih
saking ibunipun

langkung sinungga-sungga sru dening
sihing ibu among
lir suwita kang ibu ambêke
dening mantu ambêke tyas êning
nor anjayèng kapti
ingilmu wus putus

pan sêdaya wong Wanamartèki
asih mring sang anom
ua paman miwah para ipe
pan sêdaya ngalap kawruh jati
mring Sèh Amongragi
binabaran kawruh

ingkang lagya kurên nèng tilam mrik
akaroron raos
Tambangraras aris ingature
mring kang raka Ki Sèh Amongragi
masalahing ngilmi
tur sêmbah sumungku

ya tuanku sang utamèng lirning 
kang tulus sih among
kang punêndi mêrga sêjatine
mêngke nguni pênggawe kang luwih
aywa tanpa gati
amba nuwun sinung

tuduhêna ingkang sayêkti
ring pangulahing don
supaya tan kongsi tanpa gawe
lampah ingkang utamèng aurip
krananipun êndi
sampurna ing tuwuh

dan lingira Ki Sèh Mongraga ris
yèn sira yun mêngko
uninga ing mêrga sêjatine
patèkêna sariranirèki
yaktya manggih urip
lamun bisa lampus

de kang aran pati iku yayi
anor ing Hyang Manon
anor ingkang samêkta samine
kang nor bukti kang nor maring juti
kang nor ing sêsami
kang nor nginum turu

kang nor maring rajah tamah tuwin 
nor ing luba mumoh
yèku mati jroning urip rêke
badan budi mring hawa dèn lali
muhung Hyang Suksma di
dinulu linuru

dudu luru midêr anguliling
aminta sihing wong
yèn antuk dèn rêraga polahe
yèn olih mangke amuriring
ing pênggawe dèn prih
sagone kadulu

mapan rêke kang ingaran pati
pan dudu mêngkono
de kang aran pati sêjatine
angawruhi ing sarira tèki
dèn têkèng ayêkti
wruh ing mêrga ruhur

kang wus nyatèng sêjatining dhiri
pênggawe kang kaot
mêrga iku apa pandungkape
wau mentar wus têkèng nêgari
durung aningali
sang ratu kêtêmu

anging iku pan pênggawe luwih 
kang têka ing kono
anirnakên saliring pênggawe
kang aran sarira kang wus taki
aywa tan kêliling
punika margayu

ia iku kang ingaran pati
patining wong kaot
kang wus awas tan uwas anggane
yèku pati patitising urip
wus prasanak pati
uripe linuhung

yogya tatakinên kang sayêkti
aywa amirangrong
nyatakêna sapa lêlêkane
mapan sarira iki kalih
karo dèn kaliling
aja na kang kantun

roh lan jasad iku tunggal dhiri
dhirining Hyang Manon
pan jumênêng kêlawan dhèwèke
ananira ênêng ingkang êning
rampunging pangiksi
pamêksaning laku

laku lakonana taki-taki 
kêlanggêngan jumboh
wus tan ana kakange adhine
langgêng maha sucinirèng Widi
tan kêcampur dening
kêrsa ingkang huru

namung kêrsa kewala pribadi
pandulu dinulon
lir andulu paesane cêrmèn
apan tan lyan kang tumingal sami
mung dhawakirèki
tan sêlayèng kahyun

bukak larangan kang wus rinêpit
pingitan ginêdhong
kang kinunci ingilmu papake
mung datira sêjatining sêksi
apan anêksèni
ing pribadinipun

pribadine panunggaling puji
puji kang sêjatos
jatining Hyang iku panunggale
tunggal ajal tunggal abadnèki
wusing sêsasiki
tan ana sisiku

têgêsing ajal puniku wiwit 
wiwitan kawaos
tanpa krana mungguh ing anane
lire abad tan ana ngarèni
tan wit tan mêkasi
ananira iku

samya tan ana ingkang dhingini
tana ngarèni pon
anging ananira juga dhewe
tunggal kaananira Hyang Widi
mulyèng sadat jati-
ning Hyang Kang Maha Gung

ingkang sêksi kêlawan pribadi
tan ana wujud ro
nanging ananira purba dhewe
angarani arane pribadi
purba aranèki
purba wujudipun

purba rupa purba ing pakarti
purba ajal rêko
purba abad purba kêjatène
purba tunggal purbaning sih jati
jatine wus siji
mung angga kitèku

angganira iku sadat jati 
jatining tan anon
jatining sêksi rupanta kuwe
anêksèni anane pribadi
basa jênêng yayi
dating Hyang Maha Gung

kang tan kantha warnambu raswèki
tan arah tan ênggon
datan kêna dinuga wujude
kinayapa jroning tekang ati
sabab iku napi
tan kêna winujud

dene isbate Hyang iki yayi
kang dat sipat rêko
lan apêngal iku têlu lire
êdating Hyang ananira tèki
sipating Hyang Widi
ahlinirèng ilmu

apêngaling Hyang uripirèki
samya isbat manggon
iku ingkang pêsthi ing anane
asmaning Hyang jênênging kang latap
milane kitèki
ingakên Hyang Agung

sabab kita amrat isbat napi 
ing patêmon jumboh
paekane tan ana paene
asmaning Hyang napi ingkang pêsthi
nakirah ing Widi
mungguh ing Hyang Agung

aran kita iki napi jinis
parbedaning roro
napi jinis mungguh kita kiye
napi nakirah mungguh ing Widi
yèku tan sarênti
suhuling Hyang Agung

ingkang gua garba wêwah wêning
tan samar sumrowong
ngilminira akathah unggahe
saha sêmbah matur maring laki
nuwun kang punêndi
ing kakekatipun

kakekating dunya kang utami
kang raka lingnya lon
kakekating dunya iku ni kèn
apan patang prêkara kang dhihin
pamuwus kang manis
aywa kongsi saru

kapindhone nêtêpi agami 
Islam lanang wadon
kaping têlu kang bangêt wêdine
maring Allah Kang Amaha Suci
kaping pat kang bêcik
ngamale kang sukur

ngamal puasaning badan yayi
acêgah wiraos
pêngucap kang sia-sia kuwe
lan puasaning nêptu dèn kèsthi
cêgah sumngah kibir
myang suka gumuyu

cêgah warêg turu nginum bukti
de puasaning roh
cêgah cipta kang ala nêlèmpèng
lawan malih puasaning budi
cêgah nêpsu sirik
bangsa kewanipun

bangsa setan jajalanat eblis
cêgah kang mêngkono
dening puasaning rahsa ni kèn
pan acêgah tingal kang anilib
kang tan patut kèksi
sirik lawan suwung

Tambangraras tyasira mawrêdi 
anut ing sêpakon
tan kumêlab salilab kalbune
matur mugi tuan lajêngnèki
têpangipun nguni
wuwulang kang wau

Sèh Mongraga angandika aris
kawruhana ing ko
pamusthining sêmbah puji rêke
panunggale lan nabiulahi
tunggal dat sipati
asma apngalipun

ananira rupanira iki
aranira rêko
pênggawenira obah osike
apan nabi Allah kang akiki
muntalèking Widi
sêmbah pujinipun

yèku pamusthining kang sêjati
aywa doh kang manon
pêningalira ingkang mawèntèh
sira lan kang murba wisesèki
tana antarèki
panunggaling wujud

tunggal solahbawa muna-muni 
apan wis mêngkono
kang tan wêruh adoh pangidhêpe
saking kadohan kewala wiwrin
kawêran ing eblis
anduduga dudu

tan wruh yèn Suksma ana ing dhiri-
nira kang wong-winong
Hyang Aruhur tan kêna wiange
kêrsaning ro roroning asiji
sêjatining puji
muji dhawakipun

basa dhawakira iku jati
jatining Hyang Manon
cipta kang tan kasêlan riptane
ripta kang tan kasêlan ing budi
budi tan kaslan ing
angên-angênipun

angên-angên tan kaslan ciptèki
pat iku wus jumboh
suhul têtêp tinêtêpan kangsèn
kang mêngkono pawore sêjati
tan dumèh wus bakit
akèh ngilmunipun

tan dumèh wus tapa wus angaji 
sêmbahyang linakon
tapaa dèn kongsi kaya gosèk
ngaji dèn kadi jalak gulathik
sêmbahyang dèn kongsi
bênjut bathukipun

lamun dhompo pangulahing tokid
tan têkèng sêjatos
lir cicitho sêparan-parane
mubêng kèngêl muwuhi pênyakit
tan mencok ing titis
ibêre baliwur

ti-atinên yayi ing kêjatin
kang murung lêlakon
pangrusaking kêjatèn ya ni kèn
patang prêkara iku dèn eling
ingkang dhihin kibir
sumngah jubriyèku

kaping kalih tan ngandêl ing dalil 
kadis pinaido
ping tri ambukak larangan gèbrèh
kang wus linarangan dalil kadis
jamak kiasnèki
tan akunci kalbu

ping pat goroh pala cidra nilib
ywa pepeka kono
ingkang garwa anuwun ature
amituhu pituturing laki
linakon anggusthi
pamusthining kalbu

bakda dènya panggusthining ngilmi
minulyèng karongron
satêngahing sênggamèng gatine
pan winulang ngilmi rasa jati
tibaning purbèng sih
tan pêcat lan ngilmu

suhuling asmaragama nênggih
limang prêkarènggon
ingkang dhihin asmarayogane
pêngalaping pagawe raswèki
saking tulang sulbi
Adam ing sêkahyun

ping kalih asmaranala nênggih
pêngalaping raos
saking tyas kang suci pawiose
kaping tri asmaratantra nênggih
ngalaping raswèki
saking rupaning hyun

ping catur asmarajuita di 
pêngalaping raos
saking sêdayanipun asline
kaping lima asmaraturadi
pêngalapirèki
saking roh raswèku

patêmone Hyang Kang Maha Suci
raswane roh kono
dadya Rasullulah kèh juluke
patêmone Rasul maring sulbi
patêmoning sulbi
apan maring sungsum

patêmoning sungsum apan maring
balung maring otot
patêmoning otot maring gêtèh
patêmoning gêtèh maring daging
patêmoning daging
wujud ngilmu ênur

suhud Muhammaddayah ayani
sabitah têtêp jro
anèng ing dalêm lokil mahpule
wus winêdhar surasaning ngilmi
rampung sakalirning
ngilmuning akasut

kawarnaa kang tansah mong rêsmi 
pinarak karoron
anèng tilam sari lan garwane
sabakdaning salat ngisa sami
Ki Sèh Amongragi
gagas cipta bangun

sanityasa umandhêg rasaning
suksma sadya kepon
mèh lali ya ing toh jiwanggane
miwah ayuning garwa tan kèksi
mêhêng mangrênggêpi
sang dibya mangungun

kawistara dènira malatsih
de mêhêng wirangrong
sampun kawan dasa ri lamine
tan milalu tadhah lawan guling
tan kaur pêpanggih
lawan rama ibu

kadang warga wangwang mring Mongragi
kang lagyèsmu wirong
samya maklum ing pahêman mêne
namung garwa kang mupid ing laki
rèhning wus salirning
tumpaking pêmuruk

dadya tan pati juwêt ingkang ling 
panjating tyas kepon
yèn ta kadya pêngantèn jamake
sêdhêng mangulah langêning sari
mamrês ingarêsmi
anêlaskên kahyun

saprandene sang ayu tar wiwrin
ing tyas tan kumêjot
saking dening subrangtèng ngilmine
tinataskên patitisèng Widi
tan lêledèng kapti
sangêt gênging sukur

tan kêna sah nut sakarsèng laki
sabên tan kêna doh
siang dalu sapari-polahe
cèthinira Cênthini tan kari
sêsaosan mêksih
kadya sabênipun

ing nalika ya ta Sèh Mongragi
kang nandhang onêng bot
sapta ri sapta dalu lamine
kapti kapêtêk ngantan mawingit
pananira lêsning
lênglut anèng tajug

amancada lan catur prêkawis 
tingalira jumboh
sipat jamal jalal lan kamale
sipat kahar ingkang anglimputi
pêmbuntuning budi
komplang suwung gêmplung

nir tan ana pancabayèng kapti
lêngêng ing Hyang Manon
wus tan ana majad ing jêrone
dadya lingling ngling tyasirèng kamil
kagyat duk miat ing
wau sang dyah ayu

tumingal ing raka swuh kang galih
sumungkêm ing pangkon
pan mêngkana sang dyah panêrkane
paran ingkang dadya luput mami
sangêt dhosèng laki
tan wande papa gung

rèhning dèrèng kawêdhar kang wingit
tanggap katêlangso
Ni Kèn Tambangraras graitane
baya kêduwung akramèng mami
dene darbe dasih
ya maring katèngsun

èsmu merang sang dyah langkung ajrih 
ngingsêr saking ênggon
saha sêmbah tangi ing pangkone
tan atêbih tumungkul awingit
tan arsa mulat ing
pasuryaning kakung

ya ta pitung dina dènya wingit
witing wêktu suboh
tanpa wêktu laminya tan mèngèng
dadya tan kêcap sêgu tan osik
nir kamanungsaning
tanalyèng tanajul

wêktu subuh luhur lan ngasêri
mahrib ngisa towong
pan wus koyup ing kala panane
dadya angluari purba jati
angandika aris
marang garwanipun

dhuh mas mirah kang asawang rukmi
kumala di kaot
dèn kêpara ingarsèngong kene
baya tuhu sarining rêtna di
ambêk ta ing laki
mirah jawatèngsun

praptèng pitung wêktu de tan gingsir 
bukuh ing palunggoh
sang lir puspita atur sêmbahe
saha majêng mring ngarsaning laki
pinapag ing liring
pan sarwi anggayuh

jarijinya panuduh pinidih
saha ngandika lon
aywa kaduk tampa nahing anggèr
sarèhning sun mênêng masku ari
mêngko sun tuturi
mirah jiwaning rum

sayêktine sun arsa apamit
mring sira masingong
marang Nayaganda ing banjure
arsa wikan wêkas-wêkasaning
kulon wetan yayi
êlor lawan kidul

aywa dadi wode tyasirèki
andasihkên ingong
dipun tulus sihira nah anggèr
pan wus mêngkono karsèngsun yayi
pan arsa nglanglangi
ing wong ahli wuyung

poma yayi wêkas sun sirèki
ing sapungkur ingong
mênawa na Hyang Suksma kêrsane
pinundhut ingsun ajal dina kir
sirèng sun lilani
kramaa sirèku

ngulatana kakung kang prayogi 
ingkang bagus anom
kang utamèng ing sastra ta rêke
nora kêna babo ginagampil
ia wong akrami
tuwin wong guguru

ya mulane guguru yayi
milih janma kaot
datan kêna singa wonga anggèr
kang kalêbu ing catur prêkawis
têmên gêmi muklis
wêkêl ingkang wungkul

ia iku kang prayoga yayi
kang wênang ginuron
guru laki tan ana bedane
tiwasing guru badan tan kari
sagone kêcangking
dèn dhadhunga katut

sarêng myarsa dyah sabdaning laki
sumaput kang panon
lir katujwèng sela prênajane
dadya bawur paningalirèki
anglir dèn lolosi
sang dyah tulangipun

lir pinusus bayu mring wiati 
sungsum balung otot
sirna kabèh pêsat ing anggane
mênggah-mênggah aturirèng laki
dhuh panutan mami
sêksènana ulun

datan mantra-mantra yèn angipi
malihèng pandulon
amba anut tuan sêparane
ajur kumur-kumura ing mêrgi
tan sêdya gumingsir
nadyan têkèng lampus

trênyuh myarsa Ki Sèh Amongragi
myat kang garwa ngepon
sang dyah luluh prasêtya ature
Sèh Mongraga angandika aris
astanira sarwi
narik jangga pungkur

yayi dèn kêparèngarsa mami
pyarsakna ling ingong
dèn narima dèn waspada ni kèn
andang pira tyasira kalêmpit
sira lawan mami
mami lan Hyang Agung

sira datan andulu èng kami 
wus sinung pandulon
maring Hyang Kang Maha Suci ni kèn
dadya sira tan pae lan mami
mulyaning dat jati
tar wangwang sawêgung

krana kabèh iku sajabaning
êdating Hyang Manon
yèku mahluk yayi sêdayane
tingal nilib pênggodhaning eblis
amblês anèng kapti
kapitèng tyas dudu

têguhêna yayi tyasirèki
dating Hyang anèng jro
jinêmira kasucianane
upamane angganira yayi
wastra lus seta di
cinitrèng jalêngut

wit winasis rèngrèngan rêspati
trusane tan dhompo
rapêt datan nilib tembokane
lilin putih wêdêlane langking
mung kewala nganti
ing babaranipun

pambirating citra ingkang rêmit 
liline linorod
nêtês kabèh adining pênggawe
pantês kagêm ing sri narapati
liring narapati
sang Hyang Kang Maha Gung

yèku wangsule awon mring bêcik
bathikan linorod
lêwih lara kinira majade
rasaning wedang kang molak-malik
babaraning wali
linorod papa gung

panase kang lêwih saking gêni
yèn mungguha abot
lêwih saking watu wukir bote
wong kang bisa tinggal kadonyèki
sabab iku sirik
asih ing sisiku

kang kumandêl sira ing Hyang Widi
sinung sih kinaot
datan ana tinimbang padhane
pasajèng sun pamit ing sirèki
mung sira kang sun prih
babare ing besuk

bok mênawa na nugrahèng Widi 
mring sira masingong
pupusên ing drianira ni kèn
kapindhone sun arsa ngulati
ring arimu kalih
jalwèstri kawlas-hyun

tan wruh lamun manggih pati urip
anandhang rarêmpon
rêbut urip sêparan-parane
pisah lan manira kawlas-asih
baya datan lami
gèn ingsun angruruh

Ni Kèn Tambangraras tan bisa ngling
mingsêk-mingsêk alon
marawayan drawayèng pipine
lumuntur lir turasan waspèki
kang raka ngarihi
sarwi ngupi luh

surat ingkang nugraha mranani
lir wulan angayom
sasontên mila ngimur garwane
Amongraga rumakêt ing rabi
rinubanan ing sih
kadya mas tumimbul

