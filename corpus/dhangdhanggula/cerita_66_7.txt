Madukara pangulu wotsari
dhuh dewaji amba nut ing karsa
nguni kawula sung sarèh
salêbêting tri taun
ulun purih sumaos gusti
kathah sajarwa amba
praptèng mangkya sampun
angsal tri warsa tan sowan
kilap sababipun dene tan mèstuti
dhatêng inah kawula

Amongpraja angandika aris
hèh timbangên paman karsaningwang
yun katêmu Asu mangke
kaya tan kucêm bênthuk
ngadu kawruh kang ganal gaib
nadyan ngadu kadibyan
campuh ing prang pupuh
sapira boboting Sona
êrok bandawala pati sun tan ajrih
ngêtog guna kasuran

apa ingsun mring Suracalardi
nggawa gêlar tataning ayuda
datan gumingsir yaktine
pangulu aturipun
nuwun sampun rumiyin Gusti
kagalih kang sakeca
sampun lajêng nglurug
awrat sanggènipun Sona
amba kintên lamun rinabasèng jurit
paduka tan kawawa

kakêrigna Singha Warak Èsthi
Banthèng Andanu Gêbangtinatar
saèstu kusut campuhe
bab Sona Ajag guyub
adat ingkang sampun kawuri
manawi tiwikrama
sato galak mirut
miris mring kasaktènira
wijayanti têguh timbul ing ajurit
lir durèn lan sêmangka

dede tandhingipun lawan jurit
dibya kasantikane pun Ajag
baut munah bol èstune
cukat bantêring laku
tambah mangkya putus ing 'ilmi
èstu srah jiwa raga
yèn sampun tinuduh
Kang Subrata Suracala
marma Gusti atur kawula prayogi
nimbalana para rad

ingkang sampun putus ing pangèsthi
dados kumpul santosa mupakat
karsaning nagri têtêpe
jaksa patih pangulu
kumpul guyub kanang pêrgadring
yèn sampun abipraya
punika ran khukum
ugi karsaning narendra
jêng paduka tan kenging mingsêt sanyari
sarêng brastha lan radya

dyan nimbali jaksa saha patih
sampun kerid sumiwi ing ngarsa
satata urut lungguhe
radyan ngabèi dhawuh
hèh rêmbugên prakara Kirik
dènnya mbangkang parentah
tan nêdya mangèstu
mring nagri Gêbangtinatar
kaya paran prayogane jaksa patih
apa rinodapaksa

tinimbalan ingkang klayan aris
apa sun tindak mring Suracala
nayaka wantra ature
dhuh gusti sang aprabu
bilih tuwan tindak pribadi
camah asor ing lampah
manawi yun pupuh
kawula kintan tan kiyat
yèn ingalus pun Sona yakti tan arsi
mênggah prayoganira

katimbalan malih klayan aris
bilih datan purun pun Srênggala
panggihan kewala sae
ing Parang Tigan bênthuk
abên rasa sasmitèng 'ilmi
pundi ingkang kasoran
prayogi maguru
bilih ngabên kalungidan
bangsa nalar kawula datan gumingsir
dene yèn ngabên kitab

dalil kitab tafsir awal akhir
pun bapak Ki Panghulu Wauwa
kang sampun jajah kitabe
sanadyan muridipun
ki pangulu prayogi miring
têmpuhnya rasèng syara'
yèn pun Sona nggayuh
kawruh ingkang lêmbat-lêmbat
prayoginya paduka ingkang nglawani
kados yèn dèrèng nggandra

tikêl satus Sona dèrèng mirib
saking pangintên amba punika
amung munjuk sabarèse
mèsêm dyan bèi ngungun
mring pangalêmbananing patih
nulya alon ngandika
sapa ingkang cukup
nglakoni dadi utusan
padhami lan Srênggala Suracalardi
patih panggah aturnya

bilih parêng kawula pribadi
kang lumampah saha nglugas wastra
sandi tiyang alit bae
kanthi sapantêsipun
kalilanna kawula malih
satunggal pun Palwaga
Lutung kalihipun
dyan bèi dhangan ing karsa
angandika bênêr aturira patih
masa bodhoa sira

mung wêlingku ywa sulayèng kapti
têtukaran rêbut kaluhuran
kadi patraping wong rècèh
kang rosa gêlut unggul
mangkonèku cupêting budi
Dawakna nalarira
murih bangkit ngêjum
pikirên srananing ceda
sirnakêna supaya tata lastari
titisunguting nalar

lah wis padha mundura sun nganti
patih jaksa pangulu umandhap
sapraptanirèng wismane
patih nimbali gupuh
marang Kêthèk saha Anjani
samya sowan ingagnyan
kêkalih sumaguh
nuwun suka sukur ing tyas
sèwu bingah Kêthèk Lutung dinuh gusti
mangkono wong ngawula

yèn tinari nêmpuh baya pati
nyandikani bingar lir ginanjar
iku punggawa wajibe
nglakoni ing satuduh
durung tamtu dinaning wuri
ngunggahakên darajad
saking nut ing dhawuh
nadyan nora ana karya
gusti pasthi waskitha têrang mring abdi
misuda ing kawula

rèh Palwaga Anjani tyas lungid
dupi tinari têmpuhing baya
tanpa matur akèh-akèh
mung bigar gagah saguh
wajibing rèh punggawa murti
nirdeya nrang wikara
tan kakèhan saguh
tan pisan ngumbar kasuran
datan sêlom netyasmu kêrêng nampani
sandika madukara

ngasorakên rasa ingkang lêgi
iya iku Kancil abdinira
seje lan kewan samangke
yèn tinari ing kewuh
minta jangji yayah wong glidhig
ing sêtatsiyun nganyang
mrih plênthuning wadhuk
kauntungan kaya Cina
kang dèn arah sajatine jago ngucir
wêdi lok surak-surak

yèn mungguha gêmak jèngkèng ngruji
pandirangan ethok-ethok lara
sawênèh sèlèh lungguhe
uwis mangkono tamtu
nulya Banthèng Munyuk Anjani
wus samya nglugas wastra
wisata tri laju
marang Guwa Suracala
nirdyèngkara baya pati tan tinolih
saking wus ulah nalar

ciptaning tyas datan ana pati
pakewuh kang murang ing silarja
saking wus sampat pikire
sanadyan satru dudu
Si Srênggala wicara lungid
manuhararja krama
silaning tumuwuh
tan ana sawiji apa
dhasar kanthi nalar dayaning tyas wêning
tan lami lampahira

praptèng Suracala amarêngi
pêpak murid Sona warna-warna
cingak sadaya praptane
wantuning Ajag Asu
netya wêngis tan was mangèksi
wruh Banthèng yun tinrajang
pinarjayèng kewuh
nanging Sang Maha Pandhita
datan parêng awit cundaka kang prapti
tumulya ingacaran

binagèkkên raharjaning wuri
Banthèng nuhun mangsuli raharja
sakulawarga muride
cantrik saha manguyu
uluguntung praboting rêsi
kang sami ulah tapa
muja mungku gêntur
Dwija Sona anggraita
Banthèng ingkang prapta Pragosa Anjani
kinira yèn prameya

wus katara solah-bawaning ling
trampiling wicara mawèh raras
tajêming netya pasmone
luhur kaworan ngungun
nglugas sandhang sêngadi cilik
dutane Amongpraja
èstu yèn para gung
priyagung Gêbangtinatar
Dwija Wrêka tumulya têtanya aris
mèsèm saha mardawa

kadingarèn jêngandika prapti
pangintên kula sami kasasar
datan nêdya praptèng kene
sèwu mokal katuju
yèn sinêdya paraning kardi
rèh kula punggung mudha
kuthung tyas truwilun
cêndhala nir tatakrama
dahat tuna kajawi kasasar mampir
Banthèng kagyat miyarsa

kagawokan wruh kêdaling lathi
mawèh tandha Srênggala sarjana
Andaka alon saure
dhuh sang wiku pukulun
dinuta Sang Mongpraja Kancil
nagri Gêbangtinatar
dene kang rumuhun
ingkang taklim kaatura
kaping kalih paduka dipun aturi
dhatêng Gêbangtinatar

ingaturan sabiyantu budi
ngluhurakên mring Hyang kang murwèng rat
nata têntrêming prajane
mancasi dur sila yu
ngajar juti arjaa sami
kumpul mamrih yuwana
ywa na salah dudu
sadarpa atur kawula
mugi-mugi paduka njurungi kapti
nglêganana pinanggya

sêmu kodhêng tyasira sang rêsi
mring sabdaning Banthèng manuhara
amêlasasih têmbunge
bangkit ngluhurkên kalbu
pantês lamun dadiya patih
wasana alon nabda
bab punika klintu
kawula sagêd punapa
datan pisan ngregonana drajad lêwih
jawi mung ulah puja

amangeran kalanggêngan suci
dunya akhir kang kawula jaga
kinukut katon nyatane
tan pisan ganggu-ganggu
datan nggênpal tataning nagri
mung madhêp majênunlah
siyang lawan dalu
nanging Kancil Amongpraja
opèn dahwèn dene purun animbali
mring sasamèng tumitah

kula mopo dahat datan arsi
Ki Pangulu Uwauwa prapta
kumawawa ndhawuhake
kula kinèn sumujud
saha malih kinèn njarwani
cangkriman gangsal pasal
sasagêding dhukuh
kula batangi sadaya
kilap lêrês kilap lêpat datan uning
rèhning kula damarda

antya punggung mring lambang kang mêthit
datan bangkit amungkasi karya
sawusnya andhawuhake
uga sabdèng pangulu
kula pinrih sowan pun Kancil
dahat wirang gung merang
mirong datan purun
tan kabawah tan kaprentah
ingkang mbawah kang mrentah mung Maha Suci
kang sifat kadim baka

sampun lami praptaning sêmangkin
ijêngandika nayakawaktra
têmbung krama pangonggronge
mring kula ndhêku-dhêku
angaturi praptamba maring
Gêbangtinatar panggya
lawan Kancil punggung
kang wus ginunggung caksana
sajatine sêpa-sêpi tanpa budi
budinirèng durjana

palsu dora wranane sakêthi
sungsun sayuta ambêk utama
anglakokakên khukume
yèn sabên bocah gumun
wêdi asih angaji-aji
ngguyu kang wicaksana
wruh patraping bujuk
sandi khukumu'llah dora
lamun Allah ngukum kawulane pasthi
datan mamèt lantaran

marma kula dahat kirag-kirig
srambut pinaraa sèwu yuta
tan nggêga makatên Banthèng
Kancil nindakkên apus
kumawaningaku angirib
amrih kajèn kèringan
srananing sêkuthu
dora rêraton sapraja
kumapintêr kumawasis ngathik-athik
ithik-ithik parentah

kêcap mangap dhawuhing nagari
kidip kêkudhung walulang macan
anggêgilani warnane
tan wruh yèn isi palsu
santerone dika puniki
kang samya anggêp praja
budine kumingsun
gumaib kedaling lesan
sayaktine ratuning cubluk sabumi
ngapusikramèng arja

jêngandika Banthèng dadya
patih taruna winasis
punapa jandika wignya
dhumatêng wajibing patih
gumêdhe kumabangkit
gumunggung angaku-aku
yèn nyata dika wignya
jèrèngên kularsa uning
nadyan dora lamun wranane sêmbada

kinarya ngapusi bocah
kang tan bisa sisi wêdi
dene patih kinawasa
mujudi sri narapati
bungahe lir kagimir
kadhadhung dayaning palsu
rupa intên barleyan
ngaku paringing Hyang Widdhi
yèn wong bingung èstu nganggêp yèn sanyata

ingkang bisu tuli wuta
kang kadi jandika ajrih
pasthine mundhi mêmuja
rèh sampeyan tanpa budi
nalare mung sacuwil
nir kira-kirane suwung
kalpika pasèt Prasman
puniku kênèkêr bêling
yèn kulaa sayuta datan supêna

Gusti Allah datan gadhah
pêparing kang rupa bêling
wontên wujudnya punika
saèstu sayuta kidip
punapa malih Kancil
purun ngaku-aku ratu
dika dadi warangka
ingkang dadya jaksa èsthi
Uwauwa pangulu panggawe praja

têtêp rukuning karajan
patang prakara mêpêki
ananging paningal kula
kratoning goroh katawis
patih patihing kidip
pangulu jaksa nggêdêbus
dadi dora jendralan
nêbu sauyuning ati
kang pinurih kajèn kèringaning bocah

bocah ingkang durung bisa
mbuwang riyak umbêl wêdi
apêpayung sèrèt prada
gumrudug akèh kang ngiring
napa dika udani
nêgêsi dununging payung
lah kula jarwanana
yèn wong darbe pasthi uning
wong manganggo èstu ngrêti dayanira

aywa dika bungah-bungah
dèn payungi milang-miling
glelengan asêsongaran
mbadhêdhêg anggêp kapati
lan kula takèn malih
payung abang ijo biru
putih kuning myang gilap
punapa ingkang pinurih
wong manganggo tamtu têrang karêpira

sarèhning Banthèng warangka
bab puniku masthi uning
kang awit ratu yèn arsa
ngganjar payung marang abdi
èstu byantu lan patih
prituwin santananipun
datan kenging mlangkaha
ngagêm karsanya pribadi
dika patih kapatang wêngkuning praja

sagung kewan wanawasa
ingkang cubluk wêdi asih
wit gumun kawignyanira
kabèh pratikêling Kancil
yèn Suracala Kirik
Kancil ratuning truwilun
mung bisa ngrekadaya
aturna punika patih
marang Kancil ujar kawula sadaya

mandhak wuwuhana ala
pamancah pamoyok sami
punapa malih samangkya
paripaksa kumawani
purun nampèni dhuwit
pajêg bumi dhusun-dhusun
saha malih sinêmbah
lan angukumi sasami
badhe kula takèni lamun pinanggya

wus kagêntar Amongpraja
kabisane mung sacuwil
ambêk baut ngêjum nalar
guna ing aguna murti
mêmulang muruk 'ilmi
Wulung Kucing 'ilmu Kuwuk
dudu 'ilmu kang nyata
dudu wulang kang sayêkti
pangrasane luhur nyamut lamat-lamat

andaka njêngêr miyarsa
dahat gêtêrirèng ati
wirang rèh dèn erang-erang
sasat mati jroning urip
sumaput panon mipit
tan darbe nalar saglugut
pintêrnya sirna bubar
mawut-mawut tanpa kèri
wus adate yèn kasoran ing wicara

apa manèh kalah wignya
lir pêpês kang bayu budi
karoban prabawèng Wrêka
kanang pratistha sêmadi
Banthèng tan bisa mosik
kadi kapuk kênèng wusu
obahe ngarah-arah
pinaksa umatur aris
dhuh sang dwija prayogyamba mring paduka

mugi karsaa panggihan
benjing punapa kang pasthi
wontên pundi karsa tuwan
Amongpraja mung mèstuti
wêlingipun ingnguni
manawi sang dwija sarju
wontên ing Parang Tigan
abên kawruh ingkang murti
pundi ingkang katitih tyase ywa cêla

manawi dèrèng panggihan
maksih gumantung ing galih
pêcahing nala narantang
narik gêtih otot daging
purbaning ati budi
Sona nulya manthuk-manthuk
sun sumarah ing karsa
benjing punapa prayogi
wontên pundi kula umèstu kewala

lêrês ing pamrayoginta
yèn sami condhong ing galih
sae wontên Parang Tigan
awit cêlak jalaniddhi
datan wontên kang uning
ing ngriku panggenan samun
Andaka aturira
inggih kuta tur prayogi
benjing dintên Jumungah ngajêng punika

kintên-kintên pukul sanga
paduka sampuna prapti
panggihan ngabên kawignyan
nyirnakkên gêtêring galih
prayoginipun mawi
pranatan caraning ratu
sanadyan ngriki tanpa
yèn ing ngrika kêdah mawi
wusnya terang kyana patih sigra bidhal

saking Guwa Suracala
Palwaga Lutung tan kari
datan dangu lampahira
samantara sampun prapti
Gêbangtinatar nagri
kyana patih gya cumundhuk
ngarsèng Kancil Mongpraja
matur purwa amêkasi
Amongpraja dahat sukaning wardaya

hèh patih matahên sapa
kang yogya mèstuti mami
mangun bicara lan Sona
kang pantês putus ing wèsthi
kudu tataning patih
pahargyan luhuring ratu
aywa kongsi kuciwa
myang ajining para rêsi
kang ingagnyan sandika prentah Palwaga

tandya lèngsèr saking ngarsa
pranatan kinèn miwiti
tinulis ponang pranatan
mamèt adating narpati
tan dangu sampun dadi
badhe tindaknya sang mulku
dene cucuking lampah
Sardula sadaya kêrig
ingkang kèri tunggu praja sawatara

dene kang ngayap narendra
Warak Landhak Banthèng Bothi
Kidang Manjangan Andhapan
Rewanda Anjani Babi
sumambung pra 'ulami
manggalane ki pangulu
katib modin mutihan
punggawa kang têngga puri
jaksa patih kori tuwin sarayuda

tugur anèng pagêlaran
ing magangan srimanganti
pranatan konjuk saksana
condhong ing karsa narpati
tata tataning abdi
tan ingowahan lêstantun
panggihan Parang Tigan
ri wusnya antara ari
praptèng ari Jumungah enjing samana

sangkêp miranti samoha
saha kang tumutur sami
kerig sagunging sudira
ngalumpuk nèng srimanganti
mênuhi praptèng jawi
wuwusên sadaya Wrêku
Ajag Kirik lan Wawar
samana wus dèn dhawuhi
ingkang dhèrèk pilihan mung kawan dasa

kang wus pratamèng wikara
digdaya dibya ing jurit
putus pangulahirèng prang
samana jam astha enjing
dintên Jumungah Paing
kaping wolulas sutèngsu
Ruwah warsa Jimawal
I Saka Sangkalèng warsi
gati sirna pujangga yata kocapa

bidhal sarêng lir sêmayan
tindaknya Mongpraja Kancil
ngilèn tirahing samudra
dene tindaknya sang rêsi
ngidul Suracalardi
trus ardi Sèkh Belabelu
nuli praptèng Mancingan
dupi nèng Parang Wedang wrin
Amongpraja tumurun saking aldaka

pacalang Sima atusan
gumuruh bumi lir gonjing
kêkalih têmpuhing tingal
manggut sami anampèni
kagyat Kancil mangèksi
wênêsing cahya sumunu
wingit prabaning waktra
netya sêmu sumèh manis
raras sarwi ngarah-arah rum ing sabda

tumulya agêgandhengan
mring Parang Tigan sarimbit
ciptèng tyas Mongpraja tansah
pangugut-ugutirèki
tambah dupi miyarsi
saking Patih Kêthèk Lutung
marma Kancil mangajap
ing galih yun têmpuh lungit
wusnya prapta Parang Tigan lênggag tata

Kancil lunggyèng purwantara
sawadyakuswa kang ngiring
dene kang kapara pêrak
Pangulu Palwaganjani
mabukuh smu kapering
kanan kiri urut lungguh
sang dwija nèng pracina
sadaya siswaniranjing
samya nêbih dene kang kaparèng ngarsa

sakawan Srênggala Ajag
baut munah satru sakti
putus pangulahirèng prang
mirit saisining bumi
duk samana Dyan Kancil
ayun-ayunan lan Asu
Mongpraja pasrangkara
pun uwa sami basuki
ingkang kantun wontên wukir Suracala

tumêmpuh ing karnèng Wrêka
trampil dènira mangsuli
inggih sami karaharjan
tan kirang satu punapa
wusing liring-liniring
aso sawataranipun
Ki Pangulu Wauwa
alon maju angabêkti
mring Srênggala yayah caraning manusa

marma uwa tinimbalan
nagari midhangêt warti
jêngandika ngaku Allah
myang kumpulan rina wêngi
rêraton traping pardi
sadaya siswanta nggugu
tampi piwulang dika
pra murid ngrisak agami
agama kang gumêlar narik kotaman

dadya sintruning kasmala
kang wus kêkah kangge lami
winor lan yudanagara
saking pamardining nabi
kang lumuh pasthi tampi
khukuming syara' jinabut
lungayane mrih dadya
crêmin nêmbah ing Hyang Widdhi
mrih warata tataning dinilmustafa

manawi makatên dika
jumênêng guru pranatis
mijang 'ilmu tan widada
ndêdawa dêdalan kapir
tan yun mardawèng dini
wiku pandhita antêlu
nênuntun manjing nraka
tiktrèng tyas yun durtèng karti
praja rêngka kagawa wulang andika

marma mucung cipta kularsa katêmu
karana andika
tinimbalan datan prapti
punapa ta botên midhangêt pawarta

yèn wus kaglung khukum Suleman nèng ulun
prentah wus byawara
têrang dhawuhing Hyang Widdhi
ngangge tandha kalpika di mawa praba

sing-a wêruh ring wangkawa liwran sujud
tumeja ing kasa
surêm hyang pratanggapati
lah punika lètêr We gosok barliyan

duk dhumawuh ring kula mèlkat kang rawuh
amanidikara
karana kewan sabumi
sujud sayuk tumutur pranatèng praja

wus sabyantu sapulo Jawi umèstu
tan wontên manjila
ngrêksa sukrêtyèng nagari
sampun kathah conto kupiya kang klampah

kèh tinêmpuh adil pranataning Ratu
Sleman ngejawantah
anyêgah gêlahing bumi
titi tata mangkya gêmpal wit andika

nukarta gung mangrêksèng nagri sadarum
duryasèng rèh arda
wus samya tobat mring Widdhi
suka bagya kang kula jarwani tama

sèwu sukur kurmat kutu-kutu mungkul
mangke kasatmata
gêmah arjaning nagari
wit agama ajrih Rabbi'l'alamina

kang kulayun kumpula ngrusak ing tyas dur
sinajarwotama
gama gandhulaning urip
siyang ratri parasdyaning sudarsana

gêgaran gung ananggulang dama punggung
midrawèng buwana
sumêbar amêratani
sasat kabar Bramartani Surakarta

kondhang kidung lir undhang sapinggir lurung
marduning prataksa
wus kalampahan pra kumlip
agêng alit suyud wêdyasih sutrisna

mandhak sampun misudha patih pangulu
jaksa ulah nalar
rukuning kraton mêpêki
wus sampurna mahyakkên sudarsanèng rat

patih ratu jaksa kalawan pangulu
kang karya pêpadhang
madhangi aran nagari
jumênêngnya awit sinihan ing jagad

amêmatut kèhing bangsa kang tan turut
durcara ing sila
kara-karanirèng urip
ngluhurakên anêmbah dini'lmustafa

dintên pungkur pinusthèng tyas tan siningkur
sare'at Anbiya
ywa kadawa damèng bumi
winahyakkên singa mopo pinidana

nguni rusuh sèwu siji tan pinangguh
kang muksis ing syara'
nglakoni amaring Widdhi
tansah murang krama ingkang unggul mulya

awit suwung patih jaksa myang pangulu
ratu datan ana
dadya dur amêratani
rèhning kewan tan ana kang winêdènan

kèhing dudu drubiksa ingkang kalaku
mangkya wus balabar
warata budi kang suci
akèh sêtya tuhu mring dini'lmustafa

para dudu kèh parikramambêk ayu
ilang tanpa sesa
amblas têmah rata yukti
basa rata lêmpêng atinirèng kewan

tanpa mbrênjul cukul budi kang kalantur
padhang dede surya
pêtêng limut dede wêngi
lah punika dumunung pancêring nala

kewan sagung tutut manut amiturut
nir manah durhaka
malah mangun puji dikir
suka sukur arang kataman ing susah

mangkya muncul mancungul kang nêdya nglêbur
mulyaning agama
karana 'ilmunta wradin
Sona Wrêka kang yun angrêbasèng karta

rèh sang wiku maridakên 'ilmu rusuh
wani ngaku Allah
wani nyirnakkên Hyang Widdhi
saking pundi purwane 'Ilmu jandika

para guru kuna pundi kang kagugu
nabi wali sanga
pandhita jamhur musanip
kitab Hadis Kuran pundi kang ingalap

ho o luput dene makatên ginilut
kang nyirnakkên Allah
mangrusak budi lastari
tamtu rusuh rusiya kang badhe ngrêbda

yèn kabanjur 'ilmu makatên kalantur
ngrisakakên praja
ngambra kasmalaning bumi
awit badhe ngicalkên nêmbah Sudyarsa

sampun tamtu kèh kewan jina sadulur
bapa byung jinanak
akèh kang sarêsmi mêdi
awit saking khukum khirat dikat bera

swarga lêbur nraka sirna dika gasruh
durtèng tyas sudyarsa
pangeran inganggêp sêpi
datan ajrih mring Pangeran sifat rahman

mangka sampun sèwu gangsal atus taun
sare'at punika
'Arab mratani ing bumi
praptèng ngriki watawis nêm atus warsa

purwanipun Kraton Dêmak Islam klaku
sanadyan Buddhaa
kinèn widada ing budi
nêmbah dewa mèt ganjaran swarga mulya

kanthil murub sêsotya barliyan mancur
mas tinatur rêngga
ciri patra karasiddhi
langgêng badan alus pangawak Jawata

kilap èstu kilap dora kudu-kudu
atasing agama
anaa kang dèn wêdèni
nadyan sunya kudu tumurun tyas muja

anggêr patut kalakuwan sae tinut
sanadyan tan nggêga
yogyane sajroning ati
lair kudu mèstu yèn pamanggih kula

sampun dangu tikbra brastha nagri ngingu
kèhing pangajaran
mulang muruk siswa murid
sastra Jawa 'Arab winruhkên pra mudha

samya nggugu kuwat siyang dalu kukuh
madhêp ing pracima
mêmuji jumbuhing gusti
kang kulapti karti kartaning buwana

nanging lamun lir cipta jandika luput
samar ambalasar
mbabar budi ngèsthi dhiri
wadi-wadi kawadaka tanpa daya

dayèng kumprung kuthung cingkrang nggayuh suwung
ati cinipta Hyang
murang syara'irèng Nabi
klèngg nata kadaluwarsa budyala

kang kadyèku dika maido pitutur
karan guru ngrusak
murtat lir kapir Yahudi
Nasarani netah malêbèng naraka

sasar susur slusuran ki guru gasruh
pêtêng tanpa padhang
anglalu rêjasèng juti
dika maid marang murid ngayawara

nguni sampun lupiyane kala kratun
Dêmak wontên bidngah
pinatènan dening nagri
Kyagêng Pêngging Dayaningrat ngrusak syara'

mungkur mung ardawalepa
budi dama mahya 'ilmunta kidip
katampan dening wong bingung
ngungun nganggêp sanyata
dèn atêpi dunya tumêkaning besuk
sasar susur byang-êmbyangan
tan wêruh kawruh kang muksis

nadyan cikla-ciklu sira
mahabrata nèng madyaning wanadri
baksana brêbêkan kayu
yèn dika datan wikan
jroning wandanira kang jumênêng idhup
kadya kinjêng tanpa soca
sasare sopanèng eblis

apa nora gêtun sira
bêkakrakan cacad têkaning pati
tapane nir tanpa kusur
kagawa malading tyas
ngubalakên pancadriyanta kapencut
rêrupaning dunya gumlar
ngapus kramaning lastari

eman têmên mahabrata
dene maksih kênèng panggodhèng dajil
dajal la'nat jroning kalbu
ngubungi tyas kasasar
sira têtêp munapèk kang baelatun
angga pangawak giyota
mung miturut juru mudhi

nora wurung prau pêcah
yèn katanggor sela gung parang curi
punika upaminipun
badan manut tyas nasak
murang margaèstu sikil ajur-mumur
kawadis kang nora kuwat
kadim tanpa ika iki

kang yogya upama carma
tinataha pinulas amangrawit
supaya katona bagus
yeka 'amal klakuan
nora nana wong nglairkên alanipun
tansah pinulas pinrada
sinimpên rêgêding budi

mung bijaksa nawung kridha
kang waskitha marang rêgêding ati
ala-yogyane kadulu
katandha solah-bawa
kasatmata têtela durtaning kalbu
marma ywa mungkir rasakna
urip nèng marcapadèki

aywa ngêndêlake tapa
yèn durung wruh jro wandanta pribadi
jroning musakab asung wruh
wa man ngarapa napsa
kat ngarapa rabbahu pardikanipun
sing sapa wruh ing sarira
têmên-têmên wruh ing Widdhi

mangka sun liling sun sawang
dika maksih wuta tan wruh ing jisim
yeka kang mawèh kayungyun
ing tyas dur mrih tan arja
maidakên ing 'ilmu culika apus
sabên Sona tampa edan
majênun kagèndèng silib

dalil Kuran tan ingalap
amung 'ilmu karang kang dèn antêpi
mrojol saking watonipun
qiyase tan kasrambah
têmah ngathik angêthukkên mamrih bujuk
marma sulaya lan para
'ulama ing tanah Jawi

wau ta Sang Srênggala Dwija
prastawèng tyas mring pangundhating Kancil
mubaling pancadriya wus
lir bramastra saksana
ngrêbda ndhrêdhrêg kumêdut padoning tutuk
kabasmaran ponang nala
puadduljakiyah basmi

lir tinêpak kanang muka
gêtêr kêtug jiwangga wus dadyagni
anala mubal gumrubug
saking tri kanapsonnya
ari siri sanubari mèh kalimput
bab sabda ardawalepa
wimbaning ling Radèn Kancil

bawuring cipta Srênggala
ciptanira yun tiwikrama wrêdi
mêkar yayah mahamèru
sirna ciptaning tapa
nêdya musthi prêmadi tikswaning siyung
tumulya Ki Uwauwa
trangginas waskithèng wèsthi

sigra maju ngraup pada
manuhara mriyêmbada ngrêrintih
waspanira sru kumucur
ature kadiparan
datan wande bumi langit dados awu
yèn paduka tiwikrama
samênit datan ngudhili

yakti brastha tanpa sesa
ingkang sabar anggèr sampun kagalih
owêl dibyanta kang komuk
kontab sajagad raya
paduka wus kaloka yèn hamawiku
lamun kanapsone cêpak
badhe tan tumêngkar wuri

wêlasa mring surya candra
bumi langit saisine sakalir
punika tan milu-milu
yèn padukarsa duka
nglêbur jagad adhuh sang pandhita sampun
Dwija Sona duk miyarsa
aturing pangulu khakim

sirêping driya wikrama
dyan sinamun gêtung durung nglakoni
wus mangkono mahawiki
kang pratamèng wikara
analangsa ing nala maring Hyang Agung
sinamun ing samudana
mèsêm-mèsêm ngandika ris

mring Kancil kang ambêk nata
pasrangkara sèwu tarima mami
nuhun-nuhun satus èwu
jandika nguman-uman
awit kula tinimbalan tan cumundhuk
kula prasaja kewala
kagaliha kang sayakti

lan malih dika jawaba
ingkang cocog duga-watarèng ati
sampun kantos salang surup
rèhne sami sarjana
bokmanawi jandika wus tanpa kewuh
badhe pitakèn-kawula
ing tyas janurjèngkara di

kula-kintên lamun wignya
anjarwani sathithik wus ngiribi
kang kula gulang kula glung
nalar kang satus yuta
salaminya dèrèng wontên bangkit ngêcup
kajawine amung dika
kang wus wicaksana murti

jandika madêg narendra
amisudha pangulu jaksa patih
nêtêpi ugêring kratun
adêgirèng karatyan
ngèmpêr-èmpêr mirib pranataning ratu
balik dika paripaksa
kumawani tampa dhuwit

pajêg bumi desa-desa
saha wani nampani bêras pari
dene doyan pinisungsung
dika tan nyithak sawah
datan nandur pucang tirisan tan macul
enggak-enggoking kêdhokan
sacluwik datan udani

lan etungirèng cêngkalan
apa manèh keblating grad tan uning
loh cêngkare dika tan wruh
prandene mupu beya
mubêng mingêr salin-salin ambêbingung
pikulan lan pananggalan
pêthuk panampa wilah wlid

krigaji sangon pasilan
plungguh saha panêtêp warni-warni
tulungan lan gugur-gunung
jatine ngarah arta
dhistrik dêmang cinadhang kluputanipun
dika datan karya arta
parandene mundhut dhuwit

talèn wukon rupyah sêmat
kêthip kêlip benggol sèn tuwin bribil
kangjêng guprêmèn sadarum
ingkang yasa punika
pantês lamun para residhèn kang mupu
kuwasane rad Hindiya
rèhning wus rumasa kardi

wangsul Kancil pakênira
paripaksa mundhut têbasan dhuwit
hèh sababna bab puniku
supaya padha trima
aywa kongsi nggêrantês sêrik ing kalbu
yèn dika tan asung jarwa
têtêp datan aran dhuwit

puniku kringêt lawan rah
mondhong mikul wong desa luru dhuwit
nêdya kinarya tur-atur
pamundhuting parentah
wangsul ingkang nampani napa tan gêtun
mêrês gêtihing sasama
kringêting sami dumadi

punapa tan darbe wêlas
ngêtus kringêt daging gêtihing kuli
kadospundi awitipun
jamane kuna-kuna
dene wontên lampahan kadya puniku
rèh jêngandika tan ngodrat
bumi banyu gêni angin

yèn dika kang gawe jagad
lan turuning jawah saking wiyati
dika kang ngodrat tumurun
kula wus datan tanya
dènta mundhut pajêg lan sadaya wau
mangka Kancil nora pisan
ndadèkkên gumlaring bumi

pangintên-kula jandika
kadadian padha bae lan mami
tan beda lan kuli dhusun
sami akhayun khayat
pancadriya datanpae ananipun
dika tan wêruh Hyang Suksma
kuli tan uningèng Widdhi

sifatnya rong puluh padha
botên beda tandha lamun sasami
dene dahat kumalungkung
mêmundhuti ardana
salin-salin panjaluke supayantuk
dadya panjêriting jagad
orêg mandhala sru gonjing

yèn bumine tan micara
kèhing kewan kang njêrit sasat bumi
rèh asale saking lêbu
lah punika rasakna
yèn wus têrang pancasên aywa anggasruh
prakara pamupu beya
supaya nrima wong cilik

kasmaranira tan sipi
dènnya pinrês kringêtira
kasirnakna panggrêsahe
narakarya patrol rundha
katêmpuh rumaksaka
rina wêngi bau suku
tumindak nglakoni prentah

lamun dika datan bangkit
mêdhar pitakon punika
sampun dika madêg katong
yogyane dadya ojogan
nyênyunggi mring Samarang
sathithik druhakanipun
nora ulah kawruh byuha

wajibing nata mêruhi
byuha kartining buwana
yèn tan mangkono wong dhèglèng
glèlang-glèlèng ambêk nata
jinunjung winiwaha
yèku narendranirèng dus
Kancil ingkang kaya sira

lêlêthêk durtèng pakarti
ratuning nisthip paragak
musibat la'nat kalbune
kumawawa gunardika
paksa sudirèng jagad
jatine durta rèh bujuk
kuthip nrèthèk tharuthukan

kelasing rat glahing bumi
dudu jamak nata tama
kodhêng pakaton mangkono
pirabara naradipa
bangkit maluywa praja
byuha byakta ginulang glung
adil karta wisnukara

priye yèn sira tan mruhi
cupêt ngasta witaradya
dudu pramodaning katong
tumpang suh angayawara
puwaraning ruhara
sabarang karsa dhinaku
durung wruh peranging nata

puniku sual sun Kancil
sun karya pasal sapisan
dene ingkang kaping pindho
kula pitakèn jandika
pakênira sênêmbah
dhumatêng samaning makhluk
gêng alit mèstu sumarah

samya jrih myang nganggêp Gusti
awit ngaku Khlifahing Hyang
jumênêng wakiling Manon
mêngku adil khukum 'akal
kêcap mangap Suleman
kudhung walulanging Kuwuk
sabên bocah cilik eram

lan malih dika sêngadi
antuk buslid pasèt prasman
gosok barliyan mancorong
ngaku paringing Pangeran
malekat nidikara
tumurun maringkên wahyu
wahyanirèng drajad kobra

kula tan nggugu sayêkti
wit miturut dalil Kuran
malaekat datan katon
apa manèh Maha Mulya
tan kantha warna arah
kacakra nèng jisim dudu
lajamana lamakana

walalidin walanidin
waladihni lakarija
pasthi pandhakunta goroh
ngakwantuk ganjaraning Hyang
sayuta doracara
ngapusi silaning ayu
nasarkên maring kang wuta

prajahlu bodho wêdyasih
nganggêp puja puji sêmbah
puniku palsu dayane
justak kêthèn wendran yutan
wong ngaku ratu gampang
lah êndi wajibing ratu
paring walês marang wadya

anèng nusapada iki
yogyane asih sasama
mangka dika gawe bodho
tan wruh pêpacuhing kitab
têkên sudarsanarja
parandene têka limut
tan mèstu cêgahing Kuran

mungguh kèdhêping kumêlip
kang warna buslit Nèdêrlan
intên barleyan lètêr We
punika sèwu dupara
bagjane kênèkêr glas
ngaku sinihan Hyang Agung
wus têtêp yèn ngapus krama

nadyan anaa kang bêling
mokal lamun tanpa sangkan
gumlindhing atinta gêdhe
tan wruh gunaning pisaca
nggêgèndèng manjing nraka
inganggêp saking Hyang Agung
Allah trêsna marang sira

lamun anaa Hyang Widdhi
pasthine tinitah padha
yèn tan anaa Hyang Manon
apa sababe sulaya
gêdhe cilik bineda
sugih miskin ala bagus
bagya cilaka sangsaya

tumulya pasal kaping tri
kula mangke atêtannya
makatên jarwakna age
ingkang têtela satmata
bab kawruh jêngandika
pundi sajatine 'ilmu
ing pundi kang dipun puja

puji-puji rina wêngi
kang gumêlar tatèng syara'
winor yudanagarane
kukuh karsane jêjarwa
makatên kula tannya
kewan kadadiyanipun
amêndhêt saking punapa

sampun dika pêthèk wadi
madi mani manikêmnya
kang sarta sampun pinêthèk
bumi gêni angin toya
puniku catur bocah
goroh tan kenging ginugu
gêgandhulan kawruh kuna

kadadiyaning kumêlip
ingkang sifat khayun khayat
lah saking pundi sangkane
nuli tumitah nèng dunya
rumakêt pancadriya
kala bayi têkèng sêpuh
punapaa sangêt beda

dika kala maksih bayi
tan wruh satunggal punapa
pangambu pangrungu kothong
paningal tuwin panabda
sêpi sunya tan ana
nadyan angên-angên suwung
tan ngrasa darbe jiwangga

sawusing antara ari
dika wruh yèn darbe khayat
khayun sapanunggalane
pancadriyanta rumantya
yèku sabab punapa
jawabên kang têrang têrus
cocog lan saksi tandhanya

ndarbèni daya linuwih
angên-angên kinawasa
lah saking pundi sangkane
duk jabang ika tan ana
dika pribadi priksa
kala maksih jabangipun
tan wruh sawiji punapa

maksih tunggil pasal ping tri
bab uriping janma kewan
saking punapa sababe
uripe saking punapa
patine krana apa
sabên dina longing umur
tan karasa mungguh dika

puniku lah kadipundi
babarên pitakèn kula
nyawa siyang ratri kalong
pundi ingkang datan owah
pundi kang klêrês suda
Kancil Mongpraja wus kasub
patute baut narbuka

sampun dika pêthèk angin
punika pikukuh iman
kêmladheyan nunut bae
jèrèngên ingkang têtela
cature wong sarjana
nora ewuh manjing kalbu
jro nala luwih narima

pasal kaping catur mangkin
anggèr pitakèn manira
lêlakoning laku elok
ugi jarwakna kang têrang
sabab dening punapa
gumêlar kabèhing wujud
ing têmbe sadaya sirna

ingkang kaping lima mangkin
manira tannya mring dika
nèng akhirat urip manggon
ing pundi sasananira
punapa nèng kuburan
punapa midrawa mabur
ngawang-awang rawismara

punapa malêbèng jisim
murda sapangandhapira
punika gusthika bosok
mumur sadaya susawa
punapa malbèng netra
ing kantha warna dumunung
manjing mring abramarkata

pinggir putih sêmu kuning
têngah biru byar katingal
byar ilang ana ing kono
nuli tumanggal manjanma
nuksmèng putra narendra
rêjasa rahsèng tumuwuh
pêrêsan jalu wanudya

sorog pandam surya crêmin
wayangan mayangga seta
wus dene wêwayangane
darusalam kang sasana
mungguh wong ahli rasa
punapa manjing adêbun
danbi manggih buwanarja

pundi kang dipun dunungi
tuduhna kraton akhirat
kang sarta katon samangke
ywa kacakrabawa kira
bênêr luput tan wikan
saka warsitaning guru
kang ginugu punggung mudha

kaping nêm patakon mami
palêthèking surya wetan
sore surupe mangulon
punika sabab punapa
tuwin malih rêmbulan
yèn maksih nom krowak dhuwur
yeka kalingan punapa

mangetan lakuning sasi
dene mangulon sirnanya
saking pundi daya wite
jarwakna ingkang têtela
tuhu yèn Amongjagad
saha malih kula yun wruh
pundi têngahing buwana

madubrata ndi watêsing bumi
jamake wong aran Amongjagad
pasthi wruh ing dunya kabèh
ywa aran mangkonèku
lamun datan bangkit sang jarwi
têtêpana aranta
kang krungu tan mêsgul
dika aran Amongjagad
ingsun kira saglêpung pinra sakêthi
durung wruh têgêsira

ciptaning tyas pikirmu pribadi
Manonbawa mbawani buwana
ananging kawruhe rèmèh
anggêpe rat ginulung
myang misuddha pangulu patih
jaksa rukuning krajan
saha ngganjar payung
putih kuning mawa prada
undha usuk gêdhe ciliking palinggih
sun kodhêng jarwakêna

lan jèrèngên pasal nêm ing nginggil
nênêm wau kang titi trang nyata
sun kira datan kawêkèn
dadya ngèngrèngan sunu
trah-tumêrah ing dina buri
kawêntar kajuwara
sampurna ing kawruh
kaanane winatara
patang kêndhang kartase durung nyukupi
maksih luwih carita

sun narima ringkêsan bae wis
karya grenda budi ingkang papak
kêthul mingise wit kiye
nanging sirèku tamtu
siji bae durung udani
kodhêng bingung mak-makan
judhêg pamikirmu
sacuwil tan bisa mbuka
yèn bisaa sasat 'ilmuningsun uwis
dumunung anèng sira

ananging sun watara sirèki
ewuh pakewuh nuwuhkên tuna
nadyan kawruhira akèh
bab sampurnaning layu
miwah 'ilmu sampurnèng urip
nanging ta durung pisan
bab iku yèn nggayuh
wêruh manèh yèn wêruha
krungu lagi iki sual sun nêm warni
dahat ambrastha prana

ingkang nggugu kawruhmu wong pingging
pantês têtêp luluh lalu nrima
kagèndèng bodho atine
bisa wruh Dzatu'llahu
hakekating kewan kaèsthi
èsthining tyas wus nyata
nora wruh kêpaung
wus jamake kewan tuna
angantêpi kang dudu dinalih yakti
beda lan Manonbawa

nadyan yakin kudu kanthi saksi
maksih binudi dayaning rahsa
duga-duga prayogane
yèn wus khusus tyas maksud
dyan kiniyas jamak murtyadi
tan nggugu wêjanging lyan
tan maido tutur
kabèh pinanjingkên nala
nora lali ala bêciking pakarti
karan wong wicaksana

duk samana Kancil dupi myarsi
sualira Sona nêm prakara
brastha netya nglong ciptane
wus rumasa tan nggayuh
sandeyèng tyas Kancil kapati
njêngêr sapta pandurat
nrantang linglung limut
sru mêmudya rawismaya
mandrawasa yayah supêna nèng kanthil
bab widagdèng patannya

widik yayah rawismaya murti
ngartikèng tyas tuhu dwijotama
khusus bauding pitakèn
mangkana tyasnya tuwuh
sayogyèngsun manganor dhiri
talabu'l ngèksikara
karananing idhup
murih wahyaning wasita
dunya akhir yakin kanggo ngrika ngriki
nulya arsa mangrêpa

jlog tumurun saking gyaning linggih
silakrama asta ngapurancang
Kancil Mongpraja ature
adhuh Murtining Wiku
kawruhambasampun brastha nis
samênir tanpa nalar
wit sual pukulun
kang ngèbêki bumi kasa
amba nyuwun lumungsur wibawèng aji
narimah nilas karsa

prajèng Gêbangtinatar samangkin
jaksa patih pangulu myang wadya
kang mudha punggung ing mangke
kastaa sang dibya nung
pralêbda mring Suracalardi
ngatas rèh samaita
wimbanirèng wuruk
tatasilèng madyapada
jêng paduka kang sayugya ambawani
wibawaning bawana

bawanipun amba maksih pingging
gampil têmbe yèn sampun prastawa
tatas titis ing pangêrèh
amba nyuwun sumambung
suhunaning prajarjèng Jawi
sigra pra wadya murda
para pinisêpuh
kyai pangulu Wauwa
Sardula myang Rangutan Kêthèk Anjani
kang dhèrèk mangun basa

samya ngaras padane sang yogi
matrapakên silakrama arja
rèh Gustine wus katitèh
mirut dibyèng ratwagung
marma para punggawa sami
tan ana ingkang mrêngkang
kabèh marikêlu
tundhuk griwa nor bantala
nguncup asta mangataskaraning urip
ing kangjêng nayakèngrat

lir maskentar sang dwija wahyanirèng sih
lir glas tibèng sela
kumêpyur sajroning ati
malat trisnaning wardaya

dupi mèksi siladamanirèng Kancil
mabukuh krêpana
muka lir konjêm pratiwi
saha wadyabalanira

dwija Sona kogêl koguking panggalih
mring kang mêlasarsa
tandha Kancil tyasirèki
tuhu widagdèng wêweka

mahabrata tan kilap waskitha titi
sajêroning prana
-nira Kancil Amongbumi
dènnya masrahkên nagara

lêga rila nulya Sona nabda aris
dhuh sang abipraya
kang mbawani bawana di
misudhèng sih ing sasama

prayogane tutugna ingsun mbyantoni
mêngku witaradya
wahyaning wahyu kobra ji
ratwagung lajêring dunya

amasesa sèsining kutu kumêlip
yèn sira tan wignya
wajibing ratu mumpuni
bijaksa rèh samaita

lan patakon ingsun kang nênêm prakawis
iku sèwu gampang
mung angèl kalingan budi
nglangut sopananing cipta

kang nukarta rumakêt rasika wrêdi
tyas mandanumaya
tumêmpuh jamuna rukmi
midrawa pancêring nala

iya iku panjuta tan kênèng pati
sutarta jiwangga
de urub-urubing gêni
netra karna ganda rasa

kang minangka sunarnya sajroning ati
lah anggèr rasakna
ngungkuli hyang bagaspati
jatine sajarwotama

kang dadya nur karna netranta pribadi
winatarèng duga
prayoga dadi sêsaring
padhang trang lir kèkêr Prasman

patanyèngsun nêm pasal kang bakal dadi
adining kasmala
subrastha yèn wus kawarti
lamun sira bisa tampa

luwih ewuh wastra baksananing ati
tan liya pêpadhang
kang pancadriya rumanti
pirantining madyapada

Kancil matur adhuh sang pramodèng rêsi
amba mèstutyarja
paduka ulun aturi
têdhak dhumatêng mudraka

ing nagari Gêbangtinatar sang rêsi
manggut waskithèng tyas
trus trang jiwangganing Kancil
dènira masrahkên praja

ananging sang rêsi dahat tan ngrujuki
mung sarjuning driya
suyati yun misêpuhi
birat rajah kalacakra

nulya jêngkar samana murti kêkalih
kang mangka manggala
Dêbi Arimba Arimbi
njajari wisatèng wuntat

Ki Pangulu Uwauwa myang 'ulami
tumutur ring wuntat
jajar lan Srênggala cantrik
Ajag Angsang Kikik Wawar

Radèn Amongpraja jajar lan sang rêsi
dupyarsa kawuntat
Kancil tinarik njajari
sasêtrip mètêr tan pisah

êlur sêlur tan sêlang-sêling apdhêling
golonganing lampah
tan kêna kasêlan siji
yayah lakuning widagda

tan winarna ing marga samana prapti
tumamèng kadhatyan
lunggyèng dirgasana rukmi
dwi umaksi purwantara

duk samana marêngi ari Rêspati
ing masa Kartika
Silapangga punang warsi
etanging surya sangkala

swara anrus panagan sumangga mugi
sami kaetanga
panggihing Wrêka lan Kancil
pintên taun praptèng mangkya

sigra-sigra kyana patih jaksa Èsthi
waskithèng pamawas
gustine wus eka kapti
karweka mring ngabantara

mandhadhap plêk laku dhodhok ngarsa sang dwi
manthuk Murti Karwa
patih jaksa dyan ngabêkti
sampeyanira sang tapa

iya iku papatih dadi panarik
mulang tyasilèng lyan
sêmbahe minangka crêmin
marma sadaya punggawa

kanut marang pangabêktinirèng patih
nulya narapraja
wrata sadaya gêng alit
istha tatanirèng janma

wusnyantara wau Amongpraja ngliring
nandukkên nayana
patih tampi sasmita ji
alon marêk pasang karna

Amongpraja andhawuhi kyana patih
rêngên Kartipraja
dhawuhna sagung kumêlip
ing jurang trêbis wanarga

yèn samêngko wimbaning partisara di
Dwijèng Suracala
sun junjung luhur wêwangi
Panêmbahan Juruwarta

amartani siswa pawiyatan nagri
ing Gêbangtinatar
tuwa anom gêdhe cilik
ngatas pajaraning gêsang

panêmbahan pardikane kang pinundhi
sinêmbah ing kathah
ratu pangulu pêpatih
jaksa arya kulawarga

para wadya kang sumewa saur paksi
mantrastutyèng karsa
suka sukur angamini
santosanirèng parentah

mupakat prentah sri nata
kabyawara sanagari
pra santana ingkang seba
rêsi ajar ingkang mrêgil
wus sami angèstrèni
partisaranya sang wiku
jumênêng panêmbahan
wênang sinêmbah sabumi
para taki para tapa sukur suka

samana Sang Panêmbahan
Jurumartani pinundhi
sinung suyasa satunggal
anèng sakulon cêpuri
rêspati singit sêpi
mènggêp pasênêtan wiku
dene murid Srênggala
Ajag Angsang Wawar Kikik
ingkang kèri nèng wukir wus samya seba

samya ingupa pisrama
ana winisudha linggih
kapangkat sapantêsira
dadya dwija rêsi-rêsi
indhung manguyu cantrik
kang maksih muja nênungku
kèh kadanan pradana
lumintu ing sabên sasi
marma sagung Srênggala ngajap sumantra

samana alama-lama
siyang ratri nganor budi
Mongpraja mring sang sinêmbah
inganggêp ayah sayakti
sadarpa amangudi
dining kawruhing tumuwuh
gunarjaning prajarja
sadu parikramaniti
ambawani wibawa buwana kobra

nuju ing ari sajuga
Mongpraja sowan sang rêsi
nyuwun sih lunturing jarwa
babare sual nêm warni
kang nglimputi tyas pingging
mangkana Mongpraja matur
adhuh sang panêmbahan
amba minta wahyèng budi
pranawamba yun ngungkuli diwangkara

lir sabda tuwan kang mimba
gurendaning ati budi
kang cukul panca pramana
amba yun têrang rumiyin
panguwaling karna dwi
netra grana tuwin tutuk
yèn punika wus têrang
umanjing kulunging ati
kumacèlu ring wahyèng warsitotama

ananging pangintên amba
datan sagêd anampèni
rèh kawistara ing wêca
mêmêt nyamut amêtêngi
marang kang dèrèng tampi
cupêt manah ingkang cubluk
ewadèntên tan wêgah
sabab paduka payungi
anênetah nuntun lumpuh midêr ing rat

ngandika sang juruwarta
bênêr ujarmu malar sih
aturira nggèndèng trisna
nênarik wahyaning jarwi
punang kawruh sajati
sun kira sira anyakup
sukur sèwu ing nala
bakal warsitèngsun dadi
lah bukakên anggèr pamirêngmu karwa

karna netra darbe daya
ing swara tan wujud kèksi
têmpuh sampyuh lir cancala
manjing sajêroning budi
dadi jumênêng ati
ing kono ana maujud
aran tirta nirmaya
banyu khayat midrèng jisim
lah ta iku kang bangkit liring panêdya

sajêromu ana napas
manjing mahyèng netra kuping
ingkang datan darbe karsa
datan krasa ngêlak ngêlih
waras utawa sakit
kang ndarbèni karsa banyu
manjing panguwal driya
sampèni sabarang kalir
nanging kudu kanthi dayaning udara

têgêse udara hawa
hawa basane ing 'Arbi
wong Mlayu aran udara
wong Jawa tan darbe nami
kasêbut wangwung kaki
lirnya wangwung iku suwung
sajatine udara
angin ingkang nora mosik
nanging asung ni'mat mratani sajagad

sadaya kang aran gêsang
antuk hawa mahya manjing
manuksmèng nupus tênapas
nêmpuh tirtaning khayati
lir kang wus kocap ngarsi
tanpa pangrungu pangambu
dene warnining hawa
datan kakung datan èstri
midêr ing rat nanging dinumuk tan kêna

marma pra guru mèh warta
iku dèn anggêp Hyang Widhi
kang mangkono durung muhtas
kang tatas sarta patitis
tan arsa nganggêp yêkti
kajaba muhung pikukuh
urip olèh udara
tirta maya plas nampani
wus têtela manjing purbèng pancadriya

udara nglêlantih nala
ni'mat trangginas nampani
ngambil pangrungu pamriksa
kadayaning hara luwih
kuliling midêr jisim
angên-angên kuwat kukuh
njênêngkên solah bawa
dadya panyananing ati
kabèh-kabèh hèh ta kaki rasakêna

napas nupus myang tênapas
anpas nanging seje margi
lah iku asale tunggal
kang seje mung banyu urip
khayati dunya kaki
têmbung 'Arab wus kalaku
midêr midrawèng raga
dalah pranawanta kaki
ambu rasa pangrungu lawan pamriksa

akèh kang kumpul satunggal
uga akèh kang tan tunggil
mangkono kodratu'rrahman
rina wêngi mèt pamyarsi
saha mamèt pangèksi
ngupa pangucap pangambu
dalil kitab Muhtasar
pancadriya darbe pamrih
muhung napas kang tan milu apa-apa

mung dadi pikukuh iman
myang pikukuhing sifati
lêbur yèn tan ana napas
subrastha wor asal bumi
dayèng khayun mumpuni
marma ran sifat tasiku
têgêse kang karya sah
kabèh ananing dumadi
njumênêngkên marang sifat kalih dasa

lan manèh wêruha sira
kewan iki awit bayi
praptane samêngko uga
maguru sasami-sami
guru-ginuru kaki
nini saha bapa biyung
tan pae lawan sira
titènana kang nastiti
kang narima pintêr tuwuh saking liya

Amongpraja aturira
kasinggihan jêng sang yogi
panêmbahaning sadunya
amba sèstu sampun tampi
namung nêrang sakêdhik
bab khayat dunya nggènipun
tirtaning kang nirmaya
parnahipun ingkang pundi
dahat kodhèng kawula mêminta jarwa

sang jurumartani njola
ho o siranggèr patitis
bab iku sèwu tan kêna
guru tan wignya sung uning
gumlèthèk nanging wêrit
lah coba ingsun awèh wruh
pasêmon tampanana
uninong aning ununing
aningunong uninong aning anana

lah iku kaki nggonira
saksine tyasmu pribadi
kewan arang ingkang wikan
sanadyan kang nulis iki
ngrêncana ngathik-athik
ingsun kira durung wêruh
jaba Asu njlagêdhag
kang brata Suracalardi
Amongpraja trusthèng tyas nungkêmi pada

ing Kangjêng Mardikabrata
Kancil gêtun dènnya urip
dupi minum punang tirta
purbèng napas miwah pikir
têrang wus tanpa kardi
sawusira minum wau
Kancil matur wotsêkar
mangkyamba sampun udani
siyang ratri kalonge nyawa kawula

bilih makatên kawula
nyuwun gêsang datan olih
nyuwun pêjah datan angsal
awon sae sugih miskin
sakeca mulyèng jisim
nyuwun tamtu datan antuk
sakadarnya kewala
pasthi punika nututi
têtelanya manawi sampun kawahya

Srênggala sumambung nabda
wus bênêr tampanirèki
murub atimu sayuta
danumaya manjing ati
sranane kayu garing
iyèku angên-angênmu
pancadriya mirantya
mulad midêr jroning jisim
kang mangkono wus têngaluk warsitarja

wus wêruh dayaning prana
ganda rasa karna èksi
tuhu mrêdu musthikèng rat
bijaksa manyakrawarti
mududhèng sih sasami
mbawani buwana kasub
ing jagad kawiryawan
mijèni cukul ing wuri
ing sasmita kawruh kang murti sarjana

prataksitaning utama
pancèrèting tyas kang mingis
ginrenda dayaning jarwa
mirut kasmalaning bumi
tulus midana juti
baud ngulah kawruh khusus
salawas sun tan wignya
mahyakkên sarjana luwih
ingsun tulis ing kartas lagi punika

para siswaningsun Sona
Ajag Wawar Angsang Kikik
pawiyatan Suracala
durung ana kang sun dumi
panguwal netra karni
para 'ulama myang jamhur
durung mirib lan sira
nadyan wus tumrap ing dalil
parandene sayuta siji kang bisa

lawan malih anggèr sira
durung kongsi sun jarwani
pêpacanganing agêsang
sida seda saking urip
sira wus mèh ngênggoni
praptaning sasana luhung
mung sasiliring bawang
jroning kanjan-mahpiyani
sira kaki uning anong uninganna

prataksitaning utama
bangkit mèt prana malarsih
ing liyan maharjèng kara
kranarda sira mangudi
tambahing kawruh murti
lêpiya di kang wus maksud
sukur anggèr ciptanta
tabêri ngatas sajarwi
nora merang ngênorakên jiwaraga

yayah kasmaran wanita
mring barang wuwus sun kaki
kabèh kang wus manjing cipta
Amongpraja matur inggih
dhuh sang sudibya murti
sadaya èstu kacakup
tumanêm manah amba
namung wontên kang tan uning
bab udara têmbungipun 'Arab hawa

nyuwun mugi katêrangna
supados sagêd naksèni
rèh sadaya 'ilmining Hyang
kêdah sumêrêp sajati
yèn datan wrin sayakti
tamtu datan aran 'ilmu
atasing Manonbawa
sadaya mimbanirèng ling
kêdah uning datan ngawag ruwag-ruwag

kasmaran ing tyas sang rêsi
myarsa ature Mongpraja
nabda hèh ta sira anggèr
bênêr pangatasmu priksa
katranganing udaya
supaya nrima atimu
têrange dayaning hawa

obahe udara dadi
angin midrawa ing jagad
kang nora obah arane
hawa dene saksènira
yèn sira arsa têrang
lah age jukukkên gêndul
kang kothong kalawan toya

ing jêmbangan kang mênuhi
nuli gêndul lêbokêna
njungkir bolonge nèng ngisor
pasthi nora klêbon toya
awit jro gêndul ana
udara kêbak ing ngriku
ndarbèni daya santosa

banyune tan bisa manjing
nuli gêndul rubuhêna
hawa andêdêl wêtune
mblubuk-mblubuk suwaranya
dadyangin aranira
mahya saking jroning gêndul
cobanên anggèr ing mangkya

lan malih njupuka kêndhi
kang wus kêbak isi toya
kang ndhuwur tutupên age
nuli cucupe êcurnya
pasthi banyu tan mahya
wit hawa tan bisa mlêbu
sabab katutupan asta

ana manèh kanang saksi
kadayanirèng udara
upamane klênthing kathong
sèlèhna ndhuwuring toya
èstune jun kumambang
awit sajêroning êjun
kêbak kadunungan hawa

sababe udara kaki
anduwêni daya ringan
lire ringan iku ènthèng
tinimbang kalawan toya
marma yèn êjun pêcah
wus tamtu yèn banjur klêbu
rèh wus koncatan udaya

ana manèh tandha yakti
giyota madyèng samudra
kêna dèn anggo wong akèh
kumambang isi momotan
kongsi akêkoyanan
yèn kenging bancana rêmuk
hawa mendra saking palwa

giyota kêlêm tumuli
akèh janma kasangsaran
ana tandha nyata manèh
mina kali myang samudra
sring nênggak ngupa hawa
kabèh kewala kang idhup
santosane saka hawa

pira-pira mangka saksi
pitulunganing udara
barang suwara malbèng jro
nêmpuh karnaning manusa
saha kupinging kewan
lakune ngungkuli punglu
mêsate saka ing tinggar

adoh parêk andhisiki
kanyataane mangkana
hèh ta wêruha siranggèr
sun nabda sira miyarsa
awit tanpa antara
nadyan adoh hawa mlaku
sira wus kêrêp uninga

pistul bêdhil mriyêm muni
katon saka ing kadohan
kumêbul dhisik wêtune
kèri nêmpuhe kang swara
rèh hawa lagi mlampah
praptane manjing pangrungu
luwih manèh kang têtela

yèn sira micara munggwing
omah gêdhong dhuwur dawa
pasthi ana kumandhange
kèri nirikakên swara
tan siwah uninira
poma kang waskitha kulup
wong bijaksa nawungkridha

panjèrèngsun dhuwur iki
upayanên wuwuhana
takokna mring kang waspaos
aywa merang muruhita
mring pra kridha mardawa
kang kasub widagdèng kawruh
anggèr yogya guronana

yèn sirarsa wêruh malih
lakuning udara rikat
bisa angungkuli pelor
coba nalènana krêtas
gantungên lawan bolah
tumulya bêdhilên kulup
kang parêk pasthi tan kêna

awit hawa anglancangi
nèng ngarêping mimis iya
tandhane kabur kartase
kababan dening udara
marma krêtas kumleyang
têmah pelor tan tumanduk
wus mutamat kawruh falak

lah anggèr njukuka malih
kinarya tandha satmata
iku saksi rupa dêmon
uga anancanga krêtas
wawasên kang sanyata
tumuli sêbulên kulup
lêmpung tan tumibèng krêtas

titènana bab puniki
klakuan sifating hawa
gêni murub upamane
norantuk hawa pralena
datan dadi dahana
upêt lêbokna ing bumbung
tutupên mati sakala

myang bisa gawe gandamis
arum-arum mau hawa
akèh kewala tandhane
saksi gumêlar ing dunya
watara satus yuta
kuwate kaanan wujud
kabèh dayaning udara

yèn sira lumaku kaki
têtulung nyurung mring sira
yèn njangkah tangan kumlawe
anut dumunung wurinta
kang ngarsa nyingkir piyak
cêtha têtela kadulu
sarana kaca prasana

udara iku nèng bumi
ujaring pujangga falak
amung sèkêt pal dhuwure
sadhuwure ora ana
tanpa nêmu kaanan
dene hawa warnanipun
lamun adoh biru tuwa

iku warnane kaèksi
ananging tan kasatmata
priksanana langit anggèr
kabèh biru warnanira
sayaktine akasa
nglowong nora warna biru
kang biru punika hawa

tan pae samudra ardi
pinriksa saking kadohan
masthi yèn biru wujude
uga padha lan akasa
myang alas desa-desa
andarbèni dhasar biru
iku thole kang waspada

aywa ngawur bae kaki
kèlu lalu ngilo mudha
punggung kang cupêt budine
wruh kaanan tan rinêmbag
mung trima lowung gêsang
mring guna kagunan tambung
tan nêdya ulah bijaksa

marmane wruha sirèki
biru yèn saking kadohan
wit saking hawa kandêle
darbe rupa biru tuwa
sayaktine akasa
nora darbe rupa biru
bola-bali mrih têtela

yèn kewan cupêt ing budi
kawruh mangkono tan doyan
dèn arani kawruh rèmèh
ana ingkang nganggêp Allah
anggèr iku wus lumrah
mangka sanyatane dudu
ywa kèlu salahing cipta

ciptaning wong mudha pingging
para guru 'ilmu rasa
kang kanggo ing kana kene
datan liya mung punika
mandhak kang ahli pana
nora pisan wani ndumuk
rèh iku wujuding Suksma

kabèh jarwaningsun iki
kudu têngalukna ing tyas
bêbasan têngaluk anggèr
iku têmbunge wong Êsam
kasêbut anèng Kuran
têgêse pamrihing kalbu
ingkang kongsi bisa paham

apal jaba jêro bangkit
lire jaba pancadriya
kang yogya lanyah wêruhe
ngupaya têmpuhing swara
nyiram tirta nirmaya
yeka dununging têngaluk
pangudimu ratri rina

wus kalêbu yèn mumpuni
tabêri saliring guna
èstu murtyanjana kaot
ngawruhi ing jêro jaba
paningal pangandika
pamyarsa tuwin pangambu
wus kasêbut yèn sarjana

wruhanta sajroning jisim
ana wujud kaya sira
marmane yèn sira sare
tan bangkit mriksa miyarsa
nadyan anaa ula
ingkang mandi nora wêruh
iku tandha lamun ana

ingaranan ati eling
nanging dudu Gusti Allah
puniku gurumu dhewe
marma kaki golèkana
êndi kang ngajak nendra
êndi ingkang ngajak idhup
tunggal kang ngajak pralaya

dene angên-angên eling
mung minta enak kapenak
lara sungkang mati êmoh
wangsul tirta kang nirmaya
adrêng sabarang karsa
nendra tan kêna sinayut
luwih manèh yèn antaka

sajatine napas eling
mung dadi pikukuh Islam
lah êndi anggèr Islame
cacade iki kang maca
kang nulis kang miyarsa
nora wêruh êmbuh mau
upayanên kaki poma

sababe atasing pati
tan ana kang bisa nulak
sanadyan dhoktêr Sêpanyol
Inggris Paris dhoktêr Prasman
kang wus gunarda pana
ngupaya nggone tan mangguh
kang aran Islam punika

yèn santri buki ngarani
Islam slamêt têgêsira
kyai kang wus lumrah ngakèh
amung kaborong kewala
Islam klimah tayibah
ana kang ngarani makbud
ana kang ngarani pasrah

mungguh satêmêne kaki
kang aran Islam punika
kang nambêlèh kanapsone
kasêbut kitab Muhtasar
Islam dabiku'lnupas
têgêse nêmbêlèh napsu
wus sah sira ngaku Islam

Amongpraja matur inggih
cundhuk lan guru kawula
sajêroning cipta cocog
lêrês sang mardikaningrat
nambêlèh napsu hawa
kadya kang kawula unjuk
uninong aninganana

mèsêm Sang Jurumartani
iku anggèr kasinggihan
wus madya mêngku kaprabon
pramodaning witaradya
mbawani ing bawana
sira wus nyakup wulangun
ing kawruh agama mulya

wus sun palastha bab iki
kaki ywa kadawa-dawa
mardawa kèh tanpa gawe
mangkya sayogya narbuka
patannya nêm prakara
pasal sapisan sun tutur
mungguh wêwênanging nata

kang pinucung jaman Kukila rumuhun
kene tanah Jawa
manusa lir pendah paksi
tanpa yudanagara tanpa agama

nguni rusuh ingkang rosa gêlut ontung
durung ana sastra
wong lagnyana wandanya lir
sato kewan tanpa wisma ngêrong samya

nuli nêmu busana klikaning kayu
murat sinasaban
baksana wohing warsiki
palawija juwawut jagung katela

watarantuk laminira sèwu taun
kang jaman Kukila
waktu samana wong Jawi
amung bapa biyung kang dèn anggêp nata

samya njunjung pinunjung kurmatan agung
kang sawênèh ana
inganggêp Hyang Maha Suci
nulya ana wong Sangsêkrita ngajawa

amêmuruk sastra agama pikantuk
myang yudanagara
duga-wêtaraning urip
nêmbah dewa ingaran agama Buddha

iya iku utusan Brahma myang Wisnu
kawruh Sangsêkrita
Hindhu Kling basane Jawi
duk samana wong Hindhu dibyèng bawana

akèh guru gêgaraning tyas rahayu
kala jaman Buddha
misudha lajêring bumi
kang minangka atining jagad narendra

marma ratu têmbung ratu basa Hindhu
kang kanggo wong Jawa
kalantur kongsi samangkin
sri bupati kanggêp dewa ngejawantah

waktu iku angadêgkên candhi watu
ingatur rêrênggan
gambar patra kara siddhi
iya ika Barabudhur lan Prambanan

candhi Sèwu mangetan mangulon têrus
tan ngamungkên Jawa
ing sabrang saha ing Hindhi
luwih manèh patilasan jaman kuna

luwês bagus watu-watu kang dèn atur
kaki ingsun kira
jaman iki kinèn kardi
niru candhi wus pasthi nora kuwawa

akèh watu ingkang cinitra sastrayu
isi warsitarja
pêpèngêt nêmbah ing Widdhi
supayemut suminggah alaku durta

dene ratu tanah Jawa wite mupu
beya pajêg lêmah
ingkang rupa pèni-pèni
rajapèni pêpêlikan mas salaka

rèh janma gung bumi desa tanpa kayun
amung sri narendra
kang dadya waktraning bumi
wus kasêbut jumênêng Gustining dunya

gusti iku angên-angên jarwanipun
tunggal karan prana
atining jagad sakalir
mobah molah karsaning sri naranata

watarantuk laminira sèwu taun
nulya kabalabak
sangsara gung andhatêngi
banjir bandhang tanah Jawa karusakan

duk rumuhun Sumantra Borneo kumpul
Sèlêbês lan Jawa
Bali Timur dadi siji
pêcah-pêcah pulo karan jaman tirta

masa banyu lêgok jurang kambah ranu
tan lami tumulya
wong bangsa Cina nga-Jawi
nggawa arta rupa gobog jaman kuna

wismèng dhusun akèh Cina dadi buyut
lirnya kamituwa
nyangga pajêg ring narpati
bayar gobog sabên kala masa warsa

kèh kapencut wong Jawa atiru-tiru
mring basaning Cina
kaya pajêg iku kaki
kawruhana basa nyilih têmbung Cina

wêwalêsmu yèn sira jumênêng ratu
marang narakarya
dènta mupu rupa dhuwit
angadili kang padudon rêbut basa

natrap khukum midana satru jaya gung
kang ngrusak silarja
durkartanirèng sabumi
sandeyane kuli mêminta narendra

kudu-kudu misudha patih pangulu
jaksa rumaksaka
siyang ratri ngupakarti
kongsi lama mamrih ngrabasèng mulyarja

siji iku minangka walêsing ratu
walês ping kalihnya
pangulu ilining kali
kang mbalabar têtanduran narakarya

sayogyèstu ratu emut siyang dalu
wahyanirèng karsa
budi narmada kang dadi
dêdalane sètubanda rumaksaka

arjanipun marganing banyu tinuntun
sinung pradanarja
supaya kadayan mili
lêliruning nata kadanan wong desa

kaping têlu ratu wruh panggonan siluk
singup limut mulat
rumanti kanthi pambudi
kudu karya sinung nalading panjuta

sikêp bahu anjaga jagèng pakewuh
dalan-dalan wrata
karti karêtêg rumanti
kang supaya mlija nukarta kartana

kaping catur ratu walêse mring wadu
rumaksèng sadeya
ning kuli kang durung klair
rumaksaka yogya karya tanuita

dhukun-dhukun kang mbirat sangsara agung
lire têluhbraja
lêlara kang maratani
wêwalês kang kaping lima sri narendra

kudu wêruh kawula kang lara dudu
malarsih kabrastha
wastra baksana pinaring
para papa pêkir miskin pinisrama

ping nêm kudu narendra kajibah muruk
wadya puwa-puwa
para rare sayogya ji
karya samaita wong bijaksèng basa

tanpa gunggung wêwalêse yèn kapetung
rèh pangulu lêmah
mosiking bumi narpati
wus narima wong cilik pinrês kringêtnya

èstunipun wong cilik kang aran ratu
jumênênging nata
saka kawula wus pasthi
têtêping wong akèh saking sri narendra

marma kudu gusti kumpul lawan wadu
nora kêna pisah
wong cilik kang angingoni
dhatu wastra baksana saking wong desa

sang aprabu ing jaman mangkya wus tamtu
sasantananira
wong cilik ingkang ngingoni
wadya mantri kamulyan saka wong desa

pondhong pikul candhak kulak anênandur
padha golèk arta
yèn wus nglumpuk konjuk maring
sri narendra sawadya bala santana

marma ratu marsudi ilining banyu
myang sirnaning durta
murih sirnèng durkartadi
supayane sêmpulur lulus wèh arta

dangu-dangu wong bangsawan akèh rawuh
anèng tanah Jawa
nggawa têmbaga ran dhuwit
iya iku wong Portêgal Inggris Prasman

datan dangu Walanda Nèdêrlan rawuh
nggawa êmas slaka
sarwa sarwendah mêpêki
duksamana wong Jawa wiwit prasaja

sira iku anggèr wani ngaku ratu
tyasmu binathara
nanging satêmêne kaki
ratu nunut amung ngêmpèk-êmpèk kwasa

rèhning durung wêruh pardikaning ratu
aranmu sulaya
lan kanyatahanirèki
Amongpraja têgêse sumarah tata

mangka tyasmu tan sumarah tan mêmatut
kajaba mung karsa
mêrês gêtihe wong cilik
tansah doyan rêruba pawèwèh ing lyan

tujunipun tan kalêlêgên gulumu
marma ywa pêpeka
yèn sirèku ratu cilik
yèn sirarsa wruh nata kang binathara

narendra gung mratani ing jagad kêmput
lautan dharatan
alas gunung jurang trêbis
lah ing kono ana asma lan warnanya

wruhanamu kawasa rupaning ratu
gambar kang nèng sêmat
yeka kang dibyarja murti
wicaksana pul kidul praptèng utara

tuhu luhuring Hyang kang sinifat kayun
anggèr priksanana
cirining rupiyah ringgit
lètêrira gos zie mèt onês uninya

Hyang Suksma Gung awor kawula sadarum
puniku têgêsnya
lamun sun jèrènga kaki
èstu êntèk kartas pirang-pirang kendhang

nora amung pikirên pribadi kulup
sakèhe jarwèngwang
tambahe saking pambudi
darma bapa wêwarta rèh martotama

pasal pindho anggambuh
sun jarwani têgêse wong sujud
nêmbah marang ratu purwakaning nguni
agama ingkang nênuntun
tinuntun sujud Hyang Manon

katamtu siyang dalu
supayèku narik tyas rahayu
ywa na ingkang ndalurung ngrusak karta di
dining tumuwuh manggayuh
kamulyan nyingkiri awon

sadaya para putus
ngrekadaya silaning karta yu
nêmbah maring Lata wal Hujya pinundhi
sawênèh Dewa Hyang Guru
Jagadpratingkah kang elok

ana manèh anjunjung
maring Hyang Hotipati anggunggung
kang sayogya ginanjar sawarga adi
rinêngga pocapanipun
satêmêne mung pasêmon

marma wêruha kulup
sarupane agamaning makhluk
kang gumêlar ngisor wiyat luhur bumi
kabèh ala kabèh bagus
mung gumantung ciptèng batos

salah sawiji kudu
kang kinasdu ywa keguh ing dudu
kèhing gama pêpacuh duryasèng bumi
Landa Cina Buddha Hindhu
cinadhang ganjaran kaot

wong nêmbah mring Hyang Agung
rèhning tanpa jaman makam suwung
ingupadi ngêndi-êndi sêpa-sêpi
kana kene panggya samun
wangwung tan ana Hyang Manon

parasdyaning tumuwuh
mantrastuti sucipta kang jumbuh
wimbuh ing tyas gambuh kawula lan Gusti
jatine Kancil atimu
dhewe kang siranggêp Manon

rèh sira wus kasêdul
gandhul-gandhul gêgandhulan suwung
parandene sêmbah sujudmu kang kèsthi
isthaning Allah sawujud
sifate tyasmu kang bodho

salire gama kukuh
yèn tinakon Pangerane êmbuh
nora ana sawiji gama kang muksid
wus pasthi Hyang Mahaluhur
kang dumunung datanpa nggon

marma silaning tuwuh
yèn yun nêmbah mring Allah pakewuh
mung Khalifahing Pangran kang dèn bêktèni
iyèku kangjêng sang prabu
kang nyirnakkên sukêrtyèng wong

pra siswa yugya kudu
sri narendra amardiyèng sujud
nanging prêlu uninga dununging bêkti
êndi kang wajib ingujung
mangkono jênênging katong

dene sêmbah puniku
ingsun ringkês rong prakara cukup
ingkang dhihin nêmbaha Hyang Mahasuci
kang pasthi prastawèng wujud
daliling Kuran wêwartos

mangkana lafalipun
tampanana yèn surarsa khusus
la makbuda fil wujudi illallahi
nora nêmbah barang wujud
anging Hyang kang nuksmèng Manon

mungguh wujude kulup
uning unong aninong ananung
dudu napas dudu hawa dudu eling
rèh sira kalingan suwung
uning unong aninunong

sandeyaning panggayuh
ing panyakrabawa kabèh luput
wong manêmbah ing Allah sakêthi gampil
mobah molah mosik muwus
srahna dadi sêmbahing wong

nanging yèn yun wruh wujud-
ding Pangeran sayuta pakewuh
awit sira puniku tinitah la'ip
nêmbah asma bae cukup
lamun wus wêruh uninong

amung pamintaningsun
rèhning sira trah rêmbêsing madu
ambawahi witaradyèng tanah Jawi
turasing dwijawara nung
yèn nêmbah ywa kongsi katon

aywa lir santri kumprung
mêndêm kulhu rina wêngi bingung
kicah-kicih lir cakranggana nèng warih
sumuci-suci mèt ranu
cangkrama lêlangên ciblon

Dzat kang wajibu'lwujud
nuksmèng kantha isthanira kulup
nora siwah barang tingkah solah sami
nanging satêmêne kulup
Dzatmu pribadi kang katon

dadi dununging sujud
yèn sirarsa wruh kanthèng maujud
padha lêbu-linêbu panjing-pinanjing
sêmbah-sinêmbah puniku
gêdhe cilik datan kaot

yèn sira durung wêruh
sun dumuke saksènana kulup
thole ingkang uninong aning ananing
Amongpraja matur nuhun
ngungun ngangên-angên cocog

tumancêp kulung kalbu
trusthaning tyas mathêm dènnya ndhaku
saking dene kanyatahan tandha saksi
kang sinêmbah wus dumunung
wayanganirèng Dzat katon

nulya Kancil umatur
dhuh Sang Dibya Pramodaning Wiku
sampun têrang èsthining tyas Dzatu'llahi
jatining kawula wêruh
mangkyamba nuwun wêwiyos

ingkang pasal tri mumpung
antuk wênganing kawekèn ulun
kadadyaning kewan sato kang kumêlip
asal punapa witipun
jarwakna amba mrih bolong

kang sarta kawula yun
wruhing tambah-kalongirèng umur
kadospundi kababarna bab puniki
Sona pasrangkara arum
anggèr bab asaling sato

saka rahsèng tumuwuh
pêpêrêsan kodrat beta'lmakmur
numi bumi gêni banyu lawan angin
kang wus lumrah para guru
ing tanah Jawa mangkono

ananging lamun ingsun
anyalênèh sajatine blilu
satêmêne purwa asaling kumêlip
kang mêngku sifat rong puluh
saking kidam purwaning wong

'adam praptaning wujud
jroning wujud mêngku ala-bagus
swarga-nraka bagya-cilaka ngrakêti
lah ing kono Dzatu'llahu
mandhiri jumênêng kraton

dene kaki asalmu
sira dhewe biyèn kang wus tau
duk samana ingaranan 'adam bakin
iku purwaning tumuwuh
saking êmbuh jatining wong

êmbuh mau mbuh mau
rèh panêmu dèn anggêp wong putus
asal sato saking wadi madi mani
manikêm wus kanggo maphum
sun sumêlang lamun goroh

kaya ta bumi banyu
gêni angin kaki durung tamtu
awit sira pribadi datan udani
'adam mustakkiru'lwujud
kêna inganggêp pitados

akèh kewala guru
sung pituduh purwaning tumuwuh
kinarya nêmbêlas prakara sakawit
pamijange adu bathuk
ananging yaktine goroh

saksine nora wêruh
nadyan yayah-rêna uga tan wruh
rèhning iku wus kanggo satanah Jawi
prayogane sira kulup
ngawruhana ywa maido

lan malih sirarsa wruh
têtelane bab kalonging umur
prakarèku anggèr dahat dènnya rungsit
ewuh pakewuh satuhu
muhung sun wèhi pasêmon

sajatine wong iku
pacangkramanirèng khayat khayun
duk maksih nèng guwagarba têkèng mangkin
kaki nora wuwuh-wuwuh
rina wêngi tansah kalong

kalonge uwis tamtu
uningunong aninong ananung
panjalukku cundhukna lawan pamikir
prataksitanta wus baud
kaya lamun datan keron

Amongpraja umatur
kalinggamurda sinuhun-suhun
manjing sanubari trus têkèng dimagi
mathênthêng mathêm manyakup
cakêp cukuping pasêmon

wrêka nabda ywa keguh
lamun ana guru sung pituduh
dunung sêmbah nyulayani lawan iki
yèn tan antuk saksinipun
poma ywa narimèng batos

pasal ingkang kaping catur
winahyèng sêkar kinanthi
sababe kawadis sirna
basa artining kawadis
iku têmbunge wong 'Arab
têgêse anyar ing bumi

kabèh kaanan maujud
sajêroning bumi langit
kang gumêlar kang kumilat
cêcukulan pèni-pèni
baskara wulan tranggana
sadayèku ran kawadis

lamun kagulung ranipun
'alam têmbunge wong 'Arbi
lire kêkumpulan barang
sakalir ingaran siji
yèn kaprinci winastanan
saheun jarwane kaki

sawiji-wiji kang mojud
tunggal kasatmata jinis
ing têmbe sadaya sirna
brastha lêbur tanpa kèri
marma ujaring Musakab
myang dalil Usul wêwarti

kulusaheun alikun
illa wajahhu kang arti
sabarang satunggal-tunggal
kang gumlar têmbe kabèh nir
nanging ana kang tan rusak
mung Allah kang nuksmèng budi

dene mutamating kawruh
kang datan rusak mung warni
pikirên dalil punika
yèn têmên-têmên pinanggih
tan adoh lawan tyasira
mangkya sun jèrèng sathithik

hakekate ingkang maksud
bumi langit sagarardi
candrama lan danumaya
kabèh satêmêne kaki
iku datan kêna rusak
awit kuna praptèng benjing

dene wicaraning Usul
ingkang aran kiyamati
wêkasaning dina dunya
mangkana unining dalil
walkyamat akhiru dunya
kayêktèn sira pribadi

miyamat mau sutèngsun
satêmêne kalih warni
sapisan kiyamat kobra
kapindho kiyamat sahir
kobra gêdhe jarwanira
sahir pardikane cilik

laraping dalil puniku
sira pribadi ngêmasi
sadaya kaanan dunya
rusak wus datan kaèksi
nora ana apa-apa
lah saksènana pribadi

priksanên kyamat sahiru
yèn sira nendra tan ngimpi
apa kang katon nèng kana
puniku tandhane kaki
nuli tangi saking nendra
marma ran kiyamat cilik

Kancil Amongpraja matur
kasinggihan Sang Wikwadi
panêmbahaning buwana
sadayamba sampun tampi
mung sakêdhik nyuwun priksa
karananipun angimpi

dene yitmaka tan mêtu
kuliling njajah nagari
yèn mahyaa saking angga
sèstu wandane ngêmasi
datan wande dadya sawa
dhuh sang wiku kadipundi

mèsêm nayakaning wiku
saha pasrangkara ririh
bênêr sira yun uninga
ywa ngawur kaworan pingging
manawa ing têmbe nular
marang putra wayah wuri

lamun sun buka bab iku
lamun sira bisa tampi
sirna bodhonira mangkya
cacade wimbaning wardi
kasintron dening paèsan
nanging kaca bênggala di

sing sapa kang durung tau
mèksi kaca iku masthi
bingung têngên dadi kiwa
saha wuri dadi ngarsi
kang mangkono iku tuna
budine kurang tabêri

bab supêna sutaningsun
nêmu gumêlaring bumi
surya candra taranggana
wana samudrardi mèksi
tan siwah nèng kene iya
prakarèku sun jarwani

wandanira kabèh kulup
ingsun pamèkakên crêmin
kang njêro wus isi rasa
yèku netranira kaki
gumulunging pancadriya
urip sajêroning pati

sajroning retranirèku
ana gambar 'alam kabir
dene wandanta punika
ingaranan 'alam sahir
agal manuksma ing lêmbat
dalil Kuran awêwarti

ana'l'alamunkabiru
dakalafi 'alam sahir
jarwaning lafal punika
jagad gêdhe manjing cilik
wujudmu dhewe sapira
prandene kalêbon langit

jatine nora malêbu
mung gambaring dunya manggih
yèku tirta kang nirmaya
cêngkrama midêr ing ati
manjing sajêroning netra
ingkang aran banyu urip

marma yèn wong ngimpi kulup
sahuwat lan wanudya di
nêmahi ni'mat munfa'at
yayah pulang rarasing sih
dayaning umahya
datan slisir lir sayêkti

yèku aran sifat kudus
marmane kaki nglabêti
nanging yèn sira supêna
manggya sangsaraning jisim
anggèr tan karasa lara
yeka aran rahsa kadim

lirnya kadim sifat alus
mung mêngku prakara kalih
bungah ingkang sarta susah
sajêroning nendra ngimpi
marma têmbung kawi jarwa
nendra têgêsira têbih

sanyatane lamun turu
ingkang tan supêna kaki
adoh nglangut tanpantara
tan kêna dinalih yakin
yèn sun jèrènga punika
ngêntèkkên krêtas saêrim

ananging pamintaningsun
pikirên ingkang satiti
rèh siranggèrmêngku sifat
rong puluh kang wus nyukupi
atas pramodèng sarjana
rina wêngi mardi budi

mung lowung tinimbang nganggur
wajibing ngaurip mosik
lan mênêng swarjana tama
datan kadi sela ngglinting
gumlethak bisu tan muna
pantês kinarya ncik-ancik

sirèku rèhning wong idhup
yogyane jaba jêro wrin
jêro mosik jaba mobah
sirna kasmalaning ati
marma 'Akaid sung warah
mukmin khayun pidarèni

jarwane mukmin wus tamtu
urip anèng desa kalih
maksude sira punika
thole lungguh anèng ngriki
pikirmu anjajah jagad
ngêndi-êndi kouripi

nora rêkasa pikirmu
tanpa netra ngudanèni
ngrungu datan mawa karna
ngandika tan nganggo lathi
marma pasêmobing Buddha
aran lumpuh midêr bumi

cebol nggayuh susup-susup
iku budayaning ati
sira dhewe wus uninga
kadayanirèng pamikir
yèku lire mosik muna
saèstu wajibing urip

seje wong kang yayah ênthung
mobah molah tanpa pamrih
uripe urip-uripan
iku singkirna kang têbih
prataksitaning bijaksa
rina wêngi ngeling-eling

dayaning khayat lan khayun
cêngkrama midêr ing jisim
nadyan tirahirèng dunya
kêmput ingubêngan angin
kadya kang sun jèrèng ngarsa
nguripi isining bumi

Amongpraja aturipun
sampun kawula tampèni
sadaya warsita tuwan
umanjing ing sanubari
sampun têngaluk tyas amba
nendra supe tangi eling

ing mangkya kawula nyuwun
pasal kaping gangsal inggih
mugi paduka babarna
supados tumangkar wingking
sumêbar ring putra wayah
palasthaning mudha pingging

dwija Sona sabdanipun
bênêr thole kèhing 'ilmi
kadibyan lan kasantikan
nora kêna dèn simpêni
kang sapa nutup kawignyan
puniku dursilèng bumi

'ilmu kumbi slingkah-slingkuh
kukuh sinumpêt ing ati
wahyèng ling angon iriban
ting klêsik lir adol dhêmit
yèn ana wong seje têka
lir orong-orong kapidih

kawruh kang mangkono kulup
dadi wisunaning urip
karya pêpêtênging manah
datan wurung mbujuk dhuwit
seje lawan Dwija Wrêka
'ilmune ginlar ing bumi

singa krungu lir maguru
prasasat mijang yèn angling
sêdyèngsun kaki supaya
winancaha para bangkit
rèh timbule kang sanyata
wimbane angadu budi

ping pira bae ing dangu
lêledhang ing Bramartani
nggêlar dibyèng pramabasa
ing gunardika rèh lungit
supaya winancah para
nawungkridha bijaksa di

tan merang kasoran kawruh
mangkono wong ulah budi
mèt wignya kawruhing liya
pabarataning pawarti
jamake palastha mudha
sirna wus tan ana kèri

seje guru luru-luru
yèn kalah wicara isin
padune sor ngaku mênang
budi andhap ngaku inggil
mung murih payuning kandha
nulya kèh wong manjing murid

sang pandhita ngandika rum manis
rêngên thole pasal kaping lima
bab kraton akhirat nggone
sun tan wignyangsung tuduh
marga durung tau ngêmasi
sanadyan ngicipana
sun pribadi layu
kapriye nggon ingsun mijang
bokmanawa sira datan bisa tampi
awit nguni ciptanta

kukuh bakuh mantêp ing pangèsthi
anggandhuli kawruhmu kang lawas
wijange gurumu biyèn
kang sira nggêp wus jumbuh
lima nênêm tunggal sawiji
anaa kang sulaya
jaba-jabanipun
nanging kêkêrane padha
kang sirèsthi jumbuh kawula lan Gusti
tan Gusti tan kawula

mung pribadi kang sira antêpi
mulih marang asaling manusa
bumi gêni angin lan we
warih bali mring banyu
angin mulih dadyangin malih
bumi mulih mandhala
dahana dadyapuy
mung eling midrawèng jagad
kang sawênèh ana guru sung sajarwi
anggulung badan wadhag

ginawa ring 'alam ingkang suci
ana guru sajar malbèng sunya
suwung wangwung lir wong sare
salah sawiji iku
koantêpi salami-lami
marma yèn sira tampa
gêgandhulan ingsun
kocakrabawa sulaya
upamane sun wijang bae sirèki
kang lumrah guru kathah

tumanggal mring bêbayi sirèki
kadya para guru panitisan
bênêr luput êmbuh kuwe
tan bisa ngêdu têlu
wus mangkono lakuning kyai
Kancil sumambung sabda
dhuh Sang Maha Wiku
kawula minta kang nyata
sanyataning 'ilmu mawi tandha saksi
lir sajarwa paduka

manawi tan kasaksèn ing ati
guru kawula ing jroning nala
kadospundi pitadose
rèh sawarnining kawruh
amba kêdah uning hakiki
wignyaa anjum mudhar
anjèrèng anggulung
gumlindhing lir kênèkêr glas
yèn kababar midrawa ngèbêki budi
makatên bijaksana

kang wignya mot sasmita di murti
rèh jroning wong kadya jagad raya
barang apa kamot kabèh
kang amis bacin arum
rumakêt ing kulunging ati
wit kadunungan ayat
hidayat Hyang Agung
kang mèdêm padhang narawang
têrus têrang yayah kèkêr tanah Prankrik
adating Manonbawa

angandika sang jurumartani
yèn mangkono sêdyaning tyasira
wus sumanggêm datan mèngèng
sadarpa kumacèlu
ring sasana kraton ing akhir
sun untapakên mangkya
mring silaning layu
kang wus tan kacakrabawa
rasaning Dzat tirtamaya nganyut pati
pati patitis nyata

trangginas sang dwija nglaksanani
mugut yitmaka nir Sang Hyang Atma
Kancil pinêluk griwane
sinida dayèng tuwuh
lêlantaran uning ananing
uninong aningêna
sakala wus layu
kadyangganing krêndhasawa
wus nir daya yayah gusthika kaèksi
subrastha tanpa sesa

sêsining jiwangga tiarda nis
niskarèng tyas nora kara-kara
karana cupêt atmane
rêjasèng maya mayut
kaniditan rèh mantrastuti
pamunahing sang dwija
tumanduk ngendra nu
kadewan carêm Hyang Endra
Tejamaya têngran jagad sunyaruri
wus rumakêt jiwangga

ni'mat manfa'at nèng têpêt suci
rawi rannya ing kanjan-mahfiyan
aninong aning unune
'Arabe anta mutu
kablar mutu kang rahsa jati
carêm ring Widhidhustha
pathining rahsa nung
dumunung ing sunyapringga
tanpopama wus layu kayapu'lyakin
nora kinaya ngapa

layaklamu illa illu'llahi
layakripu layakdirulilah
sajatine êmbuh kuwe
tan wujud datan suwung
nora nendra myang nora ngimpi
luluh lêbdaning kantha
abadi azalu
jalining arilokarja
kana kene kakênan jumalèng pati
yayah sewandakala

têtêp alkajubaitu'llahi
kanyataan tan lyan kalbu'linsan
kasdu takrul takyin mangke
wus kapugut kasuwuk
Hyang Yitmaka panoning pikir
rahsa surasèng lena
pranarda tan wêruh
kapurbèng tirta nirmaya
wus têtela khayat khayun tanpa dadi
saking bayaning laya

rêjasèng tyas derarsa malarsih
parasdyaning Kancil Amongpraja
nukarta karta kridhane
godha nora kasandhung
munggwing kanjan-mahfiyan lêwih
dining karti sampeka
agnyaning tumuwuh
têmah tinêmu sacipta
nèng sasana dudu nraka dudu swargi
dudu akhir myang dunya

mangabyaring Hyang Dzatu'lguyubi
abdi manuksma ring Dzat Maula
sudyarsa manuksma age
ing kothong nuksmèng jumbuh
tambuh jalu tambuh pawèstri
abang seta myang pita
irêng ijo êmbuh
sirna sawarnaning rahsa
jaman muksa langgêng nora ika iki
uninong aningêna

wus têtela wijangan nocogi
kang wus kacakup ing prana nyata
srambut sapara sèwune
tan salisir rèh khusus
kasatmata ma'rifat jati
jatining kang nupiksa
ingkang nganyut tuwuh
mung langgêng tambuh parasdya
masalahnya babu ma'rifatu'lpati
pandoning Suksmapurba

samanantuk sadina sawêngi
Amongpraja dènnya minum tirta
nirmaya ing panganyute
Sang Maha Brata uluk
salam tanggap Kancil tarampil
nabda 'alekum salam
uninong unanung
gregah tangi linggihira
wadana nor mandhalasara tumuli
sutiknyaning Sang Brata

Swanitanya tinuras lir tiris
lalu lêbda tan kêna tinahan
kadyangganing wungu sare
jatine dudu turu
pungun-pungun dhêlêg mangarti
dènira minum tirta
wimbaning sawuru
kodhêng gêndhêng lir supêna
lêngêr-lêngêr ngungun ngunandikèng ati
lah iki dirgasana

alon matur dhuh Sang Maha Rêsi
ing samangke kawula uninga
ing pêjah kang saèstune
umanjing bètu'llahu
nuksmèng pati wajibing urip
sapisan babar pisan
ingagnya sinau
amba prastawa satmata
khayat khayun kodrat iradat myang 'ilmi
ing pati tanpa guna

tirtamaya ingkang murbèng urip
dede êrokh saha dede napas
eling angên-angên dede
ewuh kularsa dumuk
sasananing kang banyu urip
asma musamèng gêsang
yèn makatên sèstu
punika kang nama gêsang
sadayanya kaanan sajroning jisim
namung dados pikêkah

sampun têrang ingkang ngajak urip
ngajak nendra tuwin ngajak pêjah
bagya cilaka dununge
angên-angên tan ayun
lara sungkan mati tan arsi
mung enak lan kapenak
kaarsayanipun
ati lêmbut sakti dibya
dadya muka nglêngkara sabarang kardi
tan wignya karya tilas

barang karsa kudu andhisiki
ala yogya ing sadina-dina
datan kaprah sasêdyane
tan kêna yèn tinurut
singa ingkang nuruti budi
yaktyarda ngambra-ambra
dursilaning ayu
marma wong Budha ingaran
Sang Hyang Guru guruning manusa urip
rèh tan wruh tirtamaya

Amongpraja nulya matur malih
kawula mugi nyuwun pitêdah
kang murba masesa mangke
punapi nggih puniku
Dwija Sona ngandika aris
thole sira têtanya
ingkang murbèng tuwuh
tunggal pancêr tirtamaya
nanging kodratira pribadi kang dadi
ndadèkkên wujudira

tanpa sangkan sarana pribadi
duk sira maksih nèng kalkaosar
iku wus jumênêng dhewe
murba ing siyang dalu
nèng azali praptèng abadi
kongsi saiki uga
kaki durung tutug
kodratingkang bila alat
yèn wong 'Arab thole dèn arani puji
puji alhamduli'llah

mangkya sira sun tuturi malih
rasaning puji midrawèng raga
sakojor ana isine
iyèki warnanipun
uninunong uning unaning
cundhuk utawa ora
saksèkna atimu
kang murba masesèng sira
tunggal ingkang karya wujudmu sakalir
dudu rokh dudu nyawa

kala maksih nèng jagad kang suci
puji uwis jumênêng priyangga
gawe mangkene kanthane
uninong uninanung
têtêp bapa biyung tan kardi
wus dene malaekat
nabi Allah dudu
ing nguni sun wus wêwarah
jroning urip ana nraka suwarga di
karatoning Hyang Suksma

ri kalane sira durung dadi
sunya sêpi tan ana punapa
mung iku jumênêng dhewe
nadyan sira tan wêruh
kêna sira dugi prayogi
yogya kacakrabawa
kang aran al hamdu
iki kanthane wêruha
aning unong Amongpraja cêg nampani
suka sukur narima

rèhning cundhuk lawan tyasirèki
kasatmata jarwèng nawung kridha
trang têtela glèthèk pêthèl
rèh wong Manonbawa nung
datan kadhung dènnya ngêcupi
tarêcêp wus kacakan
jatining tumuwuh
wêruh kang murbèng jiwangga
lawan tandha saksi wus kamil-mukamil
sampurna kasampurnan

wusnya titi titising kara di
sangkan antara praptaning paran
ing sasana kanyatane
dayèng titah tumuwuh
kawruh khusus kinosokbali
mutamat sajagad rat
silarjaning kawruh
têtêp mukmin baitu'llah
parasdyaning Kancil 'ilmu dunya akhir
kadriya tanpa masa

siyang ratri lumintu mangèsthi
tanpa ingan jumbuhing nirmala
rèh kusumaning wiradèn
pramodèng rat sawegung
sinasaban yudanagari
ywa kawistarèng kathah
jamak satriya nung
lêlajêring witaradya
tan sayogya jiwangga rêjasèng 'ilmi
nuwuhkên praja rêngka

trunaning tyas Amongpraja
wusing tampi jarwèng rêsi
pasal kang limang prakara
sawiji-wiji nastiti
titis manuksmèng ati
ewuh pakewuh kacakup
têngaluking aguna
manjing puat sanubari
beta'lmakmur pacangkramaning caksana

muhung pasal kang satunggal
kang dèrèng dipun jarwani
Amongpraja aturira
dhuh Risang Jurumartani
kawula nyuwun nuli
kang kaping nêm babaripun
kanang ngodhêngkên cipta
bab wijiling surya saking
purwantara surup mring pracimantara

punapa malih candrama
yèn maksih nèm krowak nginggil
mindhak ari krowak suda
têkèng caturwêlas ari
katon sadaya nuli
krowak malih ingkang luhur
kadi duk nèng pracima
punapa malih kulapti
ingkang pundi lêrês têngahing buwana

Srênggala Dwija manabda
bab iki luwih mustakil
kasêbut ing kitab Falak
Falak iku têlung warni
kang siji Falak langit
kaping pindhu Falak laut
katrine Falak dharat
siji-sijine hèh kaki
padha dadi kitab crita pira-pira

sun saguh mêruhkên sira
saha sinawung ing gêndhing
macapat têmbung têmbangnya
sun njaluk krêtas pèn mangsi
kira-kira bab langit
dluwang rong kêndhang tan cukup
apa manèh sirarsa
wruh grahana surya sasi
kudu titi marang durarining dunya

tuwin ukuraning jagad
saking pulo Piro Inggris
yeka awit das sapisan
mangetan mangulon sami
dene gambaring rawi
iku bêncèt warnanipun
dadi jam lan mênitan
sêkondhe petungirèki
ingsun kira sira nora bisa tampa

awit panganggonira jam
horlogi durung pisan wrin
tansah mung asêsongaran
sadhela-sadhela ngèksi
tinèmplèkake kuping
mbadhêdhêg tyasmu sagunung
karsèt mas jaran-mbandhang
watu mainan ting kranthil
nanging tuna rèh tan wêruh paedahnya

mangka horlogi punika
darbe karêp rolas warni
kanggo atasing ngagêsang
siji bae sira tan wrin
manganggo mung kapengin
tiru-tiru wong kang blilu
dene nguni sakolah
panganggomu lir wong tani
tani yuta tan wruh globê myang sêkondhah

aywa kang globê lawan jam
ewuh pakewuh yèn yun wrin
bab sastra kewala sira
sacuwil durung mangarti
apa manèh kakawin
jêjêr wasesa tan wêruh
wus dene kitab Kuran
buku-buku têmbung Jawi
Mlayu Wlanda saya durung pisan wruha

masa kayaa Srênggala
Dwija titi ngèksi tulis
yèn katrênjuh angèl lêmbat
mandhak pinungsèng kabudi
nora wis yèn tan panggih
yakti kanyataanipun
manjing sajroning nala
ewuh wong maca sayêkti
awit kudu bisa krasa kulunging tyas

bedane kaki lir sira
wêruh sastra tan pinikir
pangrasamu yèn wus apal
paham kasêbut yèn wasis
nanging sira wus pasthi
pathokaning tulis tan wruh
traping paramasastra
durung pisan-pisan ngarti
suprandene sira wani ngaku bisa

kawignyan dudukur gambar
dudu etung règêl pandri
lire gunadikèng praja
kabèh kagulung sawiji
sabarang katon ngarti
ngisor têngah dhuwur cukup
beda kang kaya sira
anggitmu pintêr pribadi
yèn katêmu lan wong pintêr sira ewa

rèh kabèh kawignyanira
siranggêp pintêr pribadi
tan ngaku nggêguru liya
tan rumasa mamèt misil
suka ginunggung wasis
pintêr nora anggêguru
tan kadi Dwija Sona
kabèh kagunane luwih
olèh saka maguru sapadha-padha

dadi darbe sêsèndhènan
wêwaton wimbanirèng ling
nadyan ngadua kagunan
anèng kabar Bramartani
Javabode Batawi
Bintang Timur Slomprèt Mlayu
lamun darbe pathokan
tuwuhing kagunan saking
pra bijaksa sarta kitab kuna-kuna

yèn nora mangkono kalah
nadyan unggul wahyaning ling
lamun tinakon watonnya
tan wruh sinurak pra murti
ping pira bae sun wrin
samyolah dibyaning kawruh
nèng pabaratan kabar
katara kang tunèng budi
kumawasis ngaku pintêr tanpa ajar

nguni jaman kuna ana
wong ngaku putus pribadi
aran Ki Puspawibawa
sabarang micara mêthit
sastra myang kawi-kawi
tanpawaton yèn binuru
yèn kongkulan kawruhnya
ewa yèn padon muthakil
ora gêlêm kalah mring sapadha-padha

bab Falak mau basa Rab
têgêse bundêring bumi
saha saisining jagad
kacrita nèng kono sami
kaananing dumadi
sabab masabab kasêbut
uriping têtuwuhan
surya candra tranggana di
padhangira kabèh kasêbut ing Falak

kira-kira sèwu koras
kang maksih têmbung 'Arabi
sèwu rungsit sèwu lêmbat
ing mangkya bangsa Walandi
kang mrêtal têmbung Jawi
mung sapara sèwunipun
ingkang prêlu kewala
karya mulang anak murid
para siswa pawiyatan Surakarta

ing mangke ngalih Magêlang
marma pamintèngsun kaki
kang titi waskitha pana
mring wicaraning wong murti
lan sira kang tabêri
apa alane wong kêthul
ywa darbe ati sungkan
kêsèt ngrusakake ati
tuhu lamun mangkono susuhing setan

kêsèt sungkan singkirêna
kang adoh aywa na kèri
manawarsa ngaji Falak
kang wus salin têmbung Jawi
sanadyan mung sathithik
nanging cukup yèn atasmu
manawarsa lir ingwang
Asu ing Suracalardi
tangèh lamun miriba sapara sasra

ingsun wus dibya ing Falak
tinimbang samining Anjing
nanging kang sun wèhkên sira
sathithik kewala dhisik
yèn kakèhan tan tampi
iku bae durung tamtu
rèh sira ngaku limpad
guna kasusastran ngênting
wruhanira kabangkitan dudu sastra

marma anggèr poma sira
nganggoa wasita mami
yèn nêdya wirautama
pratanjana sun sajari
kulup 'ilmu durari
Falak rêringkêsan lowung
dadya gurendaning tyas
saking warsita kang luwih
sun tuturi anggèr wujuding candrama

ujaring Falak akasa
bonu iku wujud siti
tan pae dunya punika
gêdhe jêmbare tan slisir
luhure saking bumi
katêmu ukuranipun
rong puluh yuta êpal
lumaku ngidêri bumi
punang tèngsu punika pêtêng wijudnya

dene katonira padhang
awit kasorotan rawi
yèn tanggal nom ndhuwur krowak
kang padhang ngisor njalirit
sunaring bagaspati
kang nêmpuh marang sutèngsu
marma kang antuk padhang
njalirit amung sathithik
dene wulan kaki lumaku mangetan

saya tuwa saya padhang
yèn wus praptèng wetan nuli
rêmbulan katon sadaya
ingaran purnama siddhi
jatine mung sapalih
kang antuk sunaring tèngsu
nanging tan kasatmata
saya tuwa krowak malih
anèng wetan tan pae duk nèng pracima

lamun pêtêng babar pisan
candrama ingaran mati
yaktine mêtu raina
sulap marmane tan kèksi
dadya etunging sasi
tanggal pisan pindho têlu
têkaning tigang dasa
mung krowake kang winilis
kabèh mau titènana warsitèngwang

dene tanggal ping sapisan
tan ajêg krowakirèki
kadhang sisih kidul kathah
kadhang kang êlor tan mêsthi
yèku saking durari
lire bumi midêr gulung
ngalor ngidul lakunya
yèn kapara ngalor kaki
abot kidul yèn ngidul êlor kang awrat

dene panggulunging jagad
kajaba obahirèki
gulung saking kulon ngtan
patlikur jam têpung malih
dadining surya mijil
saka wetan ngulon surup
kaetung mung rolas jam
sadina sawêngi ugi
lamun bêngi nora kasorotan surya

hèh sutèngsun Amongpraja
kadiparan nggon sun nganggit
gulunge kulon mangetan
bab candrama kurang titi
padhang pêtêngirèki
miwah yèn grahana kulup
kurang sapuluh warsa
sun wus uninga saiki
tan sulaya tibaning jam lan mênitnya

nanging yèn sinawung têmbang
ewuh pakewuh tan sipi
awit ingsun punggung-mudha
nggita wigatining bumi
nadyan macapat kaki
sadhela-dhela sun kudu
tumênga rèhning cingkrang
wong nganggit angeling-eling
sring nggantung pèn kadhang anètèsi kartas

cawangane pirang-pirang
ting clurêg pating cêlarik
lir cinakar-cakar ngayam
masang têmbung bolak-balik
sastrane tan patitis
ukarane ora dhaup
jêjêr wasesa lèsan
kêrêp bubrah tan kapikir
parandene kumawawa angrêncana

seje lawan guruningwang
Arya Lekawa ing nguni
widagdèng paramabasa
gita têmbang têmbung kawi
lêlagon mèt surastri
swara manjing karna turut
tiba sèlèhe enak
titi palane patitis
tumêkane ingsun maksih bangêt kurang

mung lowung kinarya ngajar
pawiyatan para murid
Falak ingsun gita têmbang
macapat supaya gampil
rèh sira sênêng gêndhing
sarta adrêng kusung-kusung
mungsêng kaananira
bab surya mangke sun anggit
uga mamèt unining Falak akasa

kulandaragni punika
dèn arani wujud gêni
kinodrat murub tan pêgat
gêdhene ngungkuli bumi
tikêl ping satus luwih
maksih gêdhe surya iku
tan ngulon datan ngetan
tan anjog datan manginggil
panggulunge nora sah luwih rikatnya

jroning pitulikur dina
panggulunge têpung lagi
saking gêdhene punika
ana cihnane kang yakti
saksine mawa prapti
sêmprong falak asung tuduh
ika srêngenge ana
blêntong têtela kaèksi
praptèng pitulikur dina blêntong sirna

wus têrang panggulungira
lir gilingan Wanapêti
sanadyan mubêng tan owah
saka panggonanirèki
ngalor-ngidule kaki
iku yaktine awakmu
katut ubênging lêmah
bumyanggung angolah-ngalih
kang mangkono dadi masane wong Buddha

dene surya winatara
kadunungan kutu kumlip
sabab sarupaning papan
iku pasthi dèn ênggoni
êmbuh warnanirèki
saking kira-kira tamtu
marma pikirên poma
ywa sira maido dhingin
saha aja sira age marcayèng tyas

kudu timbangên ing nala
ati kang wruh goroh yêkti
mangkono wong ahli cipta
prayitna sarta patitis
mobah-mosiking urip
tuwin barang kang maujud
budinên lan katimbang
aywa tambuh aywa tambuh barang warni
kang mangkono kalbu'lmukmin baitu'llah

ing mêngko sun asung warah
caritaning Falak langit
kang isi lintang malêksan
tan pisan kêna winilis
adoh saka ing bumi
kongsi tan kêna ingukur
mungguh sakèhing lintang
yeka jagad siji-siji
luwih gêdhe ngungkuli dunya punika

tinon saking pranti falak
ing kaca prasana kèksi
pirang-pirang yuta jagad
kongsi tan kêna winilis
prandene dènkawruhi
amung satus patang puluh
punjul papat arannya
sawiji-wiji tinulis
tan kacrita nèng kene ngêbaki papan

akèh arane kang lintang
maksih têmbung ing 'Arabi
dene lintang kang lumampah
cacahe mung rolas iji
samya ngidêri bumi
surya lan candrama kêmput
araning lintang rolas
uga tan sun tulis ngriki
sabab tanpa daya marang atasira

sarupaning lintang-lintang
antuk soroting Hyang Rawi
marmane padha sumunar
wit saking kulandaragni
kajaba iku kaki
ana lintang mawa buntut
iyeka kala-kala
mahya mukswara lir agni
dhasar nyata lintang pangawak dahana

wondene langit punika
tanpa wujud tanpa warni
suwung wang-wung nora kantha
sanadyan udara sêpi
njêmblong kewala kaki
dene ingkang rupa biru
luhure mung sèkêt pal
lir kang wus sun jèrèng ngarsi
pirang-pirang critèng Falak dadi tandha

mêngko sun ringkês kewala
yèn jinèrèng kurang mangsi
kaananirèng akasa
udara maruta sêpi
marma kèh kukus sami
tan mumbul mubêng puniku
tan têrus ing awiyat
manèh sun ringkês bab langit
kari jagad gumêlaring dunyapada

sira subrangtaa kaki
kaananing jagad raya
gumêlaring bumi kabèh
kaya ta punang samudra
kasangga ing buwana
dene thole warnanipun
bundêr kêmplêng wus têtela

bundêre saengga mimis
marma aran cakrawala
iya iku pangkêluke
pinriksa saking kadohan
yakti kaling-kalingan
kang awit bumi malêngkung
tandhane waspadakêna

manawa grahana sasi
nuju tanggal ping patbêlas
adate katon mancorong
kasunar ing prabangkara
mangka surêm kang wulan
awit kalingan puniku
dening wayanganing dunya

soroting pratanggapati
candrama kala kalingan
têmahan sirna prabane
wayangan mau têtela
srana kèkêr kapriksa
kang nasabi candra mau
bundêr cêtha wela-wela

marma krowaknya lumaris
saka ing dhuwur mangandhap
ngrêgêmêng bundêr wujude
yeka wayangan pratala
rèhning kabèh wayangan
tan pae lan wujudipun
saksi malih kang sanyata

yèn sira nèng têpi jladri
priksanên plêngkunging toya
bundêr alus rata tinon
lamun ana prau têka
sèstu datan katingal
kabèh muhung tiyangipun
apa dene layarira

sababe kalingan maksih
pangkêlukirèng pratala
marma praune tan katon
lamun lakune wus pêrak
kabèh saya katingal
tiyang layar tuwin prau
iku ingkang dadi tandha

tandhane yèn bundêr yakti
saka anggiting pujangga
falak ginawe gambare
dening tuwan Pitahoras
walanda tanah Prasman
saha yasa ukuripun
saya têtela nyatanya

jêmbaring bumi pinanggih
têlung atus sawidak grad
sangang puluh sabên pojok
nganggo garisan mangetan
mangalor ngidul uga
dhewe-dhewe aranipun
maksih basa ing Eropah

tan ana têmbunge Jawi
marmewuh sinawung têmbung
ing mêngko sun rancag bae
lowung dadia bêbuka
kawruh pamine sarah
angên-angên yayah laut
barang apa manjing bisa

yakti tan sêsak kang ati
marang kagunaning dunya
sira wus wêruh ênggone
nèng madyèng jantung lan utak
mancorong lir jabarjad
Kancil Amongpraja tur wruh
adhuh Sang Manggala Brata

amba nyuwun priksa malih
mugi katarbukakêna
grahana surya sababe
kaling-kalingan punapa
dene kenging pinetang
nadyan kirang sèkêt taun
paduka sampun uninga

dwija Sona amangsuli
sira yun wêruh grahana
kudu ana pirantine
ngèksiya plêthèking surya
myang suruping pracima
anèng ngêndi surupipun
ing ngarêp sun wus sung warta

grahana surya myang sasi
kudu nganggo ukur falak
kaetunga durarine
dadi ananing grahana
rêmbulan miwah surya
pasthi ana sabên taun
tan kèksi sing tanah Jawa

yèn sira wus angawruhi
tibèng ngêndi bae wikan
ing wayah jam mênitane
lah kaki mara majua
iki globê ajara
durari ukuranipun
marga tibaning grahana

tumbukanirèng tri warni
surya wulan tuwin dunya
bumi anèng ngisor dhewe
kang nèng têngah wulan kantha
ngaling-ngalingi surya
dadya sunare katumbuk
surêm padha sanalika

marma kudu wayah lingsir
yèn ana grahana surya
ing wulan kantha tumbuke
payo marang papan lêmpar
Kancil sira sun ajar
kabênêran masanipun
amênangi tanggal tuwa

priksanên obahing bumi
saha obahing candrama
durarine ngidul ngalor
yeka kang dadi grahana
rêmbulan saha surya
Kancil lêngêr-lêngêr ngungun
pangetunging grad buwana

Amongpraja matur malih
lêrês jêng paduka dwija
kêdah uninga etange
durari ukuraning grad
marma ing mangke amba
nyuwun priksa wijangipun
grad ingkang satunggal-tunggal

sang jurumartani angling
kaki sirarsa ngukur grad
payo mring pulo Piro go
iyèku nggon bas sapisan
lintang pêriksanana
wawasên plorodna kulup
yèn klêlêp antuk saêgrad

kapriye sun njèrèng mangkin
anaksèni ngukur dunya
mil pal cêngkal tuwin elo
rêringkêsanirèng warah
elo iku mèt dunya
para satus patang puluh
yuta saêlo Nèdêrlan

kalane ing nguni-uni
ananing êlo punika
kumpulan pra pintêr kabèh
wong Inggris Itali Prasman
Dhitslan Bèlgi Switsêrlan
ing taun Sèwu astha tus
lumaksana ngukur dunya

saking pulo Piru awit
kapal lakune mangetan
tan menggok-menggok lakune
dupi antuk tigang warsa
kagyat para bijaksa
praptèng pulo Piru sampun
dening pangkatira ngarsa

nulya ingetung kapanggih
sapra patang puluh yuta
siji ingaranan êlo
mètêr basane wong Prasman
wong Dhitslan aran toas
samana purwaning rujuk
bobot kang sarta ukuran

kongsi praptèng jaman iki
kanggo mring bangsa Walanda
saantero rujuk kabèh
bobot ukuran takêran
purwane saking jagad
iku pêpathokanipun
kudu sira kawruhana

sun balèni crita malih
gêdhe jêmbare kang dunya
saking wetan têkèng kulon
têpung kongsi têmu-gêlang
têlung atus swidak grad
dunya dènira anggulung
ngubêngi ukur punika

jroning sadina sawêngi
riningkês patlikur êjam
gradnya ginawe samono
sajam antuk limalas grad
nulya mênit kapara
mangkya têtela katêmu
patang mênit antuk sagrad

marmane têrangna kaki
amriksani horlogi jam
sukur yèn bisa wruh bêncèt
bêncèt mêngku rong prakara
satunggal gambar surya
kapindo ukuranipun
jêmbarirèng janaloka

lan malih wêruha kaki
ingkang aran sêkal Prasman
mangkya ginawe wêwaton
pangringkêsirèng ukuran
malih lakuning jangka
lan pasikon kanggo prêlu
atase anyêngkal lêmah

nanging sun kira sirèki
kapintêranmu mung lumrah
durung wruh jangka myang sikon
luwih manèh etung cêngkal
têlu iku utama
wruhmu sêtun tukang kayu
kanggo ngukur gawang lawang

ngukur bumi nora ngarti
marma aran wong sapraja
maksih lumrah bae thole
seje lan kang wus bijaksa
ing kawruh ngukur dunya
mangka sayaktine kulup
sabên manusa punika

dadi juru ngukur pasthi
gawe ukur barang-barang
nanging sirèku durung wroh
ing mêngko kaki sun buka
supaya bisa ngekar
bisa wêruh bae cukup
aywa kongsi salah netra

yèn ingkang durung mangarti
mriksani gambar-gambar kar
kapencut wêruh pulase
saha alusing panyêrat
ukuran tan rinêmbag
pira jêmbar ciyutipun
mangkono wong nganggo netra

akèh kagunaning bumi
wawasên kang kongsi wignya
supaya sirnaning bodho
gumêlaring pamulangan
wus luwih sèkêt warsa
wus wêruh kapintêranmu
lagi sapara sayuta

ananging wus ngaku bangkit
awit tulismu njlagêdhag
ngatumbar Jawa 'Arabe
wus dene tulisan Wlanda
wruh pêpathokanira
kabèh têngêran wus nyakup
pangrasanira sampurna

iku witmu ngaku wasis
nora kurang gunardika
nanging yèn sira katanggor
wong bijaksa nawung kridha
têmah ewamu têka
rumakêt badan sakojur
dadya bisu tanpa muna

mangkono wong tunèng budi
wirang lamun têtakonna
jêr nalare mung samote
tan praduli wong sarjana
Kancil tumungkul nêmbah
saha matur klunun-klunun
ngèsthi wahyaning wasita

Kancil nulya matur malih
adhuh Sang Srênggala Dwija
kawula nyuwun pawartos
saking pandangu paduka
nguni maksih kajaja
mrêngkêl salêbêting kalbu
kodhêng rèh bodho sadarpa

ingkang paduka wastani
êndi têngahing buwana
lan watêse jagad kabèh
Sona alon wuwusira
bab iku luwih gampang
têngahing kang buwana gung
wêwatone saka sira

wija purwantara tuwin
utawa pracimantara
pugêraning sujanma kèh
wus dene made pratala
têlênge ngisorira
coba ukurên mangidul
mangalor èstune padha

marma pêpathokan saking
saking iku kramasaka
têgêse wujudiranggèr
pikirên lamun pinanggya
sira wus madyotama
kang sanadyan tiru-tiru
bêcik kang wêruh sababnya

mangkya sajarwèngsun wus nis
lagya samene kang mahya
yogya upayanên dhewe
warsitaningsun sadaya
falak lan saprabotnya
kang satiti pangudimu
ywa uwis-wis yèn tan panggya

wis mundura kaki aji
marang dhatu prabayasa
yèn sira tansah nèng kene
lena panêkêming praja
nuwuhkên aruhara
kitab Falak globê iku
gawanên saatlasira

sêkal sikon jangka tuwin
blêbês mètêr busol kompas
kèkêr sifat gantung plangsèt
rontèk irêng abang seta
kabèh gawanên padha
besuk watara sataun
bakal sun takoni sira

wêkas sun poma kang eling
aywa kêmba ing pamriksa
aja mlangkah kêbètane
milih ingkang gampang-gampang
kang angèl linangkahan
yèn wus judhêg pamikirmu
takonna mring bangsa waswa

algêbrah ukuran bumi
etung mangracut pêcahan
pra puluhan rèhning kowe
uwis katara yèn limpat
muhung kèri sajuga
bab pilasi têmbe ingsun
kang mulang sira priyangga

sira rèh jumênêng aji
nata gung binatharèngrat
mbawani bawana kabèh
wahyanirèng wahyu wirya
mbawani ing bawana
midana dursilèng ayu
wajibing narendra tama

dene byuha byakta tuwin
adil karta wisnungkara
sun sakarwakakên dhewe
nanging sira kudu lêga
pangulu patih jaksa
abipraya kapatipun
rumaksaka ing rasika

gumulung dadya sawiji
pramodaning witaradya
yeka têtêping karaton
ratu pangulu pêpatya
jaksa sabyantu karsa
ngatas sudarsanèng kewuh
muwuhi arjaning praja

nanging ana pamintèngsun peling
kang mijil sang katong
supayarja luhur kotamane
mandrawasa midêr nyakrawarti
mantrastutyèng abdi
kang nandhang kaswayun

sun mêminta manawa marêngi
pra murda rumojong
patik jaksa pangulu rêmbuge
rèhning maksih ana kang gung tis-tis
rina wêngi nangis
iyèku Si Kuwuk

rèh Wilpusa nguni laku juti
nggênpal tatèng sato
nindakake apus maridake
njaluk pitik dhuwit mori muslim
sakèhing patinggi
mèstu amituhu

rèhning uwis linakonan lami
sun watara kapok
ingsun kira tri warsa saprene
iku bae apuranên kaki
dimèn mulih saking
Ngayah antuk ampun

awotsêkar Kancil matur inggih
lumèngsèr lon-alon
lampahira wus prapta ing made
bangsal rukma lunggyèng burdhamanik
nuju ri Rêspati
pasewakan agung

pêpak para santananing aji
papatih sumaos
pra nayaka bupatyarya akèh
hulubalang panèwu lan mantri
pangrêmbenya tuwin
narapraja pênuh

saha para yogiswara rêsi
sumiwi ing katong
Uwauwa kang mangka hulune
indhung uluguntung cèkèl cantrik
janggan puthut wasi
atap ucut lungguh

kabupatèn jaksa anambungi
Dwirada dibya nom
kori sarayuda saprabote
gripir carik uruting palingguh
sadaya wadya ji
bukuh marikêlu

nulya Radèn Amongpraja ngliring
patih trang pasêmon
tanggap ing tyas marêk byantara ge
agnyanira Mongpraja mring patih
hèh mukaning mantri
ing mêngko karsèngsun

Si Wilpusa kang nandhang prihatin
khukuming karaton
kang nèng Ngayah timbalana age
anuduha mantri mangka dadi
dutaning nagari
Sugriwantuk ampun

patih nêmbah sandika anuding
kêkalih mantri nom
mundhi rontal luwara siksane
Kuwuk kang nèng Ngayah kawlasasih
salire winangsit
duta mangkat sampun

Amongpraja bubaran tinangkil
kondur angadhaton
kawuwusa caraka lampahe
enggaling crita Kuwuk wus kerid
marga tan winarni
prapta ing praja gung

nulya sowan dyan bèi marêngi
siniwi kaprabon
ingkang sewaka kadi adate
kawistara Kuwuk nrimèng ati
Mongpraja wahyèng sih
samana mring Kuwuk

winisudha jinunjung ing linggih
Wilpusa samêngko
dadya Buyut Tuwanggana kinèn
mardi mardawa wiwekèng wèsthi
sadaya ngastuti
suka myang jumurung

sêsarêngan amisudha linggih
pra narapraja nom
undha usuk pinantês pangkate
ana dadi punggawa manguri
panêkar myang sêndhi
pandêlêgan umbul

dêmang rangga kabayan ngabèi
kang samya mangartos
punang partisara nyêbutake
kaya ta Lutung pinaring buslid
dadya juru sakit
tanuita dhukun

sarupane kewan ingkang gêring
wus kontap ing criyos
pramèng guna usada sranane
wus pira-pira lêlara mari
wit dayèng Anjani
tuhu ahli nujum

saha Lingsang pinaringan ing sih
kangkat saking ngisor
dadya samaita pardikane
mardi basa basukyarjèng kawi
pawiyatan tulis
para siswa dhusun

tuhu putus kasusastran tuwin
kalungidan ngartos
wus kasusra nirmala malane
saking lami ulah sasmita di
amisudha malih
Luwak juru tênung

sampun tamat caritaning Kancil
dintên Sêtu Kliwon
Mulud Wawu pitulas tanggale
angka sèwu wolung atus tuwin
kawan dasa siki
ing pangêcapipun

