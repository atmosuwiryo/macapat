Tan cinatur kang dinutèng margi
kang kocapa krajan Wanamarta
Kae Bayi Panurtane
pan maksih rumbu-rumbu
lagya sênggang grahira kêdhik
wus catur madya wulan
dènnira angukut
ingadhêp pra arinira
Ki Suwarja Wiradhustha lan Panukmi
Panamar Kulawirya

Ki Jumêna Jêmpina Sêmbagi
Ki Lawatan Malangbong Lipura
Pangulu Basarodine
sadaya anèng ngayun
miwah garwa Nikèn Malarsih
Sumbaling lan Ni Daya
tansah anèng ngayun
Ki Suwarja lon lingira
kadipundi kakang-bok grahe Jêng Kyai
paran wontên sênggangnya

Alon nauri Nikèn Malarsih
iya ana sênggange sakira
duk wingine wit sênggange
saprene datan rukut
mêndha dènnya apanas êtis
kang dadya jalarannya
iya mundhut rucuh
pêpêdhêsan rujak lumpang
kang kinarsan rucuh kluthuk babal cêngkir
kaduk asêm pêdhêsnya

Sun-palangi tan kêna pinênging
maksa bae kudu nadhah rujak
sapiring mêlêb tèk dhewe
tan ana sisanipun
marmèng sun yèn muwuhi sakit
dadya kadya tatamba
rujak lir dhudhukun
rong wêngi rong dina nora
angop rumab pra nari umatur aris
kadya lajêng mulyanya

Ki Kulawirya angguguyoni
kados lamun lajêng asakeca
Jêng Kiyai ing gêrahe
sampun kang gêrah wau
kula ingkang barêgas wiris
myarsakkên rujak lumpang
ngumêcêr ing idu
mundhak kêpengin angrujak
wong warasan wuwuh waras anyêgêri
cês ngilêr idunira

Ginaguyu pra kadangirèki
Nikèn Malarsih gumuyu mojar
lagi wong caturan bae
sira iku angilu
tarècèsan lir lare cilik
ambakna wong penginan
kêbangêtèn iku
Ki Bayi mèsêm ngandika
cilik mula yèn adhimu si Wuragil
doyanane rujakan

Nora etung wayah rina wêngi
bêdhug têlu bakda Subuh ngrujak
yèn awan lingsir srêngenge
wong wus luput ing sêmbur
nora lumrah angluluwihi
sadhengah kang pinangan
nganggo tawa amung
sabên iku mangsa rujak
nora nganggo tawa maring anak rabi
êntèk tan nganggo sisa

Samya gumuyu kang para ari
langkung lêga tyasira anyana
kang raka laju sênggange
Ki Bayi ris amuwus
wong wus tuwa mono yèn sakit
tan liya kang karasa
mung parêk ing kubur
kewala anyipta ngajal
arah kumambang ing pasthi karsaning Widdhi
kagunganing Pangeran

Anging yèn ta kêna-a pinuji
nadyan kinarsaning ajalingwang
muga pinarêngna rêke
andulu marang sunu
kang samya nis salah sawiji
lamun tan mangkono-a
tansah dadya kalbu
prasasat tanpa tuduhan
woding pati awit panggrantêsingkapti
tan wun papa ngakerat

Sadaya samya angrês ing galih
myarsa linge Ki Bayi Panurta
pra kadang kulawangsane
kèndêl samya wêtu luh
ketang dènnya awlas ningali
Nikèn Malarsih saya
marawayan kang luh
kathah kagagas ing driya
datan mulat ing suta jalu lan èstri
salah sawijinira

Tan antara kang lagya tyas kingkin
pan kasaru santri Luci prapta
umatur nèng paningrate
amba ngaturi wêruh
punika pun Nuripin prapti
lan santri Monthèl kadya
wontên kang ngautus
Ke Bayi kagyat lingira
timbalana dèn-age Monthèl Nuripin
baya iya dinuta

Samya enggar sadaya kang galih
kang liningan Luci sigra mentar
nimbali Nuripin Monthèl
pangguh anèng ing pintu
lah suwawi adhi Nuripin
kalihe tinimbalan
mring ngarsa dèn-gupuh
Ki Luci arêrangkulan
lan Ki Monthèl Luci ngling dika lujêng dhi
lujêng dhi lujêng dika

Monthèl angling kang inggih kang inggih
Nuripin mojar ih nora jamak
smakeyan kang duwe ipe
bagèkkên sungsun-sungsun
padha dene kang anauri
kaya wong nêmpur bêras
dhocêng mèlu payu
wawita êmpun dèn enggal
dadak rêrangkulan nora uwis-uwis
kasuwèn yèn dinukan

Nulya samya kerit maring ngarsi
prapta samya nêmbah atur salam
miwah maring sadayane
binagyan kinèn lungguh
wusnya tata wong ro alinggih
Nuripin aturira
kawula ingutus
ing putranta Jayasmara
Jayèngraga lan garwa samya sung bêkti
katura ing paduka

Yèn ing mangke putra-dalêm kalih
lan kang garwa saking palêlanan
wus samya prapta samangke
akathah kang tut-pungkur
pra pandhita jalu lan èstri
myang santri kulawangsa
tiyang gangsal-likur
ing mangkya karsa araryyan
anèng ing pawisman-kawula saratri
dhukuh-dalêmPagutan

Kados mangke praptanya mariki
sira wau Ke Bayi Panurta
langkung cumêplong galihe
lawan sadayanipun
samya suka sukuring galih
Ni Malarsih karuna
myarsa aturipun
ngandika sarwi udrasa
dhuh sutèngsun êndi rupane kang prapta
sêlak yun-yunên ingwang

Kae Bayi Panurta lingnya ris
bok dèn sarèh kewala tyasira
cinging têmên sira Nikèn
mêngko rinêmbug patut
sabab sutanira praptèki
nora prapta priyangga
akèh kang tut-pungkur
jare padha pra pandhita
wajib kurmat marang ingkang sêdya prapti
malah mandar ngruktiya

Pasugatèng tamu kang prayogi
lêjar kang garwa sinabdèng raka
Ke Bayi ngandika manèh
ngrasa waras wakingsun
wus tan ana kang ngrasa sakit
pra ari aturira
mugi kang saèstu
putranta kalih kang prapta
aprasasat punika dadya usadi
anyarasakên lara

Anauri kaya iya ugi
pulunanira dadi tatamba
sih pitulunging Hyang rêke
alon malih amuwus
sapa pandhitane kang prapti
Nuripin aturira
kasupèn tan emut
ngriku dhi Monthèl matura
ing Jêng Kyai dika kang radi pratitis
wruh saking ngrika mula

Kae Bayi Panurta nglingnya ris
iya sira Monthèl umatura
sapa kabèh pandhitane
santri Monthèl umatur
pra pandhita ingkang umiring
ing lampahe putranta
pan sadayanipun
rinta Kae Adimuncar
lawan rayi andika Ki Arsèngbudi
lawan Ki Cariksutra

Rinta Arundarsa lawan malih
putra tuwan Ki Sèh Malangkarsa
tuwin Sèh Mangunarsane
kalawan malihipun
Anggungrimang kapitunèki
lan mitra kulawangsa
kang sami tumutur
Sèh Modang Sèh Pariminta
Ki Piturun kalawan Ki Palakarti
pitu pawong santrinya

Pra waelanipun kawansiki
rubiyahira Ki Cariksutra
Nikèn Wilapa wastane
kalawan garwanipun
Anggungrimang NiRancangkapti
lan rabinya Sèh Modang
bok Plangi rannipun
Cênthini sakawannira
kang punika marma arinta pra sami
umarêk ing paduka

Andhatêngkên sih wulangunnèki
saking dahat rumêsêping driya
sabipraya ing ngunine
dadya mangke tumutur
ing salampah putranta mulih
angkating saking prênah
Wanantaka dhukuh
kang anguntap parah-paran
mung kaè Sèh Mangunarsa lan kang rayi
Rancangkapti Gungrimang

Jasad-kawula lawan Cênthini
Ki Piturun Palakarti ingkang
anganutkên ing lampahe
kang kinampiran laju
sadaya punika sami
prapta narèhkên lampah
anèng wismanipun
Ki Nuripin ing Pagutan
enjingipun kawula kinèn tur uning
dhumatêng ing paduka

Kae Bayi angandika aris
dene panuju pangampirannya
tan kalintang sasikine
Ki Kulawirya matur
jamak mangkene wong tinuding
dadi wong amicara
lir Monthèl puniku
ature cêtha arata
aja kaya gêgabêre si Nuripin
nora pakra dinuta

Ting basèyol kaya ting barêndhil
dhasar pancèn wong nora micara
ature nganggo kasupèn
ragi kasupèn gêpluk
kayaimu ngapa si Ripin
digawe palawija
babo iku patut
tan kalêbu ing pakeyan
kajaba dikon angon bèbèk mring sabin
kambi amandhi sulak

Ki Nuripin tumungkuling ririh
kêmba uwang yèn nora gêgarap
maring wong moyoki bae
Ki Bayi mèsêm muwus
ya sabisa-bisanirèki
sabobote maningan
pilang-pilang tanduk
gumrah araling kawula
bênêr luput wah gingsir lali lan eling
gadhuhaning kawula

Ki Kulawirya anggrundêl ririh
andêlna yèn ngiloni santrinya
pan wus nora pilih wonge
bênêr luput winêngku
saking sihe maring ing santri
kae Bayi Panurta
alon dènnya muwus
lahuwus Ripin matura
marang para ngulama kang sêdya prapti
aturana dèn-agya

Mêngko manira anduta maring
wismannira ngaturi kang samya
sumêdya asih marang Ke
ingkang liningan gupuh
santri Monthèl lawan Nuripin
nêmbah lèngsèr sing ngarsa
karo gupuh-gupuh
Ke Bayi alon ngandika
yèn mangkono lah Kulawirya wong kuning
sira andhinginana

Mring Pagutan wismane Nuripin
aturana para mitranira
lan kapriye prayogane
mangsa bodhoa iku
ing patute pakurmat-mami
sarèhning kadhatêngan
ngulama linuhung
tur mitra saeka-kaptya
lan manira iku samya dhatêngkên sih
-siniyaning agêsang

Samya umatur kang para ari
inggih sumangga karsa paduka
mrayogèkkên mring tamine
paran kang dadya kayun
kawula kang samya angrukti
Wuragil Kulawirya
alon nambung atur
kawula matur lumancang
lamun parêng ingkang karsa Jêng Kiyai
papêthukan punika

Kawula kinèn mêthuk kariyin
mring Pagutan pinanggih sandika
rinta kakang sadayane
samya mêthukèng riku
nèng pêkên sarèrèyannèki
dèntên pra kalawangsa
amêthuka iku
anèng lèpèn lan pra lurah
santri-santri sadaya mêthuka sami
paduka aywa têbah

Lawan para sêpuh sadayèki
kewala nèng kori peregolan
Ki Bayi lon andikane
ya wus prayoga iku
rêmbugira mêthuk tatami
lah wus sira mangkata
mring Pagutan gupuh
nulya Kae Kulawirya
lèngsèr saking ngarsa sigra dènnya nuding
marang rèrèyanira

Angandika Kae Kyai Bayi
hèh Aluci sira nêmbêlèha
gudèl myang bèbèk ayame
pêdhèt tanapi wêdhus
sata biri kathik gulathik
aywa na kang kuciwa
sugataning tamu
santri Luci tur sandika
wau lampahira Ki Kulawiryèki
angirit pawongira

Myang rèrèyannira Jayèngrêsmi
wong sudagar miwah rèrèyannya
Jayèngraga wong cêngkunge
myang wong kangbagoripun
samya ngiring mring Ki Wuragil
apan tigang rèrèyan
samyènggar kalangkung
umarêk lulurahira
ingkang lagya raryyan nèng Pagutan dèsi
wau ta lampahira

Santri Monthèl kalawan Nuripin
prapta ngarsanira Adimuncar
pra ngawirya sadayane
santri Monthèl umatur
amba sampun paduka tuding
mring krajan tur uninga
ing ramanta nêngguh
Jêng Kyai Bayi Panurta
yèn paduka ing mangke wus karsa mulih
kèndêl anèng Pagutan

Tuwin angaturkên salamnèki
sadayanipun para ngawirya
winangsulan pasalame
ramanta sakalangkung
suka sukurira Hyang Widdhi
karsa nuduh pra kadang
myang kulawangsèku
tinata kang mêthuk lampah
kadi mangka wontên dutane Jêng Kyai
ngaturi sadayanya

Wusnya umatur Monthèl Nuripin
tan adangu wau praptanira
Ki Ragil Kulawiryane
sadaya mingsêr lungguh
jujug gyannya Ki Jayèngrêsmi
agupuh jawat-tangan
kang putra rinangkul
ingaras lungayanira
sinambrama sarwi binagyasmu tangis
kalihe ngêmu waspa

Winangsulan ing sabda basuki
nulya sung salam mring Jayèngraga
tan pae ararakêtane
wusnya kabantu lungguh
Jayèngrêsmi umatur aris
marang Ke Adimuncar
kang punika nêngguh
kadangipun Jêng rakanta
gangsal kang nèm piyambak amuragili
pun paman Kulawirya

Samya mangarti sadayanèki
Ki Kulawirya gupuh tur salam
sarta lawan pambagyane
winangsulan kramayu
langkung rahabira ing galih
luwaring patêkêman
malih salamipun
marang Kae Arsèngdriya
gantya salamira Ki Cariksutrèki
miwah mring Arundarsa

Myang salam mring Sèh Malangkarsèki
salam kalawan Sèh Mangunarsa
tuwin Sèh Anggungrimange
myang ming kulawangsèku
Ki Piturun lan Palakarti
miwah Sèh Pariminta
mring Sèh Modang wau
sung bagya mring pra waela
Ni Turida Rarasati angsung bêkti
ring paman Kulawirya

Ingancaran pasugatèng enjing
Ki Wuragil angalap nyamikan
wedang myang papanganane
sarwi mèsêm amuwus
marang ingkang putra kakalih
wusira antaranya
manira tan wêruh
marang karone anakmas
yèn tumrapa lagi pasanakan mèksi
kaya pangling tumingal

Kongsi gong-gong anggane mikuni
jawane saking lamyandon-paran
Ki Jayèngrêsmi ature
apan inggih saèstu
lami paman datan udani
dawêg kewala kadya
wontên gangsal taun
mèh sakêdhik pêndhak mangsa
Ki Wirya ngling malah ya wus pêndhak warsi
iba ing laminira

Ramanira kakang Jêng Kiyai
kalangkung wulanguning driya
dhasar wus rong sasi kiye
kongsi tan bisa lungguh
lagi rada andhèngèk thithik
lagi sênggang rong dina
nuli sira rawuh
anduta atur uninga
ambêngênggèng lir jajaka Jêng Kiyai
mulya dadak sakala

Kaya banjur sênggang Jêng Kiyai
jalaran mulya saka ing sira
kadyantuk usada grahe
marma laju anuduh
mring manira laku ngong iki
dalah rèrèyannira
sarèrèyanamu
tyas samya lir punagiya
nora kongsi salin sabuk lan kulambi
lumayu dharakalan

Padha karêpe yun wruh sirèki
bêcik bêthèkên wong padha trêsna
Ki Jayèngrêsmi ature
miwah Jayèngragèku
apan inggih gihipun ugi
nulya ingawe samya
sadaya mangayun
rèrèyan wong sudagaran
samya nêmbah tur salam mring Jayèngrêsmi
miwah mring Jayèngraga

Miwah rèrèyanira pribadi
wong balantik panêgar lan dhalang
bagor badhur niyagane
samya akusung-kusung
dènnya yun wruh bandaranèki
samya lir punagiya
dènnira wulangan
marang Kae Jayèngraga
para cêngkung myang kalulutira nguni
gagambyong ronggèng lanang

Samya nêmbah tur salamirèki
wus warata tan na kalintangan
antara dangu nulya ge
Kulawirya umatur
marang Kae Dimuncar aris
lampah kula punika
dhapur dipun-utus
ing Kyai Bayi Panurta
wiyosipun kawula kinèn ngaturi
paduka mring karajan

Wanamarta sadayanirèki
sarênga ing salampah-kawula
rakanta sru pangtyan-tyane
ka-antu anèng pintu
saking dènnya amagut ing sih
wau Ki Adimuncar
alon dènnya muwus
singgih yayi Kulawirya
reyang tinimbalan ing kakang Kiyai
lan sagung pra ri putra

Singgih sumangga reyang umiring
lah suwawi yayi Arsèngdriya
lan yayi Cariksutrane
lan Sèh Malangkarsèku
Mangunarsa Gungrimang tuwin
ingkang para waela
tinimbalan laju
sadaya matur sumangga
sigra budhal lampahe kathah kang ngiring
mring krajan Wanamarta

Gumarêdêg lir ngarak pangantin
balabar nèng marga pasabinan
wong samya ingkang magawe
jalwèstri kang dèrèng wruh
apatakèn-tinakèn sami
sapa kae ta baya
dèn-iring gumrudug
apa wong ngarak pangantyan
ana ingkang nauri iku kang prapti
Kae Sèh Amongraga

Lan kang garwa Tambangraras tuwin
Jayèngrêsmi lawan Jayèngraga
sagarwa myang Cênthinine
kang samya ndon ngalangut
maring pangumbaran wanadri
wus lawas mangkya prapta
pinapag ing laku
mangkana kang samya mojar
wong manca doh nuju papagan nèng margi
sumimpang ing dadalan

Gêgêdaban angêbêgi margi
praptèng Kali Jamban pasabrangan
kang nèng pinggir lor kaline
wong kasêntanan mêthuk
myang pra lurah-lurahing santri
miwah wong kang niningal
jalu èstri agung
nèng gisik kali anjirab
samya sêdya tumingal kang lagya prapti
wau ta kang lumampah

Saking kidul akathah kang ngiring
nabrang kali gumrah karubyakan
lir gêrah kambah ing kèh
têkèng sabrang lèripun
kapêthuk tur salamirèki
ngabêkti gantya-gantya
mring kang lagya rawuh
warata sadayanira
pra ngawirya dangu dènnya ananggapi
salame wong akathah

Sawusira santri atur bêkti
nulya laju wau lampahira
pra santri umiring kabèh
sêlur marga supênuh
lubèr ambèr maring ing sabin
padamèn sinasakan
ka-abyaging laku
bêlasah dhadhahing sawah
lampahira praptèng anèng Pasar Paing
pra kadang kang nèng pasar

Ki Suwarja lan Wiradhusthèki
Ki Panukma lawan Ki Panamar
lan pra putranira kabèh
Gus Monot lan Gus Dawud
Bagus Kanji lan Gus Ngajuji
Gus Janawi Gus Imram
lan misananipun
Ki Malangbong lan Lawatan
Ki Ulangan Jagasatru Jagawèsthi
myang para rèrèyannya

Kae Jayèngrêsmi matur aris
punika pra kadange rakanta
sakawan myang pra putrane
gya Dimuncar lingnya rum
singgih Alkamdulilahi
anulya Ki Suwarja
sakadangirèku
ramya gantya asung salam
anambrama winangsulan sabda yuning
sung salam mring kang putra

Jayèngrêsmi lawan Jayèngragi
pinêngkul-pêngkul mring kang para paman
èsmu waspa sadayane
saking dènnya wulangun
asih maring pulunannèki
wus kadya gènnya yoga
gantilaning kalbu
binagya putra ro nêmbah
miwah garwa Turida lan Rarasati
ngabêkti mring pra paman

Gantya pra putra misananèki
samya tur sêmbah mring pra pandhita
wus warata sadane
gya laju lampahipun
praptèng padhadhahanirèki
masuk ing pakarangan
jibêg wong dudulu
aturun têpining dhadhah
nut tikunge magêr dabag glamit mirit
sabên lawang keringnya

Reka-reka pan sami pinipil
samya sinung bale parèrènan
sarta lawan padasane
lawan paguponipun
lumrah sabên kang lawang kori
sami ukir-ukiran
jor-jinoran patut
mangkana ingkang lumampah
sampun parêk kapisan ing kori jawi
Kae Bayi Panurta

Dangu lênggah nèng pantining kori
lawan kang para sanak pituwa
Ki Sêmbagi Jumênane
Jêmpina lan Ki Sampur
Ki Balongsong Gonjongcêlari
Sêmangko Onggadhuwa
Ki Dhawuk Ki Lêngkur
lawan Ki Kêrtisêdana
Jêng Kiyai Bayi Panurta duk mèksi
samya wawasan tingal

Kae Adimuncar Arsèngbudi
Cariksutra lawan Arundarsa
lawan Sèh Malangkarsane
lah Sèh Mangunarsèku
Anggungrimang myang sadayèki
parêng nguluki salam
Ki Bayi agupuh
kalawan kang para tuwa
angabuli ngalaekumu-salami
laju kering lampahnya

Kae Bayi Panurta nèng ngarsi
ngirit kang para tatamunira
têkèng tritis pandhapane
Ke Bayi lingira rum
lah Bismilah lajua linggih
gupuh kang ingancaran
sadaya alungguh
tata atap ing pandhapa
adu dhêngkul para tamunira sami
tinêpungan pra kadang

Miwah para pituwa nambungi
kulawangsa lurah santri kapang
nulya Adimuncar age
nêmbah tur salamipun
rinahaban basa basuki
pênêt ing patêkêman
nor sungku-sinungku
luwar sasalamanira
gantya Arsèngbudi sung salam basuki
tan pinae rahabnya

Wusnya nulya Ki Cariksutraki
Arundarsa Ki Sèh Malangkarsa
Sèh Mangunarsa sawuse
Sèh Anggungrimangipun
Ki Piturun lan Palakarti
Sèh Modang Pariminta
sawuse pra tamu
nulya kang putra mangarsa
Jayèngrêsmi sarêng lan Ki Jayèngragi
nêmbah anguswa pada

Pajêngkuwanira kanan kering
kang putra rinangkul kalih pisan
Ki Bayèsmu-tangis linge
dhuh kulup sutaningsun
nora nyana sira ya mulih
bapakmu mèh pralaya
angantu sirèku
mêngko wus sinung mastara
marang sira nadyan ana karsèng Widdhi
tyas-sun wus tan sumêlang

Ingkang samya myarsa ngrês ing galih
bela waspa tyas sami rumangsa
têpa-têpa sarirane
agung sutrêsna sunu
lir tan pae kadi Ki Bayi
kang putra kalihira
angaran kang êmbun
wus kulup padha lungguha
nulya ingkang putra kalih samya linggih
gantya kang pra waela

Nikèn Wilapa lan Rancangkapti
Nikèn Turida lan Rarasatya
Pêlangi lan Cênthinine
samya tur sêmbahipun
Kae Rayi Panurta mèksi
kalangkung asihira
marang putra mantu
ingaras lungayanira
sarwi ngêmbêng waspa magêp dènnira ngling
dhuh babo sutaningwang

Asih têmên sira karo nini
trêsna bêkti laki toh jiwangga
anokitkên ing lakine
Kamdulilah sirèku
tulus asih marang ing laki
wus nini alinggiha
wus padha rahayu
kang putra mundur sih waspa
Kae Bayi Panurta ngandika malih
mring santri Luci sigra

Luci undangên nyainirèki
maring ngarsa iya nêmonana
dhayohe lawan sutane
ingkang liningan gupuh
lèngsèr saking ngarsa Jêng Kyai
malbèng wisma kapanggya
Malarsih alungguh
sadangunira angantya
tyas kadya drêng dènyarsa panggih lan siwi
mênggah ajrih ing raka

Anisani karsane ing laki
datan watak lumancang mancangah
kumambang rèhing lakine
ketang durakanipun
yèn anikêl nimpang ing tuding
tyas tan nêdya tumindak
lamun tan tinuduh
santri Luci aturira
nyai dika tinimbalan ing Jêng Kyai
manggihi tamu putra

Nulya lumaksana Nyi Malarsih
ingiring Ni Sumbaling Ni Daya
tan dangu praptèng ngarsane
Ki Bayi ngandika rum
salamana lan rinirèki
gupuh Ki Adimuncar
atur salamipun
sadaya magantya-gantya
pra waela tur sêmbah salamirèki
kantun putra kalihnya

Nulya ingkang putra Jayèngrêsmi
Jayèngraga samya atursêmbah
Malarsih angrangkul age
pan sarwi karuna sru
barung Nyai Daya Sumbaling
Rarasati Turida
samya udrasa sru
Cênthini milya karuna
myang sadaya pra wadon mèlu anangis
dadya samya gumêrah

Kae Bayi Panurta srêt angling
lah ta uwis aywa na karuna
sumêlang lir wong kapatèn
anangis barung umyung
datan etang ana tatami
Arsèngbudya Dimuncar
samya lon umatur
saking gung sutrêsnanira
asusuta lir pêjah amanggih urip
lami datan tumingal

Wangwanging tamu lir tiyang pundi
lamun èstri pan sampun mupakat
trêsnane anèng tangise
sampun mênggahing sunu
nadyan liyan lamun dadyapti
sih ya lantaran waspa
tandha sih kalangkung
Nikèn Malarsih tyasira
arapuh tan aring pangrêsirèng ati
kèndêl dènnira karuna

Magêp-magêp binagyan kang siwi
samya uamtur raharjèng titah
Jêng ramèbu barêkahe
kang ibu lon amuwus
sokur Alkamdudilah kaki
rinêksa ing Hyang Sukma
kaywanan sakayun
wus ginggang ing pasungkêman
sung salam ring kang Nini nDaya Sumbaling
pupuji ing kaharjan

Nulya ingkang putra mantu kalih
Turida Rarasati tur sêmbah
angujung nguswa padane
kang putra ro rinangkul
samya asru karunanèki
winor pasambatira
dhuh sutèngngong mantu
ayu têmên loro sira
ing sih bêkti sêtya tuhu maring laki
toh jiwa anrang baya

Angandhêmi lanja andêrpati
datan ana nini kaya sira
sokur bage sèwu dene
muga sira winahyu
santosèng tyas palaling Widdhi
wus lêjar marmèng suta
langkung sukèng kalbu
Ki Bayi aris ngandika
lah wus Nikèn Malarsih sira dèn-aglis
angruktiya sugata

Saanane ingkang sarwa suci
ngarah apa krana Lah kewala
samya mring kupune dhewe
ingkang garwa agupuh
lèngsèrsaking ngarsa anuding
marang pawongannira
jalwèstri gupuh
samakta tata sugata
santri Luci Nuripin lan Jalalodin
nuduh pawong santrinya

Myang dhulang kang pinanggul ing èstri
kerit mring Ni Malarsih mangarsa
sasaji ring Kiyaine
tinata anèng ngayun
myang panatanira Ki Luci
pininta sa-ambêngnya
pakêmbulanipun
kang ponang tumpêng mêgana
sêkul golong liwêt pulên lan kabuli
angêt wuduk lan punar

Lalawuhan sangkêp amarnani
jangan mênir cupang kalamuncang
asêm bobor asêm bênce
bècèk tim ladha bubus
padhamara pindhang bang-putih
dhakohan plêpah kuwah
dhublêg gile manggul
bêlothok brongkos kareyan
lam-ulaman dhèndhèng panjèn êmpal ragi
dhèndhèng age sujènan

Age tawon age lidhah ati
age umbut age tum-bêkakak
age ayam mêmonthoke
srêgan kalêpon kapur
ginjêl lawan babat limpèki
buntut paru lan utak
êmpal kisi pênthul
sate abon rêmus wayang
pal-puk duduh koyoran dhèndhèng karipik
gadhon gêcok-gênêman

Êtum mangut rêmpah srundèng gêbing
dhog bêkamal pindhang cêmplok dadar
cêrubuk krupuk-têrunge
pèspèsan tambra palung
opor bèbèk basêngèk pitik
lawan balêbêd banyak
suwab binatutu
kang pêtis lombok gulingan
ayêm tambra gorengan kathik gulathik
gangsir ampal andhungan

Sambêl-gorèng kacang dhêle wijin
sambêl kêmiri pêcêl tarancam
lalaban kacang kaceme
kacambah cipir timun
pête jengkol kara kêrai
gudhe kumalandhingan
ranti kêmangipun
terong glathik kukuluban
kathokolan kangkung lêmbuyung sêmanggi
pintên myang gagan-gagan

Gundha kêmbang turi adhêm mati
luntas papasan kapas rêmpêlas
pêtis kakas kêsru sambèng
pare godha rêmakjun
kudhu gondhong combrang sêmpirit
katu katumbar aha
rajun kimpol paung
rang-urangan raranggitan
sangkêp salirira lalawuhan bukti
aglar sumadyèng ngarsa

Nulya para wong amagêrsari
prapta ambêkta kandhurinira
panjang layah myang ancake
sadaya pan nêmlikur
pinasrah ring Ki Santri Luci
wontên malih ambêngan
papanganan munjung
rongpuluh ambêng kèhira
sidhêkahe pawong kulawangsa sami
ngalujêngkên kang prapta

Kae Bayi angandika aris
Dene ana nak-putu kang padha
akajad sidêkah akèh
mara ta kono gupuh
sambungêna dadi sawiji
padha kêpungên dhawak
sing padha akêpung
enak kêmbul aroyoman
santri Luci authi tata kêndhuri
tuding-tuding miminta

Wus cucukupan sakupênganèki
Kae Bayi Panurta ngandika
lah Basarodin dèn-age
donganana Majêmuk
ngalujêngkên ring wong sadèsi
salamête kang prapta
wus manggih rahayu
rinêksa dening Hyang Suksma
gya pangulu Basarodin angadêgi
andongani ambêngan

Majêmuk Rajuk Tulak-bilai
Tawil-ngumur lan Salamêt mulya
Turun sih Sri Sêdanane
ingaminan gumrumung
asru barung kang amin sami
rambah ambata-rêbah
wus antara dangu
paragat pandonganira
Kae Bayi Panurta ris ngancarani
marang tatamunira

Lah suwawi awijikan sami
ing sawontênipun sumapala
krana Lah kewala rêke
lan pra waela ngriku
samya kêmbul bae kang bêcik
ingkang liningan sigra
samya atuturuh
dan lêkas sarêng anadhah
apikantuk dènnira sami abukti
sira Nikèn Wilapa

Mênggah-mênggah dènnira abukti
ngonjot-onjot sêrêt ing êlêtan
Ki Bayi ngling andikane
e ya ta lah ipeku
akangèlan dènnya abukti
Malarsih apa sira
kalalèn ipemu
lalagèhane anadhah
kudu nora pisah-pisah lawan warih
kalêmuk nèng ngiringan

Biyèn kae duk sira-paranni
dene wus nunggal nadhah sa-ajang
mokal yèn laliya kowe
Ni Malarsih angungun
matur inggih kasupèn mami
gupuh nuduh pawongan
amundhut kalêmuk
tan dangu katur ing ngarsa
punika bok-adhi pangunjukanèki
raka-dika priyangga

Maklumipun kewala bok-adhi
saking kirang kêrahaban-kula
Nikèn Wilapa ature
kang botên-botênipun
dene kados tiyang ing pundi
kawula datan cipta
riringa ing kalbu
inggih angangkah punapa
tiyang sampun wontên janganipun mênir
tan susah nginum toya

Sajatinya samadèsmu isin
mring ngakathah tan mêdhar prasaja
Ki Cariksutra wuwuse
lah ora-a sirèku
bakayune amirantèni
de sira kakurangan
animbangi tanduk
marmanya sira sinungan
wus kuningan adate sira yèn bukti
tan kêna pisah toya

Ni Wilapa sinambramèng laki
rumangsa yèn kaluputannira
nulya tanduk lir sabêne
kokoh jangan nèng tuwung
lam-ulaman amêratani
cinaruh rab-uraban
sapulukanipun
rong pulukan linut toya
Kae Bayi Panurta ngandika aris
manira yèn tumingal

Dènnira nadhah ya ipe-mami
bok Wilapa sawarêganeya
mèlu akèh panadhahe
ngapenginakên kalbu
mèlu enak manira bukti
drêku bok-ipe aywa
êngah dèn-anutug
wong wus wismane priyangga
Ni Wilapa mèsêm aturira aris
kados botên yèn êngah

Angandika malih Kyai Bayi
ênggèh ta lah yayi Cariksutra
bok aja ipeku kuwe
ingajak anut pungkur
adoh-adoh praptèng mariki
wus tan kengang lulungan
maningan puniku
awak lir tan kengang gawa
mandahane duk lumampah anèng margi
iba rêkasanira

Bok liyane bae salah siji
apan ipeku sapirang-pirang
dadak sing gêdhe awake
Cariksutra turipun
pan kumêdah-kêdah papanggya

ing paduka nêngguh
Ke Bayi mèsêm ngandika
ênggèh yayi kalangkung panrima-mami
dènnya sutrêsnèng kadang

Sadayanira ingkang mangarti
Nikèn Wilapa rubiyahira
sira Ki Cariksutrane
samya gawok andulu
ing gêdhene awakirèki
sêmbada panadhahnya
cèkoh manganipun
akèh amicarèng nala
iya ta lah rabine Cariksutrèki
nglêmbarah nora lumrah

Kae Bayi tanpyantuk bukti
sabab lagya nêmbene asênggang
dèrèng rumangsa ecane
miwah pra ngawiryèku
Adimuncar Ke Arsèngbudi
Kae Sèh Malangkarsa
Sèh Mangunarsèku
Cariksutra Arundarsa
Anggungrimang Jayèngwèsthi Jayèngragi
Turida Rarasatya

Samya wus rèpèh tan pati bukti
Kae Bayi Panurta lingira
wawi yayi sadayane
bok kang samya pakantuk
rèyang dimèn eca abukti
akêmbul babancakan
lawan anak-putu
ingkang liningan turira
gih sumangga sasêlotipun abukti
dhatèng dhèrèk kewala

Para kadang myang pituwa sami
amêmêne dènnira anadhah
angli ring tatakramane
ingkang para linangkung
datan pati sura abukti
dadya untap-untapan
kacicikanipun
pakantuk rasaning driya
kikmahing tyas dènnira sabar ing bukti
sor rasaning atadhah

Sira Ki Pangulu Basarodin
dènnira mangan sadangunira
ambungkik-bungkik puluke
Ki Kulawiryandulu
dènnya nadhah Ki Basorudin
bibisik dènnya mojar
mèsêm èsmu guyu
kalawan Kyai Lawatan
lo puniku tênagane Basarodin
angaya-aya pangan

Ki Lawatan lawan Ki Sêmbagi
samya gumuyu sinamun nadhah
mulat mring Basarodine
Ki Kulawirya sêgu
sêgu watuk andhêdhèhèmi
winoring paliringan
paman dhawuh wau
adêrês gêng têlthokira
kados banjir jawah tan ngarang-ngarangi
punapi mot lèpènnya

Ki Lawatan Sêmbagi nganthuki
Ki Basar ngling ririh garundêlan
andêlna Gus Wirya kuwe
anggêgarap wong tan wus
dadak nganggo nyêman-nyêmoni
wong dhasar kêmba uwang
yèn tan angguguyu
Ki Kulawirya alatah
suwe lamun têtamuwan pra utami
Ki Bayi mèsêm tanya

Paran kang sira guguyu Ragil
matur punika pun kakang Basar
amangan dadi wong bithèn
tanganipun abikut
datan kenging dipun-sêlani
kiwa têngên maragang
tan wontên gopipun
lir ngampêr bata ing linggan
Ki Baywa-ngling wong wus tandange abukti
maningan biyèn mula

Para tamu samya mèsêm mèksi
marang sêsambèn kang pêpoyokan
Ki Jayèngraga wuwuse
pantês têmên Ki Ngulu
maksih kadi adate nguni
sabên panggya lan paman
anggung dèn-wawangun
Ki Basar nauri sabda
gih puniku tan wontên luwasing gêtih
pamandika Ki Wirya

Kajawi padha mantun moyoki
yèn maksih sami gêsang mêsungsang
mangsa mariya medane
kang myat samya gumuyu
Ki Wuragil Kulawiryèki
alatah sarwi mojar
wakane Pangulu
kongsi jamurên maningan
nora uwis dadi poyokan Ki Rodin
pilang-pilang tan gêrang

Jêr wangune patut dèn-poyoki
badan sakojur tan kabênêran
jêlèhi wajarane
busana nora patut
mung yèn wuda anggigilani
ginuyu ing akathah
Ki Basar amuwus
non iku Ki Kulawirya
saknèh-nèhe ngaranni wong kaya jongkit
kathik nganggo wajaran

Saya ginaguyu rewange linggih
wus antara dangunira nadhah
luwaran tuturuh kabèh
Ki Santri Luci gupuh
Jalalodin Nuripin aglis
nuduh pawong rowangnya
nyarik ambêngipun
sinungkên pamburinira
kandhurine dinum barêkatirèki
warata sadayanya

Gantya dhadharan lumadyèng ngarsi
sasaosanira Ki Panurta
pasugata ring tamune
kathah nyamikanipun
lah-olahan wowohan asri
sangkêp kang juwadahan
jênang dodol kênul
kolèh grêndul candhil caca
kalong sagu cinantèn brêm tumpu criping
kêpêl pang-limpung kupa

Manco cucur jalabiya rangin
mamêniran bantalan sêmpora
lèn-ulèn gêmblong lèmpènge
wug-awug apêm pasung
kocak kicak kanyut lan kèci
srikaya pipis tuban
rondhakèli mêndud
cêlorot gêthuk jumunak
sêmar-mêndêm garubi pêrnama utri
wajik tape walangan

Sagon wayangan ledre surati
miwah pala-gumantung kasimpar
nangka pêlêm kuwènine
manggis duryan lan dhuku
pisang suluh salak kêcapi
balimbing lan talêbak
jambu lan kapundhung
kêrai timun sêmangka
talês kimpul katela uwi gêmbili
muncar munggèng rampadan

Kae Bayi Panurta ngling aris
singgih sumangga yayi punika
mamangsêgan tamba mise
awon kèndêl ing ngriku
sumapala ana misrani
karana Lah kewala
ing sawontênipun
ingkang liningan agêpah
samya ngalap nyamikan sasênêngnèki
wedang pangananira

Kae Bayi angandika malih
ingkang garwa lah Malarsih sira
dhayohmu pra waelane
iya sadayanipun
aturana maring wismèki
dimèn lêlêswan samya
Ni Malarsih muwus
sumangga yayi Wilapa
lan Palangi Turida lan Rarasati
Rancangkapti mring wisma

Nikèn Wilapa umatur aris
singgih sasêlotipun kewala
rêke agampil ing mangke
sawêg rêrêm alungguh
Ni Malarsih ngecani kapti
anulya ingkang prapta
wong Wanamartèku
pamagêrsari sudagar
jalwèstri sarta lan kandhurinèki
liya punjungannira

Sêkul ulam dhaharaniyadi
kang wus kapanggya lan Jayasmara
pan samya mundur gagêntèn
kang samya yun papangguh
tur pupunjung miwah kêndhuri
sarya tur salam sêmbah
mring kang lagya rawuh
kêndhuri laju dinongan
kajatira ngalujêngakên kang prapti
punjungannya tinampan

Nyai-nDaya lan wadon Sumbaling
juru anampani pupunjungan
wong Wanamarta kajate
kang wus kapangguh wau
ulihira karya kêndhuri
sapunjungannira
wangsul atur-atur
ingkang nampani ambêngan
santri Luci Nuripin lan Jalallodin
kinêpung nèng pandhapa

Kae Adimuncar Arsèngbudi
Arundarsa lawan Cariksutra
Carikmudha lan Kae Sèh
Malangkarsa puniku
Ki Sèh ModangParimintèki
Kae Sèh Mangunarsa
lan Gungrimang nêngguh
sadaya pra tamunira
mulat banjar wismane Kiyai Bayi
Panurta Wanamarta

Wus saengga pomahan bupati
datan ana wisma mangkana-a
gunge myang pasang rakite
ing patanêmanipun
tiris kitrinira mêpêki
papagêr pakêliran
gêbyognya klimis alus
mawi natar pananggungan
masjid Mangu agênge sèbêt acèkli
gasik toya tumumpang

Samya micorèng sajroning ati
para tamunira samadaya
sukur pangalêmbanane
dene sarwa pinunjul
baya saking mangunahnèki
banjar pawismanira
kadi-kadi dudu
pasang anggoning ngulama
pantên ênggon dalêming pra wirya mukti
wibawa ahli donya

Kae Bayi Panurta ngling aris
Kae Adimuncar Arsèngdriya
tuwin jêbèng sadayane
punika warninipun
garumbuling Wanamartèki
tinut nak-putu kathah
samya nut dudunung
nèng ngriki kêdah karasan
rêke kathah kewala pakantuknèki
samya jênêg gagriya

Dene wisma manira puniki
sagêd samantên agênging griya
manira darmi angangge
saking ing karsanipun
para anak ingkang bupati
urunan yasa wisma
sinungkên maring-sun
kinèn jênêg anganggeya
saput ingkang piranti yayasan sami
reyang kantun manggiha

Samya-ndhêku sadaya miyarsi
para tamu ing wau wuwusnya
Jêng Kiyai Panurtane
samya sukuring kalbu
èsmu ngungun sajroning galih
mangkana Cariksutra
aris wuwusipun
dhuh kakang Bayi Panurta
wus sanyata antuk nugrahaning Widdhi
dadya pangayomannya

Sagung santri ing wetan pasisir
baya datan ana tumimbanga
ing tata miwah harjane
myang rakit-rakitipun
kadya praja datan na bêkti
lamun dhukuh ngasrama
wit katon gêngipun
tan ana ingkang kuciwa
datan ana ing bang kilèn kang nimbangi
kalawan Wanamarta

Kyai Bayi myarsa angling aris
mung sadarmi kawula ing titah
Allah makatên karsane
inggih harkahing napsu
mutmainah reyang antêpi
sumarah karsèng Sukma
ingidhêp ing kalbu
makatên salaminira
lampah reyang amung ngantêpi sawiji
mutmainah ing tekat

Cariksutra mèsêm aturnya ris
kadipundi kakang pandumira
kang napsu catur warnane
wus lami ulun-ngrungu
mung kèwêdan dènnira amrih
tataning linampahan
ing sadintênipun
yèn rina sajroning nala
kadi-kadi darbe gêsangira sami
arêbut lampahira

Kyai Bayi angandika aris
gih manawa katuju ing karsa
kang napsu patang warnane
mutmainah rumuhun
dadya jêjêr anggung mamardi
sakèh tyas kang mrih harja
bêkti myang sumungku
narima sarèh ing driya
satitahe ing karsa datan angudi
harda angangsa-angsa

Nanging anggung lir tinêmpuh jurit
dening napsu kang titiganira
sadina-dina arame
anèng jroning tyasipun
napsu katri kang langkung sakti
luamah lan amarah
supiyah trinipun
ari ratri lir ayuda
jroning nala kadya arêbut tatandhing
masesa driyanira

Kasaktène luamah abukti
ngangsa-ngangsa kadi ambebasna
mangan kèh sanalikane
lumuh kantuwa dangu
mumah mumuh turu abukti
pamirihira supaya
kèh sumêngahipun
ngapêspês mring mutmainah
de amarah kasaktènnira mrih juti
nginggit harda druhaka

Rêngu-rêngu pan anguring-uring
riwut ngawut kadi anglêburna
kalawan rinêmêk bae
ngêngungakên têkabur
sumbar ngina-ina sakalir
dènnira mrih pralaya
mutmainahipun
supiyah kasaktènnira
papenginan marang kang tan patut wajib
mamêksa papenginan

Tan cipta wrat angèl wêrit rungsit
kaya-kaya gampangaingalap
mangsa wurunga kadarbe
kusung-kusung milalu
mring kang datan layak binudi
kudu nuli-nuliya
kang tan kêna luput
anruwêng jubriyannira
amrih akêkêsa mutmainahnèki
sajuga binut tiga

Singgih pintên banggi dèn-ayunni
tangèh kita lamun sumêla-a
saking babagan ngarale
kadi punêndinipun
yèku yayi Ki Arsèngbudi
binudi ingkang dadya
kalirahanipun
wiwinih rubêd rubeda
saking pundi mutmainah kasirèki
katutup ing tri hawa

Anauri aris Arsèngbudi
yèn pamanggih manira priyangga
rubeda puniku èmèng
pangangge paminipun
bathik lurik wulung lan putih
singa kang dèn-anggeya
yêkti datan wurung
yèn ngangge seta gih seta
myang ngangge bathik lurik wulung bang kuning
singgih makatên uga

Sabab samantên kita puniki
lamun angilo paesan duryat
marga bab insan kamile
ngriku panglilingipun
saking akatdiyat wadati
wakidiyat lan arwah
ajasam puniku
alammis alam insan
kamil pan wus purna dadining adadi
titah kita punika

Saking alam arwah kang nêngahi
pan akadiyat wujuding Êdat
wahdat wujud sipat rêke
wakidiyat asmèku
alam arwah apêngal nênggih
martabat tri kang awal
pan gaibul-guyub
akadiyat lawan wahdat
wakidiyat kang bangsa latakyun latib
martabat tri akirnya

Alam jasam misan insan kamil
takyun sani nalirah kawijah
tri wiwinih hawa rêke
napsu luamah nêngguh
lan amarah supiyahnèki
dening ingkang kaucap
ing ngajêng puniku
tri wiwinih mutmainah
alam arwah wiwinih ihtiyar singgih
pamilihing apêngal

Pamilihe ing kalih prakawis
mring babagan budi klawan ala
kewala sami wênange
mungguh Hyang Kang Mahagung
datan nuduh datan pêpênging
mring sawijining titah
sakayuning mahluk
bênêr luput nèng ihtiyar
marma kita kumêdah angati-ati
ywa korup maring hawa

Murka nadhah guling murka wêngis
murka papenginan mring rajah tamah
punika pan sisingkêle
narik cipta tan tuhu
ngungas-ungas ngangas-angasi
tan kenging botên uga
pan duryat kadyèku
kadi-punêndi ing karsa
yayi Cariksutra ing ngriku tinuding
sami muwasaratan

Ki Cariksutra lingira aris
kasinggihan sabdanta tetela
pan sampun makotên jume
ing agêsang puniku
datan wagêd kita puniki
angirigakên hawa
bangsa ngam angumum
tumindak kalawan hawa
amung amimirit saking sidhang-siring
sarwa sakêdhik sewang

Purun maha kêdhik ênggah kêdhik
alam ahli swarga sumapala
ngalap naraka sêpèlèng
ènthèng-ènthèng sinangkul
swarga nraka narima kêdhik
ngangkat ingkang rêkasa
yèn tan lawan wahyu
sayêkti datan kaduga
kang lir caritane ki dhalang ngaringgit
lalakon srat Wiwaha

Dananjaya duk amangun-tèki
anèng graning Ancalendrakila
sang Dwija Mintaragane
angga tuhu lir tugu
manik datan sêdya bah osik
mamati jroning gêsang
anggêgêsêng kalbu
kang tan kêna winikalpa
alpaning tyas angilangakên sak-sêrik
sêrik lamun runtika

Anirakên suba-sukèng galih
cêngêng lêngêng ngêningkên nêngira
mung amasang lulungide
ing dalêm kalih pandum
angga malat gêgamannèki
Pasopati grannira
pyuh graning pandulu
lumancar anggroning grana
kang pinusthi papasthèn èsthining kapti
kapati bratèng laga

Amaladi si sêmadi êning
nêngèng karsa nêgêr karsaning Hyang
maksude pancadriyane
pinêlêng ing pandulu
dalaning kang sandining sêpi
titis grana gusika
pusakaning kayun
kayungyun kahyanganing Hyang
lêpasing tyas mêrana ngulati pati
patitis kang tan tiwas

Nalika wus kêncêng cêngêngnèki
tiwas pamawasingkawaspadan
kalawan pucuk bèdhore
sumungku-a sidêku
dêging jêmpol jari jêmparing
sêrêng lênging lêngira
paguting pandulu
dulu datan kadaliyan
lila lalu malulu lir socaning pring
nir pringganing wardaya

Yèn mungguh-a agamaning Nabi
êtrap ingkang makatên punika
kenging winastan wus kusne
khawasuning asuhul
bisa mêsat hawa tri juti
yèn tyas wus kadyèka
pintên bangganipun
kita punika dungkapa
anirnakkên hawa kang angrêregoni
muslim mring kajatmikan

Samya suka mèsêm aningali
mring Ki Cariksutra dènnirojar
angondhèkkên pudyarsine
Ki Adimuncar muwus
Kae jêbèng Mangunarsèki
kadya paran karsanta
purnaning awuwus
supados dadosa palal
ing tyas kadung padungkapanirèng ngèlmi
kèndêling pandêlingan

Ki Sèh Mangunarsa angling malih
singgih rêke sampun kasinggihan
gyannipun ngibaratake
saèstu yèn kadyèku
kulaning Hyang mukmin kang muslim
sadaya kang ingujar
tan na lêpatipun
pan sami ugi kewala
amung kaot sakêdhik jalarannèki
undha-usuk kang karsa

Ingkang sampun sinung bisa mèksi
ing kasidan sup nèng kagayuhan
hawa kang catur sikine
dados dadosanipun
nêpsu hawa kawan prakawis
luamah lan amarah
supiyah katêlu
pat kalawan mutmainah
dadya panguntaping tokit mring kadadin
saking kalawan hawa

Mokal bodho karsaning Hyang Widdhi
karya asor luhuring kawula
kalawan napsu hawane
yèn tan kalawan napsu
yakti titah datanpa kardi
sabarang rèh kitarsa
dadi lawan napsu
amarah murka atingal
tadhah guling rosa pangêlihirèki
suka bukti sapala

Amarah napsu awênga wêngis
krodha nênggala jrih mring niaya
dèn têkèng narima sarèh
rèrèh tan ngadhul-adhul
sikaranya akait juti
rinosan sinêmbadan
lan tawêkalipun
tinawêkaling amarah
dèn-tumêkèng hawa dadi wahyu budi
kabudayèng wardaya

Napsu hawa supiyah papengin
kapengina marang kautaman
ingkang sipat linuhunge
tan pengin loba mumuh
krana dènnya nalikanèki
myang tadhah rajah tamah
pon datan kalulun
sirnane hawa tri loba
apan luluh anukma dadi sasiki
tri mutmainah uga

Datan paê panunggalanèki
mutmainah marang ing tri hawa
tri hawa mutmainahe
anèng ing dalêm kasdu
dènnya pagut atampa titih
aluamah amarah
lan supiyahipun
mangsud dadya mutmainah
kang makatên dungkap kadadeyannèki
kang wus amintaraga

Lamun mutmainah mangsud maring
luamah lan amarah supiyah
dadya kèh loba kibire
agung têkaburipun
tan kabuka daliling ngèlmi
kang maring kamuksanan
dene jalaripun
kang wus sidik rasa sabda
ngujubriya têkabur sumêngah kibir
kang wukakên kadadyan

Wa-makatên kawulaning Widdhi
samya tinakdir pribadinira
ing dalêm ngagêsang rêke
datan ketang kinayun
kaya apa kayunning jalmi
pan wus samya kinarsan
dening Hyang Kang Agung
kalawan priyangganira
asor luhur wus dadya kaladuk nguni
sadèrèngipun bakal

Kae Bayi Panurta duk myarsi
sabdanira Ki Sèh Mangunarsa
kadya kinuras driyane
ana karasèng kalbu
mring putranya Sèh Amongragi
sasolah bawanira
lèlèjêming wuwus
wingiting pasêmonira
miwah rimbag ing warna datan nêbihi
saujunging sarira

Ciptaning tyas tan na paenèki
mring Sèh Mongraga myang Mangunarsa
kadya kinarya lirune
miwah sadayanipun
ingkang kadang kulawangsèki
samya mulung tyas trêsna
mring Mangunarsèku
mangkana ing wancinira
lingsir dungkap waktu Luhur kapara kir
kaecan ararasan

Saking dènnya rêna aniniling
ing murade Ki Sèh Mangunarsa
tan amapali jarwane
nadyan anom rinêngkuh
sasêpuhing mukmin khakiki
kang pangra tuwèng wayah
kang anom sumungku
mring Kae Sèh Mangunarsa
ingêgungkên tinamu-tamu utami
golonganing ngulama

Kae Bayi Panurta ngling aris
nakmas jêbèng Kae Mangunarsa
suwawi awêktu age
Lohor mring masjid Agung
miwah yayi sadayanèki
dhangan ingkang liningan
ingkang para tamu
mudhun saking palungguhan
maring masjid Mangu ngambil toyastuti
apan samya sêmbahyang

Kewala cukup tamunirèki
pra waela salat anèng langgar
pra kadang kulawangsane
salat nèng masjid Agung
ana ingkang banjur amulih
pra tamu ingkang salat
anèng masjid Mangu
Sèh Mangunarsa ngancaran
kinèn angimami wêkuning ngabêkti
nulya Sèh Mangunarsa

Tan lênggana majêng angimami
wus antara danguning asalat
tartib tumêkèng bakdane
paragad sadaya wus
asalawat salaman sami
Kae Bayi Panurta
lon andikanipun
prayogi wangsul ing wisma
Kae Adimuncar aturira aris
pênêd akaliyêgan

Mring masjid Gêng kawula yun uning
Kae Bayi Panurta ris mojar
ênggèh langkung prayogine
nulya sami amudhun
pra tamunya kang sadayèki
maring masjid Gêng prapta
midêr andudulu
pasang rakiting patirtan
binotrawi toyanya kalangkung wêning
ngingonan ulam kathah

Bêbêngane balumbang ngubêngi
binêngawan têpining tinaman
sangkêp saliring sarine
myang patirisanipun
pala kitri gumantung asri
samya nêdhêng wohira
putya dênta sinung
pucang ranti rinambonan
tanjung sawo asinang wohira dadi
tinumpak sinaciwah

Kae Adimuncar Arsèngbudi
Arundarsa Kae Cariksutra
kalawan pra tarunane
lan Sèh Malangkarsèku
Mangunarsa Gungrimang tuwin
Sèh Modang Pariminta
miwah Ki Piturun
Palakarti pra santrinya
lawan Jayèngrêsmi Jayèngraga tuwin
Wuragil Kulawirya

Kang wus bakda salat anèng masjid
para kadang Swarja Wiradhustha
Panukma lan Panamare
miwah kang para sêpuh
Ki Pangulu lan Ki Sêmbagi
Ki Jumêna Jêmpina
Lawatan Malanggung
Luwaran Kardisêdana
samya mudhun sing masjid samya umiring
mring kang samya niningal

Kang pra tamu amicarèng ati
nora jamak Ki Bayi Panurta
mêtu têmên mangunahe
dudu prajaning dhukuh
lir karajananing bupati
kêtêbe wong mah-omah
kèh bêcik gung agung
kaya wong rongèwu ana
kathah wong kang kuwat-kuwat kang rijêki
malah asor wong kutha

Ngalim wus mijil mangunahnèki
samya pupuji sukuring driya
mring Ki Bayi Panurtane
nutug dènnya dudulu
têpunggêlang ngubêngi masjid
ing wanci waktu Ngasar
samya mèt toyastu
kadas sami salat Ngasar
nèng masjid Gung sabakdanira ngabêkti
kondur maring ing wisma

Para kadang kulawangsa sami
umiring maring pawismannira
atata palungguhane
anèng pandhapanipun
sasajinya sampun miranti
wedang myang nyanyamikan
wus andhèr nèng ayun
miwah kang para waela
Ni Malarsih Turida lan Rarasati
tamu Nikèn Wilapa

Ni Palangi lan wadon Cênthini
Nyai-nDaya Sumbaling tan têbah
Kiyai lon andikane
sumanggèng karsanipun
nyamikane ginape sami
kang liningan norraga
anginggihi wuwus
angalap sasênêngira
dene para magêrsari ingkang prapti
sarta lan kandhurinira

Pupunjunganira tinup saji
mring Ki Jayèngrêsmi Jayèngraga
samya tur salam sêmbahe
Ki Bayi lon amuwus
marang santri Luci Nuripin
lah iku kandhurinya
nak putu kang kolur
padha kêpungên priyangga
lan wong akèh aja susah maring mami
ing kono kumpulêna

Dèn-akapang angêpung kêndhuri
si Basarodin andonganana
kang kajat nyalamêtake
mêngko yèn ana kantun
ambêngane kumpulna dhingin
yèn wus sadasambêngan
donganana gupuh
lah ta wus kono Bismilah
Basarodin ngalih acêdhak kandhuri
anèng wetan kadohan

Mangulona ywa tambuh sirèki
nulya Ki Pangulu Basar sigra
ngalih mangulon ênggonne
Kulawirya gumuyu
kang Pangulu lèh impèn bêcik
kèh bêrkate angayang
layak payon wayuh
wolu kasanga lanangan
Ki Pangulu ngacêmut mèsêm anolih
dene kaya kambangan

Samya gumuyu ingkang miyarsi
para tamu mulat para kadang
rêsêp asih pandulune
rumêksa wong sadulur
maring kadang tuwa langkung jrih
sumungku kamawula
anggêp angguguru
kang samya kajat sidêkah
dinonganan mring Pangulu Basarodin
nadhah gya pinarucah

Ki Wuragil Kulawirya angling
kang Pangulu Basar dènnya mangan
tumrapa pring ros bangkote
kêrêp têmên amuluk
kongsi lali olèh ngitungi
pipirane amangan
tan kaduga ngetung
abênêr jarwa sutanya
ran pangulu tukang angulu sayêkti
suka sakèh miyarsa

Kae Bayi angandika aris
Swarja Wiradhustha lan Panukma
Panamar Kulawiryane
ring masjid Mangu iku
tarubana kang sarwa sri
sungana patilaman
kang samêkta mungguh
sarwa sukci ywa kuciwa
gyannya kadangira ingkang samya prapti
para ri tur sandika

Samya mangsuli turira aris
lamun parêng ing karsa paduka
kawula nunuwun rêke
rinta sasikinipun
amba nuwun nèng wisma mami
pun adhi sadayanya
inggih anunuwun
mugi pinarênging karsa
pan kawula ingkang rumêksa supadi
ing tyas datan sumêlang

Ke Bayi mèsêm nauri angling
iya prayoga iku turira
samya amamanuhake
atêpung sih sadulur
mupung padha sinungpapanggih
singgih yayi Dimuncar
myang sadayanipun
pênêd samya kukupuhan
têmbe ngalap kadang sih-siniyan sami
utami rarakêtan

Andhaupkên sarasaning kapti
kang liningan samya nor turira
langkung samya pirênane
singgih sadèrèngipun
paduka ngling kawula kapti
nukêri pra arinta
ing sasikinipun
pan sampun kasêdyèng driya
langkung sukur suka pirênaning kapti
dumunung ing pra kadang

Kae Bayi Panurta ngling aris
e yayi sukur Alkamdulilah
sumêdya sih ring kadange
Ke Bayi malih muwus
lah Suwarja muliha dhingin
ruktinên wismanira
yèn mêngko kinayun
ring kakanta Adimuncar
ing karsanya dumunung wismanirèki
kang rayi tur sumangga

Angandika lah Wiradhusthèki
iya muliha dhingin ngruktiya
ing wismanira dèn-age
mêngko kakangirèku
Arsèngbudi yun awowori
rèrèh nèng wismanira
sanalikanipun
kang rayi matur sandika
ngling malih lah Panukma muliha dhingin
rumatana wismanta

Yayi Cariksutra kang ayun sih
wismanira mêngko dinunungan
Panukma sandika ture
lan Panamar sirèku
iya age muliha dhingin
rêsikana wismanta
ing mêngko kinayun
mring rakanta Arundarsa
dene sira Wuragil muliha dhingin
tata-tata-a wisma

Kakangira Ki Carikmudhèki
lan Sèh Modang ingkang nèng wismanta
kang rayi sandika ture
de Pangulu sirèku
angruktiya wismanirèki
rinta Sèh Parinminta
dimèn nèng sirèku
Ki Basar matur sumangga
nulya lèngsèr sadaya ingkang tinuding
mulih asowang-sowang

Angling malih maring santri Luci
lah ya Luci lan Nuripin sira
miwah pra lurah santrine
umiringa sirèku
mring riningsun ingkang sêdyapti
dumunung anèng wisma
-nira pra-kadèngsun
santri Luci tur sandika
kang pra tamu ingacaran mring Ki Bayi
amurih pajênêkan

Kae Adimuncar Arsèngbudi
Cariksutra Ki Sèh Arundarsa
Carikmudha tanapi Sèh
Modang Parimintèku
samya atur salam ngabêkti
wusing anjawat-tangan
nulya lèngsèr mundur
mring wismane para kadang
Kae Bayi Panurta maksih alinggih
lan Ki Sèh Malangkarsa

Lawan Ki Sèh Mangunarsa tuwin
Ki Sèh Anggungrimang lawan sira
Jèngrêsmi Jayèngragane
Palakarti Piturun
pra waela sadaya misih
Kae Bayi Panurta
angandika arum
lah Ke jêbèng Mangunarsa
yèn sêmbada ing karsa wontên ing ngriki
masjid Mangu kewala

Sampun kêtêbihên lawan mami
Sèh Mangunarsa matur norraga
sumanggèng karsanta rêke
Ke Bayi malih muwus
lah anakmas Malangkarsèki
prayoga arêrêba
anèng wismanipun
arinta Ki Jayasmara
nak Sèh Anggungrimang padunungannèki
wismane Jayèngraga

Samya umatur sandika sami
nulya lumèngsèr kang ingancaran
mijil maring pawismane
sasantrinya tut-pungkur
sira Ki Sèh Mangunarsèki
lumèngsèr saking ngarsa
maring masjid Mangu
kang kantun para waela
ingancaran anèng dalêm wetan singgih
dalême Tambangraras

Pangandikanira Kyai Bayi
marang para waela sadaya
de sutaningsun katrine
sira kumpulèng ngriku
wismanipun Nikèn ing nguni
lamun arsa papanggya
lan kakungirèku
iya pangguha sadhela
krana padha rumêksa tamunirèki
kalawan ibunira

Ni Malarsih nambung wacana ris
pituhunèn linge bapanira
lawan sun iki katêmbèn
langkung wulanguningsun
lawan sira miwah bok-yayi
mupung padha sinungan
bisa-a papangguh
gêlise satêngah wulan
sasêdhênge ana-a saka tri sasi
sukur salaminira

Apan paguywan sami pawèstri
nulya aluwaran alungguhan
kundur marang ing dalême
santri Luci aibut
lan Nuripin wadonSumbaling
angundur kang rampadan
sadayanira wus
gêdrahan wus kinêsudan
Kyai Bayi tulus mulyaning asakit
dening praptaning putra

Tan cinatur ing waktu Mahêrib
bakda Ngisa Ki Bayi Panurta
karsa anadar mumule
kataman Kur'an agung
santri Luci amandhegani
pragatan bèbèk ayam
menda gudèl lêmbu
angrèh wong magêrsarinya
lanang wadon Ni-Daya lawan Sumbaling
ngratêngi lah-olahan

Karya asahan ambêng kêndhuri
wau sira Ki Bayi Panurta
lênggah anèng pandhapane
wis rinumat sadarum
gagêlaran kalasa lampit
kang badhe palinggihan
-nira santri agung
wau Ki Sèh Mangunarsa
ingaturan tan dangu anulya prapti
lênggah assalaman

Nulya Ki Sèh Malangkarsa prapti
lawan Jayèngrêsmi sarêngira
ingirit dening santrine
lênggah tur salamipun
gya Sèh Anggungrimang kang prapti
lawan Ki Jayèngraga
tur salam alungguh
kalawan kulawangsanya
Ki Piturun Palakarti anèng wuri
kinèn lungguh pra kula

Tan adangu ingkang samya prapti
Kae Adimuncar Ke Suwarja
Arsèngtyas Wiradhusthane
miwah Cariksutrèku
lan Panukma sarêngannèki
Rundarsa Ki Panamar
lan sasantrinipun
Ki Carikmudha Sèh Modang
sarêng lan Ki Wuragil Kulawiryèki
ingiring santrinira

Pariminta lan Ki Basarodin
sasantrinira wong Pakauman
ingkang prapta sadayane
samya tur salamipun
tata kêpungira alinggih
anulya ingkang prapta
pra kulawangsèku
Ki Sêmbagi lan Jumêna
Ki Jêmpina Lawatan Malangbong tuwin
Luwaran Jalipura

Kardisadana lan Jagapati
Singabarong Bêlongsong Ki Mandra
pra tuwa kulawangsane
pra kaponakanipun
Bagus Kanjir lan Gus Ngujajir
Gus Mèkèt Gus Sarakal
Gus Bahri Gus Dawud
myang pra lurah santrinira
samya kêpung akupêng jajar alinggih
supênuh ing pandhapa

Pra sudagar miwah magêrsari
kang samya pênêd angaji Kur'an
pan wus pêpak sadayane
Ke Bayi ngandika rum
paran uwis katog kang prapti
kang sêmada wus kêna
wawasanirèku
Ki Kulawirya turira
gih punika ingkang sring rahab angaji
Kur'an siyang dalunya

Iya sapa ingkang angimami
rawatib iki kataman Kur'an
kang miwiti prayogane
pra ari samya matur
anjawi paduka Jêng Kyai
ingkang ambawanana
Ke Bayi amuwus
bênêr gyanta anduduga
nanging ora yèn mungguh ingong pribadi
Ke jêbèng Mangunarsa

Kang pra kadang sarêng turirèki
kasinggihan langkung utaminya
mapangat ngalap barkahe
Ke Bayi lingira rum
Kae jêbèng Mangunarsèki
pun bapa amiminta
karana Lah-ipun
jêbèng mugi andhangana
amba wani nadar kawula rawatib
kataman mukadaman

Ki Sèh Mangunarsa turira ris
amba maksih kuciwa taruna
utami kang sêpuh rêke
Ke Bayi lingira rum
nadyan anèm sampun utami
pan wus kapudyèng driya
angluwari wuwus
manadar sukuring Sukma
ing mangkin pun bapa sinungan pamanggih
lan jêbèng samadaya

Sarta rinta kalih sami prapti
kang pra tamunira anambrama
marang Sèh Mangunarsane
samya anjurung sukur
kang ngancaran tan nikêl tuding
Kae sèh gya amaca
Têkabal-lalahu
mikum sinauran kathah
sadaya sru minna waminkum ya karim
nulya Sèh Mangunarsa

Amiwiti maca Bismilahi
kawiting juj surating saminga
langkung pasèkat kir'ate
lagu Ambyola pemut
tunmènawèt sajak Klawirsin
lir tuwan wêton Ngarab
sadaya angungun
santri tuwa nom sadaya
cipta datan kadugi ngaji kadyèki
lir Ke Sèh Mangunarsa

Swara gêtas rênyah rum amanis
êmpuk mêmbat gêtêr muluh rêmak
karya kêsar tyasing akèh
antara akiripun
nuju têkèng apalirèki
ngalaika kibbulah
ala innalahu
umul muslikun anulya
binarungan sadayanira pra santri
tamat maca Takabal

Nulya Kae Dimuncar gumanti
surat Kasar amaca Bismilah
ilhar kewala kir'ate
antara dangunipun
pan wus têkèng ayat kang akir
tamat maca Takabal
sinauran asru
tinampan Ki Arsèngdriya
Kur'anira wit winaca Bismilahi
apan surat Muskinah

Sêdhêng kewala kir'atirèki
kadung kaduk ilhar wawacannya
mung mèt titis kalimahe
pan têkèng akiripun
tamat macaTêkabalnèki
nulya Ki Cariksutra
gumantya andarus
apan kang Surat Jukinah
wus antara tamat Takabal anuli
sira Ki Carikmudha

Apan Surat Mustakim dèn-aji
wusnya tamat amaca Takabal
gya Ke Arundarsa rêke
tamat samwacanipun
nulya Ke Sèh Malangkarsèki
apan Surat Jumungah
tamat Takabal wus
nulya Ki Sèh Anggungrimang
apan Surat Munapèk ingkang ingaji
tamat maca Takabal

Nulya sèrèn mring Ki Jayèngrêsmi
Surat Takabun ingkang winaca
gantya Ki Jayèngragane
Surat Talak dinarus
nulya Ki Piturun angaji
Surat Takrim atamat
tumêkèng ing êjus
maca Pasankurusnawa
akulu lakum paos wilu amri
ilalah innalaha

Basirun ngiban barungan santri
lan pra santri kathah langkung ramya
gya Ki Bayi Panurtane
mundhut mukadamipun
wangsul katur marang Ke Bayi
Panurta gyaamaca
miwiti Surat juj
anuju Surat Mubarak
Kae Bayi nulya maca Bismilahi
apan ilhar kewala

Anging cêtha kalimahanèki
datan pati rikat nanging mapan
kewala kampil dulune
antara dangunipun
tamat maca Takabal nuli
sinauran ing kathah
nulya Ki Pangulu
Basarodin maca Surat
Surat Êsun ilhar wawacanirèki
rindhik rikuh kangèlan

Tan pati cêtha kalimahnèki
tinuntun sahipun ing kalimah
marang ing kiwa têngêne
Ki Wuragil gumuyu
lan rowange linggih ngling ririh
ta lah kang Ngulu Basar
darus
sêmada kapanca-baya
krêp kasandhung ing klimah tan na lêstari
kaya morod-moroda

Nora pati janji yèn angaji
pan namung dongani kang ambêngan
ingkung kang dèn-jangjèkake
jawane kang Pangulu
saking krêpe andodongani
ambêngan dalu siyang
mring Kur'an tan wanuh
nèk ngaji kae jêg rikat
krêp ambiyak kêbètane ngong tan uning
yèn dèn-grêmêng kewala

Samya gumuyu ingkang miyarsi
Ki Pangulu dènnya maca Surat
langkung sangêt talèndhone
tan talatèn kang nuntun
sinêlak Ki Pangulu isin
tamat maca Takabal
nulya kang sumambung
kang andarus Ki Suwarja
Surat Kakah arikat dènnira ngaji
pan ilhar kir'atira

Gya Wiradhustha Surat Mangarid
antara tamat maca Takabal
anulya Ki Panukmane
kang winaca Surat Nuh
tamatgya Ki Panamar ngaji
Surat Tin kang winaca
tamat Takabul wus
anulya Ki Kulawirya
kang gumantya amaca Surat Mujamil
tamat nulya Sèh Modang

Kang winaca pan Surat Munamir
tamat nulya Ki Sèh Pariminta
apan Surat Kiyamah-e
tamat ingkang sumambung

Ki Sêmbagi Suratnya
Mursalat-ing gupuh
maca pamadat kupunya
wa akulu lakup paop wiluamri
ilalah innalaha

Basirun bil ngiban barung santri
kathah langkung gumuruh swaranya
Ke Bayi pangandikane
padha aso kuruhun
kari sajus ngaringkên dhingin
lah Luci dèn-arikat
pupuluranipun
wedang lawan nyanyamikan
wêtokêna lan kêmbang borèh dèn-aglis
gupuh ingkang liningan

Nuding para kasinoman santri
kinèn mêdalakên pupuluran
rampadan papanganane
wedang pawohonipun
sêkar konyohira tan kari
samya lumadyèng ngarsa
wrata sadayèku
Ke Bayi aris ngandika
ngancarani marang tamunira sami
miwah mring kulawangsa

Gupuh ingkang ngancaran anuli
pan samya ngalap sasênêngira
wedang myang nyanyamikane
ingkang nginang audud
boborèhan sami susumping
antara dangunira
dènnya kukurpulur
santri kèh pating kucapah
nutug dènnya sasambèn sami nyanyamik
tuwuk sadayanira

Kae Bayi Panurta ngling aris
paran wus nak-putu sadayannya
dènnya padha anggêgape
yèn wus padha anutug
lah Bismilah padha awiwit
sapa bênêre maca
pra kadang umatur
inggih pun paman Jumêna
Kae Bayi Panurta Têkabal nuli
sinauran ing kathah

Wit juj Surat Ngama Suratnèki
gantya Ki Jêmpina ingkang tampa
apan Wanaji Surate
tamat ingkang sumambung
Ki Lawatan ingkang angaji
apan Surat Ngabangsa
tamat takabal wus
Ki Malangbong kang gumantya
Surat Ida-samsu kuwirat anênggih
tamat gya kang gumantya

Para kapenakan Bagus Kanjir
Surat Ida patakun patapak
tamat gya Gus Ngajujire
apan Surat Waèlul
mutapipin tamat anuli
Gus Monot Surat Ida
Samangun sakat wus
tamat nulya kang atampa
Bagus Bahri Surat Wassama ki natin
buruji nulya tamat

Gus Sarakal Surat Sasamai
Patariki Gus Dawud atampa
apan Sabikin Surate
Ki Luwaran sumambung
Surat Alhataka anuli
Ki Jalapura tampa
Surat Alpajli ku
nulya Ki Kartisadana
Surat Lakuk Ki Balongsong Suratnèki
Wasamsi walukaha

Ki Singabarong Surat Walèlli
Kyai Canthu pan Surat Waluka
barung tinakbiran ngakèh
anulya Kyai Sampur
Surat Alam nasrah ingaji
gantya Ki Jagapatya
surat Watini wus
Ki Genjong pan Sura Ikrak
gantya magêrsari Pak Rajiyah ngaji
Surat Inna Anjalna

Pak Juminah Surat Lam yakunil
Pak Basiyah Idajul Suratnya
Pak Radiyan pan Surate
Walngadiyadi nêngguh
Pak Burerah gantya angaji
Pan Surat Alkapiyah
nulya kang sumambung
Lurah santri Gus Munada
Surat Alhakumut Gus Yasim Wal ngasri
anulya Bagus Ilyas

Surat Wolul nulya Gus Jamjani
Surat Lam-tara nulya Swaka
Surat li-ila arèrèn
Kyai Muhkamat Yunus
Surat Araital anali
Ki Amat Mangawiyah
dènnira andarus
pan Surat Ina aktèna
Ki Matngali Surat Kulya-ayu singgih
nulyua Ki Amatdiman

Apan Surat Idaja-a nuli
Ki Monthèl wêkasan SuratTabat
tinêbiran sru barung kèh
anulya Surat Kulhu
barungan sakathahing santri
winaca kapling tiga
Surat Kulhu-nipun
nulya Surat Palakinas
lan Patekah wus tamat laju waratib


Asmangil Kusni dipun-singiri
Sèh Mangunarsa Sèh Anggungrimang
amênyêt driya sajake
wong nonton èstri jalu
yêg-uyêgan têpung pandhapi
samya ngayun-hyun mulat
mring kang lagya rawuh
Jayèngrêsmi Jayèngraga
miwah marang pra pandhita kang pra tami
tumêkèng Wanamarta

Mangkya samya uning warnanèki
takon-tinakon lan rowangira
aranne siji-sijine
ana kang wus kèh tutur
angarani durung patitis
namane kang pandhita
misih salang sêngguh
sawiji kang wus tetela
mung Sèh Mangunarsa kang dèn-uningani
kabèh sapanontonan

Langkung pangalêmbananirèki
marang sira Ki Sèh Mangunarsa
rimbage paprèjèngane
satu pasêmonipun
lawan sang Sèh Adi Mongragi
wênèh ngaranni uga
yêkti lamun iku
lakine Ni Tambangraras
Sèh Mongraga dènnya lêlana wus prapti
sagarwa kadangira

Kang wus cêtha anjawil nuturi
wruhanamu iku mono uga
apan iya sapungkure
Sèh Mongraga kang nglangut
wasta Ki Sèh Mangunarsèki
kang tinuturan dhamang
sarwi manthuk-manthuk
sakèhe ingkang tumingal
jalu èstri pra santri gawok ningali
mring Ki Sèh Mangunarsa

Kadang kulawargane Ki Bayi
miwah para sadaya pandhita
samya jrih asih driyane
mring Sèh Mangunarsèku
rumangsayèn kasoran budi
tan ana lumawanna
sakêdaling wuwus
majêmukaning akathah
pan katongton kasingitanira ngindhaki

Ciptanya Ki Bayi Panurtèki
miwah pra kyai ing Wanamarta
mulat Sèh Mangunarsane
mangsup samya guguru
geyonganing kawruh sajati
tan pae mring Mongraga
nadyan-tuk liliru
lir datan kèlingan trêsna
suka sukur maring Sèh Mangunarsèki
tan wus kang ngalêmbana

Dènnya ratib Asmaul Kusna-ni
dungkap dhikirian lan agonan
ngayun-yun pampêg swarane
asru langkung gumuruh
ramya rahab dèn-sisingiri
anganjat wiwiridan
tarki tinangajul
kang kalawan nafi isbat
wus antara dikir antuk kawan tasbih
bakda ing pajungkungan

Atawapul kusuk ing Hyang Widdhi
tratib rikat winaca ing kathah
sami kewala rahabe
tamat dènnya asawub
laju maca salawat Nabi
atasing kulawarga
kêrasa sadarum
wusnya nulya maca donga
Ki Sèh Mangunarsa andongani Kamil
Aplal kataman Kur'an

Jayèngraga ingkang anasibi
imbal kalawan Sèh Anggungrimang
swara ro tambuh pinilèh
swara samya rumipun
kadya barung dèn-panêrusi
aminnira arambah
ambabata-rubuh
sakèhe wong Wanamarta
myarsa swaranira Kae Jayèngragi
lir agring antuk tamba

Nirnakakên rasaning kang sakit
saking dènnira asuka bungah
tan na winalang-atine
tamat pandonganipun
atakabul salawat Nabi
anulya sasalaman
angadêgi gupuh
makmum maring santri kathah
dêr-idêran dènnya tur salamirèki
mring Ki Sèh Mangunarsa

Wus warata sadayaning santri
wangsul tata palungguhanira
Kae Bayi Panurtane
pangandikanira rum
marang santrinira Ki Luci
lah wus Luci wêtokna
kandhurinirèku
ingkang liningan agêpah
santri Luci Nuripin lan Jalallodin
ngatak pawong rencangnya

Nyaosakên kêndhuri ring ngarsi
ambêng gêng munggèng panjang-giri bang
miwah sarêrampadane
kang ambêng panjang agung
marang para jêng kyai-kyai
kang ambêng lalayahan
rolas ambêng munjung
liya kang ancak supitan
miwah ambêng kang saking pamagêrsari
nèng dhulang tampi tampah

Ambêng papanganan anèng ngarsi
kinèn amrutah dinum barêkat
wus warata sadayane
ambêng lumadyèng ngayun
wus tinata pamintanèki
ambanjêng nèng pandhapa
ambêng kalih puluh
myang ambêng makmum sidhêkah
Kae Bayi Panurta ngandika aris
mring Ki Pangulu Basar

Lah wis donganana Basarodin
kajat majêmuk kataman Kur'an
akurmat Nabi mumule
mring pra oliya kang wus
sinung rahmat swarga donyèki
kalawan kirim donga
èstri lawan jalu
lan luwure wong sadesa
Wanamarta luware punagi-mami
salamête kang prapta

Sigra Ki Pangulu Basarodin
andongani amin ingakathah
ambata-rubuh amine
antaranira dangu
wus tamat dènnira dongani
Ki Bayi angandika
hèh Luci sirèku
pètakên ambênganira
kang warata kabèh nak-putu ywa kari
jalwèstri kang niningal

Kang liningan tur sandika aglis
nulya dinuman sadayanira
jalwèstri tuwa nom rare
kêpung ambênganipun
sêkul papangananirèki
cukup tan ana kurang
papanthan gyannipun
Luci matur wus samêkta
Kae Bayi Panurta ngandika aris
marang pra tamunira

Sumangga jêbèng sami wawanting
tuwin yayi samadayanira
samya kêmbulan kêndhurèn
kang ingacaran gupuh
awawanting lêkas abukti
pakantuk dènnya nadhah
antaranya dangu
luwaran tuturuh asta
kandhurine samya cinarikan sami
dinum barêkatira

Sa-ambênge ngloroni nêloni
kang mapati akathah bêrkatnya
sêkul lan papanganane
mèh tan kêlar pinanggul
kacu amba kongsi jêmiwit
santri cilik adrêdah
rêrêbutan pandum
kapyukan sarundèng sêga
ting jalêrit sasabêtan sapit abing
gumêrah lês-ilêsan

Ana ngiloni anake nangis
mrambat salin babah padha tuwa
têndhang-tinêndhang arame
udrêg jagur-jinagur
tan karawun ingkang pinêndir
krêngan awut-awutan
bithèn ting gêrabug
kang nèng natar kagègèran
ting jarêlih kèh wutah barêkatnèki
kang rinêbut ing rowang

Samya mudhun santri nèng pandhapi
andêlêng kang padha kakêrêngan
Ki Kulawirya ge-age
sarya ngling sru hus hus hus
ho yah ho yah thèthèkan santri
Cêmplon Singgang Sayadan
setan sapa iku
sing padha kêrah agidrah
mêngko ana uwong cocote dak-lêmbing
nèng kene kakêrêngan

Kênèng sibat angêgèt-êgèti
apa nora wêruh cêplose mana
lagya Jêng Kyai kêtamon
padha wong edan taun
nora angon tinon si Jopris
kang ingaruhan bubar
samya glis lumayu
ana kang matur punika
tan kantênan wiwitipun rare alit
nuntên dados wong tuwa

Samya sampun lumajêng mring jawi
Ki Bayi ngling alah uwis Wirya
ywa sasrêngên maningane
wong padha rêbut puluk
kaya aku biyèn dhèk cilik
arame rarêbutan
mangan kêmbul rusuh
wus adate santri bocah
kang pra tamu sami mèsêm aningali
mring Ki Bayi Panurta

Lingsir dalu wayahe kang wêngi
Kae bayi alon dènnirojar
anak putu sakabèhe
sêdhêng bubaran mundur
sesuk arêp anambut kardi
gupuh ingkang liningan
pra santri sadarum
myang magêrsari sudagar
gumarêdêg samya mundur bubar mulih
kantun kang para kadang

Miwah para tuwa samya linggih
Kae Bayi Panurta ris nabda
maring kang para kadange
padha majuwa lungguh
paparêkan bae abêcik
nulya samya mangarsa
kupêng têpung dhêngkul
Ki Suwarja Wiradhustha
Ki Panukma Panamar Kulawiryèki
Kae Pangulu Basar

Kang pra tuwa Jumêna Sêmbagi
Ki Jêmpina Malangbong Lawatan
myang para kaponakane
lungguh nèng wurinipun
uwakira Kiyai Bayi
Ki Sêndhi Kulawirya
mèsêm dènnya muwus
wakane Ki Ngulu Basar
barêkate rong ikêt mêlêp bak isi
cupêt sinambung tampar

Bok santrine kèn ngulihkên dhingin
angandhukur sinandhing kewala
Ka Basar ngling hêng kajênge
Ki Wirya sru gumuyu
binarungan rewange linggih
Ki Bayi atatanya
apa kang koguyu
Ki Kulawirya turira
pan punika kang Pangulu Basarodin
tan pisah lan bêrkatnya

Angandhukur buntêlan nèng wuri
kawula kèn ngantukkên rencangnya
sauripun hêng kajênge
bangêt têmên kang Ngulu
dènnya datan ngandêl mring santri
Ki Pangulu anjola
ngalih dènnya lungguh
sarwi barkate ginawa
lêt patang wong gèn dalêm kula alinggih
sarwi agarundêlan

Yèn sandhingan lawan Ki Wuragil
jêlèh bosên wong sok pinoyokan
tan ana luwasing gêtèh
pancèn rada kêbanjur
anggêgarap mêndêng wong siji
bok ya towang sapisan
sabên-sabên têmu
angajêg bae gêgarap
gur-anggure maring wong ajowal-jawil
tan kêna sinandhingan

Samya suka gumuyu kang myarsi
Ki Wuragil Kulawirya latah
e e kang Ngulu ngalih gon
dèn-plalah usung-usung
ngungsèkakên bêrkate cicir
ambakna tan andêlan
dèn-êtohi lampus
iku sing diandêl sapa
têka bangêt têmên wong ing jirmujijir
cêthil nanging cêtholan

Saya dadya paguywan Ki Rodin
Kae Bayi Panurta ngandika
wong wus watak mono priye
ya iku lungguhipun
wong narima rêjêkèng Widdhi
sukur rahmaning Sukma
panganing tumuwuh
iku kang bênêr maningan
pintêr ngati-yati sarating aurip
watir katilap pangan

Yèku ran ngandêl dina kang kèri
sesuk manèh ana kang pinangan
ngawruhi mutawatire
pamrih samono iku
pèndah nêngguhakên tyasnèki
kang supaya rosa-a
pangibadahipun
asarat kalawan pangan
pan utama wong gêmi marang rijêki
sêmpulur sandhang pangan

Ki Pangulu mèsêm namur liring
sêgu-sêgu sêmu tyase bungah
dèn-bênêrakên watêke
ngliringe anglêlêngguk
asasmita marang Ki Wragil
Ki Kulawirya mulat
anjêngèk gumuyu
i i bilah wakne Basar
dene muncu-muncu kaya ngêmut klênthing
èsême bêranahan

Pirang-pirang pènang ting kêcumik
gênti dhuwur pipine kang Basar
kongsi apego wangune
sadaya gêr mumuyu
myat kang poyok dene patitis
cèplês kang pinoyokan
pantês ambubusur
yata wau pra waela
Ni Malasih Wilapa lawan Palangi
Turida Rarasatya

Mijil saking wisma mring pandhapi
sarwi ngirit kang nampa dhudhulang
rampadan dhadhaharane
laju tinatèng ngayun
Ni Sumbaling wadon Cênthini
samya ngandhèr rampadan
wusnya samya mundur
Ki Bayi alon ngandika
lah sumangga punika pangusap amis
won kèndêl mamangsêgan

Ingkang cinaran sadayanèki
samya angalap sasênêngira
wowohan sasêgêrane
Ki Bayi ris amuwus
Kae jêbèng Mangunarsèki
pun bapa atatanya
rèhne sampun sêpuh
kêdahangupaya sabda
kang sanyata kawruh dènnya praptèng akir
sampurnaning agêsang

Kadi kang sampun kasêbat Kadis
têtêrusanipun kang mutêlak
mênggah tanggap kita rêke
pangandêl kang saèstu
kang kaucap ing kitab singgih
kang ingupamakêna
jalma ingkang luhung
kang dhingin ngandêl ing Allah
lan angandêl ing malaekating Widdhi
angandêl ing Utusan

Ngandêl ing kitab lan dina akhir
untung bêcik lawan untung ala
saking Allah iku rêke
singgih ingkang punika
pan pun bapa dèrèng andêling
mênggah pangandêl kita
kadipundinipun
trap ngandêl mungguhing Allah
sadayanya ing pangandêl kadipundi
mugi andhanganana

Ki Sèh Mangunarsa turira ris
murading ngèlmi kang wus kaucap
ing kitab Sitin yaktine
mirat raosing ngèlmu
tan tanasup maring sawiji
sarak ingkang ahli kak
pae mangsudipun
kêdah lid kalih prakara
sarengatan kang ahli mangaripati
pan pae panganggêpnya

Yèn ing bangsa sarak agêmnèki
pangandêlipun mungguhing Allah
angandêl dening napine
pasthi kuwasanipun
karya titah lawan pribadi
gaib sakarsanira
tan kenging winêruh
akarya sapta bantala
sapta kasa dumadi saisinèki
datan lawan rêkasa

Sarta warna-warna malèkatim
seasya-adabah istitdêlal
jirim mukim makluk kabèh
sapangkat-pangkatipun
pae-pae paekanèki
tan wontên kang sarupa
solah-bawanipun
ambedakkên sèsining-rat
sarta datan kapindho karsaning Widdhi
dadi lawan sapisan

Nitah pati urip dan ming-kalih
karya elok tamating atitih
lajêng tan ana sampune
kalawan malihipun
ngandêl maring malekat nênggih
latib sinung babagan
ingkang murakabun
sakawan pangibadahnya
Jabarail nurunkên wahyu nulisi
kang panggawe utama

Mikail kang nurunkên rêjêki
tuwuh kalawan siraming toya
Israpil pangaibadahe
niyup sasangkanipun
amadhangkênsurya lan sasi
gêng aliting maruta
Ijrail kang juru
mêcat sakèh panguripan
nurunakên lalara tumêkèng pati
kang tan kêna tinambak

Kaping tri ngandêl Rasuling Widdhi
panjênênge Nabi kang kinarsan
pautusaning Hyang rêke
kang wus sinungan ngèlmu
tinurunkên saking Hyang Widdhi
kalawan amuruka
kwulaning Hyang Agung
kang bangsa mukmin kang ngaral
amardiya ing pakon kalawan sirik
kang mrih agama mulya

Anyêgaha panggawening eblis
atas kalawan winêruhêna
marang agama sukcine
rare tumêkèng pikun
pinandhitakakên ing Nabi
wong tuwa kang dadi Man
musanip dinunung
Nabi wrananing Hyang Sukma
kinarilan sasèrèn bakdaning Nabi
panjênênging narendra

Datan pae lan jênênging Nabi
pangastanira adil kukumah
anrapkên tan kêna mèngèng
miwah pamardinipun
maring dasih ywa tibèng nisthip
dosa durakèng Sukma
naraka tinêmu
rangu ngatokkên dadalan
maring ala bênêr bêcik lawan sisip
jrih sungkêm ing agama

Pangandikaning narendra pasthi
tunggil pangandikaning malekat
nabi wali sasamine
dadya idayat tuhu
sasat pangwikaning Hyang Widdhi
tan inang ing kahanan
ring dasih sawêgung
nabi wali lan malekat
kapat ratu kinarya badaling Widdhi
warananing Hyang Sukma

De angandêl ing dina kang akir
singgih ngagêsang kita punika
wêkasan pati tan wande
muslim ing dalêm kubur
tampi purbanira Hyang Widdhi
siksa lawan ganjaran
ing sakadaripun
mung tênêrsandha kewala
ingèngèyan mangke maksih angêntosi
dungkape dina bangas

Anèng ngriku panêksiring Widdhi
kathah kêdhik ngamaling ngagêsang
miwah lawan kiyanate
pan samya tinaraju
ing pasiksanira pribadi
kang êntèk anèng bangas
miwah ingkang durung
bisa êntèk anèng bangas
têtêp kêkêl anèng sajroning yomani
lan kang pinanci swarga

Wontên têlas nèng bangase kèksi
wontên têlas siksa nèng kuburnya
wontên têlas duk donyane
nir tan na dosipun
tan pae lan kang ngadosèki
siniksa duk nèng donya
têkèng siksa kubur
kongsi têkèng dina bangas
laju têtêp nèng nraka salaminèki
mêntas-mêntas yèn pasa

Untung ala lawan untung bêcik
pan kagunganing sira Pangeran
kang sipat kamurahane
asih ing akiripun
langgêng datan kênowah gingsir
kita kulaning Sukma
tan ngrasa angaku
pan kumambang ing wisesa
mung Alkamdulillahi rabbil ngalamin
wala-wala kuwata

Illa hilabil ngaliyil ngalim
pan makatên lir murading makna
kabastu ing têrtamtune
kang mungayaning ngèlmu
Kadis kadi saraking Nabi
Kae Bayi Panurta
myang sadayanipun
ingkang amiyarsa sabda
cipta sakalangkung tan bisa ngundhaki
titise liding murat

Nadyan sami bisa amuradi
maknani lapal Kadis nèng kitab
pan kaot dhèmês amoncèr
tan amapali wuwus
marang Ki Sèh Mangunarsèki
ramping rampungannira
Ki Bayi angungun
miwah ingkang para kadang
myang pra uwa cipta tan ana bedaning
mring sang Sèh Amongraga

Dadya samya wêwah jrihira sih
marang sira Ki Sèh Mangunarsa
miwah Ki Bayi angêne
kadya maksih kadulu
putra mantu sira Mongragi
cumêplonging wardaya
susurupaninpun
miwah kang para waela
Ni Malarsih sumêdhot raosing galih
myat ring Sèh Mangunarsa

Datan siwah lan Sèh Amongragi
salêkêring pamuluwanira
mung swara manis arume
saratane pamuwus
sakalire datan ngêdohi
Kae Bayi Panurta
ris andikanipun
Kae jêbèngMangunarsa
langkung mindhak dhangane raosing kapti
miyarsa liding murad

Kadi alit satunggile malih
padhangêna jêbèng ta pun bapa
Sèh Mangunarsa ature
ambêg pangandêlipun
ingkang ahli mangaripati
mangandêle ing Allah
dene ananipun
alawan pribadinira
ingkang datan kalingan raina wêngi
tan kalingan ing padhang

Tan kalingan ing papêtêng tuwin
tan kalingan ing bantala kasa
sèsining rat sadayane
tan kalingan sa-amun
siring angin pon tan ngalingi
pan maujud balaka
pan tansah kadulu
ing dalu kalawan siyang
tansèng tingal tan kawêran ingêksi
tan kalingan ing aran

Katon bae tan ambêloloki
saparanne kang tanpa pinaran
katon saparibawane
tur langgêng ananipun
salaminya datan kasilib
saking sakêdhap netra
êkak ananipun
tan ninang kaanannira
anganakkên anane ingkang dumadi
jumênêng dhawakira

Pangandêle para malekati
pan angandêl ing pangucapira
kang tan kalawan lathine
singgih sakawan dunung
myarsa tanpa karnanirèki
ningali tanpa netya
ngambu tan granèku
rêke sami babagan kak
amastara ing dhiri lawan pribadi
amanat rasa sabda

Pamiyarsa kang muntalèk dêling
paningal kak kawasing kasidan
kang mutlak wujud mokale
wus talèk ing pangambu
kang minangka wanana-dhiri
dhadhar kalawan dhawak
pangandêling Rasul
karsa rasaning alapa
surasaning tahên galinggang inapti
ciptamayèng wardaya

Cipta ripta rasa budi singgih
alantaran lan pribadinira
angandêl dina akire
ing agêsang puniku
datan ana patinirèki
lamun ta yèn matiya
tan na uripipun
angandêl ing urip kita
urip ingkang datan ambêg srana bukti
angujlat nadhah brangta

Pati tan kingang ingaran mati
rêke kewala ngalih panggonan
kalawan ing pribadine
untung ala lan ayu
saking dhawakira priyanggi
wus kawas sing kasidan
muhung ing Hyang Agung
mardika sasamèng titah
datan cawuh ing sawênyahipun jalmi
wus wisuswaning Sukma

Wa-punika sumangga ing kapti
rèhne atanggap dungkaping rasa
pinardyèng tyas kajatène
Ke Bayi Panurtèku
duk miyarsa wêdharing pangling
sarya nor wuwusira
sumangga ing kalbu
rêke andhèrèk kewala
rèhning sampun purna surasaning ngèlmi
kadadyaning kasidan

Ewa samantên ing ngriku sami
yayi Adimuncar Arsèngdriya
lawan para sadayane
singgih manawinipun
taksih wontên raosing galih
sumangga winardiya
surasaning wuwus
sadaya samya norraga
turira tan wontên sumêlanging kapti
rèh wus sampurna sabda

Kang pra kadang myang pra tuwa sami
langkung dènnira narimèng driya
sarta pangalêmbanane
mring Sèh Mangunarsèku
kang wus putus ing kawruh jati
kang sampurnaning rasa
sabda kang linuhung
cipta anggugu sanyata
tan pae lan mring sang Sèh Adi Mongragi
samya sudud ing driya

Kae Bayi Panurta ngling aris
marang sira Ki Sèh Mangunarsa
Ke jêbèng saupamine
pun bapa yun papangguh
lan rakanta Sèh Amongragi
saking dahat pun bapa
wulangun kalangkung
punapi singgih sagêda
Ki Sèh Mangunarsa aturira aris
mring Ke Bayi Panurta

Mênggah karsa paduka Jêng Kyai
kadi dèrèng kenging kinantêna
sabab wus babagan sae
sampun mangsa sah-alus
datan cawuh sasamèng janmi
ginanaling dadakan
tan bastu ing kayun
wontên ing priyangganira
kêdah mawa adudupa ing ngasêpi
anèng ing pasimparan

Pan kinayun kalawan prihatin
sarat benjing ing malêm Jumuwah
angayun-hyun manawine
wontên karsanya rawuh
Kae Bayi turira aris
singgih jêbèng sumangga
kewala tumutur
paran kang dadya rèhanta
Kae Adimuncar lan Ke Arsèngbudi
miwah Ke Cariksutra

Carikmudha Arundarsa tuwin
Sèh Malangkarsa samya ris nabda
marang Sèh Mangunarsane
yèn pinarênging kalbu
singgih kula puniki sami
dahat ayun papanggya
marang kang maha-lus
nujêmba Sèh Amongraga
mugi Kae jêbèng sung jalar udani
sakêjat ing paningal

Sèh Mangunarsa nauri aris
mugi-mugi samya sinêmbadan
kayuwanan pangahyane
sawusira samya yun
Kae Bayi Panurta angling
sêdhêng sami luwaran
wus lingsiring dalu
kewala enjing wangsula
majêmukan sarèhne nêmbe papanggih
yayi kalawan reyang

Kang liningan tan lêngganèng kapti
samya tur salam sadayanira
lèngsèr mijil mring dununge
Ki Bayi Panurtèku
maring patajuganirèki
para waela marang
dalême anêngguh
wismane Ni Tambangraras
tan cinatur ing dalu kang samya guling
enjing bakdaning salat

Wusing Subuh nulya Kae Bayi
pan pinarak anèng ing pandhapa
samêkta gagêlarane
mijiling surya mèru
Kae Bayi nuding mring santri
kinèn angaturana
sadaya pra tamu
agupuh ingkang liningan
santri Luci Nuripin lan Jalalodin
Monthèl samya lumampah

Tan na dangu ingaturan prapti
sira Ki Sèh jaka Mangunarsa
ngancaran lênggah nulya ge
samya sung salamipun
lênggah nulya wau kang prapti
Jayèngrêsmi kalawan
Sèh Malangkarsèku
tur salam nulya kang prapta
Ki Sèh Anggungrimang lawan Jayèngragi
tur bêkti tata lênggah

Tan na dangu ingkang samya prapti
Kae Adimuncar Arsèngdriya
Rundarsa Cariksutrane
Carikmudha tan kantun
Ki Sèh Modang Parimintèki
Ki Piturun kalawan
Palakarti pungkur
miwah ingkang para kadang
Ki Suwarja Wiradhustha lan Panukmi
Panamar Kulawirya

Miwah Ki Pangulu Basaroddin
pra tamu samya tur salamira
tur sêmbah para kadange
têpung tata alungguh
nulya para tuwa kang prapti
Ki Sêmbagi Jumêna
Jêmpina tan kantun
Malangbong lawan Lawatan
Jagacatur Jagipura Janggapati
lawan Kartisapala

Ki Bêlongsong Ki Gonjong Ki Tamil
Ki Luwaran miwah Ki Abungan
myang kang pra kaponakane
tur bêkti samya lungguh
atap andhèr anèng pandhapi
miwah kang pra waela
marêk anèng ngayun
Nikèn Malarsih Wilapa
Ni Palangi Turida lan Rarasati
Malarsih nuding rowang

Nyai-nDaya Sumbaling Cênthini
kinèn nyaoskên nyamikanira
ingkang ingatag nulya ge
miwah pra santrinipun
jalu èstri samya ngladèni
dhadharan jing-enjingan
rarampadan agung
Sumbaling Cênthini-nDaya
kang anata lancaran anèng ing ngarsi
wedang pawohanira

Nyanyamikanira amêpêki
carabikang lan juwadah jênang
dodol kupat balendrange
kêtan kalawan madu
gêmblong lèmpèng ulèn gulali
ledre lan puthu mayang
jêmunak wug-awug
bakaran dhèndhèng gêpukan
gêgorèngan prit-pêking kathik gulathik
rèngan gangsir ampalan

Wusnya tata mundur kang ngladèni
nulya rubiyahira pra-kadang
prapta tur dhadhaharane
laju tinatèng ngayun
kabantonan ambêng kêndhuri
kang dèrèng tur punjungan
sa-ambênganipun

ingkang sampun nadar maring putra kalih
nadar mring Mangunarsa

Miwah randha ingkang sugih-sugih
samya tur kêndhuri punjungan
anggili sarêng praptane
anèng pandhapanipun
kinumpulkên para kêndhuri
Kae Bayi Panurta
lon andikanipun
sumangga kang pasèmèkan
sumapala gyanningsun ngukus pribadi
bomkayu jêngandika

Kang ingancaran umatur inggih
samya angalap sasênêngira
wedang myang nyanyamikane
jalwèstri samya mulung
pupuluran sasukanèki
Kae Bayi Panurta
angling mring Pangulu
lah Basar wus donganana
salamête nak-putu kajat kêndhuri
Pangulu tur sandika

Sarwi angalih gyannira linggih
amangulon mêdhaki ambêngan
Ki Kulawirya guyune
angguguk sarwi muwus
i i bilah kang Basarodin
mak blênyêng lèhe lunga
tan kongsi tinuduh
akêbat cukat tangginas
bagas kuwarasan yèn ana kêndhuri
asrigak tandangira

Sakèhing lara sami abali
sakèh lêsu-lupa sami lunga
nangguh ambêngan dulune
sakèh boja tan luput
ingkang êmpuk milihirèke
suwe-suwe mêraman
kan sing atos katut
kang Basar lamun dèn-undang
yèn tan nganggo ambêng glis jare panastis
rumab adhêrodhogan

Gêr gumuyu sakèh kang miyarsi
Ki Basarodin agarundêlan
andêlêna yèn angomèh
ngladèni wong kêbanjur
kêmba uwang yèn tan moyoki
angur mênêng kewala
adawa nyang umur
anulya amaca donga
sangsaya sru sadaya tan kobêr amin
tamat pandonganira

Kae Bayi Panurta ngling aris
Luci yèn ana ambêng prayoga
têka têlung ambêng bae
santri Luci agupuh
milih ambêng kang panjang giri
apan wontên sakawan
sinaoskên ngayun
kang kari pinandum kathah
wong sawidak ambênge angloloroni
maksih lanjar ambêngan

Sinungakên ing santri pamburi
Ki Pangulu angambil kewala
barkat têlung ambêng dhewe
nadhah milya ing ngayun
barkat kinèn dinoking wuri
awor lan Ki Lawatan
dènnira alungguh
Ki Bayi mèsêm ngandika
bok ing kono tunggal dhi-adhimu linggih
awora padha tuwa

Ki Pangulu umatur o inggih
ngriki kewala sampun sakeca
tan wontên kang ngorèg-orèg
kaop sami balilu
asandhingan tiyang anglungit
jrih mring kang angrêncaka
tan wande dèn-wangun
Ki Kulawirya alatah
ih du-bithi mêtu gagambènirèki
kathik nanggo mrênjaya

Dene kaya wong pujangga wasis
ulah prana nabda kawirêja
tur ta tan wruh pa  pincange
muwuskên luhung-luhung
ngêgèt-gèti kumêrki dhidhis
yèn kang Pangulu Basar
guna-gunanipun
amandêng wong dundum bêrkat
papanganan kacèk kalècane siji
umrês dadi prakara

Ngaku balilu Ki Basarodin
nèng gon-kulon lèh bêrkat wutuhan
ngetan mèlu mangan kene
singgane nganggo dinum
barêkate pan olèh maning
dhèk makotên kang Basar
dobol gih kang Ngulu
gêr ginuyu ing ngakathah
Ki Pangulu mèsêm anggarundêl ririh
ambakna wong nanêrka

Kêbangêtên dadi wong Ki Sênji
têmên kabacut olèh sêmbrana
mêmoyok anjêlirake
têkan kang tan kawêtu
tan kawasa simpên dudugi
giniyarakên kathah
pèk makotênipun
pan wus limrahing ngakathah
dadi kula makotên karêpanèki
drêma dèn go paguywan

Mèsêm sadaya ingkang miyarsi
têka kumêcêg pamoyokira
Ki Bayi lon andikane
ya wus bênêr sirèku
priye manèh wong angingoni
anak rabi maningan
Ki Basar umatur
o inggih mila punika
kadar pintên tiyang amlang angulati
rijêkining Pangeran

Kae Bayi Panurta ngling malih
lah suwawi sami wiwijikan
kêmbul sasèmèkan rêke
ingkang liningan gupuh
jalu èstri sami wawanting
kêpung ambêng priyangga
pra waela kakung
dan lêkas sami anadhah
apakantuk dènnira sami abukti
kalawan santri kathah

Ting kucapah pra santri gêng alit
wus antara dangunira nadhah
luwaran turuh astane
ambêngannya pinandum
wus antara sadayanèki
Ki Pangulu ambêrkat
sa-ambêng dhewe gung
Kulawirya gumuyo-jar
lah ta apa bêrkate kang Basarodin
gênêp bojone papat

Patang ambêng lan sakacu mlipis
dudu kacupan ikêt balaka
kongsi jêmiwit buntêle
Ki Pangulu amuwus
dhasar tukang ngaruh-aruhi
nora dadèkna bêlang
ngur mênênga uwus
ngladèni wong kêmba uwang
karêpane angguguyu wong malênthi
bungahe wong saomah

Kae Bayi Panurta ngling aris
iya bênêr si Rodin maningan
wong padha mikir pakolèh
lan wus mèluwa Ngulu
suwe-suwe mênèk garipis
yèn gêrang kaya wungkal
uwakmu kang lêmu
wis ta muliya dèn-kêbat
lan gawa-a manèh panganan nêm piring
Ki Pangulu agêpah

Ngling lah inggih anuwun Jêng-kyai
nulya ngambil nêm piring sinuntak
ginembol nèng kulambine
Kulawirya gumuyu
lo lo dadak amimilihi
bok aja sing nak-enak
bae kang dèn-jupuk
pêlêm dodol jruk pacitan
manggis duryan surabi bang lawan wajik
juwadah puthu-mayang

Ki Basarodin mèsêm nauri
dandanan wong wontên yèn pakangsal
sapintên niki sapele
taksih kathah kang kantun
rêjêkine Jêng-Kyai Bayi
sarwi ngadêg kabotan
gawa bêrkatipun
ambêntoyong sagembolan
kang binuntêl ing srêbèt ginawa santri
lawan patang ambêngan

Ginaguyu mring sakèh kang uning
myang santri sadaya abubaran
sami anggawa bêrkate
kantun kang para tamu
miwah kadangira para ri
angingkup palungguhan
têpung adu dhêngkul
Ki Wuragil Kulawirya
anêmbrama nor patanyaniraaris
mring Kae Cariksutra

Aminto-jar ngong kakang Kiyai
amyarsakkên ling paduka kakang
duk wingi paduka rêke
saking jujuling kalbu
dèrèng pati dungkap tyas-mami
sadalu gèn-kawula
angraoskên wuwus
kakang Kae Cariksutra
angondhèkkên srat Wiwaha pun-purwani
Parta Amintaraga

Madyèng mamati jroning ngaurip
kadhatêngan cobaning Bathara
wranggana sapta sikine
tyasnya têguh tan keguh
datan lèmèr mring widadari
juwêt samya-jajawat
jawata tan uwus
anggodha sang Dananjaya
Sang Hyang Gurupati Hyang Maha Pramèsthi
rupa Kilatarupa

Nukmèng kasantikanira pinrih
mêtyag ganal akral kara-kara
kêrangkus mijil batine
Jagadnata linuhung
ingubayan Parta naguhi
ngênirkên gar sukêrtan
-nira jawata gung
kalêngsananirèng aprang
soring ripu dur mati pinasopati
rêksasa tanpa sesa

Wusing ganjur ginanjar apsari
sakêthi dyah wrangganèng Kaendran
nèng Tejamaya kayange
pura mangka swarga gung
sinung têngran Prabu Kalithi
syu Kumbang-alinglingan
antuping ngapupuh
tulus muktyèng Ngendraloka
Janaloka Sang Karithèng Suranadi
tumunlyan laku lara

Ingkang punika kakang Kiyai
kadipundi dhadhaupanira
trap tingkahipun samangke
ingkang sèstu kadyèku
jarwakêna ingkang patitis
sidadari lirira
kajateyanipun
myang dewa kajateyannya
lawan Dananjaya nèng Tejamayadi
tan anèng Marcapada

Anèng pundi sajatinirèki
sakalangkung kawula tan dungkap
ondene ngèlmu lèjême
Cariksutra gumuyu
de pêrmana têmên dhi Ragil
atanya kajatènan
andhèyaning ngèlmu
kula ragi kakirangan
paribasan dhadhalang tan wruh ing ringgit
dadya dongèng kewala

Kae Bayi Panurta ngling aris
kasinggihan Kae Cariksutra
lêrês rinta patannyane
singgih patannyanipun
angindhaki kikmating ati
amanggihakên dhangan
susurupanipun
mèsêm Kae Cariksutra
pan sumangga ing ngakathah amastani
kawula nut kewala

Kae Adimuncar angling aris
Arsèngbudi Kae Malangkarsa
samya ris pangandikane
mangga sami winuwus
patannyannya yayi Wuragil
supadi musawarat
surasaning wuwus
Ki Cariksutra ris nabda
yayi Kae Wuragil Kulawiryèki
bisa gawe kangèlan

Kawruh misih sruwang-sruwanging ngling
dèrèng kenging winatês jatinya
amung omong-èmèng bae
mangkya rampunganipun
nèng Kae Sèh Mangunarsèki
ngong grabahi kewala
wawadhaganipun
dèrèng darbe kakêncêngan
mugi mangke kang sami nêdya maoni
marma ing kasisipan

Kang miyarsa mèsêm nauri ris
inggih yayi Kae Cariksutra
aywa sandiyèng driyane
ing sapikantukipun
inggih sami rinêbating ngling
kadi datan salaya
papagutanipun
Ki Cariksutra ris mojar
yayi Sêndhi mungguh palimpinganèki
sang dwija Mintaraga

Lirnya dènnya amamati-raga
pandak amidak ing dukacipta
alanggat pasêmadine
kawidikaning wahyu
ayuwa na saking dur-wèsthi
waskithaning Bathara
thikaning driyèstu
inastuti tataning tyas
wus kawawas ing wêkasan wus matêsi
têgêsing kasantosan

Nir sariranira liru dhiri
dhiri Sukma jiwangganta raga
ngalela tanpa awêne
pendah sela tumugu
têgêl lalis kalis salirning
jati jalma jatmaka
linang Sukma tuhu
sarira mari karênga
sang dwija nung manêkung nis ing pangikis
anukma ring Sukmana

Para rum-raya ningali ringgit
lawan Ki Jatar manjur-mangunjar
yèn pisah lan pulunane
yayi ingkang puniku
widada ri lamun ingringgit
datan tumamèng karsa
maring sang amêngku
ing don muga kasamana
inggih sawêg kulinèng pangèksi nunggil
ingkang dadya panggotan

Sangkan paran kang karasa dening
cacangkoke saking panggaotan
kêsêl linu lupa cape
yèku dadya pamurung
kang pangrusaking tapa yayi
Ki Kulawirya mojar
sarwi wor gumuyu
yèn kadi makatên kakang
kadulu salêmut mangka widadari
kang pra endah namanya

Samya suka gumuyu pra sami
Ki Kulawirya malih tatanya
mungguhing karêp bontose
Ki Cariksutra muwus
kang jumênêng iman sajati
pan datan mong saêrah
lêmbut jatènipun
sipat langgêng kawujudan
mijil saking pangayunaning kapti
pawitèng brantaning tyas

Pan sakawan bangsaning dumadi
undhuking tawang tumamèng nir tyas
pêncar sakawan paranne
kawiluting ngawuyung
tan lyan margèng saking pangèsthi
anrusing iman raga
luhunging pandulu
maot yèn wus kajumbuhan
sinung rahmat kang badhe sujanma luwih
gadhangan bangsa klimah

Têguh cêngêngira tan mèngêti
nging sakalir kang was wus kawawas
dadya tama salawase
sakèh mosiking laku
kayangane Teja-maladi
jumênêng Hyang Surasa
jalma kang wus luhur
kèksatmata niring tingal
langlang datan campuh sasamining janmi
dunung kradyaning swargan

Ajujuluk sang Prabu Karithi
Kombang ngali-yali têgêsira
karsa kang binagusake
niringrat kang rahayu
datan ninang karsaning Widdhi
sakyèh barang pratingkah
wiji wisesaku
tunggal tan salayèng karsa
ganal alit linukita sangsayaning
mung Hyang Latawal Ujwa

Winong ing sakayunirèng osik
dèn-mangrêp sang syuh Kumbang-ngalingan
klilan ngrurah rum-arume
sasmitaning aluhung
ngingsêp madu mungêling sari
sari ruru ring kisma
kantun ganda marbuk
puspita kari anggana
Dananjayawinong gyannya dan-mangungsir
ngingsêp maduning sêkar

Ambêking dyan ring sasana adi
kadi punapa lamun unggula
puspita ring brêmarane
katingkês rèhning kayun
jalma ulah utamèng lungit
tan wrin sakèhning gama
angulapi luhung
kang endah-endah kaèstha
yêkti mokal sinistha bisa abêsmi
kaluhuran wus tama

Sampun bêdhol rêrasan upami
mangsa-borong pan sumanggèng karsa
kita mung rêke andhèrèk
paranên mênggah etung
sami ugi kajatyannèki
sumangga ngewahana
sukur ing pamuwus
kadi ta toya sumrambah
Kae Kulawirya langkung sukèng galih
marang Ke Cariksutra

Basa-thika wau kang ginupit
wau amawi thikaning driya
kêkêling rasa lawase
yèn thikaning driyèstu
wahananing tyas ngati-ati
Bagawan Mintaraga
lèlèjêming sêmu
yèku tulising wardaya
singgih pan wus tètèse prana kang adi
carita jro wardaya

Kulawirya gumuyu sarya ngling
nora jamak Kae Cariksutra
nglêngês wilêt ngês jarwane
alêbda para tangguh
sor dhadhalang amanggung ringgit
tan kewran ing lampahan
gal-lêmbut winêngku
ring prana kasatmata-a
kaecanên myarsa swara kang mamanis
Ki Sêndhi Kulawirya

Dene suka myarsakkên rêrasih
punapi yayi botên angumpak
dene asuka guyune
nadyan sayêktinipun
mung kinarya ondhe upami
sadaya kang miyarsa
pan sarêng gumuyu
Ki Kulawirya alatah
e jawane kasisipan suka mami
saking nrus sukèng driya

Botên ngumpak sayêktose naming
saking kalajêng manah pasaja
panuntune tyas lajêre
pra kadang anèm sêpuh
Ki Suwarja lan Palakarti
Jêmpina lan Panamar
samya nambung wuwus
e anak Ki Cariksutra
yèn arinta pun Sêndhi lahan sayêkti
myang kadang sadayanya

Langkung sami trusthanirèng galih
wawatake ingkang lalajowan
ênggèh kewala balèkèn
anggèr trusên ing wuwus
andêlêna sirèku Sêndhi
watakmu tan wang-wangan
kabudaning dangu
lêng-lênging sagara wiyar
sing pangrasa pangan wus sêpatanèrèki
murad karana Allah

Singgih yayi Ke Cariksutrèki
arinta Ke Sêndhi Kulawirya
katêlah kala alite
sangêt marusulipun
karêmane ningali ringgit
lawan Ki Jayèngraga
pupundhuhanipun
tan pisah lan pulunannya
marmanipun yèn wontên carita ringgit
tan brèbèl amiyarsa

Inggih botên cotho ing agami
malah ragi amêmpan piyambak
mring kitab murat lokate
nging sêngsêm maring Suluk
dèn-gêgaol ing siyang ratri
yèn nuju dhadhayohan
angraoskên Suluk
kalamun arêbat rasa
pundi wontên jagongan kongsi rong bêngi
nglalah tinggal sêmbahyang

Samya gumuyu kang samya sinung-ling
mulat mring Ki Sêndhi Kulawirya
pra-tamu karênan kabèh
ngalêmbana ing kalbu
rahab amicara patitis
samya ngling jroning nala
layak Ki Waruju
andêle kakang Rundaya
wong sêmbada ekal-ekal duwe budi
micara lêlêmbutan

Kae Cariksutra angling aris
singgih kakang Ke Bayi Panurta
rinta Ke Kulawiryane

kadi pantês ngêntasi kardi
watak cêkak-aosan
gathèk gathuk rampung
akase dadya pikulan
lêmêsipun gih pantês dadya tatali
gal lêmbat kacakupan

Ki Kulawirya anjola angling
lah apa ta nuli kawalêsan
dene mangkene rasane
kaya wong kajalungup
mak-sar liyan ati atitir
mèsêm sarwi lon mojar
sang Cariksutrèku
sadaya-daya êboda
rèhne ta kanggonan tutunggangan dhingklik
luhung nuntên wangsula

Samya gumuyu kang amiyarsi
Ki Wuragil Kulawirya latah
kapagut tyas kaprananne
dènnya muwus wor guyu
kakang kae dhasar mêdèni
tan kaop ngarah-arah
manawa kaladuk
Ki Bayi suka miyarsa
dènnya samya rahaban condhonging kapti
apundhuh kêbyantonan

Kae Bayi Panurta ngling aris
bok suwawi won kèndêl ingalap
punika nyanyamikane
kang liningan lon matur
singgih mapan sampun dumugi
salong sami angalap
nyanyamikanipun
Ki Wuragil Kulawirya
mèsêm matur ring raka Kiyai Bayi
rinta Ki Cariksutra

Kaèngêtan kula duk ing nguni
kala lêlana mring Galèkwulan
ing Lêmbuasta prajane
kang sring kawula matur
rinta Kidang Wiracapèki
lawan Ki Cariksutra
tan na kaotipun
lan Ke Kidang Wiracapa
tungtumane ukara dènnya muradi
dhangan cêtha arata

Datan wontên kojah kang kalêmpit
tuwin kaol kang magol pinapal
aramping karampungane
wasis wuwusira lus
tutug guyu ambêbanyoli
aparap paringgitan
sasènggolanipun
alêbda panabdanira
mantri dhasar ngulama apramakawi
sarwa sarwi sêmbada

Kadumugèn tan ana nimbangi
lir Ki Rangga Kidang Wiracapa
tanah ing Galèkwulane
Ke Cariksutra muwus
Wiracapa sintên dhi Sêndhi
Ki Bayi gumuyojar
punapi tan emut
Kidang Wiracapa dika
duk samya lit sami ngaji maring Bangil
tunggil saekapraya

Dene andika kang mamarabi
Gus Daka Ke Kidang Wiracapa
wit dening akas dhangane
dadya katêlahipun
karan Kidang Wiracapèki
ing mangke dados dêmang
ngiras amumuruk
anèng krajan Lêmbuasta
tanah ing Galèkwulan jênêng Ngabèi
kang tinutur arinta

Punapinggih kasupèn ta sami
Kae Cariksutra Adimuncar
Arsèngbudi Rundarsane
miwah Carikmudhèku
samya jola gumuyu angling
e inggih kaèngêtan
kawula ing dangu
Gus Daka kang pinaraban
Kidang Wiracapa sakathahing santri
alulut binanyolan

Yèn muradi caritaning tapsir
lambung tangane polatanira
tinêpa winayangake
cucut bisa mèt kalbu
sring sinêndhu mring gurunèki
dènnya carita wayang
Ki Guru tan rêmbug
nging santri kèh samya rêna
kasinggihan panggunggungipun Ki Adhi
mring Kidang Wiracapa

Sabarang ngèlmu datan tinampik
dhasar nglangkungi rumiyin mila
iba indhakipun mangke
Ki Kulawirya guyu
inggih ta lah kakang Kiyai
lamun kula tumingal
ing mimitranipun
rakanta Jêng Kyai kakang
pan sadaya tan wontên ingkang sor budi
numbras sami utama

Mèsêm angling Ki Cariksutrèki
e Ki Adhi gih-gihipun uga
kula pajar sadayane
puniki ingkang lungguh
Kyai Muncar Ki Arsèngbudi
lan manira punika
Ki Carikmudhèku
kalima Ke Arundarsa
Sinduraga Wargasastra Tekawardi
Ki Datuk Danumaya

Kidang Wiracapa sadasèki
sawêlasipun raka andika
Kae Bayi Panurtane
pan samantên puniku
rimbag budi asatu kapti
tan wontên salayèng tyas
kupu sabiyantu
tan na kadung kakadangan
lami-lami samya mêncar gyannirèki
bagi wus karsaning Hyang

Nambung wuwus Ki Kulawiyèki
lêrês paduka pajar punika
pra mitranta sadayane
kawula wus anjujug
duk dinuta ing Jêng Kiyai
angupaya putranta
Sèh Mongraga nêngguh
kang mentar tilar sasana
kalampahan kawula lan Jayèngrêsmi
katri Ki Jayèngraga

Lawan santri satunggil Nuripin
mendra paran ring wana Wulusan
pawukiran guwa-rèjèng
jurang ingkang asamun
têkèng tanah kitha Kêdhiri
ngilèn Selamanglèngan
wontên jalma luhung
nèng graning wukir Klêlêngan
adhedhepok paparab Sèh Ragayuni
ahli sabda sasmita

Tan-pati tyas kula andungkapi
amung lèjême sampun amêca
tan mêdhar kajatèhane
laju lampah andarung
têkèng tanah ing Pranaragi
kapanggya lan pandhita
anèng ngardi Tajug
wasta Kae Sinduraga
inggih mitra-paduka wau dèra ngling
kandêl agaminira

Parêk pura pêngkêr kitha lami
nulya kapanggih malih pandhita
nèng ngarga Padhangehane
Wargasastra rannipun
ahli sastra Jawa Rab wasis
tunggil mitra-paduka
ran Sèh Sidalaku
dènnira angalih aran
laju ngalih maring arga Bayangkaki
kapanggih lan pandhita

Nèng Marantèn lambung Bayangkaki
wasta Kae Datuk Danumaya
sarwi èdi panabdane
anulya malih laju
maring Lêmbuasta ing Galik
pangguh lan Kae Kidang
Wiracapa nêngguh
apan ragi karèrèyan
anèng Lêmbuasta langkung kurmatnèki
wus kadya darbe karya

Ambaladhah wisma lan pandhapi
atatarub sarta tutuwuhan
anguyu-uyu gangsane
salendro pelogipun
andhatêngkên suruhanèki
langên suka pirêna
nutug karsanipun
antawis sadasa dina
siyang dalu tan pêgat mumulang ngèlmi
mring kula lan putranta

Pan angangge sajaking priyayi
anging tan kêndhat ibadahira
rarasan sajroning rame
asangêt dènnira lul
kang katingal ingkang kapyarsi
pinèt rasaning murad
kasampurnanipun
jinarwan sadayanira
sakathahing pandamêl dipun-kawruhi
Ke Kidang Wiracapa

Ki Wuragil sinasmitan liring
maring kang putra Ki Jayèngraga
manawa ngandhar wadine
kang paman wruh ing sêmu
pan cinêndhak tuturirèki
tan kawistarèng sabda
dènnya nambung wuwus
nuntên kawula sadaya
pamit laju umangkat lampahira glis
panggih malih pandhita

Pan awasta Ki Sèh Tekawardi
mung saratri kathah wulangira
enjing umangkat lampahe
laju sami umantuk
Kae Cariksutra ngling aris
sukur yayi kapêndhak
dene sakalangkung
ing lampah mundhak utama
Kae Bayi Panurta ngandika aris
nêdhêng sami rèrèyan

Mangke kewala bakda Ngasêri
sami wangsula malih papanggya
nèng riki laju Magribe
lamun saèstunipun
amimidik anèng panêpin
ring pungkur Pasimparan
ngayun hyun yan rawuh
sang Sèh Adi Amongraga
sarat andodonga pinarêngna ugi
praptane kang sinêdya

Kang liningan samya sukèng galih
para kadangira bibisikan
pan wus dadya ing rêmbuge
Ki Suwarja umatur
mring kang raka Kiyai Bayi
lamun pinarêng karsa
rinta sadayèku
nuwun andhèrèk nanimpar
sakalangkung rinta sadaya yun panggih
lawan putra-paduka

Kae Bayi angandika aris
kadipundi jêbèng Mangunarsa
pamanta pan sadayane
samya hajat papangguh
sakalangkung wulangunnèki
Kae Sèh Mangunarsa
aturira arum
inggih prayogi kewala
apupuji ing ratri marang Hyang Widdhi
mugi pinarêngêna

Wus mangkana samya atur pamit
kang para tamu asasalaman
wusnya sasalaman lèngsèr
luwaran sadayèku
maring pamondhokanirèki
ingkang para waela
maring ing wisma gung
Ke Bayi maksih alênggah
nèng pandhapa kalawan Ki Santri Luci
Sumbaling Nyai-nDaya

Samya angundur sasajwan ngarsi
rèrèbètanira kinêludan
Ki Baywa-ngling mring santrine
Luci undangên gupuh
Ki Wuragil Kulawiryèki
Ki Luci sigra mentar
animbali gupuh
tan adangu nulya prapta
nêmbah lungguh Ki Bayi ngandika aris
marma sira sun-undang

Rêsikana ing panêpèn wuri
jroning tajug langsènana seta
prayoganên ing patute
ingkang samya alungguh
sakabèhe dèn-sarwa suci
mangsa bodhowa sira
kang rayi umatur
sandika nuduh mring rowang
lan wus payo Luci kalawan Nuripin
undangên lurah-lurah

Santri têka rolas bae aglis
santri Luci tinuding gya mentar
Ki Kulawirya nulya ge
maring panêpèn pungkur
lan pra kaponakanirèki
myang lurah santrinira
anambut karyèku
ing panêpèn tinaruban
pinalisir linungsir sarwa seta di
sri patilamanira

Akarya kêmbang mayang sarakit
tuwuhan pisang gêmandarasa
cêngkir têbu-rêjunane
soring wrêksa trênggulun
pinagêran bêtepe asri
sajrone ginêlaran
lampit kêlasa lus
sajawine tinaruban
rinêsikan sinapon sêla-sêlaning
ingkang pasêsêkaran

Kae Bayi lan Nikèn Malarsih
anjênêngi lan kang nambut-karya
Malarsih alon wuwuse
ingkang nambut-karyèku
apa nganggo ngingon-ingoni
Kulawirya turira
inggih-inggihipun
sayah ingkang nambut-karya
Ni Malarsih anuduh maring Sumbaling
kinèn mundhut ingonan

Wadon Sumbaling lan Santri Luci
mundhut bubucu lan pupuluran
wedang rokok lan kinange
tan adangu prapta wus
pan tinata sadayanèki
wontên malih ambêngan
saking jawi dulur
nêm ambêng sêga panganan
kang ajakat ngalujêngakên kang prapti
Malarsih mèsêm mojar

Wêruha yèn ana ambêng prapti
tan sun-wêtokakên pupuluran
Ke Bayi lon andikane
bêcike kang awuwuh
rijêkine kang nambut-kardi
warêg olèhe mangan
kèh barêkatipun
hèh Luci tatanên pisan
ambênganmu sapa kang duwe kêndhuri
matur king pangindhungan

Wus kinumpulakên ambêngnèki
gya Pangulu Basarodin prapta
Ki Bayi ngling lo lah kene
kabênêran sirèku
têka anêmoni kêndhuri
Ki Sêndhi gumuyojar
ih wakne Pangulu
kang dadi têluh ambêngan
nora kêna layah tampah dèn-sasabi
bêdhêngul nuli prapta

Ambakna wong awas maring takir
kumliwêr saênggonne kawruhan
wus matêng têmên etunge
ayake kang Pangulu
mêngkonone iku wus ngaji
pagandam mring Madura
katêmu ingambu
nadyan ambêng dèn-pêndhêma
pan konangan mring Pangulu Basarodin
sêga panganannira

Ki Pangulu mèsêm anauri
panyana-kula Ke Kulawirya
ana ing kono ênggone
wus dèn-incih ing kalbu
saparanku dipun-anani
mung pêrlu anggagarap
maring ngong tan uwus
apa wus dèn-jênthot mana
kêbangêtên ambakna wong amrangguli
tan na kêmlèthonira

Ki Bayi ngling mring Ki Basarodin
lah wus donganana salamêtan
nulya dinonganan age
kajat salamêtipun
sadayanya brayat sadèsi
sawusira dinongan
dan lêkas akêmbul
aroyom nadhah ambêngan
tutug samya warêg sadayaning santri
ambêngipun barêkat

Pan wus dadya dènnya nambut-kardi
ing panêpènira pinrayoga
rampung sakaliring gawe
Ke Bayi lon amuwus
yèn wus padha bubara mulih
matur Ki Kulawirya
apan inggih sampun
pra santri kang nambut-karya
samya abubaran mêtu padha mulih
mampir ring masjid salat

Sawusira Lohor tan winarni
mangkana ing wanci bakda Ngasar
Kae bayi Panurtane
anèng pandhapanipun
lawan santrinira Ki Luci
tata gêlarannira
lampit kalasa lus
miwah kang para waela
Rancang kapti Wilapa lawan Palangi
Turida Rarasatya

Nikèn Malarsih umatur aris
punika rinta Nikèn Wilapa
kalawan bok Palangine
lamun kaparênging hyun
pan tumutur nimpar ing ratri
kalangkung pahyunnira
dènnya ayun pangguh
lan putranta Sèh Mongraga
saking dèrèng uninganipun ing warni
langkung kumêdahira

Kae Bayi angandika aris
iya mêngko manira popoyan
maring Sèh Mangunarsane
lamun parênging kalbu
sutanira lamun nglilani
payo padha pinaran
maring masjid Mangu
kanggarwa sumanggèng karsa
Kae Bayi nulya tindak maring masjid
Mangu ing Pananggungan

Nulya tindak wau Kae Bayi
maring masjid Mangu Pananggungan
pra waela ing wurine
Luci Nuripin sukur
sarwi bêkta sêlpanirèki
tan dangu nulya prapta
ing masigid Mangu
kokobok toyèng balumbang
Ki Sèh Mangunarsa mulat mring Kiyai
Bayi Panurta prapta

Angingsêri gyannira alinggih
lênggah atata sasalaman
pra waela nèng keringe
Ke Bayi lon amuwus
Monthèl Luci lawan Nuripin
lampit kalasanira
ing pandhapa mau
gêlarên kene kewala
lamun ana kang prapta dimèn mariki
ingkang luwih prayoga

Ingkang samya liningan nulya glis
mundhut gagêlaran nulya prapta
rinakit lampit klasane
Ke Bayi lon amuwus
Kae Jêbèng Mangunarsèki
bibinta samadaya
samya yun papangguh
mring rakanta Sèh Mongraga
alon matur singgih kawula utami
pra bibi yun papanggya

Lêga tyasira sami pupuji
tan adangu wau ingkang prapta
Kae Sèh Malangkarsane
lan Jayèngrêsmi nêngguh
Anggungrimang lan Jayèngragi
Piturun Palakarta
atur salamipun
ngabêkti putra kalihnya
nulya Kae Adimuncar Arsèngbudi
Suwarja Wiradhustha

Prapta atur salam tata linggih
kang rayi nêmbah nulya kang prapta
Rundarsa lan Panukmane
miwah Carikmudhèku
lan Panamar Sèh Modang tuwin
Ki Pariminta miwah
Kiyai Pangulu
Basarodin atur salam
ring Ki Bayi para ari angabêkti
samya tata alênggah

Ni Malarsih anuduh Sumbaling
kinèn naoskên dhadharanira
wedang lan nyanyamikane
ingkang lininngan gupuh
naosakên sugatanèki
cumaos anèng ngarsa
prapta amakêndhung
rampadan anjrah nèng ngarsa
cinarakkên angalap sasênêngnèki
anadhah dhadhaharan

Kae Bayi Panurta ngling aris
kadipundi yayi Adimuncar
ing panêmbah katrimane
miwah puji kang katur
maring Allah Kang Maha Sukci
surasaning panêmbah
kadospundinipun
kang utama linampahan
manirèki ywa kongsi tumêkèng sirik
purna-a ing panêmbah

Kae Adimuncar turira ris
inggih utami sabdanta kakang
sarèhning sami anganggo
sunat kalawan parlu
majibakên naoskên bêkti
yèn ing kula priyangga
kang kapyanggèng kalbu
wikanta lamun mêmpana
lan kêmule wontên wasesaning takdir
karsèng sira Pangeran

Pangintèning kang rèh maring tokit
kawajiban ngèlmi rasa tunggal
tan kengang mamak gaibe
anèng wasesanipun
Maha Suci Hyang Maha Jati
rupa wasesa kayan
molahkên rohipun
marah rupa samadiyah
amêpêki uripipun ing sabumi
urip kahar sampurna

Akmalul ngèlmi pan saking tokit
tokit dadya tètèbènging ngadam
singgih makripat tokite
Nabiyolah gyannipun
larèrahe nèng donya singgih
yêkti kang kinawruhan
kang dumadi nênggah
saha Dad tigang prakara
mutanikirah mutawasitah tuwin
sadad muta-awilah

Muta-awilah punika gaib
anêksèni marang dhawakira
nêksèni sinaksèn dhewe
tan na Pangeranipun
anging Allah Pangeran jati
karêm mutawasitah
Allah ngawruhi ku
angawruhi pribadinya
tan kakalih mungguhing Allah naksèki
kalawan pribadinya

Angawruhi Muhkamad puniki
kinon Sukma kang mutanakirah
kang sahadad mukmin rêke
mutawasitahipun
sadadipun kang para wali
sadad muta-awilah
Nabi ingkang gadhuh
duk dèrèng jagad gumêlar
awang-uwung ngandika Hyang Maha Sukci
nabda mring alam arwah

Dudu ingsun Pangeranirèki
sakèhing duryat martabat insan
atut amba panêmbahe
nêmbah ring Hyang Maha Gung
kadi rontal tan mawi tulis
paran baya budinya
yèn muniya suwung
sêrik sirik yèn muniya
wêkasannya aroro Pangeran jati
sasar yèn dèn-rorokna

Ungêlipun apan tan kakalih
kalle langgêng kewala satunggal
kadya wawadhah pamine
gung pênuh isinipun
kawadhahan mutakirahi
dadya mukmin kalbunya
pan jujulukipun
ingaran hidayatolah
kang punika dadya papan mawa tulis
tulis punika kodrat

Dadosipun sing sêmbah lan puji
kalbuning mukmin pan kanugrahan
sêmbah puji ing amore
dadya Mukhamad tuhu
ing wujude tan kêna gingsir
singgih Nabi Mukhamad
pan omahing ngèlmu
ngèlmu omahing Pangeran
pan Pangeran omahing jalma sayêkti
kula jatining Sukma

Kêmbul jiwa tan na wujud kalih
wêkasing tingal dadya tan ana
non-tinon dhirinya rêke
tan na kadudonipun
Maha Sukci jênênging latip
apan tanpa sasama
saking kang Maha Gung
tasbihira Hyang Wisesa
datan kadya tasbihing sawiji-wiji
ing wujuding ngapiyah

Dad mutêlak Maha Sukci nênggih
ngèsthi jiwa rihing dhawakira
lêstari ing lalakone
anglaut tanpa banyu
pan adharat datanpa bumi
muluk tanpa gagana
muksa tanpa samun
langgêng nami isbatira
datan owah kidam bakane wus pasthi
sampurna jiwaraga

Wa-punika sumangga ing kapti
mangsa-borong rêke ing ngakathah
manira têka andhèrèk
Ke Bayi manthuk-manthuk
pan karênan dènnya miyarsi
anandhês rasa sabda
surasaning wuwus
murade Ke Adimuncar
langkung dènnya kamasuk raosing galih
atêrang tan sumêla

Myang pra kadangira ngling ing kapti
èstu lamun tuhu pinandhita
amêdhar rasa wuwuse
Ke Bayi ngandika rum
marang sira Ke Arsèngbudi
yayi kadi punapa
rarakitanpun
kang lir nglinge Kya-Dimuncar
mugi samya andhanganakên ing kapti
ngalap kasil utama

Ki Arsèngbudi turira aris
singgih sampun tan wontên kumlamar
lir kang wus winuwusake
Ke Adimuncar wau
purnanipun sêmbah lan puji
pan wuwus karungsitan
apan panukmèng Hu
sinukma sajroning Sukma
amrih nulya dulu-dinulu pribadi
lir andulu paesan

Sêdya andulu ing rupanèki
apan andulu ing wawayangan
amalêsi pandulune
tan lyan ingkang pandulu
pan andulu lawan pribadi
ngaranni ingarannya
lawan dhawakipun
tan liyaning ngarannira
anêksèni sinêksèn priyangganèki
ambuka lêlarangan

Kang ginêdhong kinêkêr piningit
manunggale rasa sajatinya
kajatèn saksi karsane
karsa ingkang saèstu
tunggaling Dad wisesa jati
singgih tunggaling nama
ajal jatinipun
têgêse ajal wiwitan
datan wontên ingkang amiwiti dhingin
pan ananing kapurba

Saniskara dèrèng wontên mosik
Sang Maha Karsa wus sêdya murba
mojud pêsthi ing anane
lawan pribadinipun
singgih ananipun pribadi
karya têtelaning Dad
jujuluk wahdatu
nyata anèng wakidiyat
karsa sêdya nama tunggal jatinèki
latip sadat mutêlak

Anêksèni sinêksèn pribadi
têgêsipun pan purwaning ajal
datan ana kawitane
Pangeran kang Maha Gung
tan na lawas tan na kang dhingin
tan na wujud kang purba
ing purwakanipun
apan purbanira dhawak
purba rupa purba wujud purba dhiri
kalawan purba ngajal

Purba purwa purba wêsanèki
purba wahdat kang tan kenging rusak
kang tunggal kajatèhane
saha Dad jatinipun
ing anane jatining saksi
naksèni namanira
ing pribadinipun
Dat rasa tunggal priyangga
nir syuh sirna lêbur kang jagad dumadi
ana tanpa wêkasan

Purbaning Dat purbaning Sipati
purbaning Asma purbaning Apngal
Dat ana tan ana rêke
Sipat rupa kang bêstu
tanpa rupa Asma namèki
tan anduwèni aran
Apngal panggaweku
kang tanpa panggawenira
apan purba-wasesa kan catur siki
alanggêng ananira

Nyata ingèski hirabbi Datti
wus tan wênang wênyah kanyatahan
ayun wruha ing anane
anèng ing dhawakipun
tanpa karya kita puniku
datanpa wujud kita
ananing Dat tuhu
Sipat tanpa rupa kita
Asma tanpa aran kita Apngal singgih
tanpa panggawe kita

Suhul tunggal jatinipun pasthi
batin sanyata ing lahirira
masuk ing lair batine
batin Dat Kang Maha Gung
tan sawênyah ingkang ngawruhi
tan lyan sang Maha-karsa
-nira dhawakipun
kakalih karsanirèng Dat
kaelokan ing batin karsanirèki
Dat ngèsthi Nur Mukamat

Jinatèning Hyang Kang Maha Sukci
kajatèyanira kinon nêmbah
rahsa jati suhul Date
pan jatining pangutus
nyata tunggal sêmbah lan puji
sira duk jatining Dat
sanalikanpun
tan gênti kula Pangeran
pamujining Sukmaning Dat kang Ma-Suci
puji jatining wus man

Pan makatên ing sêmbah lan puji
lir pêksi pêrkutut amêrdangga
dêrkuku munya asèngsèng
asênggani munya gung
tan prabeda nêngira singgih
sosiknya datan liyan
pujinya anguyu
apan pujining kawula
kang pinangka lantaraning jomblah ngèsthi
ing wawalêsaning Hyang

Pan punika kawula sarèhning
kapiyambak yèn dèrèng muayan
ing ngakathah mutamate
ing raos kususipun
ngriku yayi Cariksutrèki
sami gih minuradan
suraosing wuwus
Ke Bayi nambungi sabda
inggih yayi Cariksutra ingkang mugi
sami musawaratan

Kae Cariksutra turirèki
bab sêmbah puji kita punika
pintên banggi katrimane
ing kasampurnanipun
ing atitah ngakên punapi
dene ta bara-bara
katrimèng Hyang Agung
angaku dede pantêsnya
sêtun namung tèlat dhadhalang ngaringgit
inggih ingkang ingucap

Kilap dora lan yaktose sami
miwah lêrês lêpate punika
tuwin kirang lan langkunge
yêktos lan botênipun
pan wus anèng caritanèki
amung ngalap sambada
-nipun ingkang mungguh
carita sakèh nagara
tanah sabrang ing prang sor ungguling jurit
kang dadya lalampahan

Cinaritakakên Dhalang ngênting
tur ta Ki Dhalang durung lêledhang
mring kang cinaritakake
mung lêrêsing panggayuh
cêlak têbih kenging binudi
lèn sèsining bantala
winêngku kawêngku
ginraita lan prayoga
rarambatan wiwinih carita nguni
pinèt sambunging kata

Pinatut lawan sasêndhon gêndhing
pangayuting tyas marang kadewan
kinahanan ing wujude
myang pakayanganipun
pra jawata ing Suranadi
kacupaning Ki Dhalang
anggunggung sawêgung
kang ganal rêmpit winêdhar
purbaning tyas lan kang purbaning sakalir
salir sêmbahing Dhalang

Ajujuluk ing Dhalang-sajati
siniliyan wênang sih-siniyan
pon wus tan kêna pindhahe
lan Sukma Kang Maha Gung
karane bisa angringgit
ingaranira dhawak
Datira Hyang Agung
agung kang misesèng jagad
wayang kang wus wujud anyata kaèksi
lalakon takdirolah

Sang Dhalang Agung Sukma sajati
murwa carita madya wusana
andora tan na gorohe
sisilihing Sukma gung
karya lèjêm lakuning urip
kabèh dadya sasmita
titis tan ana wuk
pratingkah lampahing sêmbah
ing atuwa guru ratu ing Hyang Widdhi
lantaring kaluhuran

Tuwin kang tan wruh pmnganjali
marang ing dunung catur panêmbah
nistha papa ing uripe
druhaka sor ing tuwuh
pangagêdhêg apês ing budi
kabuncang tan kawilang
ing Sang Maha Catur
prakara dununging sêmbah
marma parlu ngagêsang tata ngabêkti
maring wau punika

Ingkang anduwèni pangabêkti
datan liyan ing catur prakara
karya sidaning kadadèn
karya wurunging tuwuh
rêke bisa karya ngabêcik
jalaring kawurungan
saliring ngaluhur
wajib utama bêktiya
ing patuwanira guru ingkang muslim
ing narendra kang nyata

Kaping catur mring ratu kang luwih
jêr punika badaling Pangeran
sor rucah kauripane
tan kanjating ngaluhur
nisthip bae akêthip-kêthip
sojare Kae Dhalang
dènnya mèt sasêmu
sing sapa tumumyèng sêmbah
ginantungan ing kabêcikanirèki
thikil wiji utama

Mijil saking sêmbah lawan puji
tatkalanipun ing elingira
anêbut eling namane
tatkalan paminipun
nêbut ing piyambakirèki
iman tokit makripat
paranning panêbut
sinungkên nugrahaning Hyang
pan nugraha puniku sajatinèki
ingkang aduwe aran

Angaranni aranne pribadi
ingkang aran sajatining jalma
akathah tètèbèngane
rinasa ing ngalangut
paran sakecaning angalinggih
paran ecaning pangan
ecaning aturu
paran ecaning lumampah
paran ecanipun ngagêsang puniki
paran ecaning pêjah

Paran wuwus winuwus ing lathi
paran wuwus winastarèng tingal
paran wus pinirsakake
paran uwus dinulu
paran uwus dipun-ulati
pinanggih tinambuhan
pundi kang binastu
wus pinacak ing lampahan
pundi Dhalang kang sajati amumpuni
sajatining nugraha

Nugraha aranne kang sinung sih
anugraha aranne kang ngaral
pan ana dudu rupane
ranne dudu rupèku
karyane dudurannerèki
ana ran dudu rupa
ran dudu karyèku
iya aran iya rupa
iya karya datanpa kaanannèki
yèn nora na arannya

Kang tanpa rupa tanpa karyèki
tanpa aran tanpa karyanira
dinalih awang-uwunge
ana dinalih suwung
dalih suwung ananirèki
dadya sêmbahnya sasar
sinoring pangridhu
sêmbah kêdah kang waskitha
pan dede maha sukci kita puniki
pan pangayunaning Hyang

Rêke dene urip kita singgih
têgêsipun pakaryaning Sukma
dede mulya kita rêke
anane Sukma luhung
naim kaim punika singgih
wus karsaning wisesa
katêtêpanipun
têtêping kita ya sira
iya iku ing sanyatanira iki
dadi sira siniyan

Wus siniyan kita aran mami
ihtiyarira tuladhaning Hyang
kang luwih anèng jagade
Sukma ro tanpa tutur
padha Sukma atunggal dhiri
lirpendah madukara
mamanisanipun
amuji pinuji dhawak
apan sêmbah sinêmbah pribadinèki
tan pae pinaeya

Kang punika ing pamanggih-mami
sawêg samantên kapadungkapan
sumangga lalawêdane
nak Sèh Malangkarsèku
tuwin jêbèng Mangunarsèki
kula kumambang karsa
kewala nêbaruk
Ki Bayi Panurta nabda
singgih nakmas Kae Sèh Mangunarsèki
kadipundi rujuknya

Ki Sèh Malangkarsa turira ris
pan wus tan ana kang kêkirangan
paripurna sadayane
sami kewala rujuk
sêtun pae pangambilnèki
dungkape tan prabeda
surasaning ngèlmu
alêrês Ke Cariksutra
ing ngagêsang ngawruhi salir dumadi
patitising panêmbah

Patitising sêmbahyang dèn pasthi
kang bênêr supaya kawêca-a
ingandêla upamane
maring kang karya tuwuh
mulyèng titah lamun ngabêkti
pan paugêrannira
ngagêsang puniku
wajib sami ngangkah-angkah
patitising niyat patitising puji
patitising ngèlmunya

Patitising ngidhêp kang khakiki
lan patitisipun ing kasidan
patitise pati rêke
kang pitung prakarèku
yèn tan wruha patitisnèki
kainaning ngagêsang
kadya paksi pingul
atilar patuting seta
saba toya malêcit wêktu binukti
tan wruh ing batal-karam

Liring puji kang tan salah-kardi
sumungkune sukuring panrima
liring niyat kang anongge
maring dalan rahayu
aywa wèngwèng wêngkuning kapti
liring ngèlmu dèn-panggya
susurupanipun
kang tan tumpangso ing sabda
liring ngidhêp kang sanyata idhêpnèki
kang datan kumalamar

Liring kasidan angati-ati
kang datan sêlaning pandaliyan
liripun amati rêke
kang sura surasèng hyun
anglêgawakakên ing pati
mamati jroning gêsang
pajununannipun
tan ana panyananira
ing wiwilangane kang awarni-warni
mêngakkên tutuping tyas

Yèn sampun mênga tutuping ati
gih punika kantiling nugraha
punapi rinaosake
wus kanyatahan tuhu
kadya mangkya dipun-ulati
tan wruh yèn sumandhinga
kang dèn ayun-ayun
anrang ngulati Hyang Sukma
wruh ingaran tan wruhing rupanèki
anggung angaya apa

Kang wus buka ing dalêm sawiji
sarwa sarwi ing pribadinira
kayuwanan ing kayunne
angêningakên wujud
angênêrkên ingkang majaji
dudu iku ing-iya
iki jatinipun
kang akantha iya kita
tan sanepa ibarat ondhe upami
wus pon pandhawakira

Manawi ta kang makatên ugi
sungapipun dungkaping panêmbah
wa-punika lamun dèrèng
kawula kewala nut
rèhning sami ngraoskên ngèlmi
ing ngriku pan sumangga
yayi kalihipun
Jayèngrêsmi Jayèngraga
anauri kawula dhatêng umiring
rèh tan wontên kuciwa

Ki Sèh Malangkarsa sasmita ring
Ki Sèh Mangunarsa angandika
rêke tan wontên pinae
ulam upaminipun
sakarsane dènnya ngolahi
sampurnaning panêmbah
tan kenging dinunung
apan kahananing jalma
anon-tinon marmanya tananingali
kalingan ing paningal

Tidhêm kayun tidhêming ngabêdkti
datan wontên ingkang katingalan
pan amung anane dhewe
wujud kang lêngêng lêngut
tan mulat tan paja mugani
monêng ing marga sonya
nugrahaning ngèlmu
ing sajati datan bakal
sanalika pagut lan pribadinèki
pan tan lawan kinarya

Saking parêng tunggal sihing Widdhi
kalawan ing piyambak priyangga
nging mangsa tan kenging pinèt
dene pamujinipun
tatakrama lampahnya singgih
sêmbahyang dèn-lumunta
têtêping ngawêktu
pangartinya ing kapurnan
asasadu aling-aling ambodhoni
datan liliyèng lampah

Linampahan sandining utami
sukur tapakur pana bêktinya
tinungalkên ing kalihe
tan wiyah ing pandulu
pandalihe datan gumingsir
muhung Hyang Maha Mulya
singgih ananipun
ingkang datan kawikanan
yèn tan wikan maring ananing ngasêpi
lan sêpining kaanan

Mungguh lirnya aningali sêpi
pangucap kang tan kalawan lesan
Sumkma-jati pangintêne
ing panunggalanipun
ananira ing oranèki
pan tan ora tan ana
nalirahanipun
lirnya sêpining kahana
apan wujud kang sêpi datan kakalih
kang tan kalawan badan

Tunggal pangintêne Sukma-jati
kajumbuhan ran kêna ran tunggal
tan kêna ranne rorone
pasthi sawijinipun
sêpinira kahanannèki
ya sêpiya kahana
ya Hyang Kang Maha Gung
kang katon lan kasatmata
kang tan kèksi ingkang tansah kapandêling
lawan pribadinira

Sampurnane sêmbah lawan puji
tan andulu anane sarira
lêbur jati ing anane
lêburing tulisipun
kahanannya tan ana kari
pan wus anèng Pangeran
paran kang winuwus
pan tan wontên paran-paran
kula Gusti nyatèng pribadinirèki
katingal kang sampurna

Sampun ngantos klèntu anampèni
wadinipun mubarangkahanan
lan kang ati santa rêke
norannpun puniku
dening noranipun pribadi
ananipun priyangga
tan saèngan sêngguh
purnaning ro maha juga
wus kawêngan kalawan tutuping ati
waluya jati Sukma

Rèhning anèm sumangga ing kapti
marmanya yyan karoban ing riya
maklumipun sadayane
lêstarinirèng wuwus
manawi ta tumibèng sisip
sarèh ing wirayatan
punika rahayu
singgih nut-tinut kewala
aywa ngantya kang riyonan saliring ngling
dipun mutabangatan

Tan sinatmatan ing sabda liring
samyang nor jiwa sadayanira
Kae Bayi Panurtane
langkung tyasira sukur
alon dènnya wijiling kang ngling
kalangkung karahmatan
saraosing kalbu
pun bapa langkung pirêna
aprasasat antuk idayating Widdhi
linging para ngulama

Para kadangira Kae Bayi
Ki Wuragil lawan Wiradhustha
Panukma lan Panamare
manut kahananipun
marang para tamunirèki
kang sami ararasan
sarasaning ngèlmu
Ki Wuragil Kulawirya
mèsêm nabda sarya nor sasmita liring
mring Kae Cariksutra

Singgih ta lah Ki Cariksutrèki
langkung sae saraosing sabda
wau kang kawuwusake
murad surasèng ngèlmu
asenggolan janturan ringgit
dadya ondhe upama
lèjême tumuwuh
yèn kados makatên kakang
singgih kula sadaya punika sami
kalêbèng wawayangan

Kang lir wayang rêngon lawan sigid
dudugangan dhagêlan lan buta
wangunnya salalakone
ketang pinèt ing ngriku
baya kakang Cariksutrèki
sun-duga yèn mungguha
wawayanganipun
pantês lir Krêsna micara
kae Cariksutra anjola ngling aris
dene botên kadosa

Jêngandika Ki adhi Wuragil
ngentha-entha ring kula Sri Krêsna
ya têka dede sepane
ing agêsang punika
yêkti kadya ringgit nèng kêlir
tumindak lan pangucap
saking dhalangipun
amolah lamun pinolah
ugi sagêd kumèdhêp myarsa ningali
iya kalawan dhalang

Ngong puniki sêtun-sêtun kadi
parampogan abyaganning kathah
sarêmpah lumampah kabèh
tan kawilang sadarum
tan kacrita jênêngirèki
payo-payo ing kathah
abyung maju mundur
Ki Kulawirya alatah
samya suka sadaya kang aningali
sabda tan tilar rasa

Dangu dènnya ararasan ngèlmi
wus antara wanci Hyang Karaba
titih ing ancala sore
Ke Bayi lon amuwus
lah sumanga sami abêkti
dhangan ingkang liningan
samyarsa mrih wêktu
nyamikannya cinarikan
sinungkên mring santri pamburi waradin
tuwuk tan ana kurang

Kae Bayi Panurta ngling aris
Luci Nuripin lan Monthèl sira
wong tri maringa panêpèn
ngruktiya ratus rabuk
pakutugan cawisna dadi
kang ramut samadaya
ywa kongsi kaliru
sira nang kana kewala
ing panêpèn sakathahing hari mami
maranga palanggatan

Wus kinumpul para kadang-sami
miwah wau kang para waela
kundur maring pawismane
mriksa sasajinipun
ingkang dèrèng pantês rinukti
ing mangkya dènnya salat
kewala ing tajug
sira Ki Bayi Panurta
anèng masjid Mangu lan pra tamunèki
samya maring mahèran

Sêdhêng wanci ing wêktu Mahêrib
wusnya ngambil toyastuti kadas
miwah santri sadayane
kang dahat swaranya rum
wusnya sunat ramya pupuji
anulya kinamatan
ngangkat waktu parlu
Sèh Mangunarsa ngancaran
angimami yun lênggana pinêksa glis
gya angimami salat

Ngangkat usalinira patitis
anêkani kasdu takrullira
yaktine niyat parênge
nuju lapal Allahu
pangikale tibaning takbir
-ratulekram lir-pendah
Sudama sumunu
sapandulon lawan Arka
nis tilême Sudama tan dadi Rawi
kagêntyan tranging Surya

Ikram munajat lawan tubadil
ikram cêngêng tubadil kagantyan
munajat sapocapane
yêktinya kang Maha Gung
angandikatan lawan lathi
elok ananirèng Hyang
muwus tanpa wuwus
tubadil gantya tan panggya
Allah saking aksara THA kang pinusthi
wus dinaskithèng driya

Kang Alip mutakalimun wakit
Lam-tabêngil lawan Lam-jaidah
He ukat Lip lan Tamsure
Kap-kabirah Be-suhu
biyah Re rapingul drajadi
purna lawan sapisan
pan kapindho ing hyun
dumadi jênênging salat
bar-jumungah wus tadaim ismu ngalim
lawan mulyaning niyat

Sadaya samya tumutur takbir
wusnya ing kalbèng wajah iptitah
gya amaca Patekahe
pasêkhat kir'atipun
tan ninang-mat lan karsanèki
myang kandêl tipisira
kalimahanipun
sakathahe kinawruhan
nuju lapal wallala landhung awasis
lir pêksi birmadhala

Wusing Patekah sunatirèi
Kulya-ayu rêkangat kang awal
rêkangat akir surate
wusing Patekah wau
nulya Surat Birabinnasi
antaranira salat
tumulya asujud
gya maca Kamas-waeta
nulya salam bakda laju apupuji
barung lan santri kathah

Alalegon pujiyan adhikir
antara-ntuk catur tasbèh purna
andonga limang waktune
pragat sunatira wus
laju salat kang sunat Wabin
nêm rêkangat tri salam
bakda gya tujunun
kadi patatus anulya
wêktu parlu panjinging Ngisa nulya gilis
adan gya kinamatan

Andadèkkên niyat kamulyaning
lêngênging takbir sarêning niyat
pyuhing karsa upamine
lir bun tumibèng ranu
tan kengang ngisayèng pangèksi
rêke kewala juga
kajumbuhanipun
tan bakal jênênging salat
sida luluh tan-polih wujuding Widdhi
Maha Kasucinira

Wusnya tumaninahira tartib
rêkangat awal wusing Patekah
Surat Jumungah ayate
rêkangat akiripun
aran Surat Munapèk singgih
têkèng patang rêkangat
asalam bakdawus
antaranira gya sunat
wus parapat Minal-Witri Ngatal-Witri
pra santri samya bubar

Gya Ki Bayi lon panabdanèki
samya ngaturan marang ing wisma
nulya kerit sadayane
malêbèng dalêmipun
tata têpung dènnira linggih
kadang myang pra waela
tansah anèng ngayun
sarwi naoskên pawohan
Kae bayi Panurta ngandika aris
yayi Kae Dumancar

Paran mangke lan tumuntênèki
marang pungkur langgar pasimparan
Ke Adimuncar ature
sumanggèng karsanipun
aKae jêbèng Mangunarsèki
yèn ta amba priyangga
luhung nuntênipun
Sèh Mangunarsa ris nabda
lamun èstu ing karsanta Jêng Kiyai
mêmidik ing pasimpar

Utami mupung awaling ratri
Kae Bayi aris dènnirojar
sukur sumanggèng karsane
lah wis Wirya dèn-gupuh
lumakuwa anèng ing ngarsi
kan rayi tur sandika
lan pra kadêngipun
mring panêpèn mawa pandam
nulya lumaksana sadayanirèki
mring tajug pamidikan

Para kadang apan datan kari
korinya wus sinorog binuka
samya malbèng panêpènne
asri pangrêngganipun
para tamu rêna ing galih
panti prantining tilam
tutuwuhan tarub
suluhing pandam lir rina
kêmbar mayan ngapit ing langse seta di
dupa mrik rum angambar

Langkung rêsêpira aningali
para tamu mulat ing parênggan
ing langgar reka-rekane
samya micarèng kalbu
sagêdira Kiyai Bayi
karya wuryaning tilam
pahyun-hyuning kalbu
pratandha sih asusuta
pakurmate kadya wus ana alinggih
ingkang pininta prapta

Kae Bayi Panurta ngling aris
sumanggèng Ke jêbèng Mangunarsa
ing pamudya prayogine
prayogi kang saèstu
rakanta sang Sèh Amongragi
kang wus ahli nujêmba
gongsul ngalamipun
mugi karsa kamastara
anêkani kahyun-hyuning kawlas-asih
sung pangèdhènganira

Ki Sèh Mangunarsa turira ris
manawi parêng lawan bêgyanta
kadhatêngan sakajate
ingkang pinudya rawuh
putranta sang maha-lul-wingit
sahagra siswanira
rinasan sing kayun
lir pendah sêmi maruta
aplalunya kaluwiyaning sakalir
kinarsan Hyang Wisesa

Kae Bayi anauri aris
inggih sumangga borong ing karsa
kewala andhèrèk rêke
sasmita ring sadarum
samya abipraya ing kapti
wawi samya karsanta
kewala jumurung
ngrasèhkên condhonging karsa
dan trap dènnya ingamilakên rawati
tan asru barung swara

Sèh Mangunarsa ingkang ngimami
pra waela makmuming apriya
pinyyarsa asri swarane
anganyut-anyut arum
kadya suling dèn-panêrusi
singir Aswanul-kusna
sajak amlas-ayun
tan sarênti alonnira
wusnya ratib laju trap sasilah dhikir
abengat kawiritan

Makam satariyah nakisbandi
barjah jalalah pangguyêrira
anulis sastra ubêde
anor jiwaragèku
angakêni mupid muktadi
lawan panarikira
napi ibatipun
sarta pangucap kalimah
lailaha-ilalah tanajul tarki
lawan pambukanira

Ingkang lawang-ati kang puat nênggih
panganjate mring nakisbandiyah
sipat jamal pangguyêre
srah jiwaraganipun
yèku murid kang mutawasik
lawan panarikira
napi jinisipun
tan kêna kinaya-apa
ngucap kalimah ilalah ilalahi
anging Allah naminya

Pambukaning lawang ati-siri
panjawate mring wirit barêjah
tulise rêke guyêre
rumangsa raganipun
angakêni yywanmurid kamil
lawan panarikira
isbate Hyang Agung
ananing Hyang tan karana
pan angucap kalimah Allah Allahi
lawan pambukanira

Pan lawang-ati kang puat nênggih
panganjate mring wirit jalalah
tulise nêtu guyêre
wruh ing jiwaragèku
akên murid amil-muhamil
lawan panarikira
Dad wajibulwujud
anane tanpa upama
lawan kasdu ngucap hu hu hu hu tuwin
Allahu lan Huallah

Pambuka lawang ati-maknawi
panganjatira ring ripangiyah
tulise aib guyêre
lêngêng jiwangganipun
wus ta murid-minurid singgih
lawan panarikira
tan ana kasamun
iya napi iya isbat
lan amuni a a i i ih ih ih ih
hoh hoh hi hi èh èh ha

Pan kalawan pambukaning nênggih
iya iku lawang-ati puat
kalimputan ing anane
tan wimbuh tan kawimbuh
wus tan kengang dinugèng kapti
pon jiwaraganira
kusuk junun suhul
brastha pancadriyanira
kusuk junun suhul Hyang Kang Maha Sukci
tan kawêran warana

Wau kang ngabèngrat wirid dhikir
samya anyantêr pangguyêrira
dungkap panaul-banane
antaranira kantu
anggulinting pendah kaywa king
winot sèwu kalimah
ing sanapasipun
lagya toh jiwangganira
tanpa kasdu sanalikanira ningrat
kang pra priya waela

Enêngêna kang apana guling
yata wau kang ingucapêna
kang nèng jaman kanêngane
sang mahatul bangsa lus
wus nujêmba bongsul ngalami
sênêt ring kasamunan
-nirèng Jurang Jangkung
Kae Sèh Adimongraga
tansèng graha Ni waela Selabrangti
ya Nikèn Tambangraras

Tansah lawan siswanta sasiki
pari-mitranira sang Nubaya
pawitrèng deta tapake
Ragasmara rannipun
dera santyabudya-mbêg suci
priyastu animpuna
tar liyan dinulu
lan bangsa lul di nujêmba
ahli kikmah lan sartane ahlul-ngakli
tan adoh dening asya

Adunung tanpa dunungannèki
basluning karsanèng pribadinya
sadaya dadya alame
mangkana Sèh Mongluhung
angandika arum mring rabi
yayi Kèn Tambangraras
wruhanta ing kalbu
ana kawulaning Sukma
subrangtèng tyas sumêdya minta ring kami
saêstu lan angganta

Amimidik anèng gyan kang sêpi
pasimparan langgar pakadharan
ramanta lan ibu rêke
kèh rowange biyantu
rinta karo lan pra ngulami
katrima pamudyanya
maring Hyang Maha Gung
utama padha tinêkan
jalma luwih kang ahyun marang sirèki
kalawan angganira

Miwah manèh ta Ki Ragarêsmi
payo yayi lumaksanèng pana
nêkani pudya kang nunge
maring Wanamartèku
Tambangraras turira aris
amba kumambèng karsa
saking kang linuhung
sung sih tyas kang sukarêna
nadyan yèn tinuding supyèng jro yomani
dasihta tan sumimpang

Saha manganjalèng gurulaki
katarimèng tyas nulya wisata
tansèng siswa sasikine
kunêng kanênganipun
sanalikanira duk prapti
nèng made pamidikan
magut kang langgat hyun
patêmyan nèng ka-alusan
kang sinidhi widagda mêdhar pangaksi
nèng sajroning kanêngan

Paiksanira ing dalêm ngarip
cipta riptamira samadaya
pendah wantah pandalihe
marang ing sang Maha Lul
tan rasa ywa pandulyèng jêrnih
asukur sukarêna
pamulyaning kalbu
rahab pasalamanira
sadaya wus binagyan samya pupuji
miwah para waela

Bakda salamira nakisani
madyanirèng pajununannira
kang para ngulama rêke
tarkinira tanajul
wangsuling sawênyahirèki
pangikale salsilah
uculing ngasuhul
sambunging napas listara
tan kêsotan miwah tingalnya lêstari
tan sêlaning paningal

Lan paningalira jroning arip
anging saking pasuhullanira
tan na owah pandulune
maring kang lagya rawuh
ing kahanan tan na ngêgèti
saprênahing alênggah
sira maksih tuhu
sang Sèh Adi Amongraga
graha siswa Tambangraras Ragarêsmi
nèng madyaning papajang

Mêdhar karamatirèng pangaksi
ambuncang cipta surasèng driya
kang gung brangta wulangune
tyasing kang marang sunu
mangka mangke mangkana panggih
têkane pajununan
têkèng bakda suhul
tan pae paèksanira
surasèng tyas kadi tan rumangsa ningit
dene tanpa antara

Miwah tuwukira mulat kadi
wus satata kulina andina
andoning don lir sabêne
tan suka datan wuyung
amung panarimanirèki
kang wantah kadya saban
wus tan sangsayèng hyun
luwar kung rimanging driya
santri Monthèl Nuripin Cênthini Luci
angrukti pakutugan

Datan kêndhat kêluning dupa mrik
mrik saji-saji samya binuka
Cênthini marêk sang Nikèn
acadhang sakarsèng hyun
wau ingkang para ngulami
sira Ke Adimuncar
lawan Arsèngkalbu
miwah Kae Cariksutra
myang Rundarsa Carikmudha têmbe mèksi
maring Sèh Amongraga

Samya gawok dènnira ningali
sênênning cahya gumilang-gilang
pamulu jênar rumêmbe
wingit pasêmonipun
kèksi paenira ngaluwih
samya tan na kawawa
paguting pandulu
sêmune lan waelannya
cahyanira lir lintang parak ing sasi
kèsisan ing jalada

Tuwin para kadangira sami
mulat marang pupulunanira
Nikèn Tambangraras rêke
kalangkung saenipun
kaidayat marang ing laki
ahotaning wanita
lakine linuhung
samya micara ing nala
apandudu kaote lawan duk nguni
ing mangkya wus minulya

Ana sujalma pêdhêk sasiki
baya apane têmbe tumingal
angèmpêri pasêmone
paran siswanirèku
kulawangsa sami pra sami
pawitra tansèng wuntat
akukula tuhu
marang sang adi-utama
dulunira lir wus tan tinahèng kapti
bêgyantukparipurna

Sang Kae Sèh Adi Amongragi
arum wijiling pangandika
mring garwa lah sira Nikèn
ngabêktiya ramèbu
Tambangraras nulya ngabêkti
marang ing ibu rama
ingaras kang êmbun
pupuji sukur ring Sukma
myating putra wus sampurna ing kajatin
babare jalma tama

Ke Dimuncar lawan Arsèngbudi
Arundarsa Kae Cariksutra
samya micorèng jro tyase
sukur samya papangguh
lan Kae Sèh Adi Mongragi
palaling Hyang ring kita
gegeyonganipun
watês wêkasaning sabda
padungkaping kasidan maring kadadin
sampurnaning agêsang

Sèh Mongraga angandika aris
singgih utami apaparêkan
kewala lalênggahane
samya talabul ngèlmu
parlu sarta wajibing urip
arahab kang liningan
samya ngaju lungguh
miwah kang para waela
Ni Wilapa Pêlangi gawok ningali
maring sang maha prapta

Sarira rum angambar kasturi
cahyanira sumunu anawang
tahu binagus warnane
lawan rubiyahipun
yu utama Ni Selabranti
tunggal sênênning cahya
anrang ing pandulu
lir tan bisa-a-tumingal
marang kalihira sang maha awingit
kang misesèng kamuksan

Ratri ing wanci kaluruk siji
ingkang samya majêmuk animpar
anèng sanggar panêpène
sadaya kang nèng ngriku
tridasa tri jalma jalwèstri
lan Ki Bayi Panurta
Jayèngrêsmi nêngguh
kalawan Ki Jayèngraga
lan pra kadang Suwarja Wiradhushèki
Panukma lan Panamar

Lawan Ki Sêndhi Kulawiryèki
Ki Pangulu Basarodin miwah
kang pra tamu sadayane
Dimuncar Arsèngkalbu
Cariksutra Carikmudhèki
Arundarsa Sèh Modang
Sèh Parimintèku
Sèh Mangunarsa Gungrimang
kulawangsa Piturun lan Palakarti
lawan santri Monthèlnya

Santri Luci kalawan Nuripin
sang Kae Sèh Adi Amongraga
siswa Ragasmara rêke
kang pra waelanipun
Tambangraras Nikèn Malarsih
Rarasati Turida
Ni Wilapa tamu
Palangi Cênthini miwah
Nyai-nDaya kalawan wadon Sumbaling
dene kang dèrèng wikan

Marang Kae Sèh Adi Mongragi
ngulama lima lan ro rubiyah
Dimuncar Arsèngbudine
lan Ke Cariksutrèku
Arundarsa Carikmudhèki
Ni Palangi Wilapa
dadya wong pipitu
kang samya katêmbèn mulat
wruh ing aran durung wruh warnanirèki
ing mangkya amastara

Langkung dènnya kayungyun ing brangti
ningali sang Adi kang winus man
pra ngulama kalimane
lir pendah prawan kêncur
sêdhêng mêpêkira birai
paês paèksanira
branta maring kakung
tyasira widhak-widhikan
angahyun-hyun karsane priya priyanggi
anjatèni duhkita

Adimuncar nêmbrama turnya ris
dhuh sang Kae Sèh Adi Nujêmba
pun bapa tuwèng wayahe
rasèng noming pamuwus
tyasing duwul awawaling ngling
wicaling pakaolan
kathah kang karungu
mugi tuwan tuduhêna
ing cipta-yu supadi angga kitèki
wruhing tata dungkapan

Sèh Mongraga angandika aris
singih apêllal langkung utama
ngagêsang punika rêke
wau ta sadayèku
samya bukuh dêlingkên angling
tanggaping tyas cacadhang
tibaning pamuwus
kang supaya kadriya-a
pangalape bêrkah wiwinih ing jêrnih
andhêdhêrring wardaya

Pan tumungkul tumuhu ing kapti
wau sang Aotadi Mongraga
arum ing pangandikane
singgih kang para lul
ing ngatitah rêke puniki
sèstuhèng priyangganta
kang pinêlêng ing hyun
tan kêna ginampangêna
yêkti angèl yèn kinarya ngèl pribadi
gampang angèl nèng kita

Kadi ta rèh ngagêsang puniki
angrasani Hyang Kang Maha Mulya
amurba kajatèhane
lawan pribadinipun
akukula kang langgêng Gusti
Maha Suci Wisesa
rêke dhawakipun
awimbuh tan kawimbuhan
sasolahe lir nopèng tingal sajati
dulu-dinulu juga

Panglonging Hyang Sukma Purbajati
muksèng ana nir tanpa tuduhan
tan yuwana ing kayunne
kandhêging tingal luhung
paran marganipun pinanggih
kraya-raya rêkasa
saking pucuk gunung
anrang kalêngkaning jurang
sing lulungan kapati dènnya ngulati
tan wruh yèn juga dhawak

Kang ngulati mèlu angulari
kandhêg laju parah saparannya
marang ingkang nama rêke
tan wruh ing kawruhipun
yèn nutake kang dèn-ulati
adat tan wruhing ngulat
dadya angêlangut
lir kikinjêng tanpa soca
maksa nêmên mawas angiling-ilingi
brantaning kawuyungan

Kêdah wuyunge narik mring supi
supinira pan kinon ing wahya
jatmika liring-liringe
aywa liring kalurung
nêrak larangane pribadi
têmah anir gaibnya
pêsamudanipun
kandhêg nèng pasinang kita
kadyanggane kang sêkar kentir ing warih
nir gandaning puspita

Muwus linakon kalawan lair
kalawan mandêng imaning driya
pintên bangginipun têmbe
pangguh kajatènipun
Sukma datan adoh lan dhiri
makuwoni kanêngan
ramening ngasamun
atêbih yèn tinêbihna
singgih cêlak yèn cinêlakana ugi
marma tan kaduluwan

Kandhêg kasêlak wimbuh ing Widdhi
pangadhang ngêrat kadaliyan
tan wun doh tan na wangêne
luwih parêk tan rangkul
panggih sasat datan pinanggih
nèng jro kadhaton mulya
prana jêrnihipun
kalingan dening suweda
kita pendah pandung katungkul ingkang sir
tinêkêk tan uninga

Utami telat tuladan yêkti
wruh èmpêre kang ingèmpêr dhawak
nêtêpi tatakramane
sarengat kang linuhung
lan tarekat panggèndèngnèki
maring ing kajatmikan
kakekat kang nuduh
mring èmpêring kajatènan
kang makripat nampurnakkên kang pandêling
èmpêr sajuga rupa

Anging tutup ingèmpêr sajati
maha kasuciyaning Hyang Sukma
kang kabênêr utamane
sarengat pan rarungkut
tarekat marga jro ngati
kakekat suluhing tyas
kanyatahanipun
makripat waspadèng tingal
ing Dattolah isbat nèng sajroning napi
tuntuming paêsêman

Ewa punika osikên malih
Sukma purba dèn-pratelakêna
padungkapaning jatine
Sukma purba puniku
sajatine jênênging bêcik
ingkang luwih utama
kasuciyan ayu
kalintang parêk atinya
anglimputi wimbuh sèsining dumadi
kasukmèng Suksma purba

Murdaningkung kang wus wruh ing wangsit
lir dom ingobong cinlup ing toya
kêdah ingucap kang rinèh
tan anèng swara sêru
sabab sabda rungsit arêpit
pawore rasa swara
lan kumandhang nguwung
nguwunge yêkti ngumandhang
jati rasa tanpa rasa anggrantêsi
tumamèng angganira

Trusing rasa punika Kiyai
pan kakekating bantala kita
kalawan uripe dhewe
rip tan kênane luluh
wawayanganing Dat sajati
jati-jatinipun Sukma
Ywang ingkang Murba Gung
awayangan Dat Mutêlak
ingkang pasthi anane lawan pribadi
maujud datan ngadam

Rêke trusing kang swara puniki
pan makripat ing akasa kita
kêjèpe pati uripe
paluluting ngalêngut
satyèng pati sajroning urip
langgêng kahananira
Hyang ingkang Maha Gung
awayangan napi salat
apan pasthi napi tan kalawan wiji
nis nir tanpa tuduhan

Rasa lan swara têrusnya salir
limput tyasnya condhong kajumbuhan
bantala ngakasa rêke
pan suhul batinnipun
têtêp-tinêtêpan Kiyai
akasa lawan kisma
kajatèyanipun
datankengang pinaeya
kang bantala anukma jroning wiyati
kasa nukmèng jro kisma

Bumi sapta langit pitu nênggih
ingisènan swarga lan naraka
loh kalam dhindhing jalale
têrus kajatènipun
sampun dening Sukma nur singgih
ing ngriku manawia
cêlak èmpêripun
têtèbèng gêdhonging Sukma
kang jinêman langkung agêng wêrit rungsit
tan kengang ginampang

Lamun tan wruha puniku kapir
yèn ta lamun awêruha kopar
pon sampun gagantungane
marmanta ing tumuwuh
tansah pangguh rubeda dening
apêse tyas kang ina
saking mahanipun
piyambak cakêp tan dungkap
ingkang samya myarsa tumungkul sarya ngling
nuwun nuwun kewala

Saking karikuhanira sami
Kae Adimuncar Arsèngdriya
katri Ke Cariksutrane
samya nor lon umatur
marang Kae Sèh Amonggragi
papangkalaning sabda
dadya kapir kupur
kang uning tan uning juga
ing liripun punika ta kadipundi
pun bapa minta warah

Sèh Mongraga angandika aris
kita punika yèn datan wruha
dadi yakti balilune
tan wruh pisan ing ngèlmu
pêpêt datan salir mangêrti
sampun takdir tan bisa
kapire tan wêruh
ing ngèlmu rasaning kata
kapiripun satata lan sato najis
de tan na pangidhêpnya

Kang sampun wruh dadya koparnèki
sabab wus wruh surasaning swara
gampile lawan angèle
lohat lan muradipun
wruh êlide lan muradnèki
kalle datan sumêdya
anglampahi ngèlmu
karêp kang maring kasidan
amung wêruh ing bêbasan milang-milih
kumawon ginawokan

Jalma kang ahli micarèng ngèlmi
ujaring wong ahli sarengatan
langkung dening utamine
tinimbang lan kang busuk
luhung ingkang pintêr abêcik
pae lan kang ahli kak
tan micara ngèlmu
milang milih kalal karam
cêgah pakon wus tannêdya angingusi
lamun kalabêtana

Mung anungge brantinirèng Widdhi
ingkang tan lawan kêcaping lesan
sêdya anêkani rêke
ring niyat ingkang luhung
purbaning tyas maring kadadin
tan ayun ahli kata
sanalikanipun
dènnira andhêdhêr niyat
tumanême cukup nèng lèlèran tokit
tanpa mandêng ing tingal

Tingal jati anirnakkên liring
liring awas murcitèng paningal
sung sinunge tingal mangke
marmanya tan dinulu
tingal jati kandhêh tan liring
katingal kang sung tingal
luhung kang kadulu
inggih ugi dhawakira
kang kadulu lan dinulu tan kakalih
layap paranning tingal

Sampurnane tingal lan papalih
tan mulat ing nala jiwaraga
tingale wus brastha kabèh
kabèh luyut tan emut
kandhêg tingal ing karsa jati
sakarsa dera molah
kajatèyanipun
singgih ugi kang wasesa
dasih awas tansah pinolah ing jati
amawas winaspadan

Wontên pralambi dhalang wignya di
anukma sêdya sakarsanira
tan ana wruh ing anane
tar wikan wontênipun
wruhing dhawakira pribadi
wruhing saparipolah
kawignyan myang kahyun
lawan wruh solahing wayang
sadèrèngipun wontên wayang lan kêlir
tansah dènnya awayang

Wawayange tan suka tan kingkin
wayang akingkin suka priyangga
cinatur guna bisane
ing ngriku duk angaku
lamun dhalang wignya di luwih
dhalang amêdhar karsa
wus sinamuting hyun
anyatakkên ing sarira
nyatèng wayang nyataning dhalang nèng ringgit
sampurnaning paningal

Dhalang wayang tan suka prihatin
dening sirna paningaling wayang
kèsthi kang ngamayang sihe
marmanipun angayut
jiwa raga datan kaèsthi
dhalang kanguningana
wus kalimput ing hyun
kandhêg ing asmaranala
lênglêng mangu sukma-jati anggantyani
dhalang Sukma-wisesa

Datan ana sêmbah kang kaèsthi
tan lyan muhung kahananing Sukma
tan wrin ing ala bêcike
pan anggung branta wuyung
tan mastara kawula Gusti
anane anèng Sukma
-jati lulut-luyut
wus luluh sajroning karsa
karsa jati anirnakakên ing kapti
kapti anunggal karsa

Waluya rêke kadi duk nguni
tan ngukumi sêmbah kang sinêmbah
anirnakkên sakalihe
tan wontên wikan tan wruh
kandhêg kèrêm ing jalanidhi
dadya têmahan bathang
kang kagayuh alus
tingkah lan polah tilarsa
malbèng karsa ing ngriku amanggih urip
urip tansèng hèrnawa

Sukma langgêng rip tan kênèng pati
kang tan lyan sih sahe kang mong-raras
sapocapan jro ênênge
anangis jroning guyu
driya mendra lagi ing kapti
tan ana sinangsaya
mung wignya mong lulut
lir palwa drês kapawanan
tan uninga parannya ing drênging angin
tan kengang winangênan

Liyan lêngut anane tan kèsthi
tanpa jiwa datan amangeran
-jati minangka jiwane
raga jiwa tan nuwus
layap laut aliru dhiri
parau mot sagara
kawimbuhan lulut
asmara kandhihan raras
kang andulu kadulon kang angsung liring
larangane Pangeran

Yèn tan sapandulon tan pribadi
nihan pancadriya dèn-karêksa
dasa-ndriya dèn-katalèn
ywa wèng-wèng dèn akukuh
kinirangan bukti lan guling
rumêksèng rajah-tamah
manah asêdya-yu
ring rubeda karêksa
pasimpanganing takiyur dèn-atokit
dèn-wikani pinangka

Pinangkaning sêmbah sêbut puji
datan liyan rêke kawisesa
kang tansah amurba ing rèh
anduming ala ayu
kang aniksa angganjar ing sih
ambagi ka-akiran
swarga naraka gung
ing dalêm dunya akirat
kang alanggêng ing karsa tan na ngowahi
tan gingsir tan awêwah

Rupaning kêlir tan kita jati
marmanipun sinung-jati awas
ing rupa kadi rupane
rupa jro carmin agung
kanyatahan ing rupa jati
rurupan katitipan
tan beda rupèku
dene akêmbar lan Sukma
rupa-jati tansah rupa Maha Sukci
tan wontên sanepanya

Tanpa sasama ananing Widdhi
datan miyat datan kalamangsa
saking prênah parênahe
mangka duk rapalipun
yèn dinulu dera Hyang Widdhi
tan dihat tan musapat
wontên kan andulu
tan wontên kulon lan wetan
êlor kidul ing têngah ngandhap myang nginggil
Hyang Maha Sukci juga

Ing ngagêsang punika Kiyai
tan sampurna angaji sêmbahyang
anêbut myang muji rêke
andodonga Tawasul
dèn-kongsi mênirên kang lathi
sêmbahyang dèn-kongsiya
bênjut bathukipun
datan antuk wawangsulan
kang angaji gumrêmêng punika sami
lan wong omong-omongan

De kang antuk wangsulan kang jati
ngirigakên sakèhing Apêngal
ing kasab pangibadahe
suku bau calathu
datan ayun aminangkani
mung sèstuning wardaya
ginulang ginêlung
aningsalakên kal donya
maha sucèkakên niyat mring kajatin
tan cambor ing panyipta

Miwah tan pepeka ing pangaksi
datan sêlan marang pandaliyan
pasèdhènganing awèngwèng
têbih saking takiyur
tyas numama maringi napi
tan ana inisbatan
mung napi sinungku
tinokitakên ing driya
tan kumlamar kumalêndhunging pangèksi
angomplangakên cipta

Pan wus tanpa sêmbah tanpa puji
tanpa solah muni lawan muna
tan nadhah tan nendra rêke
tan sêksi tan sung-sinung
ing sasaminirèng dumadi
amuhung pribadinya
tanjul ing panaul
lalyèng toh jiwangganira
kawaspadan tan ana ingkang kaèsthi
mung tunggal ing panunggal

Sukma rimbag wutuh dèn-tingali
saosike ya Sukma bêlaka
wujuding Sukma tan-pae
wus tan kengang binastu
woring jati kula lan Gusti
Maha Gusti ta kula
sih kajatènipun
lamun kita tan kadyèka
kula misih kula Gusti misih Gusti
tan kengang wor-winoran

Jalma ingkang ahli Sukma singgih
tan sawênyahira ing panêmbah
kalawan Dad lesanane
pan namung bangsa kalbu
ing kanênganipun ginanti
baksana inalapan
sabusananipun
mênêng sakaliring karsa
tanpa pepeka marang ing sakaptinèki
ngêningkên ênêngira

Nalikanya ing dalêm sawiji
paalêmanipun ing antara
sapta sasi sasikine
sumungku ing ngalimut
sêlan sira tingkah ing nguni
tan ngunandikèng driya
sara surasèng hyun
ywa kadadyaning kawukan
muhung kadungkapanira ing kadadin
sumêdya purnèng karsa

Wondening kang winastan ingangling
sajatine ngèlmu yêkti niyat
niyat kang brangta angluwe
tawêkal ing pangridhu
tyas kang sura lêgawèng pati
papa pantakèng driya
santosa ing kalbu
jatmika tan kajaruhan
menak tadhah tahên mung sariring angin
sor kulup kang rinasa

Ingkang sinasmitaning pandêling
samya anor palungguhanira
angapurancang jarine
Ke Bayi manthuk-manthuk
andhêkoni tasbèh winilis
sadaya ingkang myarsa
aniniling wuwus
sami nyathêt ing wardaya
sira Kae Adimuncar Arsèngbudi
miwah Ke Cariksutra

Samya ngunandika jroning ati
tuhu lamun winus-man ing Sukma
arampung ramping aranne
lir kang ingucap wau
mungguh Allah kang Maha Sukci
jumênêng lawan hawa
ing kahananipun
yèn na kaya Asmanira
dadi Ingsun iki Hyang Kang Maha Sukci
dene tan jênêng Allah

Têka samya mèsêm jroning ati
wau sira Ki Sèh Amongraga
kapatu jroning driyane
amanggut sik-ing kalbu
mèsêm pangandikanira ris
Kae Sèh Adimuncar
Kae Arsèngkalbu
katrilan Ke Cariksutra
cipta lamun yèn ingsun iki Hyang Widdhi
de tan inguwuh Allah

Cipta ingkang makatên Kiyai
apan botên singgih jatinèka
mungguhing Allahu khake
nèng wujud kita tuhu
kang kadulu pribadinèki
tan lyan kang amastara
dhawak kang maujud
sawêktu kanênganira
ngèsthi suci kang mulya tan ana malih
rupa rupaning Allah

Allah dede rupa kang kaèksi
dede badan kita kang kawulat
angga jiwa raga dede
Dat ingkang Hyang Maha Gung
ênêng kita ingkang mustakik
mukik kang kak mutêlak
langgêng jatinipun
ing jaman kanêngan kita
pan kanêngan puniku wujuding napi
tan kengang kinaya pa

Mahasukci nucèkkên pribadi
kang wus dungkap ngèsthining kanêngan
mulya kadi duk orane
ing nguni datan suwung
mangke kita tan anggêdêri
ing têmah kajêrnihan
tan rame tan samun
sêpi samya sanalika
ing sakêdhaping netra salaminèki
tan kêkêl lan sakala

Anèng dalêm sawijining gaib
marma kita tan anjênêng Allah
saking napine Hyang rêke
saking saèstu bastu
ing botêna lan wontênèki
anane nanging ora
orane ing wujud
wujude tanpa karana
pasthi anèng pribadinira Hyang Widdhi
dhawakira ya kita

Kang puniku tan kengang ngakêni
Asmaning Hyang sawênyahing jalma
kaanan sapapadhane
laranganing Hyang Agung
nakdirkên ing dalêm sawiji
sanadyan kang sampun man
ing Hyang kang Maha Gung
pon uga tandha ga asma
yan muayat sajuga sayêkti gidib
goroh pangakênira

Langgar kewala soso dera ngling
ngaku anung kasiku ing sarak
myang wajar ahli balade
kawisesa ing ratu
kang rumêksa saraking Nabi
anrapakên kukumah
panjênêngan ratu
kakisas sarana donya
mring wong ahli nunggal Asmaning Hyang Widdhi
ratu kang kawajiban

Nampurnakkên donya praptèng akir
panguntape mungguh ing kasidan
nirkên gidib lairahe
têkèng kamulyanipun
jalma yyan kadyèka Kiyai
wus jomblah ing surasa
lan ingkang sinuhun
samya babagan manpangat
wontên emba singgih kawulaning Gusti
kadi-kadi kadyèka

Jalma ahli wingit tur akunci
amamanggut surasaning driya
kang dadya pangahyun-hyune
maring kamuksanipun
minta jalaring nayarati
kasiranning kadadyan
ayun wruhing dunung
jiyarah têpyang samodra
alalanggat lawan siswanya kakalih
ngalairkên salsilah

Tan na lami janma kang ataki
wêntar kaèksan ing Ngaksiganda
dening siswa ro gumyahe
pinulung wèng sang ratu
janma taki linanggat ing sih
sasiki tanpa siswa
pinardikèng luyut
dinunung nèng ing Tunjungbang
wus kapadhaning karsa sang ginastuti
datan antara muksa

Têtêp kamulyanira inapti
rahmat dhatêng padungkapanira
sang Sinuwun pangatêre
kang agung maha luhung
aminihi kusuma-aji
amanat jiwa Sukma
ngudanèni kalbu
tan silong ing samar-samar
suprandene datan arsa angakêni
pan panunggaling Asma

Wontên malih kawulaning Widdhi
anglairkên panunggaling Asma
angakêni sawantahe
lamun pribadinipun
pasthi Allah Kang Maha Sukci
kawêntar ing Bintara
majêmukanipun
pra ratu wali mong sarak
wus tan kilap kang minta dungkap ing akir
Ki Ngabdul Siti Jênar

Sinampurnakakên ing kajatin
kisase agama lan gagaman
marga mring kasuciyane
brastha sasiswanipun
lawan pangadilanira ji
rumêksa ing sarengat
sarta lawan hukum
marma titahing ngagêsang
lamun malih dèrèng santosa ing tokit
tokit maring kanêngan

Kang kanêngan punika Kiyai
ngudi agama kang kinarêpan
sumungku tan wangwang-wèngwèng
punapi prabotipun
mapan sampun wontên pribadi
sarengat lan maripat
pae ahlinipun
wontên tokite priyangga
tata sarak tan kengang ngucap pribadi
kêdah ngumum muayan

Lawan ngibadah tartip kang suci
anglampahi sukur suka-rêna
janji cêgah lan pakonne
Adalil Kadisipun
ngutamèkkên agama Nabi
Islam ingkang minulya
ayuning tumuwuh
kalawan nyandhang amangan
ingkang sarwa-kal marganing pakarti
supadi santosa-a

Pangibadahira ing Hyang Widdhi
amangeran isbat napining Hyang
anane mung isbat bae
anêbut ing Hyang Agung
anarima napining Widdhi
kang nora warna rupa
tan kengang kinalbu
untung bêcik lawan ala
saking Allah Tangala ingkang darbèni
sakèhing puji sêmbah

Tarekate sarengat puniku
atakabul ngèlmu ing punggahan
ayun wruh têgês-têgêse
Dalil madêlulipun
pangalaping Kadis kudêsi
Ijêmak lawan Kiyas
wajan mutadèku
angêkèh-kèhkên ngibadah
ngêkèh-kèhkên puji dikir pangabêkti
sumêdya ahli gama

Kakekate sarengat kang ngèlmi
anyatakkên ing panêmbahira
sunat kalawan parlune
ing siyang dalunipun
ngêkaskên utamining ngèlmi
tan sêdya jamak ala
tan sêdya pot wêktu
sumêdya brangtèng panêmbah
maring Allah kang asipat murah asih
angêgungkên Asmanya

De makripating sarengat nênggih
maha-nucèkakên ing panêmbah
kalawan eklas jêrnihe
suci badanirèku
lawan tumaninah kang tartip
sucine lesanira
amicara ahlul
katri suci atinira
lawan mukaranatuhu ing Hyang Widdhi
tanangloro Pangeran

De ta tokit ing makripat nênggih
anirnakkên ing paningalira
brastha tyas toh jiwanggane
nala nalikanipun
datan mangkya datan ing nguni
tan mulat ing Pangran
tan mulyat lyannipun
ring badanta pon tan mulat
pangulate mosik kalawan pribadi
datan lawan kinarya

Sarengate makripat Kiyai
anggigalkên ngamal ing kal-donya
cêgah nadhah lan gulinge
lumuh misil donyèku
miwah rajah tamah kawuri
tan ana kinarêpan
papaès myang puluk
rasaning boga tuwuhan
datan ngingus andadarus ngaji jilid
kitab kalawan Kur'an

Tarekate makripat puniki
amèndra nis ngikis ing sasana
nimpar tan bastu unggyanne
andhewe dhawakipun
tan sêdya wor marang sasami
tan sukur wèh-winèhan
asêlang pamuwus
sapandulon lawan jalma
solah muna-muni sênênge pribadi
beda badan budinya

Kakekat makripat kang yakti
angyaktèkkên khake dhawakira
tan ana pandalihane
kang lyan-lyan ing pandulu
tan kadulonnirèng pandêling
mangeran ing dhirinya
pribadi dinulu
maha sukci priyangganta
datan tawang tuwang tuwin jirim mukin
wontêna dhawakira

Makripating makripat kang ngèlmi
rila dharat wiyat tan winulat
mulya suwung kajatène
plêng komplang angga muncu
tan angêntha ing badan budi
wus tan mangeran ing Hyang
Ingkang Maha Agung
tan mangeran ing dhawaknya
tan mangeran ing dalêm sakalir-kalir
ênêng tanpa karana

Kang makatên punika Kiyai
datan kengang camboring panduman
salaya lawan takdire
tan wontên kikmahipun
lamun maksih anandhang bukti
tansah ring rajah tamah
misilkal-donyèku
kumêdah wruhing Dattolah
lir padhati agiling anèng jaladri
palwa ngambah ing lêsta

Pinèt lampahe ingkang lêstari
saking punapi lamun sagêda
anggampilakên kang angèl
tuwas tiwas tan ayu
lir bintaro kèli ing kali
tinututan nèng dharat
pundi marganipun
bintaro yèn kagayuha
atèn-atèn luhung lir rayap prayogi
anêlatèni pangan

Wrêksa kisma rijêkinirèki
tan melik mring panganing manungsa
saking mukul panrimane
bali wruh takdiripun
tinitah kalawan abukti
makatên malih uga
ahli sarak Rasul
dèn-anungge ing sarengat
cêgah miwah pakon mokal lawan wajib
tinuhon linampahan

Anging wontên wajibing aurip
parlu amrih ngèlmuning Pangeran
angguguru ngaji rêke
kitab Kur'an dinarus
narik bodho mring pintêrnèki
ngupaya pangulatan
ngulama gung jamhur
Sarapdin ahli mumulang
anêlaskên sarasaning ngèlmu wajib
marma sami rinasa

Samya enggar tyasira kang myarsi
dènnya kagunturan sabdatama
pan sadaya wardayane
kathah paedahipun
kadya papan cinitrèng sungging
tuturutaning pulas
tan na kang tan surup
raosing tyas kagawokan
ing wuwuse Mongraga anuju kapti
sing ngarsa dèn-lakokna

Dhininganan ing pamuwus aris
samya anggalih dening mangunah
wruh durung winuwusake
saosikirèng kalbu
sinauran kalawan angling
tanggap pasang surupan
-nira tan kaliru
tyasnya kadya sinuluhan
mèdèt mentar kabuka kabuling kalbi
kababaring wacana

Lir wuwuse wau Sèh Mongragi
amayangga sêmining Tunjungbang
anyenggol paliringane
tan dinoh ing asêmu
ngêkêr dhiri mukir ngêngkoki
nata ing Nayaganda
cihnanengapulung
lèjême jaman biragat
Ki Lêmahbang kinambang anèng para ji
ajiwa Sukma mulya

Limang siki siswanta kaswasih
kaèsisan sukaning mabèlan
purna pupul kamulyane
pranyata ahli luhung
Sèh Mongraga jalma-di luwih
lèlèjêmirèng sabda
tan mantra ing sêmu
lumuh kawanguraning lyan
langkung dening kawêrit wingit akunci
pacuhan kaoncèkan

Sira Kae Bayi Panurtèki
mulat ing putra tyasira kadya
tan anglala ing praptane
sing pangumbaranipun
datan pae kadya duk misih
anèng ing Wanamarta
lawan antênipun
miwah pra kadang sadaya
tan prabeda lan cipta kadya Kiyai
tan nyana mêntas ngendra

Alon matur Kae Arsèngbudi
tuwan Kae Sèh Adi Nujêmba
maklum tuwan mring ngong rêke
pun bapa pan kumudu
minta rèhing sang Adiluwih
sampurnaning ngagêsang
supadi ywa mangguh
kadudoning dalêm titah
pintên banggi swarga kir yuning yomani
maniking kanikmatan

Sèh Mongraga angandika aris
singgih rêke Kae Arsèngdriya
kewala ing sasênênge
ing agêsang puniku
pundi ingkang dadya wiwinih
manah prênahing titah
tinuhoning kalbu
nut palalirèng Hyang Sukma
punapi ta sarengat paranning branti
paran branti makripat

Lamun branti ing sarengat singgih
dèn-maksud wajibing Rasullolah
kang sidik amanat tablèk
lawan mokaling Rasul
gidib kyanat kikmat puniki
lirning sidik dèn-nyata
ring tri prakarèku
kang bênêr solahing badan
pangibadahipun salat kang asukci
tatakramèng panêmbah

Bênêr solahing lesan puniki
kang asuci pangucaping salat
myang pamuji panêbute
sakêcapirèng ngèlmu
kang abênêr solahing ati
amung karanat tuhu
kasuciyanipun
asalat kalawan driya
manggut ikram mirat munajat tubadil
nalika nèng kanêngan

Lire amanat kapracayanèki
dèn-pracaya badannira salat
kalawan dhangan rahabe
anêkani ing waktu
tumaninahipun kang tartib
tan ngênêngakên solah
pangibadahipun
tan molahakên kanêngan
sarta datan andhinginakên kang kèri
tan sumêlang ing tingkah

Kang pracaya ing lesanirèki
anuhoni saunining sastra
kir'at sarta pasêkate
suci barang winuwus
wuwus kang tan andurakani
juwêt anêbut Asma
ingkang agung-agung
anyêgah catur alahan
rêke karêp kewala misiling ngèlmi
kang kalawan utama

Kang kapracaya marang ing ati
datan ninang tanggaping wacana
parênging batin laire
tan salaya ing kalbu
lawan lesan badanirèki
kang dêling anèng driya
muna-muninipun
ing waktu ngibadah salat
ing pratingkah anêbut muji Hyang Widdhi
kalawan dhawakira

Lirnya tablih kang ngandêl kang ngèlmi
mungguh ing badan kangge sasalat
sêmbahyang pangibadahe
ngumut asihing wêktu
datan wontên poting ngabêkti
antênging palungguhan
kuwat pangguh tamu
arosa tapakuring Hyang
angluluri linakon tan angêlongi
santosa ing agama

De kang ngandêl lesanirèki
ingkang ngutamèkkên ngèlmu sarak
mijiling Dalil Kadise
Ijêmak Kiyasipun
tan kalêmpit murat rasèki
wruh surasaning sastra
kitab agung-agung
anggunggung Asmanira Hyang
atawasul ngamalakên ngèlmi salih
ngêgunghakên Hyang Sukma

Kaandêle mungguh mara-ati
mantêp dhatêng kal ngibadah moka
salat wujude Hyang rêke
tokit kalbuning Rasul
maha sucèkakên Hyang Widdhi
mantêp iman Pangeran
Agung Maha Luhur
kang asipat bijaksana
tyas sru masud ing agama sarak Nabi
Mustapa dutaning Hyang

Lirnya mokal ing Rasul pan gidib
kiyanat kikman ingkang punika
mokal yèn kinarsakake
goroh palacidrèku
lan angumpêt liripun nênggih
apan gorohing badan
mangan mumah mumuh
anêdya sirih puwasa
angalibi tyas maring mungsuhing Widdhi
amor agamanira

Palacidraning badan puniki
karêm anendra dalu lan siyang
narajang wayah wêktune
tan kabuka ing ngèlmu
tan sinungan akal tan salih
meda lara dumadak
pot wêktuning ngudur
badan tan têkèng utama
rêke andhap kewala agamanèki
tansah dadya paguywan

Lire anyumpêt badanirèki
lamun sêngsêm karêm ing sahuwat
dening istijla junube
angêndhak cipta luhung
kasuciyanira mring Widdhi
anggung kula kulina
kalangênanipun
mring wanodya dadya sudra
agamanya tan dungkap manggaripati
yèn sisip ngro Pangeran

Dènta goroh ing lêsanirèki
pangucapira tan linaksanan
guguyu kèh lêlahane
tan sêmbada ing wuwus
ngaji tutur tan wruh ing tulis
dadya tuna dungkapan
tan titis ing ngèlmu
de palacidraning lesan
pangucape anggêgawok paksa luwih
wuwus kudu gumisa

Tur tan rujuk sambunging angling
ngarat-arat lumaku tinut-a
ujare kang angèl anèh
yèn tinut-a tur kumprung
karya samar kang bodho ngèlmi
limya ngumpêt kang lesan
micara kang dudu
angangèl-angèl kang gampang
anggampangkên kang angèl kinarya gampil
ya tanggung donya kerat

Wani katêmpuh dènnya matêsi
langar langguk majibkên kang mokal
mokalkên kang wajib rêke
gumaib ningit wuwus
pan lumaku dèn-guguroni
sayaktine angupa
jiwa kang kadyèku
aramban sandhang lan pangan
wondene kang agoroh mungguhing ati
ambatalakên niyat

Niyat kang marang agama sukci
datan yuning niyate kangtama
pan akèh-akèh dinalèh
pan muhung ing aluhung
lamun ati pasangan Widdhi
tansah akaya-kaya
kang angêthul kalbu
takiyur agamanira
dene palacidra kang mungguhing ati
pepeka sêlanyana

Ura rubeda ngalih pandalih
dadya tan dungkap maring kanêngan
mamang sêmang-sêmang wèngwèng
saking tyas tan pituhu
ning sir êsir rarai eblis
ikrame karameyan
tan pintêr tapakur
kur-ukur agamanira
wondene kang angumpêt mungguhing ati
takaburing panyipta

Amaido salirirèng osik
ngunandika nukarta ing nala
datan wontên nalikane
tan angèl mung tinuhu
tan na laku kang ginagati
tan wruh ing kasisipan
-nira ing tumuwuh
tuwah tuwas katiwasan
kang makatên puniku Ke Arsèngbudi
tan dadya kasidannya

Marma sarak sarengating Nabi
kêdah kita mawas nokitêna
ngèlmu kang pinarlokake
wajib mokaling Rasul
ingkang mangsub marang ing wajib
kang kipat marang mokal
tan arus angingus
ambatalakên agama
kang liningan Adimuncar Arsèngbudi
katri Ke Cariksutra

Samya anor tumungkul sinung ling
saking kasinggihanirèng sabda
pra tuwa sukur ciptane
Mongraga malih muwus
de kang ahli mangaripati
tan ngudanèni kabar
ring sastra kang agung
ya mung sabar lan tawêkal
rila sukur marang ahline sakalir
sakalir wus takdirnya

Tan wor lan wong kang agama Nabi
pan wus karsa ajaman priyangga
anungge ing pribadine
mung tuhu kang binastu
salat mati sajroning aurip
kang urip tan kalawan
langgêng jatinipun
aurip sajroning pêjah
tan kêna dinunung ingaranan pati
patitising kasidan

Kewala ngalih panggonannèki
datan pae ing wau ing benjang
ing sih wus tan na wangêne
paran sakarsanipun
apan sarwa kewala dadi
langgêng tan winangênan
suwungira mujud
mujude tan kasamunan
wus tan kengang kinaya-pa ingpandalih
juga tan paja muga

Wontên sanepa emba pralambi
tunjung tuwuh anèng madyantara
awungkul nanduk gandane
ing warna tan saèstu
kaêlêban ing jalaniddhi
laute tanpa tirta
hawa tanpa uwung
asênêt tanpa sasana
ganda milêg tanpa ambu anglabêti
nyataning kanyatahan

Anèng pambukaking manah êning
marma jalma kang ahli makripat
sênêt nèng kaelokane
tan bastu ing padunung
amêmutung pribadinèki
tan wikan ing priyanggan
-nira wus maha gung
tan ayun kawangurana
maha nucèkakên kalawan pribadi
abadan budinira

Lir patanyaning jalma kang luwih
ahli rasa surasaning sabda
wus amêngku saliring rèh
pan kalih prakarèku
kang tinanya marganing pati
lan ênggoning patinya
pundi sèstunipun
lamun ta datan wêruha
ing agêsang punika sirik tur kapir
patine siya-siya

Ke Cariksutra kapranan kapti
osiking tyas yun tinanyakêna
ing mangke winêdharake
asru suka gumuyu
winantonan ing guyu sami
ing rasa wus anduga
kapatujon kalbu
Ki Cariksutra ris nabda
kasinggihan sang Adi nujwa dènnya ngling
kadipunêndinira

Sèh Mongraga angandika aris
singgih linge Kae Cariksutra
dadalane pati rêke
alul iman ing ngèlmu
kang tan samar paningal ngèsthi
hu êlaking mubarap
kalaratul maut
pasthèning duryat wêkasan
datan wontên ing marga simpanganèki
kêncêng donya ngakerat

Lêstari marga gung ingkang suci
gamblang apadhang tan kumalêndhang
ajêmbar tan na sikune
tanpa pinggiranipun
myang tan ana lyan kang lumaris
amung pribadinira
alampah ing ngriku
tan ana pancabayanya
lêlampahan limangatus taun naming
salayaping paningal

Langkung endah marga gung mring ngakir
botên dêlarèh lir marga donya
margendah saupamine
marga ahlining ngèlmu
ngèlmi patang prakara nênggih
marga Dalil akerat
kabar yakin tuhu
wiwinih ngèlmu sarengat
ngènul yakin wiwinih tarekat nênggih
khakul-yakin winihnya

Kakekat lawan akmayul-yakin
wiwinih ingkang ngèlmu makripat
ing pati wus bisa dhewe
datan lawan dinunung
babing pati wus anduwèni
ing karahmatanira
langgêng tan na uwus
kakyun-yakin pan wus nyata
angêngkoki uripe prasasat pati
sakêjale paningal

Ngênul yakin sayêktine pati
datan owah sawênyahing titah
sampurna kauripane
wontên pribadinipun
ing pamanggihirèng pangaksi
kabar yakin punika
warta ingkang tuhu
ing pati wus kadalilan
Ijca Kiyas tan ninang mungguhing pati
pamanggihing ngakerat

Ngèlmi patang prakara pan dadi
dadalaning pati tan utama
kalawan iman kang salèh
krana dadalan agung
pangingkuping marang ing napi
ing kalanggênganing Hyang
kajumbuhanipun
nèng jaman kanêngan baka
sakèh makluk gêng alit jalu lan èstri
tunggal sawiji patya

Makluk kang sinung nraka lan swargi
lagi dungkap lan pati pan padha
andhap lan luhur tan pae
kang sasar kang marga-yu
datan wontên prabedanèki
pan sami kawimbuhan
sadayane makluk
ing pati tan kêna ora
mungguh ta kita ki pamanggihing ngèlmi
sayêkti beda-beda

Punapi takdirira pribadi
takdir nabi takdir waliolah
takdir ratu nurbuwahe
takdire pra mukminun
takdir Islam lan takdir kapir
punika pamanggiyan
-nira bakdal-maut
pangucape kang sarengat
gonning mati nèng kubur makam paraki
pangguh swarga naraka

Kang tarekat tur ênggonne pati
apan anèng kubur makam jamak
manggya lalan yune reke
kakekat pan anyatur
gonning patinèng kubur singgih
makam jaminul jamak
mangguh lali emut
ucape kang mangaripat
gonning pati kubur makam baka singgih
urip tan kênèng pêjah

Marma langgêng kewala ing akir
kang cinatur mungguh swarga nraka
ngibarat upama bae
rêngganing janma luhung
lan rêngganing janma sor urip
kang maksih sinung hayat
kauripanipun
wênang akarya penginan
lawan wênang ing sorah karya wêwêdi
supadi praptèng tama

Pinindi ing ngèlmi pat prakawis
sarengat lan tarekat kakekat
makripat rêke tan pae
ing kajatèyanipun
kang mangka idayattolahi
purbaning ngèlmu papat
pedah apituduh
marang ing agama mulya
supamine sujalma sinuprih luwih
punjul samèng tumitah

Krana ngèlmi wus nampik amilih
ngèlmi kang pedah mring kaluhuran
wahyu donya akerate
kikmah kamulyanipun
lan ngèlmi mrih sosoring urip
pituduh kang agiwar
mring Sang Maha Catur
ngèlmining Hyang Kang Minulya
yakti dadya dadalaning pati urip
pamanggiyan kamulyan

Miwah pamanggiyan durakèki
datan kêna linyok ing panduman
ala kalawan bêcike
pasthi mijil sing ngèlmu
wulang wuruk tuduh bibisik
pan saking ngèlmu uga
tan lyan saking ngriku
ihtiyar pamilihira
swarga nraka ala ayuning pamanggih
ing kauripanira

Miwah pamanggih sawusing pati
inggih ingsa Allahu Tangala
wa hu-aklam pambagine
ala kalawan ayu
pasthi datan uwus pinanggih
kadi banyoling murat
wawadhaganipun
dalaning pati ginawa
mring dalanggung gêdhe ywa nimpang ing margi
kang tutug ing kuburan

Lamun nimpang satêngahing margi
ambêlasak marang ing pomahan
ambubrah dhadhah myang bêthèk
ngambah dudu dalanggung
pasthi nêmu srêngêning jalmi
dèn-balak ingakathah
sêdya ambabêntur
malah patut binlojodan
babathange kinèn ngèlèkkên ing kali
kang gawa jinêmalan

Gonning pati linuwang ing bumi
tinunggilkên kuburing wong kathah
dèn-atulus pamêndhême
ewa makatênipun
anggènnira amêndhêm jisim
anèng natar pomahan
tuwin joganipun
amêsthi manggih babaya
malah-malah rinampas sadarbèknèki
bangkene kinèn buwang

Jisimira sami lawan wêrjit
pati siya-siya anggagawa
marang bilaining akèh
Kiyai kang puniku
datan têbih raosing ngèlmi
ingkang sampun kacupan
kadya ngajêng wau
marma kang samya narima
sarta lila ing driya marang ing ngèlmi
agal alusing sorah

Lir puniku guguyoning alim
karya lèlèjêm saruning sorah
wus maklum ngèlmu kabèhe
prèjènganing aluhung
datan ninang kajatyanèki
nadyan nistha èng sabda
utami tinêmu
lah duk sawiji ing tangat
ing manpangat mèngêti angaramati
marang bangsa agama

Ke Cariksutra mèsêm angliring
kagawokan surasaning nala
kacupan sakarêntêge
kalancanganing wuwus
asasmitèng Kulawiryèki
kang sinasmitan tanggap
ing naya apagut
gumuyu Ki Kulawirya
binayantu sadaya suka ing galih
kalêjaraning driya

Têrang jêrnihira binarêsih
dènnira sang Sèh Adi Nujêmba
lir kitri katranganing we
mangka kadrêsan jawuh
sêgêr ronnya ngudaya sêmi
kêmbang mèsi mardapa
enggal hyunnya tuwuh
tyase kang para ngulama
pendah ratri kadipan dening Hyang Rawi
kawulat sèsining-rat

Tuwin pra waela mulyan kapti
kadya mina katêlêngan tirta
jêmbar kalautan tyase
tan na sangsayèng kalbu
rasa kaidayating ngèlmi
minulyakakên dènta
kasuciyanipun
katarik katrakanira
padungkapaning tyas tan malangatèni
jalwèstri samadaya

Yata ing wanci kaluruk ratri
ratri poting palilah ijabah
dungkape wêktu Subuhe
samya kinèn awulu
mring pahèran mèt toyastuti
sawusnya samya kadas
asêmbahyang Subuh
sira Sèh Adi Nujêmba
angimami ing asalat Subuh nênggih
andadèkakên niyat

Tan rêkasa ing karsa lêstari
parênging takbir wus tan kinarya
lir alun lan samodrane
toyane tan kawuwus
kawimbuhan jênêng jaladri
kaobaning sagara
kulatan rah makluk
slira Pangeran balaka
datan Sipate Asma Apêngalirèki
pon Maha Sukci juga

Kang mangkono salating ngaluwih
datan ngêngkoki datan apasrah
tan mokal lan Kalèk rêke
lir tan kêna dinunung
pacampuhing kawula Gusti
lir sastra kinakata
datan kasaliru
ranning sastra lan uninya
sadurunge ngunèkkên uni wus muni
anèng piyambakira

Ikram kasuciyaning Hyang Widdhi
tubadilira wajah istitah
mukramahe Patekahe
pasêkat kir'atipun
sakathahe datan kalêmpit
swaranya rum kajiman
tan na imbanipun
wawacane wus Patekah
apan surat Sujada awalirèki
rêkangat sinujudan

Wusing Patekah rêkangat akir
Surat Kasar dêge Kinunutan
gya tahyat akir tartibe
lan tumaninahipun
salam bakda laju pupuji
dikir purna anulya
donga limang wêktu
tawasul Asmakul-kusna
wus paragat salawat salaman sami
warata sadayanya

Wangsul tata palungguhanèki
sang Sèh Adi Nujêmba ngandika
yèn parêng rêke ing mangke
singgih Kae ramèbu
kawula yun ngèski kawingkis
jiyarah ring kanêngan
mupiting ngasamun
lan putranta Ni Waela
Salabranta kang darbe siswa sasiki
panêngran Ragasmara

Paduka sami kantun basuki
andodonga kuwating ngibadah
ngutamèkkên pamujine
ingkang sukuring ngèlmu
atêpakur marang Hyang Widdhi
nuwun salamêt donya
myang akeratipun
tuwin Kae Adimuncar
Arsèngbudi Rundarsa Carik Sutrèki
miwah samadayanya

Samya anor jumurung turnya ris
singgih sumangga sakarsa tuwan
sang Adi Nujêmba ring rèh
sami anor tumungkul
nulya asung salamirèki
mangarsa mring kang rama
nulya sadaya wus
Jayèngrêsmi Jayèngraga
Ki Sèh Malangkarsa Sèh Mangunarsèki
lawan Sèh Anggungrimang

Samya nguswa ing pada ngabêkti
mring kang raka Sèh Adi Nujêmba
Sèh Mongraga lon dêlinge
marang ing garwanipun
Nikèn Tambangraras sirèki
lan siswa ngabêktiya
marang rama ibu
Ni Waela Selabranta
tur pranata mring rama Kiyai Bayi
ngaras êmbuning putra

Atur sêmbah ring ibu Malarsih
saha kinuswa lungayanira
gantya mring pra waêlane
pan asung salamipun
Ni Wilapa wadon Palangi
Rarasati Turida
Rancangkapti tan wun
samya nêmbah maring raka
nulya siswa Ragasmara atur bêkti
mring Ki Bayi Panurta

Miwah mring ibu Nikèn Malarsih
tumulya tur salaming sadaya
sawusnya kadyèka rêke
sang Sèh Adi Mongluhung
uluk salam sanalika nis
sagraha siswanira
wisatèng ngasamun
mursita ing palungguhan
sinauran ngalaekumu-salami
kang nis tan kaduluan

Wus mangkana wau kang alinggih
katilaring sang Adi Nujêmba
kamangunahan driyane
lir galinggang tinunu
mèntèr antèr antaranèki
mongah-mongah awangwa
marabmawa urup
tan kocor tahên matarang
pra ngulama tyasnya kadi bisa ugi
anganjat kajatmikan

Turun sata mèh raina enjing
karukrukan sawung kaswabawa
atêtêgar ring natare
amèt cucukanipun
barung asri swaranya asri
jalak thilang kapodhang
cocak mrak manguwuh
nyangungong ngakak jag-jagan
tuwu hantu wantu nèng wrêksa gung inggil
kokolik guligikan

Kadya bantu pangènggaring galih
pra ngulama kang katranganing tyas
lir wastra binarsihake
tan na guguluhipun
pantên lamun kangge tumuli
mangkana isthanira
myang srining kang dhukuh
karajaning Wanamarta
kadya agring ing mangkya antuk usadi
myang lya cêcêning desa

Mabang kambanging taruna mijil
ring pracima nitih granning arga
nirat sèsining rat kabèh
kitri katrangan nrawung
kakajêngan wuryaning rêsmi
tiris dênta myang pucang
ambabar mayang rum
lumrang sinranging sadpada
sari wêgar-wêgar kawêdharan dening
kaèngêl ing jarahan

Akêtêran kairiting angin
tiyunging pang pradapa ngalayang
adhodhor ronnira rongèh
lir milya suka sukur
kêkêjale kadya nganthuki
mring kang antuk sih sabda
-nirèng jalma luhung
pala gumantung ngungalwah
kadi-kadi atuduh raganya manis
supadi binuktiya

Yata wau kang samya alinggih
nèng panêpèn langgar pasimparan
Kae Bayi Panurtane
ngandika mring pra tamu
pênêt lunggyèng maring pandhapi
sadaya kang liningan
tan lêngganèng kayun
nulya mijil sing sasana
mring pandhapa atata dènnira linggih
pra waela ring wisma

Ngrukti pasugatèngirèng tami
wus samêkta samadayanira
anuduh pawong rowange
ingirit marang ngayun
santri Luci wadon Sumbaling
Malarsih praptèng ngarsa
Ni-nDayaabikut
anata rampadanira
pasèmèkan sarwa angêt sadayèki
andhèr anèng ing ngarsa

Kae Bayi alon ngancarani
sumangga sami tuturuh asta
sasarapan sawontêne
kewala sami kêmbul
kasayahan anatas ratri
ingkang liningan agya
jalwèstri tuturuh
dan lêkas sami anadhah
apakantuk dènnira sami abukti
sarwa ngêt jing-enjingan

Wus antara nutug dangunèki
aluwaran dènnira anadhah
turuh asta sadayane
ambêng cinarik sampun
sinungakên santri pamburi
anadhah ting kucapah
wradin samya tuwuk
nulya dhadharan mangarsa
cinarakkên punika pangusap amis
adhahar mamangsêgan

Kang ingancaran samya angambil
nyanyamikan ing sasênêngira
myang pra waela anggape
wau ta para tamu
Adimuncar Ke Arsèngbudi
Rundarsa Cariksutra
myang Carikmudhèku
lan Kae Sèh Malangkarsa
lan Sèh Modang lan Ki Pariminta tuwin
Kae Sèh Mangunarsa

Sèh Gungrimang lan Kulawangsèki
Ki Piturun Palakartinira
paguting tyas sasmitane
kang samya ning asêmu
Kae Adimuncar ngling aris
kakang Kae Rundaya
yèn parênging kalbu
kawula yun papamitan
miwah para rinta sadayanirèki
minta madal pasilan

Mapan sampun kalampahan mangkin
kajat papanggya lawan paduka
kaidayat ing wulang rèh
sasurasaning ngèlmu
gêgeyongan sinungan dening
sang Sèh Adi Nujêmba
nampurnakkên kawruh
aprasasat kakang uga
kang asung rahmating tyas ing pandêling
jalar pangguh paduka

Sagêd patêmyan lan jalma luwih
marang sang Sèh Otadi Mongraga
nujêmba gosul ngalame
gawe wruh sung pitutur
Kae Bayi nauri angling
singgih saking bagyanta
priyangga amangguh
wulang mangunahing driya
pan manira amung darmi anaidi
mugi pinarêngêna

Sru kacaryan ingkang para tami
dan samapta pakartining lampah
Ki Bayi kèh pisungsunge
pan santri têlung puluh
kang mimikul sanguning margi
miwah pakintunira
gya budhal lumaku
warata gyan jawat-asta
sukèng driya wau kang arsa lumaris
nadyan ingkang tinilar

Pan wus laju kang arsa umulih
maring dhepokira sowang-sowang
tarlèn karantan driyane
anawung sukèng kalbu
ing samarga anggung dhinisik
cipta antuk nugraha
wahyuning Hyang Agung
kang lumantar sang Nujêmba
Amongraga mong kawêkasing panggusti
wus sampat paripurna

Tan winarna roroncèning margi
lalangêning marga têba-têba
kasongan ing tyas sukane
nanging datan winuwus
lampahira sang Amongbrangti
tan ana ngrasa sayah
sadaya kang laju
lêrême mung yèn asalat
lamun ratri sipêng satibaning margi
kawilut ararasan

Ngècèr laku ingkang wus aprapti
dhèpokira nênggih sowang-sowang
susugun maring tamune
tan inang lan ing dangu
enjangira laju lumaris
ingkang anglantun lampah
maring dunungipun
mangulon tujuning sêdya
saya suda lampahe kang arsa mulih
pamungkas Wanantaka

Pan pinugut wêdharing palupi
punang Sêrat Canthini karannya
wawêjangan pamungkase
mamardi marang kawruh
ing kajatèn jatining urip
wikanne rèh kahanan
ananing Maha Gung
sajati-jatining jalma
wus jinajah jêjêring janma majaji
kang jinurung ing sêja

Kadarpaning panggalih sang aji
kang jinumput wêjanganing kata
tinaliti saturute
têtelane tinutur
titi tatas tataning gati
sakwèhning kang kinata
wus samya ingimpun
ala ayuning pakaryan
kawruh miwah ngèlmuning kang lair batin
winêdhar mring pra mudha

