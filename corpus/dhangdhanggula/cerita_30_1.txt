kadyangganing brêmara mrih sari
angsana kang lagya mêkar enjang
gita kang lagya rinonce
dèn tetah murih gambuh
ninging cipta ingkang linuri
mastuti têrusing tyas
asmara kawêngku
dining gita kang rinipta
sunarira tan pisan wignya nyoroti
sastrawan tangèh mimba

traping têmbung tanapi kakawin
jumbuh cawuh tangèh ngèmpêrana
walgita duk ing kinane
panduking têmbang têmbung
sasar-susur myang bosah-basih
tan môntra madhanana
ing pangikêtipun
jinjaning tyas gung katawang
datan mêndha malah saya angranuhi
sing kumêdah mangripta

kawi-kawi tuhu tan udani
kumacèlu dahad karya tilas
kumadamèng tyas wirage
nekad kadêrêng darung
nganggit crita ingkang supadi
kinarya têtuladan
pra mudha sawêgung
myang para tyang ingkang wrêda
atmajanya dimèn pinarsudi maring
nalar tuwin kawignyan

wit kawignyan iku gung utami
salaminya datan kêna pisah
uwal saking ngên-angêne
yêkti tumêkèng lampus
benjang datan linggar sing dhiri
marma ingulatana
dèn kongsi kapangguh
ywa nganti mèngèng sarikma
parsudinên yêkti bakal antuk kardi
pigunaning kawignyan

kang kinarya bêbukaning rawi
radya agung ing Karangwidara
panjang punjung nagarane
pasir awukir tuhu
gêmah ripah myang loh jinawi
panjang têgêsnya dawa
punjung ikuku dhuwur
dawa ing kuncaranira
kathah praja krèh Karangwidara nagri
luhur prabawèng nata

liyan praja sumewaka sami
tan sarana pinupuh ing yuda
wiji-wiji panungkule
sumungkêm mring sang prabu
ing Karangwidara narpati
lir winangsit jawata
pasir wukir iku
nagara ngungkurkên arga
ngajêngakên pasisir myang jalanidhi
gêmah ripah têgêsnya

mirah sandhang atanapi bukti
ngantya dadya pangungsèning janma
liyan praja mrono kabèh
nadyan bara bêburuh
macul mikul myang anyênyunggi
ngarit lan sêsadean
sukêt godhong kayu
pasthi dadya mulyanira
datan kirang sandhang akalawan bukti
sênêng ing gêsangira

krêta tata arja kramaniti
nir durjana juti lawan begal
ayêm têntrêm nagarane
miwah ing dhusun-dhusun
datan pae jroning nagari
tyang tani padhusunan
samya bôndha-bandhu
sugih kewan rajakaya
kêbo jaran wêdhus pitik bèbèk sapi
dèn umbar nèng pangonan

datan ana kinandhangkên sami
sasat amung dèn umbar kewala
rina wêngi esuk sore
tan na kang ngaru-biru
nyidra nyolong miwah angambil
loh jinawi têgêsnya
sabarang tinandur
pari jagung myang katela
kacang kênthang kadhêle uwi gêmbili
saliring têtuwuhan

samya tulus ngrêmbaka andadi
rapêt pêpêt ambiyêt wohira
gantya kawuwusa mangke
ingkang jumênêng ratu
narendra gung anyakrawati
narpatyambêk pandhita
kotamèng mong sadu
kêrtarta aparikrama
gung dêdana myang paramarta mring dasih
jêjêg adiling praja

yayah dadya pandaming sabumi
sinuyutan mring para nayaka
bupati wadyabalane
tan ana kangbalilu
nêdya malang karsaning aji
miwah abela tômpa
sangêt ajrihipun
mangkana jêjulukira
narèswara Karangwidara praja di
Mahprabu Jarumaya

sugih wadya sugih bala tuwin
sugih êmas picis rajabrana
gêdhong roro kêbak kabèh
tanapi rêngganipun
jro kadhaton bangsal sitinggil
gapura prabayasa
sarwa mas sadarum
pinatik ing nawarêtna
sêlang-sêling intên jumrut mutyara di
pindha lung myang puspita

wontên malih pinindha Anjani
liman sima banthèng warak miwah
isèn-isèn sajroning we
tanapi manuk-manuk
sumawana kang nèng wiyati
tan ana kaliwatan
pêpak sadaya wus
tu-kutu walang ataga
pan pinêtha ginambar dèn ukir-ukir
awig pakirtyanira

yèn kataman soroting Hyang Rawi
tinon saking mandrawa sumunar
gêbyar-gêbyar abyor bèbèr
kumêpyur-kêpyur kawur
lir tumètès dhawah mring siti
cahyanya mancur muncar
ngèbêki kadhatun
tan wus lamun winursita
kabèh uparêrêngganing dalêm puri
mangkana cinarita

de kang môngka pêpatih sang aji
wasta Nindyamantri Dayayuda
môndraguna kasêktène
prayitna ing pakewuh
widagdyambêk paramèng budi
susila martotama
santabudya tuhu
widada ywanjanèng driya
Dayayuda pêpatih sasat narpati
ngrèh ratu môncapraja

datan kewran mring saliring ngèlmi
pintêr nalar kasusastran tatas
putus titis têtês tètèh
titi surti myang atul
têtêp kyèhning kawruh mumpuni
labda amêngku praja
barang rèh rahayu
kineringan dening mêngsah
satru kala murka syuh prabawèng patih
têmah nungkul sadaya

maling adoh durjana lan juti
kêkês miris katrêsan sru maras
sirna larut budayane
têmahan dadya ayu
kawarnaa rêkyana patih
darbe sudara juga
misan prênah sêpuh
Kartimayèku wastanya
putus marang saliring kawignyan tuwin
ngèlmu myang kasusastran

ngèlmu alam phalak ngèlmu bumi
ngèlmu kodrat lawan ngèlmu dagang
lêlayaran lan têtanèn
sadaya wus kacakup
cakêp tatas bontos mumpuni
sakathahnya kagunan
pandhe sayang putus
kriya tanapi kêmasan
ngèlmu dhukun ngukir-ukir myang undhagi
tan ana kang kuciwa

yêkti dadya kondhanging sujanmi
sugih akal sugih rekadaya
migunani bêcik kabèh
undhang-undhanging kukum
kraton miwah undhang nagari
juga tan kaliwatan
sadaya wus komuk
kasusra mring liyan praja
Kartimaya kontab sarjana kang luwih
kabèh kawignyan buntas

susilarja mot mring martotami
limpad pasang graitaning driya
dèn sihi mring sasamine
lungit mêmalad kalbu
tur prasaja yuwanèng budi
prakosa myang sambada
agêng inggilipun
pan mangkana sabên dina
datan kêndhat-kêndhat dènnya ngulir budi
lêgêtaning kawignyan

marma dadya pangauban yêkti
mring pra mudha miwah janma wrêda
puruita ing kawruhe
kawignyan ngèlmu-ngèlmu
atêtanèn anggarap siti
dagangan lêlayaran
apa kang kinayun
pra janma satunggal-tunggal
Kartimaya datan kewran sung rèh maring
sasênênging pra janma

miwah dadya pangungsèning janmi
ingkang samya amanggih rubeda
ribêd ruwêt-rêntêng tyase
minta pratikêlipun
sirnanira duhkitèng ati
pasthi padha sakala
sing wasitanipun
pratikêl myang rekadaya
katêmahan brastha birat larut saking
rêribêding wardaya

kyana patya sangêt dènnya asih
sasat saban sapta ri lumaksa
mring unggyanira kadange
Kartimaya janma nung
lamun dangu datan pinanggih
dahad onênging driya
gya utusan gupuh
mring lêlurah punakawan
kinèn sigra-sigra dènira nimbali
tan bangkit nahên brôngta

kyana patya lamun panggih
lawan sudaranya wrêda
sangêt suka wardayane
miwah karênan ing driya
tansah kêkanthèn asta
ngandikan sakèhing ngèlmu
tanapi pangulah praja

prakawis ingkang wigati
kyana patya asung warta
mring Kartimaya kadange
nadyan wus putus priyôngga
wêgig kyèhning kawignyan
kagunan myang ngèlmu-ngèlmu
labda amêngku nagara

suprandene mêksa ugi
rinêmbag prayoganira
aywa ana kuciwane
tumrap kawula sadaya
gêng alit mudha wrêda
miwah timbalan sri mulku
ywa ngantya na kara-kara

gantya winursita malih
tantara ing lama-lama
Karangwidara prajane
wimbuh gêmah myang raharja
datanpa na kuciwa
kathah wulu wêdalipun
pasar kali wanawasa

miwah kèhning bulubêkti
saking ratu liyan praja
saya mindhak ing kathahe
mubarang kang endah-endah
mas picis lan mutyara
sadaya kang atur-atur
konjuk sang sri naradipa

tumpuk susun sap atindhih
blabar nèng prabasuyasa
wit wus kêbak jro gêdhonge
pasimpênan rajabrana
nulya sri naranata
animbali gandhèk gupuh
sri narendra angandika

sira gandhèk ingsun tuding
paman patih timbalana
prapta ngarsaningsun age
nulya gandhèk amit nêmbah
mentar sing ngabyantara
datan kawarna ing ênu
wus prapta ing kapatihan

panggya lan rêkyana patih
gandhèk andhawuhkên sigra
sang aprabu timbalane
jêngandika tinimbalan
tumamèng dalêm pura
kerida salampah ulun
kya patih matur sandika

kya patya dandos tumuli
sawusira asiyaga
tumulya bidhal kalihe
sigra-sigra lampahira
tan kawarna ing marga
laju tumamèng kadhatun
sowan ngabyantara nata

sang prabu ngandika aris
marma paman patih sira
sun timbali age-age
kadiparan karêpira
rajabrana punika
gêdhong pasimpênan ingsun
wus datanpa na kang sêla

nèng prabasuyasa iki
tumpuk atimbun balabar
iku opènana age
kyana patih matur nêmbah
dhawuh dalêm sandika
klilana amba dhêdhawuh
yasa gêdhong pasimpênan

sang prabu ngandika malih
ya sakarêpira paman
rêmbugên saprayogane
lawan kônca jênêngira
bupati myang nayaka
patih sandika wotsantun
nulya adhêdhawuh sigra

mring abdi dalêm undhagi
miwah abdi tukang-tukang
samya dhinawuhan kabèh
yasa gêdhong pasimpênan
kalih sami ajajar
kapering têngên kang sampun
samya kêbak rajabrana

dwi côndra pan winatawis
yêyasan gêdhong wus dadya
kya patih parentah age
mring pra abdi punakawan
kinèn ngusungi sigra
linêbêtakên sadarum
jro gêdhong yasan punika

supênuh gêdhong kêkalih
rêkyana patih anulya
dhawuh mring juru gêdhonge
kinèn angunci tumulya
myang maringkên pèngêtan
kèhning rajabrana agung
kyana patya lajêng sowan

mring ngarsa sang sri bupati
kyana patih atur sêmbah
timbalan dalêm samangke
sadaya sampun kalakyan
tan wontên kuciwanya
kagungan dalêm brana gung
linêbêtakên sadaya

sri nata ngandika aris
paman patih sun tarima
de jênêngira samangke
kalilan madal pasilan
mulih mring kapatihan
kyana patya nêmbah sampun
mentar sing byantara nata

kawarnaa sri bupati
kantun lênggahan priyôngga
mangkana ciptèng galihe
anggagas ingkang barana
mas picis lan mutyara
kathahe kalangkung-langkung
catur gêdhong kêbak samya

kagiwang tyasing narpati
kasêngsêm mring kasugihan
nirnakkên kapandhitane
miwah tan arsa dêdana
kawula kawlasarsa
wit jrih sudaning brana gung
karsanira sri narendra

kang brana dimène sami
ywa ana cicir sajuga
malah pinurih tambahe
dadya asalin salaga
panggalihira nata
puwara nglocitèng kalbu
Maha Prabu Jarumaya

ngunadika jroning galih
jamake wong sugih bôndha
apa kang kinayunake
amasthi padha sakala
kalakon sadayanya
ing sakarsa-karsanipun
kang kacipta jroning driya

nadyan sujanma kang wêgig
putus saliring kawignyan
ngèlmu-ngèlmu sakabèhe
kasusastran ngèlmu alam
têtanèn ngèlmu kodrat
myang rekadaya sawêgung
tuwin mubarang kagunan

nging tan kadunungan picis
sayêkti cupêt ing karsa
kuwêl jubêl sadayane
mubarang datan kadadyan
myang datan katurutan
upama ana janma yun
akarya wisma sajuga

sadaya reka wus dadi
dununging kang saka-saka
apagêr bata têpine
apan wus kinôntha-kôntha
ginambar-gambar samya
prênahe wisma puniku
nging tan ana kang kinarya

kayu bata labur tuwin
gêndhèng atanapi talang
wit datan darbe picise
ingkang kinarya têtumbas
mangkana ciptèng nata
kawignyan myang nalar iku
kasor dening kasugihan

dènnya nglocitèng panggalih
Sang Aprabu Jarumaya
anggagas kasugihane
wiwit mentaring ki patya
madya ari samana
angantya tumêkèng surup
baskara wus tan katingal

wau ta sri narapati
sasampunira adhahar
tandya tindak arsa sare
malbèng kamar pasarean
anèng kathil kancana
rinukmi pelag kalangkung
sang prabu nulyarsa nendra

nging sawêngi sri bupati
datan sagêd-sagêd nendra
kagagas jroning galihe
marang kasugihanira
tanapi èmênging tyas
kawignyan myang nalar iku
kasor dening kasugihan

ingênam-ênam ing galih
nging maksa kuwêl kewala
sang nata ing panggalihe
kawuwusa sampun enjang
sang prabu wungu sigra
nulya animbali gupuh
gandhèk praptèng ngarsa nata

sri nata ngandika aris
gandhèk ingsun arsa wikan
sabawah ingsun ing kene
lamun sira ngrungu warta
myang têmbang rêrawatan
ana janma ahli nujum
kang putus mring puja mantra

wasis mêmêthèk sakyèhning
prakara kang wus kawuntat
tuwin kang durung ing têmbe
gandhèk umatur wotsêkar
pukulun sri narendra
amba mirêng wartosipun
amung têmbang rêrawatan

cêlak praja dalêm ngriki
wontên ahli nujum juga
kang putus pujamantrane
wasis mêmêthèk prakara
kang badhe kalampahan
miwah ingkang sampun-sampun
ngasrama tirahing arga

Murya lèr wetan puniki
yêkti sidik paningalnya
makatên ing pawartose
awasta Kyai Jalena
sang nata angandika
lamun mangkono sirèku
sun utus nimbali sigra

praptaa ing ngarsa mami
kerida salampahira
akanthia prajurite
roro kewala wus cêkap
ngatêrna lakunira
aywa na sangsayèng ênu
rubeda myang kara-kara

gandhèk anêmbah tumuli
sigra mêdal saking pura
lampahira age-age
prajurit roro kanthinya
wus lêpas lampahira
enggaling carita sampun
prapta satirahing arga

Moria asramanèki
juru nujum Ki Jalena
kang wus kondhang saindênge
nagara Karangwidara
gandhèk dhawuhkên sigra
timbalanira sri mulku
jêngandika kyai mangkya

tinimbalan sri bupati
praptaa ing ngarsa nata
Karangwidara prajane
kerida salampah kula
Kyai Jalena nabda
timbalanipun sang prabu
kawula matur sandika

sawusnya dandos tumuli
Kyai Jalena gya bidhal
kairid gandhèk lampahe
myang prajurit kêkalihnya
dupi nèng têngah marga
Ki Jalena tandya muwus
maring gandhèk atêtanya

kula tan nyana tan ngimpi
tinimbalan sri narendra
sowan mring ngabyantarane
wit kula tiyang ing arga
tan bangkit tatakrama
karsa punapa sang prabu
animbali dhatêng kula

gandhèk nulya amangsuli
kula tan wikan karsendra
mung sadrêmi ing lampahe
dinuta sri naranata
nimbali jêngandika
Ki Jalena malih muwus
wit kula tan ngrungu warta

kawontênaning nagari
myang kaluhuraning nata
kula atêtanya mangke
karsanira sri narendra
mring kawula sadaya
tuwin kawontênanipun
jro pura kularsa wikan

samana gandhèk mangsuli
kawontênanira nata
myang jro pura sakabèhe
datan ana kaliwatan
purwa madya wusana
Ki Jalena dhamang sampun
kawarnaa lampahira

wus prapta jroning nagari
ri saksana manjing pura
sowan sri nata ngarsane
Ki Jalena ngèstupada
sang nata angandika
bagea kaki têkamu
Ki Jalena matur nêmbah

pangèstu dalêm sang aji
kapundhi kalingga murda
lampah ulun ing margane
wit pangèstu dalêm nata
datan wontên rubeda
miwah kasangsayèng ênu
sri naranata ngandika

marma kaki sun timbali
prapta nèng ngarsa manira
sun arsa têtanya mangke
kaki ywa sandeyèng driya
myang ngamandaka sira
kudu balaka sadarum
kang bêcik lawan kang ala

kaananingsun puniki
gyan ingsun jumênêng nata
apa ta tulus ing têmbe
miwah kasugihan ingwang
tan ana rubedanya
kang kamot jroning primbonmu
miwah phalakiyahira

lawan ingsun tanya malih
kasugihan lan kawignyan
nalar ngèlmu sakabèhe
iku sing timbanganira
dwi prakara punika
apa kasugihanipun
kang kasor dening kawignyan

apa ta kawignyannèki
kasor dening kasugihan
kaki gya batangên age
Kyai Jalena tur sêmbah
sumôngga sri narendra
mundhuta sarananipun
puja-puji pujamantra

supadyenggal antuk wangsit
sasmitanira jawata
yèn amba matêk pujine
datan supe yêkti srana
mênyan kang warni seta
myang manah ayam kang mulus
seta atanapi krêsna

saha nyêlap ingkang sisik
yèn srana sampun mirantya
nuntên kèksi saèsthine
yêkti katingal pramana
cêtha awela-wela
awon lan sae puniku
sri narendra ngutus sigra

pra wadya kang sami kêmit
angupaya lir kang dadya
Kyai Jalena ature
tan dangu samaktèng ngarsa
sagunging kang sarana
sêsaji-saji sadarum
wus banjêng nèng pêpajangan

nujum Ki Jalena nuli
angrênggêp kang mênyan seta
binasmi ing padupane
urubira kantar-kantar
miwah angalad-alad
nulya tyasing ayam mulus
linawêd wus paripurna

gya tinunu jroning gêni
kumêlun mulêg kang pêga
enggal anyandhak primbone
linurupan wastra pêthak
saksana kinutugan
anèng saruhuring kukus
dupa miwah manah ayam

binuka winaca ririh
clumik-clumik Ki Jalena
sakêdhap dèn tangkêbake
sru matur mring sri narendra
kamot nèng primbon amba
yêkti wangsiting dewa gung
makatên ingkang sasmita

pukulun sri narapati
tulus umadêg narendra
datan wontên rubedane
tumêrah mring putra wayah
tan kacupêtan karsa
kadunungan ing brana gung
tinênggan gunging kabêgjan

dene kasugihan yêkti
tan kasor dening kawignyan
nalar-nalar sadayane
ngèlmu tuwin rekadaya
tanapi ing kagunan
wus kathah kupiyanipun
janma ingkang sugih bôndha

sakarsa-karsa amasthi
kalampahan sêdyanira
wit sampun darbe picise
nging janma tan kadunungan
bôndha myang rajabrana
nadyan pintêr nalar putus
sayêkti datanpa daya

sang prabu sarêng miyarsi
aturira Ki Jalena
dahad suka wardayane
myang kapanujon ing karsa
condhong ingkang sasmita
lan panglocitaning kalbu
dadya tan mamang sri nata

samana sri naranata
anyipta yèn wus patitis
pambatange Ki Jalena
tuhu nujum ingkang sidik
tan ana kang nalisir
pamanggihira sang prabu
nulya aris ngandika
kaki nujum karsa mami
sira aywa mulih maring asramanta

wismaa jroning nagara
cakêta kalawan mami
dadya ing samôngsa-môngsa
kalamun ingsun timbali
sirèku datan têbih
lumaku sowan ngarsèngsun
kaki sira wus tuwa
yèn têbih dèn ta lumaris
yêkti kathah sangsayanira nèng marga

Ki Jalena matur nêmbah
parimarma dalêm gusti
kapundhi kalingga murda
cinancang pucuking wèni
wah sêmbah nuwun gusti
amba andhèrèk sadhawuh
nging maksamba samangkya
nyuwun lilah sri bupati
kalilana mantuk mring pratapan amba

dwi côndra kewala cêkap
yun masrahkên ingkang panti
asrama mring cantrik amba
kang kenging dèn pitayani
nulyamba wangsul malih
sowan mring ngarsa sang prabu
sang nata angandika
bêcik karêpira kaki
tan lyan amung ingsun nyangoni raharja

sang nata maringi sigra
de môngka srana nèng margi
barana tanapi arta
sri narendra andhawuhi
juga wadya kang kêmit
kinèn angatêrkên gupuh
lampahe Ki Jalena
mantuk mring asramanèki
Ki Jalena amit nêmbah nulya mentar

saundure Ki Jalena
sri narendra animbali
mring abdi dalêm kapêdhak
Yasaguna wastanèki
sang nata ngandika ris
ing ngêndi prayoganipun
sun arsa yasa wisma
bakal sun paringkên maring
kaki nujum sing tirah ing ardi Murya

Yasagunamatur nêmbah
pukulun jêng sri bupati
kajawi karsa sang nata
prayogi ngupaya siti
kang dèrèng dèn ênggèni
wisma janma sanèsipun
sang nata angandika
bêcik karêpira iki
nanging mangkya ngêndi ana lêmah sêla

kabèh wus dèn dêgi wisma
janma sajroning nagari
nging mangkya karsa manira
ki nujum dimèn pêpanti
anèng jroning nagari
cakêta lan jênêng ingsun
dadya samôngsa-môngsa
sun timbali aglis prapti
lawan malih ki nujum iku wus tuwa

dadya tan kuwat lampahnya
yèn têbih dènnya lumaris
Yasaguna matur nêmbah
kasinggihan jêng dewa ji
ing sakèthènging nagri
kilèn wontên sitinipun
tan wontên wismanira
kalêbêt jroning nagari
sing pamanggih amba punika prayoga

sang nata aris ngandika
lamun mangkono prayogi
rêmbugên sakancanira
wah abdiningsun undhagi
nulya karyaa aglis
wisma saprayoganipun
samana Yasaguna
anulya parentah aglis
timbalannya sang prabu akarya wisma

catur wêlas ari dadya
dènira akarya panti
sadaya pan wus mirantya
miwah sarêrênggannèki
kacarita watawis
dwi côndra Ki Jalena wus
praptèng ngarsa sang nata
sri narendra dhawuh aglis
maring abdi kapêdhak kinèn ngirida

nujum mring wisma punika
Yasaguna tumulya glis
angirid Kyai Jalena
tan adangu sampun prapti
lajêng dèn acarani
Kyai Jalena lumêbu
sawusira mangkana
Yasaguna nulya amit
lajêng wangsul sowan malbèng dalêm pura

Ki Jalena dahad suka
antuk sihira narpati
saha kêrêp tinimbalan
sowan malbèng dalêm puri
dadya ing lami-lami
wit sing atureki nujum
dènira amrayoga
mring karsanya sri bupati
salin slaga panggalihira sang nata

gantya ingkang winursita
lampahe rêkyana patih
wus prapta ing kapatihan
jujug madyaning pandhapi
lênggah kursi pribadi
datan ana rowangipun
mangkana kyana patya
ngunadika jroning galih
kadiparan karsanira sri narendra

apa kang dadya karana
sun sowan ngarsa sang aji
datan kadya sabanira
kalamun sun dèn timbali
sawusnya sowan nuli
ngandikan kang prêlu-prêlu
barang rèhing nagara
aparing kang pamrayogi
sawusira gya ngandikan kathah-kathah

nging mêngko jêng sri narendra
datan kadya nguni-uni
sun sowan ing ngabyantara
wusing rampung kang prakawis
timbalan sri bupati
nulya ingsun kinèn wangsul
tan karsa angandikan
kadya saban duk ing nguni
kyana patya dahad èmêng ing wardaya

kyana patih sigra-sigra
angutus abdi nimbali
Kartimaya kadangira
wusing prapta ngarsa patih
kya patya nabda aris
pun kakang sami rahayu
wus lami tan pinanggya
kula sangêt ngarsi-arsi
ngantya lama wontên daruna punapa

Kartimaya nulya nabda
saking pangèstunta yayi
sadaya sami raharja
datan wontên kawis-kawis
de kula ngantos lami
lan paduka datan pangguh
tan wontên darunanya
mung kêdhik pakèwêd mami
lamun kula sowan mring ngarsa paduka

wit kula tiyang mardika
sasat datan darbe kardi
ugi anggarap pakaryan
sing kajêng kula pribadi
nging paduka pêpatih
warôngka jêng sang sri mulku
yèn tan wontên prakara
sadayanya kang wigati
lawan malih yèn paduka tan utusan

ajrih sowan mring paduka
bok lagyaanggarap kardi
ayahan dalêm sang nata
tuwin mranata nagari
ki patih nabda aris
datan makatên puniku
rèhning sanak priyôngga
ywa ngantya na ika-iki
mangkya sanès kang kula rêmbag punika

kya patih gya asung warta
duk nalika dèn timbali
sowan ngabyantara nata
purwa madya myang mêkasi
dadya èmênging galih
tan wikan karananipun
ajrih yèn manggih duka
Kartimaya matur aris
ywèmêng ing tyas prakawis kenging dèn nalar

nguni punapa paduka
sampun andarbèni sisip
tumrap jêng sri naradipa
mangke dhumawah kang runtik
ki patih amangsuli
de saking rumaos ingsun
wus lama angawula
lagya sapisan puniki
nanging datan wikan kang dadya karana

Kartimaya nulya nabda
lamun makatên puniki
saking timbangan kawula
bokmanawi sri bupati
wontên ingkang dèn galih
utawi sêkêl ing kalbu
kalamun makatêna
ywa paduka sangêt kingkin
yêkti mangkya datan wontên gunanira

kyana patih alon nabda
kakang dèn rewang-rewangi
anênuwun mring jawata
ywa ngantya na ingkang runtik
tanapi urut kardi
rêmbag myang nalar sawêgung
prakara kang wigatya
miwah ingkang sungil-sungil
datan amung kula pasrah mring pun kakang

Kartimaya aris turnya
ywa paduka walanggalih
yêkti kula urun puja
nênuwun mring dewa luwih
mrih karaharjan sami
pirêmbag nalar sadarum
tinêmpuhna pun kakang
prakara kang sungil-sungil
yêkti kasor dening ahli ngrekadaya

lêga tyasira ki patya
antuk panglipuran yakti
ayêm têntrêm kang wardaya
asrêp lir siniram warih
tandya nglocitèng galih
kakang Kartimaya iku
sujana myang sarjana
pintêre ngedap-edapi
Kartimaya gya rinangkul jangganira

nulya akêkanthèn asta
tindak-tindak jro cêpuri
ngandikan saurut marga
ngantya baskara wus lingsir
akêmbul dhahar nuli
Kartimaya datan kantun
lênggahira ajajar
ki patya sangêt dènnya sih
sawusira linilan mantuk mring wisma

ya ta ingkang winursita
anujwa ari Rêspati
karsanira sri narendra
miyos siniwèng sitinggil
kadya ing sabannèki
ngrasuk busana sang prabu
ngagêm ponang makutha
rinukmi myang ngagêm sumping
praba ngayun winangun paksi garudha

jamang kalung sungsun tiga
calana cindhe mantêsi
dodotira parangrusak
paningsêt renda rinukmi
ngagêm wangkingan adi
wanci tabuh sadasa wus
sang nata siniwaka
lênggah dhampar kancana di
ginarêbêg manggung cèthi myang kêparak

ngampil-ampil upacara
banyak dhalang sawung galing
ardawalika kancana
pra wadyabala sumiwi
pêpak ngarsa sang aji
kyana patih munggèng ngayun
mingkingkên pra bupatya
miwah kang punggawa mantri
ambalabar sowan anèng pagêlaran

sang aprabu angandika
mring Dayayuda Kya Patih
paman patih kadiparan
tata têntrêming nagari
myang pra kawula mami
apa ta na kurangipun
kya patih matur nêmbah
pukulun sri narapati
barkah dalêm tan wontên ingkang kuciwa

sang nata malih ngandika
seje kang sun rêmbug patih
mungguh gyan sun madêg nata
nèng Karangwidara nagri
pamawangira patih
apa kêkuranganipun
myang apa kang kuciwa
glis matura paman patih
ngêndi praja nimbangi kluhuran ingwang

lan malih mungguhing bôndha
kasugihan ingsun iki
kabèh ratu liyan praja
apa ana kang madhani
ki patya matur aris
pukulun jêng sang sri mulku
tan wontên kuciwanya
gyan pukulun madêg aji
binathara nyakrawatyambaudhêndha

ratu lyan praja sumewa
sumungkêm jêng sri bupati
lir winangsit ing jawata
nungkule sawiji-wiji
tan pinupuh ing jurit
kaprabawèng jêng sri mulku
tan wontên nyamènana
kaluhuran dalêm gusti
liyan praja ing tanah ngriki sadaya

mênggah kasugihan tuwan
rajabarana mas picis
yêkti anglangkungi kathah
tan kenging lamun winilis
makatên ugi gusti
salaminya gêsang ulun
sayêkti dèrèng wikan
dhatêng rajabarana di
kathahira kalangkung-langkung punika

tan wontên kalih sri nata
kadya jêng sri narapati
ratu agung binathara
sugih bôndha êmas picis
tan wontên animbangi
gusti kawula sang prabu
samana sri narendra
miyarsa aturing patih
dahad suka ing driya marwata suta

sang nata mèsêm ngandika
ingsun arsa tanya malih
mung dwi prakara kewala
batangên ingkang patitis
aywa ngantya nalisir
kaprahe janma sawêgung
myang kathahnya kupiya
kang wus kalampahan nguni
iya iku kasugihan lan kawignyan

nalar tuwin rekadaya
kagunan tanapi ngèlmi
paman patih kadiparan
sing ciptanira pribadi
ywa dora paman patih
matura sabênêripun
myang pakewuhing driya
aturira marang mami
salah siji paman êndi kang kasoran

lawan ingkang luwih guna
migunani mring pra janmi
mangkana rêkyana patya
lêgêg tyasira tan sipi
dangu tan bisa angling
kawêkèn dènnya umatur
ruwêd jroning wardaya
myang sandeyèng tyas kya patih
pan mangkana panyiptanira ing driya

lamun manira matura
kasugihan kasor dening
kawignyan myang rekadaya
nalar atanapi ngèlmi
sayêkti antuk runtik
awit gusti jêng sri mulku
narendra sugih bôndha
lamun kawignyan myang ngèlmi
myang kagunan kasor dening kasugihan

têmêne datan kasoran
dadya umatur ki patih
pukulun sri naranata
amba nyuwun gung aksami
nyuwun inah tri ari
ngunjuki atur sang prabu
wit prakawis punika
sayêkti kalamun sungil
lamun datan ginilut jroning wardaya

yèn dèn piagah kewala
manut êmbyaking pra janmi
makatên upaminira
dèrèng masthi bênêr bêcik
awit wontên prakawis
wus kaprah janma sawêgung
linampahan sadaya
tumurun sing kaki nini
sayêktinya manawi dèn rasa-rasa

sadaya datan prayoga
mung nurutkên nguni-uni
tan sagêd angrekadaya
ngupaya ingkang prayogi
makatên sri bupati
wasitan wira janma nung
sang nata angandika
kalamun mangkono patih
benjang ari Soma kewala matura

wus madya ari samana
anulya sri narapati
têdhak saking sinewaka
kondur maring dalêm puri
ginrêbêg para cèthi
kêparak myang para manggung
kang ngampil upacara
dhèrèk malbèng dalêm puri
kyana patih mijil sing bangsal witana

wadyabala kang samya anangkil
ngarsanya sang katong
mulih marang wisma dhewe-dhewe
cinarita lampahe kya patih
datan dangu prapti
kapatihan sampun

kyana patya tumuli alinggih
kursi jroning gêdhong
dhêlêg-dhêlêg kraos jro galihe
anggagas mring dhawuhnya sang aji
jrih tumibèng sisip
amanggih bêbêndu

dahat èmêng tyasira ngranuhi
kang riwe gumrobyos
dèrèng ngantya santun busanane
ingkang garwa kagyat jroning galih
mulat mring kya patih
nyana antuk bêndu

dinukanan jêng sri narapati
nulya matur alon
kadiparan dadya darunane
datan kadya saban-sabannèki
kawula tingali
èmêng jroning kalbu

punapaa dinukan sang aji
kya patih nabda lon
ora yayi apan mung mangkene
ingsun mau sowan nèng sitinggil
sri nata tinangkil
nulyèngsun tuk dhawuh

kinèn batang dhawuhnya sang aji
ywa ngantya tan condhong
ingkang lumrah janma sakabèhe
myang kupiyanira duk ing nguni
amung dwi prakawis
kasugihan iku

apa kasor kawignyan myang ngèlmi
nalar-nalaring wong
tuwin rekadaya sakabèhe
apa nalar kawignyan myang ngèlmi
ingkang kasor dening
kasugihan mau

kang mangkono pakewuh tyas mami
mungguh atur ingong
kasugihan kang dèn kalahake
dening nalar kawignyan myang ngèlmi
jrih yèn manggih runtik
awit sang aprabu

sugih bôndha êmas lawan picis
de lamun tur ingong
ngèlmu nalar myang kawignyan kuwe
kasor dening bôndha lawan picis
yêktyèku nalisir
mungguhing janma nung

dadya ingsun tan bangkit ngaturi
pambatang sang katong
nyuwun inah tri ari lamine
yun sun rasa-rasa jroning ati
êndi kang prayogi
ywa ngantyantuk bêndu

benjang ari Soma ngarêp iki
dèn timbali ingong
sowan marang sri nata ngarsane
kinèn matur prakara puniki
milih salah siji
dwi prakara mau

ingkang garwa nulya matur malih
kalamun mangkono
sampun dados ruditèng galihe
pan punika langkung dening galpil
rêmbugên prayogi
lan sadhèrèk sêpuh

kakang Kartimaya iku wasis
ngluwihi gunging wong
yêkti cakut cakêp sadayane
datan wontên prakawis nalisir
mangkana kya patih
mirêng aturipun

ingkang garwa ayêm ing panggalih
nulya nabda alon
sesuk bae ingsun timbalane
nulya patih malbèng dalêm wingking
kang garwa umiring
kanthèn asta sampun

datan kawarna ing dalu
tantara pan sampun enjing
kyana patya wungu sigra
angutus sajuga abdi
animbali Kartimaya
datan dangu sampun prapti

kyana patih nabda arum
pun kakang sami basuki
lamine datan pinanggya
Kartimaya matur aris
saking pangèstu paduka
sadaya sami basuki

nanging kala winginipun
anak kula kang wuragil
pun Sumarya wastanira
kataman roga bêntèrtis
parimarmaning jawata
kula antuk mausadi

sarêng usada puniku
kula tamakkên kang sakit
anak kula pun Sumarya
datan ngaping kalih malih
enjingira wus waluya
sampun sagêd nambut kardi

kya patih malih nabda rum
sokur sutanta wuragil
wus waluya paripurna
pulih kadya wingi uni
sampun bangkit nambut karya
dahad suka ing tyas mami

ing mangkya sanès rinêmbug
kula tansah ngrêribêdi
dados damêle pun kakang
marmanira kakang mugi
angêgungakên aksama
aywa wontên ingkang runtik

Kartimaya nulya matur
botên dados kawis-kawis
malah sangêt suka bingah
lamun paduka timbali
sowan ing ngarsa paduka
myang kula samantên ugi

nyuwun aksama kang agung
sadaya ingkang nalisir
tindak-tanduking lukita
kiranging kang tatakrami
sampun ngantya dados duka
myang andadoskên panggalih

aywa pakèwêd ing kalbu
tuwin aywa walanggalih
animbali mring pun kakang
nadyan tan wontên prakawis
ingkang kalangkung wigatya
kya patih tandya wêwarti

antuk dhawuhnya sang prabu
kinèn batang dwi prakawis
kyana patya paring pirsa
miwiti malah mêkasi
myang kawêkèning tyasira
aturnya mring sri bupati

kyana patih malih muwus
kadiparan kakang iki
sangêt pakèwêding manah
jrih kalamun manggih sisip
dadya dukanira nata
asru turidèng tyas mami

Kartimaya mèsêm muwus
lidok atur kula nguni
karsanira sri narendra
samangke sampun kaèksi
aywa rudah ing wardaya
anarbuka bab puniki

ing atasira janma nung
nadyan sungil namung gampil
kawêkèning tyas paduka
amung jrih yèn manggih sisip
dhatêng jêng sri narapatya
wit sang nata iku sugih

panyipta paduka wau
yèn kasugihan puniki
kasor dening rekadaya
kawignyan nalar myang ngèlmi
jrih kalamun manggih duka
nging sayêkti tan nalisir

kawignyan myang ngèlmu-ngèlmu
rekadaya ingkang bêcik
iku angèl antukira
kalamun datan nastiti
tinetah sing timur mila
srêgêp tabêri patitis

puruhita mring janma nung
kang putus saliring ngèlmi
kawignyan myang nalar-nalar
rekadaya ingkang bêcik
amarsudi sabdandika
tansah ngulir ingkang budi

yèn mèngèng dènnyanggêguru
yêkti bakal tanpa kardi
yèku mogol wastanira
janmamakatên puniki
mring pakaryan datan arsa
kêsède ngedap-edapi

sumangkeyan lan kumênthus
suthik kawon mring sasami
nadyan rêmbugira nasar
kasasar-sasar nalisir
tan kanyana lamun salah
sèlèh sungsatira têbih

pangakênira wus baud
mumpuni saliring ngèlmi
ngungkuli gunging pra janma
datan ana kang nyamèni
botên sanès lamun nabda
ngatingalakên yèn wasis

wontên paribasanipun
kalênthing kang isi warih
satêngah utawi lokak
masthi lamun dipun indhit
kocrat-kacrit toyanira
makatên ingkang upami

beda lan janma kang sampun
mumpuni saliring ngèlmi
kawignyan myang nalar-nalar
putus bontos tatas-titis
wasis saliring kagunan
yêkti iku tanpa sami

de kasugihan puniku
tuhu lamun kasor dening
kawignyan myang rekadaya
nalar atanapi ngèlmi
sampun kathah kupiyanya
sing wasitaning sujanmi

janma kang sugih brana gung
êmas atanapi picis
nging tan darbe rekadaya
nalar-nalar kang prayogi
kawignyan sasaminira
ngêndêlakên sugih picis

brana kinarya gul-agul
yêkti sangêt analisir
samôngsa branartanira
kenging rubeda sirnanting
ical larut katêrabas
têmahan nalangsèng ati

kalara-lara ing kalbu
sabên ari mung amikir
kèngêtan kala samana
datan kobêr nambut kardi
ngrudatin tanpa wacana
tan bangkit ngupaya malih

enjing sontên ratri njêtung
wit tan darbe nalar tuwin
ngrekadaya pulihira
brana kang wus sirna nguni
kagunan asêpi-sêpa
pakaryan datan udani

kajawi mung angèn wêdhus
bêbêrah mring liyan janmi
ngarit miwah angupaya
kajêng obong mring wanadri
sinade jroning nagara
punika kinaryambukti

kalamun makatên wau
lingsêm mring tôngga têpalih
awit nguni sugih bôndha
datan kakirangan picis
nulya pados pangengeran
lyan janma kinarya abdi

bènèh lawan sujanma nung
wasis mring saliring ngèlmi
kawignyan myang rekadaya
kagunan kang bênêr bêcik
tan sumêlang sirnanira
rajabrana lawan picis

makatên ugi puniku
datan ngêbrèh datan cêthil
kumêd ugi datan arsa
lêbêt wêdaling kang picis
sayêkti lamun dèn nalar
tumrap mring kang bênêr bêcik

wit bangkit ngupaya iku
saking rekadaya tuwin
kawignyan tanapi nalar
sayêkti datan nalisir
kya patih sarêng miyarsa
ature sudara wêrdi

mèsêm nulya nabda arum
pun kakang yêkti yèn wasis
datan ana kuciwanya
prakara kang sungil-sungil
dèn nalar dadya tarwaca
kula wus tan walanggalih

nging kula maksa pakewuh
munjuk mring ngarsa sang aji
wit namanipun kawula
gampil dhumawah ing sisip
punapa datan prayoga
sumanggèng karsa narpati

Kartimaya gya umatur
makatên inggih prayogi
datan wontên lêpatira
anging paduka pêpatih
warôngka dalêm sang nata
pantês kalamun anjagi

kluhuranira sang prabu
tata têntrêming nagari
sumawana amranata
mring kawula agêng alit
dimène samya satata
raharja arjaning dhiri

wau kula sampun matur
mênggah karsaning narpati
sampun cêtha wela-wela
tinitik sing sabdanèki
dhumawuh paduka mangkya
kinèn narbuka puniki

dèn nalar yêkti kapangguh
kagungan dalêm jêng gusti
brana atanapi arta
sarêngtambah sap atindhih
baludag kêbak bêlabar
kagiwang jroning panggalih

rêmên mring rajabrana gung
kumêd gêmi mêdhit cêthil
sirna tyas mring kapandhitan
tan ngrêmbag arjaning nagri
tata têntrêming kawula
mung ngrêmbag wêwahing picis

dêdana wus datan ayun
mring janma kang kawlasasih
ngrêmbag srirane priyôngga
sayêkti kirang prêmati
mring janma kang kasangsaran
ugi datan amarduli

ingatasira sang ratu
punika pan datan yukti
ngucêmakên asma nata
angusudakên nagari
nyirnakkên binatharanya
suda kaluhuran aji

miwah kawula sadarum
suda ing pangèdhêpnèki
marang panjênêngan nata
datan sande tibèng nisthip
sabab makatên punika
ingkang badhe anjalari

anggêmpalakên karatun
kupiya duk nguni-uni
lamun wontên naranata
makatên ingkang kinapti
yêkti tan tulus widada
sirna risak kang nagari

tan pae janma sawêgung
mudha wrêda agêng alit
lamun datan kadunungan
rekadaya nalar tuwin
ngèlmu utawi kawignyan
ingkang lêrês myang prayogi

nadyan darbe brana agung
tan lama nulya sirnanting
tan dupara atur kula
sumôngga paduka galih
punapa ta tan prayoga
angunjuki pamrayogi

narbuka prakawis wau
kadya tur kula puniki
sampun ngantya wancakdriya
wit wus masthi tan nalisir
myang anjagi mring sang nata
kaluhuraning narpati

wontên paribasanipun
wursitanira sujanmi
ajrih lamun dhatêng lêpat
doracara myang nalisir
purun kalamun prayoga
nyata bênêr lawan bêcik

mubarang prawisipun
rêkyana patih miyarsi
aturira Kartimaya
kathah-kathah tur patitis
labda wilêting lukita
kêdaling wicara manis

sangêt suka jroning kalbu
kyana patya nabda aris
lêrês pun kakang sabdanta
datan wontên kang nalisir
de lamun makatên kakang
rêmbag kula ingkang sisip

limut kalimput ing kalbu
kaèmêngan ing tyas mami
wit amung jrih lamun manggya
dêdukanira sang aji
tan ngrêmbag nisthaning praja
sudaning kluhuran aji

nging samangkya kula sampun
tumanggap pramana tuwin
botên sumêlang ing driya
matur mring jêng sri bupati
kadya pirêmbag punika
anyaosi pamrayogi

nanging upami sang prabu
mundhuti kang dadya saksi
kula pasrah mring pun kakang
munjuk jêng sri narapati
ulah kridhaning kawignyan
nalar-nalar tuwin ngèlmi

myang rekadaya sawêgung
ingkang bênêr lawan bêcik
môngsaboronga pun kakang
dèn ta ngaturi pasaksi
amrih prayogining lampah
aywa ngantya nguciwani

Kartimaya malih matur
prakawis puniku gampil
ywa paduka wancakdriya
pun kakang yêkti ngladosi
sakarsa-karsa paduka
ingkang kenging dèn lampahi

mangkana kya patih sampun
lêga sajroning panggalih
sing rêmbuge kadang tuwa
Kartimaya gya kinanthi
ngandikan kèhing prakara
amrih manising nagari

kyana patya wêwah dènnya asih
sasat kadya sadhèrèk priyôngga
atunggil rama ibune
gya pinaringan sampun
busanendah tanapi picis
samana bagaskara
wus lingsir kalalun
Kartimaya wus linilan
sigra mentar saking ngarsanya kya patih
mantuk mring wismanira

wusing prapta nulya awêwarti
Kartimaya marang rabinira
prakarèku sakabèhe
rabinyasukèng kalbu
de ki patya dahat dènnya sih
sasat kadang priyôngga
ing panganggêpipun
kawarnaa kyana patya
sampun lêjar myang ciptanira wus êning
lêrêm jênjêm ing driya

kawursita wusira tri ari
kyana patya nulya asiyaga
gya sowan nata ngarsane
wontên ing sitiluhur
sri narendra miyos tinangkil
lênggah dhampar kancana
kadya sabanipun
ginrêbêg cèthi kêparak
para manggung ingkang sami ngampil-ampil
sadaya upacara

pêpak wadyabala kang sumiwi
ambêlabar anèng pagêlaran
nayaka pra bupatine
kya patih munggwèng ngayun
datan dangu sri narapati
nulya aris ngandika
paman patih ingsun
arsa wrin pambatangira
dwi prakara timbalan ingsun ing nguni
mara age wêdharna

kyana patih matur angênjali
dhuh pukulun pêpundhèn kawula
abdi dalêm ing samangke
kalilana umatur
ngarsa dalêm jêng sri bupati
amung panyuwun amba
pukulun sri mulku
nglubèrêna pangaksama
lumuntura sih wêlas dalêm jêng gusti
yèn wontên sisipira

sri narendra angandika aris
nora paman wit karsa manira
mung ngrêmbug saprayogane
ywa pakewuh ing kalbu
aturira paman mring mami
sing ciptanta priyôngga
dwi prakara mau
miliha salah sajuga
kasugihan lawan kawignyan myang ngèlmi
êndi kang luwih guna

kyana patya nêmbah matur aris
sing pamanggih ulun sri narendra
nalar tuwin kawignyane
punika langkung prêlu
sangêt guna amigunani
sayêkti tanpa timbang
tumraping janma nung
de kasugihan punika
yêkti kasor dening kawignyan myang ngèlmi
nalar myang rekadaya

sri narendra mèsêm ngandika ris
paman patih yêkti lamun beda
sing panêmuningsun dhewe
de kawignyan puniku
rekadaya nalar lan ngèlmi
tuhu lamun kasoran
lawan brana agung
myang iku kang luwih guna
migunani maring sagunging pra janmi
mara rungokna paman

janma sugih brana lawan picis
tan kacuwan ing sakarêpira
wus masthi kalakon kabèh
saparipolahipun
katurutan sêdyaning ati
bènèh lawan pra janma
tan darbe brana gung
yêkti wus datanpa daya
nadyan janma kang putus saliring ngèlmi
nalar kawignyan buntas

nanging datan kadunungan sugih
pasthi uga kabèh kang sinêdya
kuwêl jubêl bundhêl bae
paman pikirên iku
de panêmunira puniki
jênêng ingsun samangkya
arsa wikan iku
katranganira kang cêtha
paman patih umatura kang patitis
paran darunanira

kyana patya nêmbah matur malih
kasugihan ugi lwih prayoga
tuwin kathah pigunane
mring pra janma sawêgung
mila kathah rêmên darbèni
nanging pratikêlira
ngupaya puniku
warni-warni beda-beda
wontên ingkang madhukun mring liyan janmi
kang wasis pujamantra

nêdha sugih bôndha lawan picis
angupaya margi kang lwih gampang
dhukun gya minta sranane
saji-saji sadarum
mênyan seta wawrat saringgit
sêdhah gambir myang pisang
sadaya kang ayu
sêkar borèh têlung prapat
tukon pasar suwang saprapat pangaji
myang ayam ingkang krêsna

sampunira pêpak kang sêsaji
kaki dhukun ametangi sigra
nêptu dintên klairane
mênyan binasmi sampun
kaki dhukun matêk kang puji
mandêng urubing dupa
tan dangu gya muwus
kajêng sampeyan punika
masthi bakal jinurungan dados sugih
nanging kêdah dèn sabar

nulya sinung jimatan lan puji
rajah-rajah sinêrat ing dlancang
pating calokèr sastrane
pinurih nyimpên gupuh
pêndhak Sukra dipun kutugi
wontên ingkang tirakat
nendra wontên kubur
tuwin mring unggyan kang sangar
singup-singup kayu watu dèn borèhi
minta kagunanira

ingkang baurêksa pra dhêdhêmit
wontên ingkang sêsirih myang pasa
sapta ri saban candrane
amati raganipun
warni-warni gunging pra janmi
anging dhatêng kagunan
pakaryan tan ayun
awit datan darbe nalar
rekadaya ngupaya margining sugih
pratikêl kang prayoga

janma ingkang makatên jêng gusti
nadyan ngantya bujading buwana
yêkti tan antuk sêdyane
salaminya pan amung
kasêngsêm mring sugih mas picis
midêr jroning padesan
angupaya dhukun
kang sampun kondhang lyan praja
wontên malih janma darbe brana luwih
myang arta langkung kathah

têtilaran sing tyang sêpuh nguni
nanging datan kadunungan nalar
rekadaya ingkang sae
mring kagunan puniku
myang pakaryan wus datan uning
ngêndêlkên kasugihan
sadaya kinayun
yêkti badhe botên cuwa
tinurutan sadaya sêdyaning ati
wit sampun sugih bôndha

datan lama yêkti sirna gusis
larut boros têlas katêrabas
anuntên sirna akale
gêgêtun kapiduwung
ngruruh malih sampun tan bangkit
wit tan darbe kawignyan
rekadaya wau
nalar kang langkung prayoga
katêmahan sing icalira brana di
mung anjêtung kewala

pan makatên jêng sri narapati
beda lawan janma kadunungan
nalar myang rekadayane
antukira brana gung
saking nalar kawignyannèki
srêgêp anggarap karya
sing kawignyanipun
kagunan myang ngèlmunira
lawan botên kuwatos sirnaning picis
lamun manggih rubeda

kasugihan bôndha tuwin picis
sangêt gampil kenging ing rubeda
myang tan lana salamine
nadyan sujanma putus
mring kawignyan nalar lan ngèlmi
myang darbe rajabrana
kasugihan agung
lamun katêmpuh bêbaya
kasugihanira yêkti sirna gusis
uwal sing astanira

nging kawignyan nalar miwah ngèlmi
salaminya gêsang anèng donya
tan uwal sing jiwanggane
yêkti tumêkèng lampus
benjang datan linggar sing dhiri
myang angèl antukira
ngupaya puniku
mila wontên paribasan
aran bêgja wong kang sugih êmas picis
barang karsa tan cuwa

nanging luwih mulya janma wasis
pintêr nalar kawignyan wus tatas
bontos saliring kawruhe
makatên jêng sri mulku
tuwin wontên wasita malih
sing pujangga duk kina
ingkang sampun punjul
lamun sira darbe bôndha
tuwin arta upayakna wêwah malih
yèn uwis lirokêna

mring kawignyan nalar tuwin ngèlmi
wit kawignyan iku luwih guna
migunani sakabèhe
nadyan brananta agung
kang wus ilang karya ngupadi
kawignyan nalarira
yêkti sagêd wangsul
sing dayaning kawignyanta
poma-poma pra mudha dèn ta marsudi
ywa kêmba jro tyasira

wontên malih jêng sri narapati
wursitanya sujanma kang pana
sampurna mring sabarang rèh
makatên kang pitutur
aywa gigrig dèn ta marsudi
angupaya kawignyan
myang ngèlmu sawêgung
nadyan nèng sagara brama
ambaludag angalad-alad kang agni
aywa wangsul nèng marga

sri narendra angandika malih
paman patih mara têrusêna
aturira sakabèhe
kya patih nêmbah matur
kasinggihan dhawuh jêng gusti
wontênira kawignyan
datan kêmput-kêmput
yêkti saindênging jagad
pan punika sadaya dipun parsudi
dèn nalar-nalar samya

abdi dalêm kêrêp mirêng warti
sing wursitanira pra sarjana
mring pra janma sadayane
nadyan tumêkèng sêpuh
aywa kêndhat dènira ngudi
angupaya kawignyan
nalar tuwin ngèlmu
lamun datan makatêna
yêkti dhawah ing nistha salami-lami
têmahan dadya sudra

taksih kathah jêng sri narapati
paribasan saloka ing kina
sadaya samya tujune
kalih bageanipun
kang sapisan pinurih sami
marsudi mring kawignyan
nalar tuwin ngèlmu
ingkang kaping dwi punika
amrih srêgêp tabêri anambut kardi
ywa ngantya tibèng nistha

sampun têlas aturira patih
sri narendra nulya angandika
paman patih iku kabèh
aturira maringsun
luwih cêtha sarta prayogi
nanging maksa manira
mring katrangan mau
durung patia pracaya
malah-malah bangêt ora ngandêl mami
kasugihan punika

kasor dening kawignyan myang ngèlmi
nalar-nalar sarta rekadaya
wit wus akèh kupiyane
janma sugih brana gung
nadyan bodho tan darbe ngèlmi
nalar myang rekadaya
kawignyan sawêgung
pasthi têntrêm jroning driya
datan samar kakurangan êmas picis
mukti ing uripira

dene paman aturira iki
ingsun durung wikan kang kupiya
myang durung wruh pasaksène
coba paman sirèku
ngupayaa kang dadya saksi
kalamun wus têtela
kawignyan puniku
migunani mring pra janma
luwih dening sugih êmas lawan picis
ingsun tan wancakdriya

yêkti benjang pra kawula mami
ingsun pêrdi ngupaya kawignyan
nalar ngèlmu-ngèlmu kabèh
aywa ana kang pêngung
nadyan sugih tuwa nom sami
dimèn apuruita
marang sarjana gung
kyana patih matur nêmbah
praja dalêm ngriki wontên janma wasis
sawarnining kawignyan

rekadaya nalar kang prayogi
amumpuni sadaya kagunan
pakaryan tuwin ngèlmune
pukulun jêng sri mulku
lamun arsa wikan kang saksi
punika timbalana
sowan ngarsa prabu
yêkti badhe tan kuciwa
liring kawruh-kawruh sadaya udani
Kartimaya wastanya

sampun komuk mring sanès nagari
kathah janma samya puruita
mring Kartimaya kawruhe
sang nata ngandika rum
bêcik paman karêpmu iki
sesuk bae prayoga
timbalana gupuh
sowan mring ngarsa manira
barêng lawan lakunira paman patih
patih matur sandika

sri narendra dhawuh marang patih
kinèn bibarakên kang sumewa
nayaka pra bupatine
wadyabala sawêgung
kyana patya dhawuhkên nuli
timbalan sri narendra
kinèn samya mundur
sang nata têdhak sing dhampar
tandya tindak kondur malbèng dalêm puri
ginrêbêg pra kêparak

para manggung miwah para cèthi
ingkang samya ngampil upacara
dhèrèk sang nata tindake
kya patih lèngsèr sampun
mêdhak saking bangsal sitinggil
pra wadyabala samya
bibaran sadarum
mulih mring wisma priyôngga
mung ki patya tan arsa mantuk mring panti
tindak mring wismanira

Kartimaya sudaranya wêrdi
wusnya panggya andhawuhkên sigra
sri narendra timbalane
ijêngandika sesuk
tinimbalan sowan sang aji
kerida lampah kula
Kartimaya matur
sandika timbalan nata
benjang-enjang sowan byantara sang aji
dhèrèk lampah paduka

kyana patya nulya mapan linggih
asung warta marang Kartimaya
prakarèku sakabèhe
purwa wasana putus
kyana patya manabda malih
kula pasrah pun kakang
munjuk jêng sang prabu
angaturi saksinira
saniskara pirêmbage kakang nguni
wus katur sri narendra

nanging maksa jêng sri narapati
kêkah dhatêng kasugihanira
kawignyan dèn kawonake
gya mundhut saksinipun
Kartimaya matur ki patih
botên dados punapa
kang makatên wau
karsanira sri narendra
mung paduka ywa sumêlang jroning galih
pasrahna mring pun kakang

kyana patih nulya nabda malih
kakang benjang yèn wontên karyanya
wragad-wragad sasamine
lampah-lampah sadarum
dèn ta asung ingkang pasaksi
mring ngarsa sri narendra
kula kang katêmpuh
sapintên ingkang kinarsa
kula ingkang asung brana lawan picis
ywa turidèng wardaya

sampunira gya ngandikan sami
kèhing ngèlmu kang langkung wigatya
myang kawignyan sasamine
ngantya saari muput
kyana patya nèng wismanèki
Kartimaya kadangnya
nulya nabda arum
pun kakang kantun raharja
kula mangkya tumuntên aminta amit
mantuk mring kapatihan

amung kakang kula sung wêwêling
lamun wontên prakawis wigatya
nadyan sawanci-wancine
kula sinungana wruh
kyana patya nulya lumaris
kondur mring wismanira
tan kawarnèng ênu
wus prapta ing kapatihan
ya ta wau kawarnaa sri bupati
wusnya kondur ngêdhatyan

andhawuhi kapêdhak tinuding
animbali mring Kyai Jalena
kinèn sowan ing ngarsane
tan dangu prapta sampun
sowan ngarsa jêng sri bupati
sri nata angandika
marmane ki nujum
sun timbali ngarsaningwang
ingsun mau siniwaka nèng sitinggil
anggunêm kasugihan

nanging patih matur marang mami
kasugihan puniku kasoran
kalawan kawignyan kuwe
akèh aturnya mringsun
ingkang dadya katrangannèki
saloka paribasan
duk ing kinanipun
wursitanira sarjana
anging ingsun bangêt datan anyondhongi
ature mantri wêrda

nulya ingsun mundhut ingkang saksi
rekadaya nalar myang kawignyan
paran bangkit ngalahake
mring kasugihan mau
paman patih asung udani
prajèngsun kene ana
sujanma pinunjul
wus putus barang kawignyan
nalar-nalar rekadaya tuwin ngèlmi
salir kagunan buntas

myang pakaryan kabèh amumpuni
karêpira kaki kadiparan
gyan ingsun mundhut saksine
kawignyan nalar mau
kyai nujum matur ngênjali
pukulun sri narendra
mundhut saksinipun
kawignyan myang rekadaya
lamun ngasorakên janma sugih picis
yêkti gampil kewala

wit kawignyan puniku jêng gusti
sampun kaprah sadaya sarjana
dèn anggit saprayogine
ingathik-athik sampun
mung kinarya ngirup pra janmi
kang bodho pêngung samya
dimèn sami manut
mring kawruhnya pra sarjana
milanipun pamanggih ulun jêng gusti
yèn mundhut saksinira

ywa mundhuti kawignyan myang ngèlmi
yêkti mangkya lamun tanpa karya
awit anggitane dhewe
mokal-mokal sadarum
tan pinanggih nalar pamikir
tumrap myang punggung mudha
kajawi mung gumun
ngungun salêbêting driya
pan makatên pukulun sri narapati
prayogi amundhuta

kang pasaksi rekadaya tuwin
nalar ingkang angèl linampahan
nadyan mumpuni kawruhe
supadya sru pakewuh
datan bangkit ngunjukkên saksi
dadya sabda sri nata
puniku sadarum
datan wontên sisipira
mapan têtêp anama sabda maharsi
ratu tan kenging ewah

paribasan duk ing nguni-uni
sabda nata datan kenging ewah
lir mangsi tibèng kartase
makatên jêng sri mulku
de pamanggih ulun puniki
mundhuta saksinira
ingkang sru pakewuh
kinèn ngambil kuda tuwan
amung kêdah jinagèng wadyabala ji
ywa ngantya bangkit dhustha

lawan malih jêng sri narapati
kinèn ngambil singsim padukendra
kang maksih nèng racikane
makatên cipta ulun
nadyan janma kang sampun wasis
bontos kèhing kawignyan
nalar tuwin ngèlmu
masthi sru pakèwêdira
panyiptamba sayêkti tan pisan bangkit
mring prakawis punika

sri narendra angandika aris
yèn mangkono iku lwih prayoga
bênêr aturira kuwe
kaki pamrayogamu
kabèh uwis tumanggap mami
bangêt panrimaningwang
nrima jênêng ingsun
supadya têtêp kang sabda
dan sinêbut sabda pandhita narpati
tan kêna ingowahan

kyai nujum nèng ngarsa sang aji
ngantya sêraping Hyang Bagaskara
sri narendra dhawuh age
ki nujum klilan mantuk
tan kawarna dalu wus enjing
Kartimaya siyaga
yun sowan sang prabu
anjujug nèng kapatihan
kyana patya sawusira dandos nuli
linggih anèng pandhapa

datan dangu Kartimaya prapti
wusing panggya lan rêkyana patya
nulya sarêng ing lampahe
sowan ngarsa sang prabu
malbèng dalêm pura kya patih
Kartimaya nèng jaba
anganti kang dhawuh
kya patya tumamèng ngarsa
Sri Narendra Jarumaya ngandika ris
majua kene paman

wusing parêk ngarsa sri bupati
kyana patih nulya atur sêmbah
amba ngirid pisowane
kadya dhawuh sang prabu
janma putus saliring ngèlmi
nalar tuwin kawignyan
nèng regol kadhatun
anganti ingkang timbalan
sri bupati dhawuh mring wadya kang kêmit
kinèn nimbali sigra

Kartimaya sarêng sampun prapti
ngabyantara sang nata ngandika
marang kya patih sabdane
paman sing karsaningsun
datan mundhut ingkang pasaksi
ngèlmu sarta kawignyan
awit kabèh iku
anggitane pra sarjana
mokal-mokal mung kinarya ngirup janmi
kang bodho pêngung samya

yêkti lamun wus dèn athik-athik
kabèh ngèlmu utawa kawignyan
iku anggitane dhewe
tan ana nyatanipun
panggorohan tan malbèng pikir
kinarya sêsongaran
janma kang andulu
supadya kelut tyasira
dadya kenging dèn irup mring kawruhnèki
têmah padha pruita

pan mangkono kiraning tyas mami
pra sarjana wasis mring kawignyan
ngèlmu-ngèlmu sakabèhe
mung kinarya pus-apus
ambêbujuk maring sasami
dimèn samya pruita
maring dhèwèkipun
anulya asung branarta
amung iku pamrihe wasis mring ngèlmi
apa tan aran nistha

lawan manèh paman kang utami
sasuwene ngupaya kawignyan
angur anambuta gawe
yêkti lamun wus antuk
wêwahira brana lan picis
mangkono uga paman
mungguh janma dhusun
ngèlmu tanapi kawignyan
tanpa karya kajaba mung dadya winih
laku kurang prayoga

lamun janma kang wasis mring ngèlmi
lan kawignyan iku yêkti samya
lumuh anambut karyane
kalumrahaning dhusun
macul garu maluku tuwin
nandur pari nèng sawah
sarta nandur jagung
kacang kênthang myang katela
mapan amung dledar-dlèdèr turut margi
rumôngsa tan na madha

lawan manèh dèn êrèh tan kêni
mring wong tuwa kurang tatakrama
mung nganggo karêpe dhewe
tan ambangun miturut
paprentahan saking nagari
iku panganggêpira
sapele sadarum
kang dèn rêmbug saban dina
mangan enak manganggo kang sarwa adi
mring pakaryan tan arsa

datan liya kang dèn athik-athik
saban ari ngirup-irup janma
pinrih maguru ngèlmune
yèn tan mangkono iku
lamun ana janma darbèni
prakara mring sasama
wus katur mring kukum
môngka antuk parampungan
rèhning uwas dèn galih dening nagari
wong iku kang kluputan

dèn bêbujuk supaya darbèni
atur gugat manèh mring nagara
sinungan ing pratikêle
sanadyan janma iku
wus têtela dhawah ing sisip
sarta uwis narima
rumôngsa yèn luput
nanging saking wêwulangnya
nulya thukul pikarêp kang kurang bêcik
dadya manut kewala

yêkti datan dupara sun iki
pan wus akèh kupiya ing kuna
janma kathah kawignyane
karyanya ambêbidhung
ambêbingung kèhing pra janmi
de Kartimaya sira
wong wasis mring ngèlmu
rekadaya lan kawignyan
Kartimaya mara pikirên puniki
mungguh sabda manira

mapan yêkti kawignyan myang ngèlmi
iku kasor dening kasugihan
wit wong sugih mas picise
kabèh ingkang kinayun
ciptèng driya masthi yèn dadi
tan ana kang kacuwan
beda lan janma nung
nadyan putus mring kawignyan
nanging datan kadunungan sugih picis
yêkti yèn tanpa daya

rèhning patih matur marang mami
kasugihan iku kasor lawan
kawignyan myang nalar kabèh
rekadaya lan ngèlmu
ingsun arsa mundhut kang saksi
paran darunanira
de mangkono iku
mêne ingsun arsa wikan
rekadaya nalarira dadya saksi
ywa sira salah tômpa

Kartimaya nêmbah matur aris
dhuh pukulun gusti sri narendra
binathara karatone
asih mring dasih tuhu
ratu agung anyakrawati
nadyan ing tri buwana
tan wontên kang nyundhul
kaluhuran dalêm nata
kasinggihan pangandika dalêm gusti
sampun kathah kupiya

nanging mangkya ulun jêng dewa ji
tadhah duka ngarsa padukendra
kalamun kathah sisipe
amba sru kamipurun
matur ngarsa dalêm jêng gusti
tan lyan amung kawula
nyadhang sih pukulun
nglubèrkên gunging aksama
sri narendra mèsêm angandika aris
mara age matura

Kartimaya nêmbah matur malih
rekadaya nalar kang prayoga
saking kawignyan tuwuhe
ngèlmi-ngèlmi sadarum
janma ingkang arsa darbèni
nalar myang rekadaya
kêdaha sinau
ngèlmi-ngèlmi lan kawignyan
de kalamun datan makatên jêng gusti
yêkti botên sampurna

saupami janma andarbèni
rekadaya tuwin nalar-nalar
tan sinangkan sing ngèlmune
wah kawignyan puniku
pan punika jêng sri bupati
kajawi tan sampurna
kêdhik nalaripun
tuhu lamun tan prayoga
de ing mangke amba umatur jêng gusti
kasugihan punika

sing pamanggih ulun sri bupati
tan dupara sayêkti kasoran
mring ngèlmu myang kawignyane
rekadaya sawêgung
nalar-nalar ingkang prayogi
makatên saksènira
pukulun sang prabu
amba ngaturkên carita
nguni wontên tri janma samya lumaris
layar mring nagri Madras

Wignyaguna juga wastanèki
sêsurupanira kawruh kathah
kawignyan myang kagunane
nalar-nalar sadarum
rekadaya ingkang prayogi
dene ingkang sajuga
wau rowangipun
Pôncakarya wastanira
wasis karya tanggok cêthing lawan irig
kepang tuwin kukusan

juga malih janma sugih picis
Kartadrana punika wastanya
nging tan bangkit nambut gawe
ngêndêlkên brananipun
têtilaran tyang sêpuh nguni
katri janma punika
samya numpak prau
kapal tumulya umangkat
nging tan sagêd prapta kang sinêdyèng kapti
karana duk angambah

nèng samudra tantara dumugi
parêk pulo Riyo kang winarna
katêmpuh ing marutane
pôncawora wor lesus
palwanira amobat-mabit
kang warih mawalikan
samantên tan dangu
nulya kèrêm ingkang palwa
isinira tanpa kukupan sirnanting
saking parmaning dewa

samanantuk pitulungan sami
tri janmèku kaparêng ing bêgja
minggir sinêmpyok alune
sagêd mêntas sadarum
maring gisik pinggir pasisir
dadya ing luwarira
sing bêbaya wau
saksana samya lumampah
katri janma sêsarêngan lampahnèki
turut tirah samodra

lampahira sami amarsudi
ing wardaya awit arsa wikan
sajroning pulo isine
punapa wau sampun
dèn ênggèni ing para janmi
nulya sami tumingal
janma pados kayu
wontên wana tarataban
Wignyaguna mojar mring dwi rowangnèki
dèn eca ing wardaya

ywa sumêlang salêbêting galih
wontên pulo ing ngriki punika
sing parmaning dewa mangke
kula katri satuhu
sami manggya arja basuki
praptèng tanah punika
sayêkti yèn sampun
kaênggenan ing manusa
môngga sami dèn enggal gènnya lumaris
mring salêbêting kitha

nulya samya lumampah janma tri
Kartadrana ing samarga-marga
asangêt ing panggrêsahe
kèngêtan bandhanipun
ingkang sampun sirna nèng warih
ananging Wignyaguna
kawistarèng sêmu
tan sumêlang jroning driya
kawarnaa dènira lumaksa prapti
salêbêting nagara

nulya pisah dènira lumaris
sowang-sowang pikajênganira
awit samya lêga tyase
dahad suka ing kalbu
mulat dhatêng ramening nagri
dadya saparan-paran
nut sakarsanipun
angupaya buktinira
sampun datan panggih lawan rowangnèki
makatên cinarita

tyang ing pulo Riyo aningali
samya rêsêp sajroning wardaya
tuwin sae ing patrape
mring Wignyaguna wau
ing wêkasan tiyang ing nagri
sami darbe paminta
dhatêng pyambakipun
nulya kinèn awismaa
wontên kitha pulo Riyo ngantos lami
pinurih amêmulang

kawuh-kawruh ngèlmu kang prayogi
myang kagunan tanapi pakaryan
amardia mring pra rare
sutanira tyang ngriku
Wignyaguna suka ing galih
kaparêngan tyasira
mring pamintanipun
para janma jroning kitha
kalampahan mêmulang kawruh sakalir
tantara lama-lama

sampun kathah pra mudha kang wasis
Wignyaguna nalika
antuk kauntungan akèh
pamêdalira agung
sing tabêri dènnya mêmardi
nênuntun mring pra mudha
cêkap têdhanipun
miwah ingkang dipun sandhang
lami-lami saya kathah kang pinardi
wêkasan Wignyaguna

dadya sugih brana lawan picis
tan adangu kasugihanira
ngungkuli ing sasamine
gantya ingkang winuwus
Pôncakarya langkung tabêri
dènira dêdamêlan
tanggok irigipun
sinade wontên ing pasar
tyang ing ngriku kathah rêmên andarbèni
tanggok damêlanira

nulya kathah kang samya mêmêling
tanggok cêthing dhatêng Pôncakarya
kondhang ing sawêwêngkone
pulo Riyo puniku
dadya kathah tampaning picis
enggaling kang carita
Pôncakarya wau
datan kirang sandhang têdha
tan alami Pôncakarya dadya sugih
kocapa Kartadrana

awit datan bangkit nambut kardi
saban ari rudah ing wardaya
ngupaya kajêng karyane
manawi sampun antuk
gya sinade jroning nagari
punika kang kinarya
sarananing idhup
nujwa juga ri samana
Wignyaguna ngenggar-enggar ing tyasnèki
urut marganing kitha

tan adangu anulya pinanggih
lawan Kartadrana wontên marga
datan pangling gya ingawe
pun Kartadrana gupuh
dhatêng Wignyaguna marani
Wignyaguna têtanya
kaslamêtanipun
tuwin tanya ingkang dadya
panggotannya kinarya srananing urip
nèng pulo Riyo mangkya

Kartadrana angling sarwi nangis
mrêbês mili trocosan kang waspa
wontên ngajêngan ajèngkèng
wicaranya mlasayun
Wignyaguna anyandhak aglis
kinanthi astanira
sarêngan lumaku
Kartadrana sung uninga
purwa madya wasana sadaya titi
Wignyaguna lingira

yèn makatên andika samangkin
tunggil dadya sawisma kewala
lawan kula langkung sae
lamun andika sarju
Kartadrana suka tan sipi
alon wangsulanira
sakalangkung nuwun
de paduka paring wêlas
lamun datan makatên kula sayêkti
susah tanpa wasana

Kartadrana anulya umiring
atut wuri dhatêng Wignyaguna
lumaksana mring wismane
kawarnaa nèng ênu
sing parêngan nulya pinanggih
kalihan Pôncakarya
Wignyaguna nantun
kajêngira Wignyaguna
janma katri wismaa dadya sawiji
rèhning sami tyang mônca

Pôncakarya tan lêngganèng kapti
tri janmèku sarêng lampahira
tan kawarna ing margine
prapta ing wismanipun
Wignyaguna tansah mêmardi
mring dwi rowang punika
winulang ing ngèlmu
tanapi kèhing kawignyan
lami-lami cinarita sampun wasis
tan wontên kang kuciwa

nulya dipun patah-patah sami
kinèn mulang dhatêng para mudha
lamun nèng wisma karyane
srêgêpira kalangkung
nambut karya sasênêngnèki
pramila datan lama
tri janma puniku
dadya tiyang sugih brana
datan wontên sasami ingkang ngungkuli
mring kasugihanira

pan makatên jêng sri narapati
têtuladan carita ing kina
sing pamanggih ulun mangke
atur amba puniku
sampun cêkap kinarya saksi
sanèsipun punika
gusti jêng sang prabu
maksih kathah têtuladan
lêlampahan janma ingkang sampun wêgig
wasis dhatêng kawignyan

sri narendra angandika aris
wus tumanggap ingsun mring turira
dèn ta ngunjuki saksine
ananging maksa ingsun
durung marêm jroning panggalih
saksi amung carita
yêkti durung tamtu
nging manira ing samangkya
mundhut saksising nalarira pribadi
sarta rekadayanta

ingsun manut apa ingkang dadi
aturira wong roro lan paman
kasugihan dèn sorake
lan kawignyan puniku
Kartimaya matur ngênjali
sumanggèng karsa nata
andhèrèk sadhawuh
sri narendra gya ngandika
Kartimaya mara mêngko ratri iki
ambilên kudaningwang

aja ana kang kari sawiji
nanging sira kudu dèn prayitna
gonira ngambil kudane
aywa ngantya kapikut
dening wadya kang samya kêmit
dene kalamun sira
cinêkêl wadyèngsun
yêkti sira kapatrapan
paukuman kadya anggêring nagari
janma kang laku dhustha

dene lamun sira datan kêni
cinêkêl mring pra wadya kang jaga
lan janma jagèng margane
ywa sumêlang ing kalbu
sira datan sun dakwa maling
lan manèh sira datan
tinrapan ing ukum
kaya anggêring nagara
pramulane aywa sumêlang ing ati
paran ing karêpira

Kartimaya nêmbah matur aris
dhawuh dalêm gusti sri narendra
abdi dalêm mung andhèrèk
karsa dalêm sang prabu
nging patikbra nyuwun aksami
yèn kaparêng ing karsa
abdi dalêm nyuwun
inah saari kewala
yun ngupadya rekadaya aywa nganti
mundur madyaning marga

