Sakathahe warok myang pra santri
samya dhatêng pondhoke Cêbolang
dahat kabyatan wirage
ing pangarsane asung
panarimah indhaking jathil
prigêling solahbawa
wiraga pinatut
nyumanggakkên wêka somah
miwah kadang sakarsa ywa walangati
lila donya ngakerat

Mas Cêbolang tanapi Nurwitri
tan kawawa kalèjêming sêja
tinanggapan sakosike
winatêg sikiripun
sangsayarda kang darbe kapti
lan sakèh mitraningwang
ing saèstunipun
ulun dahat sukarêna
pangajabku mung aywa dadi pradongdi
wawaton kasamban

Prayogine mlêbêt kalih-kalih
lamun ratri iki tan kacêkap
tinutugkên sesuk sore
èstuning raganingsun
nèng Sêlaung pan maksih lami
kang sami amiyarsa
miturut sadarum
warok kakalih tumanggap
malbèng pondhok Cêbolang lawan Nurwitri
wiraga mawèh branta

Warok kalih tan daranèng kapti
ambêkayang Nurwitri Cêbolang
anulya dèn-jêngkingake
sasambat ngadhuh-adhuh
bok dènsarèh babo wong bênthing
dasihe tan suwala
sumanggèng sakayun
sarira sapa darbeya
sarpa krêsna mung sira kang dadi ati
tangèh cipta-a liya

Wus anjathok malèsèt kinêmpit
amêngthongol sangandhap saptangan
sangsaya sru pandêdêle
tatkalane ginalur
pamipite dipun kêndhoni
pinolah mêndat-mêndat
srêg pangraosipun
têmah lalu kanikmatan
gatining kang asmara badan marinding
datan kêna ingampah

Mancur kadi kêndhi kêbak warih
ingêthurkên kalihe èstrènan
samudana sasambate
sarwi anyiwêl pupu
adhuh mati thik ngene iki
bisa têmên si kakang
wèh tamba lara kung
ki warok tyas sru sumêngka
purusane kaduk mukok-mukok tajin
ngalumpruk tanpa daya

Tandya gêblag palarasan mijil
kang wus anèng sangajênging lawang
trangginas lumêbêt age
tan siwah lir rumuhun
cacangkoke praptèng katitih
wanci pajar gidiban
antuk wong rongpuluh
galare ambèn binênggang
pramilane ambène katon gumrining
mung longan lir ler-leran

Kang wus samya kasêmbadaning sih
anak bojo atanapi kadang
rinubakkên sakarsane
sarwi nyangking pisungsung
saanane adining wukir
yèn ana sinênêngan
sinangonan lulut
utawi sinungan basa
nyênyês arum manis angenaki ati
myang sinungan branarta

Siyang ratri giliran dalidir
kawanguran têtangga parapat
guyub jumbuh pikajênge
trêsna sih mring Masipun
atanapi maring Nurwitri
kaliye kakêmatan
mung têrkadhang èstu
mila tan na antaranya
yèn laka-a mangsa ngukupa kang jisim
anjajah jinamahan

Wêkdal ajêg bae mring pandhapi
bakda wêktu wangsul mring pondhokan
kadhang jagong lan kyaine
jawi pondhok supênuh
jalêr èstri sami ngêntosi
nuju bakdaning Ngisa
mung santri kang wangsul
Nurwitri miwah Cêbolang
mung Ki Wisma pinarak anèng pandhapi
Cêbolang lon lingira

Mring Ki Wisma tiyang tanah ngriki
amaratah bandhol kawarisan
tan wangwang marang patine
têguh timbul agêcul
tatag têtêg anglalanangi
paran ta marmanira
Ki Wisma lingnya rum
laila pajar pasaja
saking ulun jatose ingkang mijèni
mênggah krêdyating manah

Muhung kinarya-a jagi dhiri
rèhning asring kêkesahan têbah
supadi kêndêl manahe
nanging wusananipun
botên kadi ciptanirèki
kinarya sasongaran
gêgêmblungan gêndhung
kados kang sampun kawuryan
sisip sêmbiripun amlarati dhiri
konyoh upamenira

Mirid lamun angandêlkên yêkti
anglimputi marang kaèngêtan
rèhning ngagêsang tuhune
nèng donya sakaratul
tan bêbakal praptaning lalis
luhung angraosna
carita linuhung
pathakenarendra Ngêsam
duk puniku kêpanggih lawan Jêng Nabi
Ngisa mangka Rohullah

Kang kasêbut ing kitab Mamahi
jinawèkkên sratan maksih Arab
ananging ulun yêktine
tan apil criyosipun
dhuh Kemase lamun nyarêngi
amaos lagu praja
Cêbolang panuju
kitab wus sinungkên marang
Mas Cêbolang tinampèn saksana wiwit
Sarkara-tururarya

Amiwiti amuja Hyang Widdhi
kang murah ing donya sih ngakerat
mugyantuk kang supangate
sarta lan bêrkahaipun
Kangjêng Nabi Muhammad tuwin
sagung para ambiya
mukmin musim sagung
mugi sami atulunga
anuwunkên pangapuraning Hyang Widdhi
kabèh makluke Allah

Gya atangat bêbuka wawarti
mring sagunging nak putu sadaya
Nabi Ngisa Rohullahe
nalikanya lumaku
midêr-midêr jawi nagari
Ngêsam nênggih ing kuna
kèndêl ing dêlanggung
amanggih pathak wong kuna
Nabi Ngisa pathak arsa dèntakoni
ngunandikèng wardaya

Sirah pathak katingal wus putih
tanpa gêmbung gumlundhung nèng lêmah
Nabi Ngisa mandhêg age
amikir jroning kalbu
langkung wêlas Nabi ningali
samana andêdonga
Nabi Ngisa luhung
ing Allah kang maha mulya
mugi-mugi pathak kêna dèntakoni
saking wêlas tumingal

Pandongane Nabi ya Lillahi
ya sayidi wa malaiika
mangkana rapal jawane
he Allah Pangeranku
Gustiningsun panuwunmami
dhatêng kagungan Tuwan
amba wlas andulu
anênggih dhatêng pun pathak
dene botên kenging dipuntakèni
amba nuwun ing Tuwan

Mugi-mugi Tuwan angidèni
yèn kawula takèni kang pathak
tan antara nora suwe
ana swara karungu
saking arah Nabi dumêling
mêngkene ingkang swara
hèh Nabi linuhung
lah sira ta takonana
marang pathak ingsun akon anauri
marang tatakonira

Kangjêng Nabi Ngisa tanya aris
marang pathak hèh pathak wong kuna
kang ilang kulit daginge
lah ta sira sumaur
kapan ingsun ingkang nakoni
kalawan kodrating Hyang
pathak gya sumaur
lawan ing lesan pasekat
ngucap klimah Lailaha Illalahi
wa Ngisa-u Rohulah

Inggih gusti Nabi kang linuwih
lah punapa kang tuwan danguwa
inggih kawula jawabe
anging Allah kang Agung
ingkang kinon amba nauri
ngandika Nabi Ngisa
pathak apa iku
sira pathak apa lanang
ingkang mau apa sira wong pawèstri
duk nalika nèng donya

Lawan ingsun tatakon ing nguni
apa pathake uwong cilaka
apa wong bêgja maune
apa sugih donyagung
nalikamu ya maksih urip
apa ta pêkir sira
duk urip kang mau
apa ta kandhangan ala
apa bêcik mèlu ewone wong sigit
apa ewon wong ala

Apa sira kandhanganing nginggil
apa èndhèk dêdêgmu ing kuna
lawan sun takon maune
wong loma yèn jinaluk
apa kumêd yèn dèn-jaluki
salir ingkang katêdha
pêkir miskin kumpul
karana pêkir malarat
sumaura pan ingsun arsa udani
nuli sira jarwa-a

Gya umatur pathak dhatêng Nabi
pan kawula gusti Nabi Ngisa
tuhu jalêr sêwaune
sanès èstri pukulun
lawan malih amba Jêng Nabi
kandhangan tiyang bêgja
mênggah awakulun
sanès tiyang kang cilaka
awakamba ing suwau tiyang sugih
sanès tiyang kang nistha

Lawan amba golongan wong sigit
sanès tiyang awon warna amba
kang minangka unusane
lan malih amba luhur
sanès tiyang andhap ta Gusti
kalêbêt tiyang singgah
agêng-inggil ulun
lan sayêkti amba loma
dhatêng arta sanès tiyang kumêt Gusti
kalêbêt tiyang blaba

Sarta amba punika Jêng Nabi
ing nalika taksih anèng donya
jumênêng ratu maune
nagri Ngêsam pukulun
ing nalika dados narpati
tan wontên ingkang ngrusak
ing karatonulun
lami ngadêg ratu Ngêsam
kula Gusti ngantoskawanatus warsi
tan wontên kang nukarta

Lawan malih amba Gusti Nabi
duk jumênêng nata nagri Ngêsam
amba sangêt ing asihe
dhatêng pêkir sadarum
miwah miskin kula asihi
amba kang asung boga
pêkir miskin kumpul
lan malih Gusti kawula
duk jumênêng ratu ing Ngêsam ta Gusti
ing sabên-sabên dina

Asidhêkah kawula Jêng Nabi
saarinya inggih sèwu dinar
pikantuk tiyang sèwune
dinar kalangkung sêpuh
êmas nigangdasa-kakalih
punika saarinya
amba damêl laku
kalawan lampahkawula
anyukani têdha tiyang kluwèn Gusti
sabên ari tan gothang

Inggih angsal tiyang sèwu Gusti
gènkawula anyukani boga
tiyang sèwu sadintêne
ngantos salaminipun
lawan amba Gusti rumiyin
kawula asung sandhang
sadintên tyang sèwu
tiyang kang sami kawudan
amba-sungi sandhangan pantês prayogi
sabên ari kawula

Nalikane kawula Jêng Nabi
dados ratu ing nagari Ngêsam
kalangkung sênêng sukane
yèn cangkrama wana gung
dipun ayab sakèhing abdi
kathahipun kang wadya
tiyang kawanèwu
amangangge sarwa sutra
murub mubyar busanane wadyamami
kasmaran ingkang miyat

Kawula umatur malih
ing Gusti Jêng Nabi Ngisa
duk amba jumênêng katong
wontên ing nagari Ngêsam
dahat sukaning driya
pan amba sugih kalangkung
nuruti kajênging manah

Duk kawula mêdal jawi
kawula amêng-amêngan
dèniring wadyabalane
tiyang kang mawi makutha
pinatik nawarêtna
mutyara intên jumêrut
sasotya di myang pakaja

Mirah nulya intên bumi
mangkana pathak pralêbda
anglajêngakên ature
nanging kawula punika
dhuh Gusti Nabi Ngisa
sayêktine tiyang kupur
gagêtun kasèp ing mangsa

Nabi Ngisa ngandika ris
andangu pathak mangkana
ing mangsa pira lawase
olèhira mati ika
kapriye tingalira
nalikane anèng kubur
pakewuh apa kang têka

Lan apa maning kang kèksi
kang tinêmu dening sira
lah kapriye sayêktine
rupêking kubur punika
kalawan pancabaya
têkane malekatipun
patakone kaya ngapa

Umatur pathak ring Nabi
ya Nabi Ngisa Rohollah
Gusti andangu gatine
prakawis kasusahan
botên wagêd matura
pandamêl kang dahat agung
sami pinanggih sadaya

Sadangu kawula mati
amanggih siksa ngakerat
kawanatus tahun rêke
langkung pitungdasa warsa
lamine amba pêjah
siniksa wontên ing kubur
ngakerat langkung musakat

Ya Nabi Ngisa linuwih
amba umatur ring tuwan
rikala awit sakite
kawula manggèn panggonan
langse ingkang pinajang
kapetak-petak mulya gung
pinajang inguparêngga

Amba linggih ganti-ganti
dhatêng lêbêting pajangan
nuntên karaos sakite
amumêt sirahkawula
nênggih namung sasangat
anuntên kawula wangsul
alinggih dhatêng pandhapa

Sangsaya karaos sakit
tan bêtah anandhang lara
kawula tilêm kanthile
malah anangis kawula
langkung ing sakitamba
juru ladèn sami ngrungu
amba malah galasahan

Sakathahing para èsthi
myang sêlir para parêkan
sami ngupados dhukunne
wontên ingkang damêl tamba
pra dhukun dhatêng kesah
tamba pintên-pintên tumpuk
kang tumrap badankawula

Tan wontên kang mupangati
sakathahing dhukun tamba
bokinggih wontên sudane
sangsaya mêwahi lara
tan wontên mayarira
raos sangsaya kadudut
kawula pongah-pangihan

sarêng sakit sampun lami
gangsal ari watawisnya
tan bêtah nandhang sakite
sumaput panonkawula
untu pan ngantos oyag
gumêtêr jasad sadarum
kawula tan sagêd obah

Parêkan sêlir mijêti
wontên ingkang nganggang-anggang
anggosoki sukuningong
sangsaya wimbuh larane
tan wontênkang mupangat
nuli kantaka katèngsun
parêkan sami karuna

Wong dalêm pating jalêrit
gègèr umung jroning pura
pating jalêrit tangise
santana kawula-warga
sami dhatêng sadaya
botên mupangat mring ulun
saya pêtêng kang paningal

Nuntên kawula ngêmasi
sakèh wong ing dalêm pura
lir wukir rêbah tangise
sawênèh pan gêgulungan
nèng siti niba-niba
ana nyuwèk sinjangipun
wênèh wontên gêblog jaja

Sawênèh anibèng siti
sawênèh angrontog rema
amba miyarsa tangise
tan wontên ingkang mupangat
sakèhe kang nalangsa
sadayanya abdiulun
sambate kadi gêrantang

Nuli malaekat prapti
astanya lajêng anyandhak
êrohkawula ginèndhèng
wus pisah kalawan jasad
sartane malekat
ambêkta wadhah puniku
isinya inum-inuman

Sukunya malekat kalih
saking gung miwah apanjang
dhatêng bumi pitu ngisor
lan sirahe malekat
langkung gêng luhur dahat
sundhul ing langit kapitu
netranya lir pendah surya

Lan gênge suwiwi kalih
malekat ingkang prapta
suwiwi kanan agênge
wiyaripun sami jagat
wontên sawarganira
kang kiwa suwiwinipun
ing lêbêt isi naraka

nênggih malekat kang prapti
awakipun warni papat
abrit cêmêng suwarnane
ana kuning ana pêthak
kawula langkung hebat
ajrih sangêt amba dulu
de malekat langkung gêngnya

Kawula ajrih tan sipi
aningali mring malekat
nênêm cacahe sirahe
sasiki ing têngênira
sirahe malekat
sasiki ing têngênipun
sirahe kang malaekat

Sirah ingkang juga munggwing
ing ngajêng prênahing jaja
sajuga dalamakane
prênahe wau kang sirah
nênggih ingkang satunggal
sirah wontên jêngkunipun
satunggal gêgêr prênahnya

Nabi Ngisa ngandika ris
dangu malih mring pun pathak
apa ta sira atakèn
maring malaekat ika
aturipun sang pathak
inggih amba takèn wau
sêmu ajrih amba pêksa

Dhuh malekat kadospundi
sirah paduka kang kanan
punapa ta ing damêle
sauripun malaekat
sirahingsun kang kanan
karya jabêl roh sadarum
sakèhing wong miskin ika

Ingkang kiwa kadipundi
punapa damêle tuwan
sirah paduka kiwane
sumaur ris malaekat
sirahingsun kang kiwa
anjabêl sakèh roh iku
wong kang nèng makrig sadaya

Pathak atêtakon malih
dhumatêng kang malekat
sirah paduka sikine
inggih kang wontên ing ngarsa
punapa damêlira
malaekat sauripun
sirahsun ngarsa punika

Kabutuh anjabêl maring
sagunging umat Muhkhamad
Nabi kang wêkasan dhèwè
dhuh Nabi Ngisa Rohollah
amba dèrèng uninga
wadana kalangkung bagus
tinimbang sakèh rainya

Kang jabêl umat Jêng Nabi
Muhkhamad bagus piyambak
tan wontên mèmpêr warnine
anuntên amba têtanya
nênggih ring malekat
sirah tuwan malihipun
kang wontên luhuring pada

Punapa damêle ugi
sauripipun malaekat
anjabêl êroh sakèhe
kang anèng langit kasapta
sagunging malaekat
puniku bubuhanipun
sakèh nyawaning malekat

Amba atêtanya malih
dhumatêng ing malaekat
sirah tuwan sawijine
kang wontên sor jêngkunira
sumaur malaekat
anjabêl sakèh roh iku
isining bumi kasapta

Sirah tuwan wontên gigir
gih kabubuhan punapa
malekat alon saure
iya iku kabubuhan
jabêl sakèh roh kopar
ahli naraka sadarum
puniku kang kabubuhan

Nabi Ngisa ngandika ris
andangu dhatêng pun pathak
ingsun tanya satêmêne
lah kapriye tingalira
ing pati nêmu apa
mungguh sakèhing pakewuh
ing pati apa kang ana

Pathak matur maring Nabi
ya Nabi Ngisa Rohollah
paningalamba salinne
malaekat jabêl nyawa
dadose tigang pantha
kang sapantha karyanipun
baurêksa ing naraka

Anyêpêng gada ngajrihi
sapanthanya malaekat
basêngut pinggir nrakane
satêngah kang malaekat
dhodhok mêrêngut kewala
nèng têpining nrakanipun
pitung puluh malaekat

Rupinipun warni-warni
malaekat beda-beda
angajrihi sadayane
sakathahing malaekat
angunci lesanamba
tan wagêt amba calathu
binungkêm ing malaekat

Kalamun amba ing nguni
upami tan binungkêma
lesanamba sayêktine
nalika amba sakarat
saking sangêting lara
èstu mirêng sambatulun
ing langit kasapta pisan

Lawan malaekat malih
sadaya wau pra samya
anutupi netraningong
malekat malih ambanda
tangan kalih tan obah
malekat pitung puluh
anggèrèt dhatêng kawula

Kadi tiyang gèrèt anjing
sakathahe malaekat
amba ginalandhang bae
tinibakakên naraka
Nabi Ngisa ngandika
lah ta piye rasanipun
sira anèng ing naraka

Lah êndi ingkang ngèmpêri
apa padha gêni donya
sakala cinêmplungake
munggèng jêroning naraka
umatur pathak jalma
sarêng amba wus kacêmplung
mungkur malaekat samya

Dhuh Nabi Ngisa Roholah
tatkalane amba nèng ing yomani
sarêng kawula kacêmplung
ing naraka kawula
lajêng ical kulit daging lawan balung
amung kantun êroh amba
kawula ajêrit-jêrit

Anuli amba ingêntas
winangsulkên dhatêng naraka malih
roh amba dinêgêm asru
dhatêng ing malaekat
wangsul marang ngalamdonya awakulun
sampuning amba siniksa
wangsul maring donya malih

Nuli jasad ingêdusan
kinakapan lawan ing sinjang putih
anuntên amba pinikul
binêkta mring kuburan
wussinèlèhakên wau jroning kubur
nuli amba ingurugan
ing siti kantun gumlinting

Kang ngiring wus mantuk samya
apan amba kantun gumuling siti
antukipun amba wêruh
amba kantun piyambak
anèng kubur tanpa rowang gumaluntung
roh-amba winangsulêna
dhumatêng jasad ngong malih

Sigra prapta malaekat
pan kakalih malekat kang dhatêngi
parêng amba nuli lungguh
sarta manis wacana
anulisa anak Adam dipun-gupuh
kang kadya panulisira
duk maksih anèng donyèki

Amalira tulisana
nalikane sira anggawe bêcik
ana ing donya kang tuhu
nuntên amba angucap
lah punapa kang amba damêl nunurun
kalam daluwang tan gadhah
punapa kadamêl mangsi

Malekat sarêng angucap
kalamira sira gawe dariji
mangsine iku idumu
kêrtase tanganira
dipun inggal manawa tumuli rawuh
malekat kang kaduk sura
manawa banjur gêbugi

Apa ta sira anangga
panggadane malekat kang dhatêngi
ingkang aran Wanakirun
sunbatang datan kêlar
mila enggal anuruta dènagupuh
nalikane anèng donya
amalira ingkang bêcik

Dhuh Gusti Jêng Nabi Ngisa
sarêng musna nênggih malekat kalih
tatkalane apitutur
dhatêng jasatkawula
nuntên prapta nênggih malaekat Kirun
netranira kadi surya
dêdêge sundhul wiyati

Langkung cêmêng mukanira
malaekat ingkang sami dhatêngi
swaranya lir pendah gludhug
remanya jatha gimbal
netranira malorok andik kadulu
lambe kalih tibèng jaja
kang nginggil anggarut langit

Malekat kalih angucap
ingkang nama Kirun agya nakènni
satunggalnya Wanakirun
alinggih sandhing amba
pan kawula kinèn ngadêg Wanakirun
jangga-amba dipun candhak
nuli amba dèn-gêbugi

Kalawan gadane tosan
agêngipun gada sami lan rêdi
sarêng kawula pinukul
mring kalih malekat
kanan kering asarêng pamukulipun
balung kulit daging amba
wus sirna awor lan siti

Patakènnya asru nyêntak
tingkahipun nênggih malekat kalih
hèh ta sapa Pangeranmu
makatên pangucapnya
sampun ical akalamba tan sumaur
saking jrih kawula dahat
milamba datan nauri

Badanamba dharodhogan
anggêtêri ngoplok datan nauri
anuli amba pinupuh
gadaning malaekat
sarta takèn tan liyan patakènipun
hèh hèh sapa Pangeranta
saryanggada gung tininggil

Amba datan sagêd jawab
botên pirsa Pangeran malih-malih
amung brahalamba wau
ingkang kawula sêmbah
sangsaya sru krodhaning malekat Kirun
tan kêndhat panggadanira
kering kanan anggêbugi

Anuntên amba inguntal
dhatêng bumi siti sarêng anjêrit
sarya bumi ngucap asru
mêlèhkên ing kawula
sira mangan rêjêkinira Hyang Agung
kang tuwuh sing gigiringwang
milane sira suncêpit

Sakathahing têtanêman
ingkang sami tuwuh ing gigirmami
sawêtune uwohipun
sira ingkang amangan
nora jaluk brahalanta kayu watu
pagene sira tan nêmbah
Pangeran kang murbèng bumi

Sira pan satruning Allah
wêkasane samêngko sira mati
katêmu ing wêtêngingsun
lah mara ge budiya
ingsun cêpit lah jaluka tulung watu
iku ingkang sirasêmbah
brahala mêngko nèng êndi

Saksana anuli prapta
malaekat wontên malih dhatêngi
sakalangkung gêng aluhur
sarta ambêkta gada
malaekat kakalih duk praptanipun
tan wontên suwaranira
sru lajêng sami gêbugi

Nuli wontên undhang-undhang
ngisor Aras swara asru dumêling
kapyarsa anguwuh-uwuh
sèrèdên ing naraka
ya kangsira gêbugi dimène ajur
balung daging kulitira
tantara cinandhak aglis

Malekat kalih tumandang
angrêrèwèng dhatêng kawula yêkti
sarêng prapta pinggiripun
naraka kantar-kantar
amba lajêng jinungkirakên rumuhun
gya cinêmplungkên naraka
balung daging marotholi

Asru ing panjêritingwang
ing karaos kadi kapirêng langit
langkung sangêt sakitipun
bêbalung kulit sirna
mung pinanggih raosing sakit kalangkung
sanajan jasat wus sirna
myang sinom-amba barindhil

Kawula matur ing tuwan
Nabi Ngisa Rohulahi
duk amba wontên naraka
pintên-pintên warsa Gusti
lami manjing ing agni
inggih jroning gêni murub
saksana dipunêntas
dhatêng malekat kêkalih
nèng ngandhaping Aras unggyanipun ngêntas

Amba nèng ngandhaping Aras
kawula inggih ningali
ngandhaping Aras katingal
ing Kursi kalangkung adi
pinatik intên bumi
mirah abang wungu dadu
Kursi cahya sakawan
têngahing Aras satunggil
satunggilnya mungging sakiwaning Aras

Ing ngajêng Aras satunggal
ing wingking Aras satunggil
kursi wau langkung jêmbar
papaèse warni-warni
yèn tinon balêrêngi
ting karêlip ting palancur
amba takèn malekat
sintên ingkang dèncaosi
linggih Kursi sakawan apelag-pelag

Sumaur kang malaekat
ingkang dèncaosi Kursi
papat ingkang endah-endah
kang sawiji Nabi Brahim
ingkang sijine nênggih
nabi kêkasih Hyang Agung
aran Nabi Muhkamad
wêkasanne para nabi
panutannya manungsa sangalamdonya

Apadene kang sajuga
ingkang sinaosan Kursi
Nabi Musa Kalamolah
putranya Ngemram linuwih
Kursi kalangkung èdi
papaèse abra murub
pinatik nawarêtna
gêbyar-gêbyar balêrêngi
jangkêpipun Kursi sakawan punika

Kawula tanya kang gadhah
dhatêng malaekat Gusti
jangkêpe Kursi sakawan
tiga wus wontên gadhahi
sêkawanipun inggih
punika gih taksih suwung
dèrèng wontên kang gadhah
amba nuntên tanya malih
malaekat punika sintên darbeya

Jangkêpe kursi sakawan
lah ta sintên darbe kursi
sauripun malaekat
iku ingkang dènsaosi
Nabi Ngisa ing benjing
punika saosanipun
jangkêp Kursi sakawan
sampun wontên kang darbèni
tan antawis kawula malih binêkta

Sinèrèt ing malaekat
cinêmplung naraka malih
binêkta ring malaekat
arsa ring naraka malih
juru naraka Jakhim
kawula binêkta ambyur
malekat Jabaniyah
amba Gusti sru nyakari
rai amba kwula cakari priyangga

Lan amba awas tumingal
jroning naraka kaèksi
wontên tyang sêpuh satunggal
wontên jro naraka linggih
basêngut netra andik
kukus mêdal irungipun
kinêpung malaekat
Jabaniyah kanan kering
gulunipun dhinadhung ing malaekat

Ing rante wêsi apanjang
tiyang sêpuh dèntakèni
jinirêt ing malaekat
kanan kering aningsêti
ing gulu rante wêsi
netranya andik basêngut
sru ngucap malaekat
lah payo budiya aglis
tan antara cinêmplungakên naraka

Sinabêtakên jro nraka
kang rante wêsi ningsêti
ing gulunipun manungsa
ing kering kanan ningsêti
pitung èwu asteki
rante wêsi panjangipun
kang kocap Daliling nas
saumal yakin saluki
iya iku dosane ing wong duraka

Nora ngimanake Allah
mangeran ing liyanèki
lah punika siksanira
ginèndèng gulunya iring
malekat kang nyêkêli
kanan kering batêk asru
sinabêtkên jro naraka
kulit daging marotholi
sasampuning ilang kulit dagingira

Apan nuli binêbêdan
tiyang sêpuh wau ugi
kang ilang kulit dagingnya
sinalinan sakèh kulit
pitung dasa kèhnèki
sasampuning kulitipun
ing jro bêbêt punika
kêbêg sagung sawêr mandi
lan kalabang kalajêngking kêbêg gimbal

Saupama ngidènana
Allah ingkang Maha Sukci
yèn sawêr wau nguntalla
masthi wus nguntal babar ji
ing sawêr blêbêtdhêlik
têmahan nyokoti asru
kalajêngking klabang
ugi sami anyokoti
sêsambate jêrat-jêrit sabên dina

Inggih Gusti Nabi Ngisa
amba sumêrap pribadi
tiyang kang wontên naraka
warna-warna siksanèki
wontên sawêr gêng nênggih
amblêbêt awak sakojur
tansah pinulêt ngula
sarta lambe cinakoti
myang malekat tan kêndhat gadani sirah

Sarta amêlèhkên ika
malaekat sadayèki
ring malekat sami gada
jaluka tulung sirèki
kang sira sêmbah nguni
nalika nèng donya iku
kayu watu kang kosêmbah
ing saiki ana ngêndi
lah jaluka salamêt kang sira sêmbah

Malaekat sigra nyandhak
ing rante wêsi tinarik
rante pitungpuluh hasta
kang anjirêt gulu iring
sinabêtakên aglis
jinungkirkên rainipun
kulit daging malêsat
malaekat ngucap wêngis
lah ta iki walêse wong kang duraka

Yata wau Nabi Ngisa
miyarsa aturirèki
pathak ratu Sam ing kuna
nalika wontên yumani
sakala Kangjêng Nabi
Ngisa nuli nangis asru
kagagas miyarsa turnya
pathak agya matur aris
Allah Gusti sampun paduka karuna

Dèrèng têlas aturamba
adhuh Gusti Kangjêng Nabi
tingkahipun tyang duraka
kang wontên naraka Gusti
ambyarsa matur malih
kagyat Nabi Ngisa ngrungu
ature punang pathak
kèndêl tangise Jêng Nabi
lir maskentir ature lamun kapyarsa

Aturipun risang pathak angênèni
dhuh Gusti Rohulah
ing pamirsa-amba malih
warna-warnining naraka

Pitung pangkat pyambak-pyambak siksanèki
inggih tundha sapta
pangkatipun ngandhap nginggil
sapangkatnya lêlampahan

Sangangatus warsa ngandhap lawan nginggil
pangkat kang kapisan
naraka-jahanam Nabi
pangkat kalih namanira

Nraka-salkar tri nraka-kusamah nami
pangkat ping sakawan
nraka-sangir namanèki
pangkat gangsal nraka-satar

Pangkat ping nêm nraka-jakim namanèki
pangkat kaping sapta
nraka-awiyah mungkasi
naraka-jakim punika

Ingkang dipun acaosi mring jakim Gusti
sang Pirngon ing kuna
lan sawadya balanèki
dene ta naraka-satar

Saosane sadaya titiyang kapir
manggon nraka-satar
wondening naraka sangir
eblis ingkang cinawisan

Sawadyane gènnira ngirup-ngirupi
sakèhing manungsa
kaajak manjing mring sangir
jalma kang manut ing setan

Mila eblis sru gêgodha maring jalmi
ingajak ginonjak
umanjing maring yomani
kinarya dhasar nèng ngandhap

De pyambake punika wontên ing nginggil
jalma ingkang samya
korup panggodhaning eblis
manggon ing ngandhap priyangga

Pramilane ing ngagêsang dipuneling
dènyitna waspada
ywa ngantos pêpeka malih
sêmbrana sayêkti tiwas

Sampun ngantos supe ingkang Maha Sukci
dhuh Gusti Jêng Ngisa
amba matur tuwan malih
mênggah kusamah naraka

Panggenanne sakèhing kapir Yahudi
sawadyabalanya
kusamah saosannèki
dene ta naraka lalta

Panggenanne inggih kapir nasarani
latu mulat-mulat
mangkya nraka jahanammi
saosan kang darbe benjang

Umatipun Jêng Nabi Rasululahi
inggih Nabi-duta
Muhammad ingkang sinêlir
umat kang sami duraka

Ing Pangeran tan manut sarengat Nabi
jahanam unggyannya
dhuh Gusti Ngisa Jêng Nabi
duk amba niyat naraka

Warni sapta kados kang katur ing Gusti
Jêng Nabi ngandika
pathak pitutura malih
kang anèng yomani-nraka

Kathah warninira kang siniksa Gusti
mandah uwas mulat
kanthanya saèstu nangis
de kang sami nèng naraka

Sawarnining dêdosa nèng nraka sami
nangis ngaru-ara
sabên nraka bilaèni
tan saos ing pinggir têngah

Pinggiripun têmbaga abrit kinardi
pindha wangwa muncar
amurub kagiri-giri
ulate kanang têmbaga

Ing lêbêt katimah ajur kang kinardi
minangka wedangnya
mêmblêg-mêmblêg umobnèki
pindha galudhug swaranya

Pêtêng dhêdhêt pindha bêgowong Hyang Rawi
bênduning Pangeran
kanan kering andhatêngi
ing wingking ngajêngan duka

Tan antara sawêr agêng andhatêngi
kalangkung gêngira
panjanging sawêr Jêng Nabi
lampahan saptèwu warsa

Netra pindha Hyang Rawi kêmbar ngèbêki
galak naut ngakak
panêmbur sakêthi riris
upasnya ingkang dhumawah

Ing manungsa mung satètès tanpa dadi
luluh nir kukuban
nênggih wontên jalma siki
dipun siksa nèng naraka

Winor lawan timah ajur munggèng pêthi
jro pêthi dahana
jêmbaring pêthi watawis
sèwu pandêlêng têbihnya

Tan antara manungsa kang kinèn manjing
jro pêthi dahana
dene kawula Jêng Nabi
siniksa ing malaekat

Tinunggilkên ing setan salaminèki
dumèh setan ingkang
ambêbedhung amiwiti
tinuntun maring maksiyat

Ing nalika ing donya ulun umiring
panggodhaning setan
pramila siksamba Gusti
tinunggilkên setan lanat

Sawêr agêng tansah mulêt anyokoti
rêbat dhucung lawan
kalabang myang kalajêngking
angrèp ngêntupi kawula

Jêlèh-jêlèh tan kêlar nandhang ing sakit
myang sruning agila
Jêng Nabi Ngisa tanya ris
maring pathaking narendra

Nèng naraka pirang tahun laminèki
Gusti lami amba
nèng jroning naraka api
pitung dasa catur warsa

Sadangune ulun nèng nraka-yomani
nandhang siksaning Hyang
mangka sadintên ing akir
sèwu dintên ngalamdonya

Sèwu ari ing akir donya saari
ulun kagawokan
samantên laminirèki
gènulun anandhang siksa

Nahên Kangjêng Nabi Ngisa duk miyarsi
ature kang pathak
jêthung sêmu waspa mijil
marawayan pangarasan

Sru kagagas ature pathak ngênani
tyas Nabi karantan
pathak nulya matur malih
dhuh Gusti Nabi Roholah

Ulun anèng nraka sasambat dêrwili
midhangêt suwara
saking arah amêlingi
kang swara dumêling endah

Datan kenging upamèkkên saminèki
ujaring kang swara
malekat wangsulna malih
êrohe pathak narendra

Sru kayungyun pathak amiyarsa tutur
ing swara lamat dumêling
mangkono pamyarsanipun
sira pathak nèng yamani
ujare swara katongton

Kèh malekat pakênira dènagupuh
rohing pathak nèng yomani
wangsulna mring pathakipun
kang anèng têpining margi
kang wus nir daging mandholos

Krana iku wong loma lila arta gung
sarta kèh sidhêkahnèki
mring wong pêkir miskin amung
sanadyan ta iku kapir
nêmbah mring brahala yêktos

Nanging akèh kabêcikanirèng dangu
sidhêkahe sabên ari
pêkir miskin sadayèku
sinung sandhang pangan mintir
sadinane sèwu uwong

Lawan agung urmatira mring têtamu
sadina-dina kang prapti
parentahing wadyanipun
sakèhing tamu ywa kongsi
kurang sêgahing sang katong

Lawan lila asidhêkah dinar sèwu
tanpa kêndhat sabên ari
antuk wong sèwu kang sinung
salawase madêg aji
mangkono ingkang lalakon

Mung cacade sri Ngêsam iku wong kupur
nèng donya nora marsudi
agama Islam linuhung
sigêg swara kang dumêling
kang kapirêng pathak katong

Kocap Kangjêng Nabi ing sadangunipun
myarsakkên aturirèki
pathak duk mirêng swarèku
tamate aturirèki
Jêng Nabi malih tanya lon

Hèh ta pathak ingsun tanya mring sirèku
kaume sapa ing nguni
pathak matur kaum-ulun
ing Gusti Ilyas Jêng Nabi
hèh pathak duk madêg katong

Anèng Ngêsam amêngku nagara agung
lawan sawadyanirèki
apa sasêmbahanmu
kang sira-pangeran yêkti
pathak matur manis alon

Ingkang ulun sêmbah ing salaminipun
lan sawadyabala mami
sapi gung pelag kalangkung
Nabi Ngisa dangu malih
maring pathak lingira lon

Sapi ulês apa kang sinêmbah iku
sri pathak turira aris
Gusti ulêsipun lêmbu
kang amba anggêp Hyang Widdhi
lir mutyara abrit nyarong

Sungunipun inggih mutyara linuhung
taracak mutyara adi
gêbyar-gêbyar yèn dinulu
gulunipun lêmbu Gusti
ulunpatik rêtna kaot

Intên bumi hèrwarih miwah hèrlaut
sinawang muncar nêlahi
lir sagêd molah kang lêmbu
mênggah sirahipun sapi
akik jênar mubyar nyarong

Netra kalih kumala sirah linangkung
sajêbug agêngirèki
malerok andik dinulu
mangsuli sungunya sami
narancang pinulas kaot

wontên abrit pêthak jênar asri mungguh
mas slaka suwasa adi
kang kinarya suku lêmbu
dêdêg purusa gêng inggil
sasampuning lêmbu dados

Amba sawang-sawang warninira bagus
endah adining kang sapi
patikbra nglocitèng kalbu
cacate sêmbahanmami
têka tan bisa calathon

Yèn bisa-a ngucap lir gêsang puniku
ingsun-pangeran sayêkti
tan antara setan kathung
manjing jro garbaning sapi
nywara mêdal lesan alon

Pangucapnya êngah-êngah glêndêm arum
sarêng lêmbu sagêd angling
amba myang sawadyaulun
manêmbah sujud ing sapi
mangeran ing lair batos

Nabi Ngisa pangandikanira arum
hèh ta pathak saupami
ingsun nunuwun Hyang Agung
lamun kaparêng ing Widdhi
kabul ing pandonganingong

Ingsun nyuwun umurmu bisane wangsul
urip bali mring donyèki
apa sira isih kupur
nêmbah mring brahala maning
sapi koèstha Hyang Manon

Pathak ratu tanggap manis aturipun
dhuh Gusti Jêng Roholahi
amba kapok tobat èstu
pami wangsul donya malih
botên pisan amba kupor

Nabi Ngisa pangandikanipun arum
hèh ta pathak mung ywa kibir
mêsthèkkên durung kinaruh
manawa na sihing Widdhi
Allah kang murah sih yêktos

Ingsun wêlas tumingal marang sirèku
gonnira uwis ngalami
kacêmplung ing naraka gung
pirang nraka kok lakoni
siksa kuwasèng Hyang Manon

Lamun ana papasihane Allahu
sira bisa urip lami
apa manuta maring sun
nurut ing parentahmami
apa bali kupur kothor

Pathak ngasih-asih manis aturipun
dhuh Gusti tobat wakmami
sok-ugi gêsang katèngsun
miturut ing rèh Jêng Nabi
angèstokkên lair batos

Nabi Ngisa sih wêlasira lumuntur
pangandikanira aris
sanadyan sira wong kupur
nêmbah mring brahala sapi
nanging kèh amalmu yêktos

Asidhêkah kalawan eklasing kalbu
lah paran karêpirèki
lantekatmu kang saèstu
ingsun arsa amiyarsi
awit sirèku wis wêroh

Ing sakèhe naraka kaananipun
pathak aturira aris
dhuh dhuh Jêng Nabi linuhung
amba nunuwun ing Gusti
sih marma awlas maring ngong

Aparinga pitulung mring jasatulun
sinuwunakên ing Widdhi
sagêd gêsang malih ulun
lantaran saking Jêng Nabi
amba nut agami kaot

Angibadah ing Allah kang Maha Luhur
sok ugiya gêsang malih
wangsul mring ngalam donyèku
sêdya muhung bêkti Widdhi
amba sampun tobat kapok

Siniksa ring malaekat langkung kawus
èstu miturut Jêng Nabi
myang mantêp eklasing kalbu
nadyan kinon anglampahi
ngibadah bêkti Hyang Manon

Anglangkungi sakèhe makluk sadarum
umatipun Kangjêng Nabi
tuwin Nabi sadayèku
tan kadi umatirèki
Jêng Nabi Rasul kinaot

Nabi Ngisa mèsêm angandika arum
ing samêngko durung lair
Nabi Muhkamad linuhung
benjing ing sapungkur mami
jumênêng nabi wus pantog

Kakasihe Hyang jangkêp nêm sarengatun
sanadyan jiwèngong iki
bangêt gonningsun kayungyun
dadya umat kang sinêlir
Nabi kêkasih kinaot

Pathak matur kintên-kintên lairipun
Mukhamad benjing punapi
Nabi Ngisa wacana rum
mung Allah kang ngudanèni
pathak matur malih alon

Adhuh Kangjêng Nabi Ngisa Rohulahu
sru sangêt panuwunmami
tumuntêning angga-ulun
gêsang anèng donya malih
bok bilih sêlak binopong

Ing malekat binêkta mring naraka pyu
sumangga Gusti dènaglis
sadangune amba matur
manah manggung kêtir-kêtir
pamucunge kang katongton

Nabi Ngisa sru wêlas duk myarsa atur
pathak langkung tobat
rubêt pakewuh ing pati
sinangsaya kinêlêm anèng naraka

Wusing matur pundirangan mili kang luh
Gusti èstu tobat
tan nêmbah brahala malih
sru kaduwung ngêmungna kang wus kalakyan

Amba sêngguh tiyang anglampahi kupur
manggih karaharjan
wasana kaananèki
duk nèng kubur kewala wus manggih siksa

Nèng akerat ginada malekat ulun
angga anggalêpang
sinuwir jinuwing-juwing
tanpa mêndha raintên dalu siniksa

Dhuh dhuh adhuh Gusti Nabi Roh Allohu
amba asru dahat
nyuwun lumunturing kang sih
ginêsangna wangsul maring ngalam donya

Prasêtyamba yèn wus gêsang lir duk wau
dêmi Allah Akbar
sadhawuh-dalêm Jêng Nabi
anglampahi raintên dalu ngibadah

Amumuji ngluhurkên Asma Hyang Agung
janji amba gêsang
nèng donya praptaning lalis
datan nêdya nalisir agami mulya

Kangjêng Nabi lumunturing wêlasipun
mring pathak narendra
tandya ngambil toyastuti
salat kalih rêkangat sawusnya salam

Nulya sujud andodonga Hyang Mahagung
ya Ilahi amba
sayidi ya wa lai
ya marid ya samat kang rapal maknanya

e Pangeran Kang Agung amba nunuwun
Tuwan anggêsangna
pathak gumluntung kaswasih
kang mandhilis sirna kulit dagingira

Myang sagêda wangsul malih mring donyèku
sru kapengin iman
tan antara Nabi myarsi
swara nguwuh saking Arah prênahira

Sabda gaib dumêling pamyarsanipun
e Nabi minulya
Ngisa èstu Roholahi
nuli konên ngadêg si pathak dènenggal

Ingsun ingkang dhawuh ngidèni karsamu
ing panuwunira
ingsun tartamtu jurungi
panyuwune si pathak anyuwun gêsang

Awit akèh sidêkahe duk ing dangu
asih ing sasama
pêkir miskin anak yatin
lilèng donya tan rumangsa darbènana

Darma gadhuh kasèrènan barana gung
nora ngrasa gadhah
kabèh kagungane Widdhi
Nabi Ngisa tatela pamyarsanira

Ri saksana Nabi Ngisa Roholahu
mijil Siti Maryam
pathak dènadhêp liniling
sarwi nguwuh-uwuh mring pathak narendra

eling-eling pathak kang ilang kulitmu
myang dagingmu sirna
gya ngadêga awit saking
kuwasanne Allah kang karsa pribadya

Lah tangiya pathak tan antara dangu
gêsang paripurna
warna bagus kadi nguni
gurawalan sujud anungkêmi pada

Sarta ngucap kalimat Sahadat luhung
karuna mlasarsa
prasêtya mawanti-wanti
amba Gusti dêmi botên pisan-pisan

Nyakuthokkên Pangeran Kang Maha Luhur
kawus wus kawawas
yèn kadosa nguni-nguni
tinikêlna siksa kubur ing akerat

Nabi Ngisa mèsêm angandika arum
papacuh manira
ywa pisan-pisan sirèki
adarbeya panyana lamun manira

Bisa nguripakên uwong kang wus lampus
satuhu mung darma
atas karsane Hyang Widdhi
anguripkên ing sakathahnya kang pêjah

Amatèni makhkluk kang urip sadarum
nanging wêkasingwang
ywa pêpeka dènaeling
ing wêkasan sira wus ngicipi siksa

Ywa katungkul kang bênêr tekadirèku
nêtêpi ywa pisan
nyakuthokkên ing Hyang Widdhi
pathak nêmbah-nêmbah umatur sandika

Nuwun Gusti Jêng Nabi panutanulun
nadyan nir pacuhan
amba datan supe yêkti
miris maras katongton urubing nraka

Ngalad-dalat nyalat sangêt bêntèripun
miwah malaekat
pating barêkis ngajrihi
pinipit ing bumi kasapta sarosa

Ulun matur Gusti ing sayêktosipun
swarga myang naraka
taraju uwot mustakim
patakènning malekat duk nèng kuburan

Miwah dipun gada Karun wa Nakirun
sadayèku êkak
mila amba ing samangkin
sakalangkung nalangsa pasihing Suksma

Nabi Ngisa atusing miyarsa atur
aris angandika
lah wis kariya basuki
ingsun ayun nutugakên lakuningwang

Pathak ngraup pada anungkêmi suku
karuna mlasarsa
amba tumuntur ing Gusti
ing saparan pêjah-gêsang aywa pisah

Kangjêng Nabi pangandikanira arum
bangêt panrimèngwang
nanging tan susah tutwuri
tandya musna sri pathak kantun anggana

Nêngna kang wus musna kalaratullahu
sri Ngêsam winarna
mentar jujur turut wukir
asingidan pèrèng parang tan kaetang

Kang karasèng kalbu mung Allah Ngalimun
datan ana liyan
kal donya kabèh siningkir
asru mathêm sumungkêm kang sipat rahman

Pathak prabu pratistha ing jurang sirung
sasêlaning arga
singup rumpil singit wingit
langkung wirang pinanggih samining jalma

Atmajendra myang wayah tan pinaèlu
wadyaji wandawa
sadaya tan praptèng ati
kang kaèsthi trusing tyas mung pamêjangnya

Kangjêng Nabi Ngisa kawimbuhan kawus
duk kataman siksa
giris malekat kalaning
jirêt gulu katongton awela-wela

Umobing kang timah anèng gêni murub
puniku kawangwang
pramila pathak samangkin
rintên dalu datansah salat sêmbahyang

Datan pêgat ngluhurkên Asma Hyang Agung
asujud sadina
sadina sujud salat-i
lan arukuk saari rukuk kewala

Gya asujud ihtidal sadina muput
kalamun wus bakda
tandya awit salat maning
pan mangkana lakune sadina-dina

Pan cinatur anèng donya gêsangipun
wolungatus warsa
tan pêgat dènnya ngabêkti
dhikir suhul nir towong sakêdhèp netra

Bukti nendra mung kinarya saranèku
wus kasêngsêm salat
jangkêpe astha-tus warsi
nandhang roga tumêkèng ing wapatira

Gumaluntung kawangwang panggenanipun
nèng sawarga mulya
kêkêl nora owah gingsir
rapalipun ing têmbung Arab winarna

Pan walluhu yasngahu wa ngayasau
wa yakkumu lawan
sahuri têgêsirèki
Allah ingkang akarya isining jagad

Ing sakarsa pribadi nora sakuthu
barang kang kinarsan
wisesa Hyang Maha Sukci
titi tamat carita pathak narendra

Srat tinutup ki wisma wacana arum
saèstu sakeca
sêkar lalagon praja-di
sarêng wilêt botên ngowahkên sarasa

Kadi paran ing mangke raosing kalbu
kang sampun kawêdhar
wontên ing kitab Tamai
lah punika muhung kinarya piridan

Mas Cêbolang tumungkul karasèng kalbu
alon aturira
ulun sumanggèng kiyai
saparentah dasihe datan lênggana

Kyai manthuk makatên kawula bagus
jêngandika mentar
mar mring sukuning ardi Wilis
ing Majênang asramèng Êsèh Matyasta

Duk ing dangu ulun lami wontên ngriku
Ki Sèh langkung paham
sakridhane kang dumadi
tan asamar ingkang badhe linampahan

Têmbe lamun sagêd pinanggih Sèh luhung
bagus ywa pêpeka
satuduh kêdah nglampahi
èstu lamun manggih maduning agêsang

Mas Cêbolang duk miyarsa warti
-ning Sèh Adi asramèng Majênang
lênglêng kataman wirage
nir cipta thuyul jêruk
kang kaèsthi muhung Sèh Adi
alon ing aturira
dhuh sang pinisêpuh
mugi ywa kirang aksama
benjing-enjing sabakdanira Subêki
ulun myang catur rencang

Laju maring Majênang ngulari
Sèh Matyasta ingkang wus kacêtha
Nur Subadya lon dêlinge
puniku langkung dhaup
botên saking tan rênèng ati
kanggenan kaampiran
paduka nak bagus
tulusa kang tyas sutrêsna
nanging botên sagêd sung timbanganing sih
wontên namung pitêdah

Nyai wisma mêdal saking panti
angladoskên sêkul parasulan
samêkta sararangkene
Subadya lingira rum
kabênêran sira pribadi
baliya marang wisma
ing saananipun
arta tanapi kang sinjang
lawan barang olèhe anggonne ngibing
anakmu Mas Cêbolang

Sesuk-esuk bakdane Subêki
arsa laju nutugake sêdya
sun tuduh amêrlokake
kampir Majênang iku
kapanggiya lan Sèh Matyasta
Nyi wisma lon lingira
kula gèr jumurung
pitêdahe ramandika
ewadene bilih kaparêng nèng ngriki
pun êmbok suka bingah

Rèhning Kyai botên asisiwi
lamun ramandika têkèng lena
nak bagus dados gêntose
mêngkoni nèng Salaung
Mas Cêbolang lingira aris
dhuh bibi pasihanta
saklangkung anuhun
botên wontên pakèwêtnya
nanging mangke kula kêdah anglampahi
pitêdahe rakanta

Inggih anggèr kula anjurungi
botên langkung ing pamuji kula
dinugèkna sakarsane
rinêksa ing Hyang Agung
ingapura sadosanèki
tinêbihna ing bahya
pandamêl kang luput
muhung èngêt kanthinira
Mas Cêbolang tumungkul nuwun turnèki
nyi wisma malih nabda

Sarta miwah barang sasamining
kang tumitip nèng ulun punika
kabêkta-a sadayane
Cêbolang mèsêm matur
kathah-kathah kangge punapi
tiwas adadya bêktan
ulun mêndhêt namung
sacêkapipun kewala
sakantune kula aturakên nyai
sumangga ing sakarsa

Nurwitri ngling prayogi lumaris
pajar gidib supadya ywa wikan
warog jathil myang sanèse
Ki Subadya panuju
gya Nurwitri mring pondhoknèki
Saloka Kartipala
Palakarti sampun
samêkta alon-alonan
mring pandhapa datan ana kang udani
wus nunggil Mas Cêbolang

Rasulan gya dinongan Basuki
paragate donga sarêng nadhah
dumugi cinarikake
pajar gidib awallu
Mas Cêbolang sarencangnèki
sami asasalaman
miwah rencang catur
dyan winêling marganira
ngalor ngetan tandya bidhal sadayèki
manapak patalunan

Êmprit gantil munya kawlasasih
pindhanira nyandhêt kang lêlana
kolik tuhu nêmênake
bêluk acêluk-cêluk
maring rowang kacêr srigunting
sikatan cocak thilang
jalakurèn pênyu
kalamun bisa-a ngucap
payo kanca ngurmati swara kang nyaring
supaya kang umentar

Inggaring tyas kang samya lumaris
kang sinung ling rahab samya munya
sata anggantêr kluruke
garèng ngèrèng animbrung
kinjêng tangis ngiyêng ngayêngi
lir koncatan katrêsnan
mêrak munya ngungkung
bidho darès alap-alap
sandhanglawe jakawuru bèthèt slindhit
blêgdupuk grindan êngkak

Ambiyantu munya cêrik-cêrik
êngkuk kutut dêrkuku sêpahan
dupi myarsa manggung age
suwara rêbut bêsus
lantas antar cêtha dumêling
mèh raina sêmu bang
buyar ingkang manuk
wurahan andon wohwohan
myang mring têgal pêksi kang kulinèng warih
mring tlaga jajênêkan

Sigêg paran ungêling kang pêksi
wus raina warog jajathilan
wong Sêlaung sadayane
amiyarsa kalamun
Mas Cêbolang sarencangnèki
wau ratri wus linggar
saking ing Sêlaung
jaluèstri balulungan
sami nusul ngetan ngidul ngalèr sami
lampahnya gêgancangan

Kang kapanggya sukane angênting
giyak-giyak mêndhak-mêndhak lingnya
dhumatêng pundi Kêmase
de têka nora dhawuh
mring dasihe paran wakmami
kang dados kalêpatan
binêndon wakingsun
woting tyas mugi wangsula
mring Salaung adalêma wismamami
busana boga arta

Ulun ingkang marnèkkên utawi
rintên dalu jagi kasugêngan
têbiha ing sangsayane
Cêbolang lingira rum
iya bangêt panrimamami
têmbe sawangsulingwang
nglêgani karêpmu
samêngko padha wangsula
nora lawas yêkti ingsun bali malih
labêt kabyatan trêsna

Yèn makatên karsanta wong dhandhing
ulun miwah sakarsa sadaya
tumuntur ing saparane
tan ana sêdya mantuk
lamun datan sarêng wong jlanthir
Cêbolang gung kèmêngan
locitaning kalbu
paran lamun daktulaka
ing karêpe milulu saka trêsna sih
upama lêstaria

Padha mèlu wong samono iki
gawe ribêt amumurung sêdya
ananging ta kaya priye
lamun wus karsanipun
Ingkang murba ing Sahir Kabir
iya kinapakêna
wasana lingnya rum
jalu èstri mitraningwang
kang sutrêsna maringwang wong kawlasasih
tumuntur ing saparan

Sru sukèng tyas kang samya sinung ling
dhuh Kêmase sampun susah-susah
bab nadhahe sadangune
tuwin arjaning laku
ulun ingkang anguwawèni
sarwi agiyak-giyak
lajêng lampahipun
karsaning Hyang Maha Nasa
dènnya sami mahawan kasasar maring
wana grêng wêrit pringga

Swara umyung rèh kagiri-giri
wrêksa agung sumiyut lir rêbah
kumêrot sêmpal êpange
prêbatang malang megung
pêdhut dhêdhêt amawa tistis
ing akasa limêngan
mêndhung angêndhanu
jawah drês thathit liwêran
Mas Cêbolang tan pisah lan rencangnèki
laju mangalèr ngetan

Warog jathil sarencangnya sami
bilulungan asrêpe kalintang
narêthêg sirna kiyate
tan uning kang dènênut
ngidul ngilènlampahnya prapti
Karangtalun têgalan
ing dhusun Sêlaung
byar anon Hyang Bagaskara
lingsir kilèn sadaya samya ngungun ngling
ya Allah ngudubilah

Nora dipe yèn tumêkèng têgil
sukur nora binadhog ampuhan
puluh-puluh wus bêgjane
tan linilan tutpungkur
têtêp kinèn muhung ngêntèni
ujare ora lawas
jlamprong nuli wangsul
iya ing têmbe kewala
lamun wangsul tèrèng dhêmpêl ulêr jisim
ywa nganti bisa minggat

Sowang-sowang mantuk maring panti
sigêg Slaung kang nandhang kacuwan
nahan Cêbolang lampahe
pindha kabuncang lesus
sumèlèh ing têpining têgil
ing wanci wêktu Ngasar
klantih nadhah nginum
Palakarti Kartipala
Ki Saloka ngalèlèh ngisoring janti
Nurwitri Mas Cêbolang

Rêrêmbagan paran kakang iki
bocah katri tan na kêlar glawat
kakang kariya ing kene
ulun kang marang dhusun
papariman uruban bukti
miwah mèt toya sêndhang
kinarya anginum
Nurwitri ririh lingira
dipun sabar lah punika wontên kèksi
jalma èstri babêkta

Miyêk-miyêk gêgendhong anyangking
wusnya parêg nyi wadon aberag
tundhuk atatanya rèrèh
kêtêmbèn ingong dulu
papatute pun anak têbih
rencange sru katoran
Cêbolang lingnya rum
inggih bokne kasinggihan
ulun saking ing Mantawis badhe maring
asramèng ing Majênang

Sowan maring Sèh Matyasta siddhi
duk nèng wana kataman babaya
tan uning praptaning ngare
rencang tri nir ing bayu
manthuk-manthuk nyi wadon sarwi
nguculi bubundhêlan
nigan nyamuk-nyamuk
lambe jinèwèr wus abang
susur anèng tangan kiwa angêcuwis
baguse kalêrêsan

Ngriki niki ran ing ardi Wilis
ing Majênang lah nika katingal
enyong puniki rencange
Sèh Matyasta linuhung
dèrèng lami tyang jalêr lalis
dadya ingong wulanjar
karanne bok Mawur
ingong badhe asung têdha
mring kang sami nanêm boga canthèl gagi
paringe Sèh Matyasta

Rencangdika niku rak kêlantih
dawêg niki sêkul gangsal pênak
lawan sakêndhi toyane
dika têdhakkên gupuh
lah kantunna ngantos nèng ngriki
yèn êmpun mandum têdha
enyong nuntên wangsul
sêdhêng niku êmpun kuwat
enyong ingkang nglarapakên matur kyai
ananging sumêrêpa

Caranipun lamun sowan kyai
kêdah enjang lajêng pinanggiyan
mangke dalu prayogine
sipêng nèng sudhungulun
Mas Cêbolang mèsêm nyagahi
sêkule wus tinampan
Nyai Mawur laju
sarampunge mandum têdha
wangsul marang panggonanne kang kalantih
wus waluya sadaya

Wawi sampun kadangon nèng ngriki
lumaksana nyi lanjar nèng ngarsa
nyampe slendhang lambehane
nolah-nolèh mring pungkur
praptèng wisma tamunya nganti
anèng jawining dhadhah
Nyai Mawur gupuh
jaga satru ginêlaran
sênthong kanan sênthong kering binarêsih
dinupan sinêkaran

Arêratêng nèng tangga sawusing
amiranti tinata nèng wisma
nyamikan wedang ron cêngkèh
liwêt ayam dêmuku
sambêl gorèng rêmpêla ati
karupuk kulit ayam
winadhahan bumbung
Nyai Mawur salin sinjang
tuwuhwatu kêmbên bathik orang-aring
poncot nèng wonga-wonga

Klambi sampir lurik kêmbang blimbing
bênik tangan sanga nisih êmas
jingga-loka rangkêpane
pupur jalirit bathuk
gêlung gondhèl sinungan sari
tongkèng argulo mawar
nêngna lanjar Mawur
Cêbolang sarencangira
kang anganti anèng sajawining kikis
cacêngklungan mangantya

Cêbolang ngling èh kakang Nurwitri
iki priye têka nora prapta
bok lanjar kang gondrèng-gondrèng
Nurwitri mèsêm muwus
bokmênawi sawêg ngrarakit
sunggata myang sarira
radi mambêt kalbu
Saloka mangayubagya
rèh paduka nami kapotangan yêkti
ge nyaur boya nana

Kintên-ulun nyai lanjar maksih
radi majêng dhatêng mamah-mamah
katawis tanduk liringe
kuciwane sadumuk
sampun radi lungse ing wanci
ananging taksih bêrgas
manis ngundhung-undhung
badan nglênthang sawatara
mindhakalus parang jaja gêmuh nyêngkir
atut lamun sinêngka

Bilih klèjêmipun anong-aning
lamun sisêmbadan sampun êsah
potange bok lanjar bêrèt
Mas Cêbolang angguguk
apa manèh ingkang pinikir
kajaba asrah badan
Ki Nurwitri dhaup
ya lanjara ya tuwa-a
ana apa wong anane amung kuwi
wah têtêp kapotangan

Lanjar Mawur wus dangu angintip
myarsakakên kang samya rêrasan
rujuka lawan karêpe
mêdal sing dhadhah gupuh
ngancarani mring tamunèki
lah suwawi lajuwa
tumamèng ing sudhung
Cêbolang sarencangira
pinarnahkên anèng jarambahing panti
sangajênging krobongan

Nyai lanjar bikut angladèni
pangudutan panginangan wedang
cêngkèh myang nyanyamikane
sumangga anak bagus
rinahapan sawontênnèki
sêgane tiyang arga
rencang sêpi samun
saèstune botên pakra
muhung alumayan jampining kalantih
yèn sampun sami nadhah

Lèlèh-lèlèh ing sênthong prayogi
sisi sowang Nurwitri Cêbolang
katri nèng jrambah wismane
gya rinahapan sampun
sasêgahe sawusnya bukti
lanjar Mawur kèngêtan
sidike kang ulun
istipar angudubilah
nora eca bêcik daklapur samangkin
mangsa wurunga wikan

Nyumêt obor blarak minggah ardi
kawarna-a Sèh Luhung Matyasta
pinarak lan sakabate
anèng srambining tajug
lanjar Mawur marêg wotsari
Matyasta mèsêm lingnya
babo Nyai Mawur
têka sira mandhan rawa
amêmacak agêganda burat wangi
paran gatine lampah

Baya sira katamuwan santri
mojar saking nagri Ngèksiganda
Mas Cêbolang pangarêpe
maksih anom binagus
kadi calon aoliya di
papat rowange iku
Nurwitri ya bagus
Ki Saloka Kartipala
Palakarti anggawa têrbang kakalih
Nyi lanjar matur nêmbah

Inggih èstu dhawuh kang kawijil
tan nalimpang marma enyonggancang
atur uning age-age
muhung cumadhong dhawuh
Sèh Matyasta lingira aris
iku tatamunira
paran sêdyanipun
inggih yun sowan paduka
yèn mangkana nuli aturana aglis
Cêbolang Gambuh nêmbang

Mundur Nyi lanjar Mawur
praptèng wisma panggih tamunipun
lingira lon enyong wau atur uning
nanging dèrèng ngantos matur
pandangunipun cumêplos

Tan nalimpang sarambut
dalah têrbang kakalih winuwus
sapunika Kemase sarencang sami
kinèn lajêng dhatêng tajug
ki dalêm sru ngantos-antos

Mas Cêbolang andhêku
yèn makatên sampun dados kalbu
kula dèrèng kinantên sipêng ing ngriki
èstunipun namung manut
sadhawuhe sang kinaot

Nyi Mawur manis muwus
botên dados punapi ki bagus
sampun kerit praptaning surambi masjid
lanjar matur lajêng mantuk
Cêbolang majêng wotsinom

Manêmbrama Sèh Luhung
padha bêcik kang nêmbe katêmu
lan ing ngêndi pinangka sinêdyèng kapti
miwah sinambating arum
lalagon kaya wong kulon

Cêbolang nêmbah matur
kula nami pun Cêbolang èstu
tiyang pêkir asal ing nagri Mantawis
pasantrèn têbih praja gung
rencang sakawan rumojong

Mênggah ing sêdyaulun
saèstune amalulu manut
krêntêging tyas wasana sumanggèng kapti
dhèrèk sakarsa pukulun
pun patik saèstu kothong

Matyasta mèsêm manthuk
insya Allah kang sipat ngalimun
yèn sambada sira lêrêpa nèng ngriki
yèn wus dungkap mangsanipun
pupungkasane kalakon

Ingsun kajibah angsung
ing pituduh pancadaning mantuk
nanging isih kataman cobaning Widdhi
rucahing tingkah mèh asung
bilai wit kabasturon

Cêbolang duk angrungu
suka ing tyas sumungkêming kalbu
rencang catur kawistara nayogyani
samya eca manahipun
amiyarsa sabda jatos

Ngling malih sira kulup
aso panti apa anèng tajug
kang sinung ngling nêmbah aturira aris
kawula nyuwun lêstantun
wontên ing tajug kemawon

Matyasta ngling mring wadu
hèh Pêngawe mundhuk mongkok rambu
mringa wisma nyuwunna kalawan lêmpir
lan kêmule kêntèl wulung
apadene kang susugoh

Sarapan sabên esuk
mangan pindho awan lawan dalu
wedang kahwa nyanyamikan aywa kari
kinang pangudutanipun
saanane kang mirantos

Pangawe nêmbah mundur
wangsul bêkta klasa lêmpir kêmul
panginangan pangudutan wedang kopi
rampunging panatanipun
ki wisma lingira alon

Kono sambinên kulup
saanane suguhe wong gunung
Mas Cêbolang sakancane angrahapi
rèhne sira padha rapuh
bêcik bacut padha aso

Pangawe sakancamu
gilirana kang jaga nèng tajug
Sêmang Ganggo Galêndhong Kalênthung Siring
Muntap Majêmuk Talutur
Galêndhèh Ludira Boyong

Si Jênthur Miling lagu
Tukung Sapang nêmbêlas puniku
mapat papat gilirane sabên ari
sandika kang tampi dhawuh
sêdhêng payo padha ngaso

Sèh Matyasta tumurun
praptèng wisma lan waela pangguh
katri nama Kacandra Rondhon Malatsih
Malat awit sesuk-esuk
sakabèhe bocah wadon

Sumêdhang Bondhèt Mandul
Gondrèng Rimong Gêndre Cakêt Mangu
Lêbêt Sèdhêt Glewang Lobong Titipati
gilir sabên ari têlu
kang padha ngladèni dhayoh

Kalawan sasuguhmu
ywa kuciwa saananing gunung
ni Malatsih sandika wus marintahi
mring wadu wadon sadarum
kunêng dalu tan rinaos

Andungkap wanci Subuh
Mas Cêbolang lawan santri catur
myang pra santri sami ngambil toyastuti
Ki Nurwitri adan gupuh
swara arum tumalawong

Matyasta wus mring tajug
para santri maca slawat umyung
kinêplokan cêp mênêng gya dènkamati
paragating waktu Subuh
Sèh Matyasta mulang ngaos

Praptèng pêcak sapuluh
bubar ingkang sami ngaji mantuk
wêktu Luhur, Ngasar, Magrib, Ngisa, Subki
sêmbahyang maring ing tajug
bakda Ngisa bakda Luhur

Manggihi tamunipun
sabên ari tan lowong kadyèku
myang sasêgah lumintu tan nguciwani
Cêbolang takon mring Lagu
kakang abdine sang kaot

Èstri kalawan jalu
sami gêndhing niku namanipun
Sèh Matyasta rumuhun saking ing pundi
Lagu ngling gêndhing prèhipun
kula bagus dèrèng ngrêtos

Jêng Kyai duk rumuhun
saking Wirasaba asalipun
taksih mambêt santana lan sang dipati
nging watêkan botên mathuk
nèng riki lajêng dhudhukoh

Sring criyos duk nèmipun
rêmên ngringgit gêndhing gêndhèng baut
e la layak kang Lagu ki dalêm wasis
sanès talêcêr ing gunung
wiryèng praja kang cinèngkok

Nahên ta laminipun
Mas Cêbolang nèng Majênang sampun
tigang ari nuju bakdaning Isa-i
Sèh Matyasta ngling mring tamu
Cêbolang kalamun seos

Lagon ukara têmbung
Sadat Kurès Mantarum lan dhusun
manganjali èstunipun botên sami
rumuhun ulun winuruk
abdidalêm kêtip Winong

Lêlagon warni catur
raras Nênêm Sanga Manyurèku
mencok Barang utawi ukaranèki
inggih wontên sanèsipun
mung sawatawis kemawon

Lah mara payo kulup
laras Sanga cikmène tiniru
para santri bisa-a lalagon nagri
kang sinung ngling nêmbah laju
Gurisa gantining Gamboh

Bismlahir rahmanir-rakim
ênawètu angukira
bikimatin sadatèni
wa ujuban bil ngumuri
maharotan wa kidatan
parlallilahi tangala
niyatingsun ngucapakên
ing Sadat kalimah loro

Kalle awajib sapisan
ing dalêm saumuringsun
parêlu karana Allah
Asdadu Allah ilalah
ilalah Assadu anna
Muhkamadan Rasullolah
ngawruhi ingsun satuhu
tan na Pangeran mung Allah

Lawan angawruhi ingsun
satuhu Nabi Muhkamad
iku utusaning Allah
mangka maknane la ila
la ilolah iku nyata
amot napi lawan ismat
mangka kang dèn-napêkakên
iku sakèhing Pangeran

Kang lyan saking Pangran kita
mangka kang dèn-ismatakan
iku kang Êsa kang tunggal
kang nora dinadèkakên
andadèkkên alam kabèh
yaiku Pangeran kita
Kang Agung kang Mahamulya
yaiku kang aran Allah

Mangka têgêse kang aran
Allah iku nuduhakên
dalêm Date kang Mahluhur
ora warna ora rupa
ora arah ora ênggon
ananging wajib ananya
kalawan mokal oranya
sing sapa ngucap tuhunya
aran Allahu Tangala

Warna rupa arah ênggon
wong iku dadi kupurnya
utawa Nabi duta
Muhammad iku manungsa
ingkang lanang amardika
kang akil balèg sanyata
kang abagus warnanira
kang mancorong cahyanira

Kadi purnamaning wulan
utawa kaya baskara
ingkang katurunan wahya
kang wajib duwèni sipat
Sidik Amanat Tabêlik
Sidik bênêr maknanira
de Amanat kang pêrcaya
Tablik nêkakakên nyata

Mokal linyok mokal cidra
lan mokal angumpêtêna
wênang ngaral bangsa riyah
kang ora cinacadakên
ing dalêm martabatira
bangsa Arab bangsa Kurès
bangsa Mim bangsa Muntalib
kang rama Radèn Ngabdullah

Kang ibu Dèwi Aminah
kang pinutrakakên Mêkah
ing wulan Rabingulawal
ing tanggal kaping rowêlas
malêm Sênèn ing tahun Dal
waktu saur wancinira
swiji kaol antaranya
wanci Mahrib lawan Ngisa

Ingkang tanggal kaping wolu
utawane yuswanira
Jêng Nabi Muhkamad iku
kawandasa taun dènnya
ngalih marang ing Madinah
yuswa tigalikur taun
utawi malih yuswanya
Jêng Nabi Muhkamad ika

Pan sawidak tigang warsa
seda ana ing Madinah
sinarèkkên astananya
ing Madinah wulannira
Rabingulawal ing tanggal
ping rolas ing dina Sênèn
ing taun Dal wêktu Luka
mangka ta ingkang angucap

Jêng Muhkamad Rasullolah
kalimahira Sahadat
animpên angèstokakên
barang kang dèntêkakakên
dening Kangjêng Rasullolah
salahu nglahi wassalam
salahu nglahi wassalam
salahu nglahi wassalam

Allahuma salingala
Sayiddina ya Muhkamad
Allahuma salingala
Sayiddina ya Muhkamad
Allahuma salingala
Sayiddina ya Muhkamad
iya wa ngala alihi
wa sahbihi wa ngalimi

Tamat gya sa-takaballa
lahu minkum sêsauran
mina wa minkul takabal
ya karim rêmpêg swaranya
Sèh Matyasta mèsêm lingnya
èh pra santri sadaya
sabên sakbakdaning Ngisa
bêcik padha sinauwa

Sadat Kurès lagu praja
supayane padha lêbda
pra santri matur sandika
gya sami mantuk sadaya
kantun sakawan kang jaga
Mas Cêbolang ngaras pada
ulun matur saèstunya
wit sinau ngaos amba

Ngantos dumugi samangkya
winulang tuwin miyarsa
Sadat kalimah kalihnya
namung makatên kewala
duk ulun kulinèngpraja
supêkêt kêtip ngulama
kamipurun matur tanya
raos tumancêp ing nala

Datan wontên ingkang karsa
namung gumujêng kewala
kang kaparêng angandika
iku bae rasakêna
têmbe yèn wus tinarbuka
sayêkti sira uninga
wasana ngantos samangkya
tambah kandêl kijapira

Tangèh lamun karaosa
malah ura ngayawara
wontên wawênganing nala
èstu dhawahing Kang Kwasa
tarlèn muhung Jêng paduka
kang badhe nêmbadanana
raosing manah kawula
kang tumanêm salaminya

Kawula sumanggèng karsa
mugi-mugi kaparênga
paring barkahing minulya
sarencang-ulun sadaya
mangèstu pada paduka
Sèh Matyasta duk miyarsa
atur panuwun ngrarêpa
kang lir madu pinasthika

Rumêntah sih wêlasira
pantèn bênêr ciptanira
sayêktine pancèn ana
kêploke kaya èsthinta
ananging mungguh manira
walahu alam wong liya
pirabara condhong karsa
antuk idayat sanyata

Besuk malêm Jumngah ngarsa
pantèn sarencang sawarda
ulunwêdhari karsanta
lamun jêntus lan wêktunya
sira padha tinarbuka
Cêbolang sarencangira
sukèng tyas marwata suta
matur sandika sadaya

Matyasta malih ngandika
nadyan wus kêrêp miyarsa
reyang carita kinarya
ngêntèni bliyuting mata
bab mring wadon lan wong liya
sukur sigit raosira
nêmbah suka marang karsa
Matyasta duduk wêdharnya

Ana umat sawiji amandêng wahyu
saking sangêt dènnya miskin
tatapa wus patang taun
antuk Laelatulkadri
nuli tutur mring kang wadon

Laelatulkadri rupa watu têlu
sasmita kang kapiyarsi
watu têtêlu puniku
dènumbulna gênti-gênti
apa karêpe ing kono

Wus tinêkan barang kang sanêdyèng kalbu
apan nora mindho kardi
jaluka sagunung-gunung
êmas sosotya pan dadi
tinêkan sêdyane kono

Lan rabine sêdyane arêbut ducung
kang wadon mung nêdya sugih
ingkang lanang karêpipun
dènsinggih dadi bupati
duwe nagri sarta gêdhong

Ingkang wadon jaluk nagara tan rêmbug
nganggur bae dènasugih
maras mênèk kinawayuh
payo jaluk sugih-sugih
duweya mas pitung gêdhong

Sadangune pradondi durung karêmbug
watune tininggil-tinggil
karsa dènumbulkên iku
anjaluk duwe nagari
sarta dènaduwe gêdhong

Mèh dènuncalakên kang wadon angrêbut
ywa jaluk dadi priyayi
dadi sugih bae nganggur
bupati sugih kuwatir
enak nganggur bae ingong

Ingkang lanang saure sarwi asêndhu
bêcik wong duwe nagari
sarta kang sugih kalangkung
angrèh wong rina lan wêngi
sugih êmas kongkon uwong

Ingkang èstri nyêntak aja anjajaluk
sugih arta duwe nagri
sugiha bala kang iku
duwe gêdhong sèwu sami
kang lanang mêksa ambêkos

Amacicil sarwi ngumbulakên watu
lagi watune sawiji
unine pan konthol sèwu
katlicut nyêntak kang èstri
nuli awake bak konthol

Konthol sèwu jêjêl anèng awakipun
arêgut ênggon apipit
anèng mata wolulikur
gulu janggut bathuk pipi
ambiyêt kêbak ing konthol

Sarandunning awak kêbak jêjêl sungsun
abêntêt tindhih-tinindhih
gumêdêr pating gurandhul
ingkang èstri anangisi
kang lanang gêgêtun jomblong

Mau-mau angguguwa rêmbugingsun
sayêktine nuli sugih
ngarêpakên gêdhong sèwu
isi mas barana adi
ujêr kowedhewe wangkot

Anauri kang lanang mênênga iku
watu kari loro iki
kang siji ngong arsa jaluk
ilange saking wak mami
kabèh sarupaning konthol

Dene siji ngengeyan ngong karya jaluk
nurut sira jaluk sugih
aduweya gêdhong sèwu
ngumbulakên watu malih
srya sru dènnya wiraos

Konthol kabèh lunga-a saka wakingsun
nora nganggo dènwalêri
konthole kang lawas katut
pating parêsat tan kêri
konthol lawas mèlu coplok

Pan sumêbrung têkan dakare kêlayu
sawab Laelatulkadri
dadi sapangucapipun
kalalèn konthole lami
karayut kêna wiraos

Dèn-gagapi konthole dhèwè wus suwung
têkan dakare malêncing
aniba gumulung adhuh
adhuh lae kontholmami
rinapu marang kang wadon

Wis mênênga pan dilalah durung kuntung
nora kudu sugah-sugih
muliya bae kontholmu
watu iki kari siji
gawenên angundang konthol

Gya ngumbulkên watune kang siji kantun
konthole kang kinèn bali
tan asuwe nuli wangsul
têtêp nèng gonnira lami
bèn niyate tan kalakon

Mas Cêbolang sarencang sru gujêngipun
èngêt lalakon kang uwis
ngandika malih Sèh Luhung
wong wadon iku sayêkti
tinitahakên Hyang Manon

Apan namung dadi ganjaran satuhu
datan kêna dadi kardi
kaênas ing para jambur
kang nêrak arang basuki
wit Nabi Adam kinaot

Ingêdhunkên tuk babêndu saking luhur
purwèng garwa kang jalari
sapiturut durung antuk
bakdaning Rasullolahi
têkèng êntèk kari yêktos

Nora kêna lamun tinêraka iku
jaba yèn nêdya bilai
akèh pra pandhita wurung
kuwalène saking èstri
sêdya wicaksana kaot

Dadi kumprung kang sêdya wirya saèstu
dadi rusak anêmahi
ingkang anêdya rahayu
têmah amanggih bilai
jalaran saka ing wadon

Mas Cêbolang matur paran criyosipun
tiyang kang loma nglangkungi
pantèn carita kasêbut
padha nèng Tajusalatin
lêgawa manis kinaot

Kalih prakara ingkang binagi
kang pinaro adil lawan loma
ingkang saparo adile
pinarêngakên sampun
mring Nusirwan Sultan Madayin
saparo dinum samya
para ratu-ratu
ing ngalamdonya sadaya
kang saparo mung ginadhuh ratu siji
Sultan adil Nusirwan

Kang loloman ya pinarakalih
kang saparo dinum wong sajagad
saparo wong siji bae
tur iku dudu ratu
kang pinaring loman sapalih
wong cilik tur mardika
nênggih wadyanipun
sri naranata ing Arab
nama Katim iya kang abangsa Tahyi
nênggih ing pehak Ngarab

Assakiyu kabibulah nênggih
wal kabilu amanngaluolah
rapal puniku têgêse
nênggih wong loma iku
pan kêkasihira Hyang Widdhi
wong kumêt satruning Hyang
pinanci dosa gung
mutamat para pandhita
dosa loro alane wong kumêt siji
lan bêcike wong loma

Lamun ana wong loma ing bumi
atas angên-angêne sampurna
sinungan bênêr tatane
saking murah tyasipun
nadyan dudu kang dènlomani
yêkti mèlu manpangat
saking bumi luhur
wong kumêt budine andhap
ya sanadyan duduwa kang dènkumêti
tan wande mèlu mada

Sêbêl purêt wahyuning Hyang Widdhi
kamisasat akèh kang amada
dene kanisthan budine
jro kitab Sitrul-muluk
kocap wontên ratu sawiji
anama Sultan Bahram
ratu gung pinunjul
sawapatira mamêkas
mring kang putra besuk yèn ingsun ngêmasi
sira gumantya ring wang

Lamun ana abdine narpati
wani muni anèng ngarsanira
angalêmbana yêktine
lawan sabênêripun
mungguh tindakira narpati
anuli paringana
arta dipun agung
sajênênge anèng donya
aywa kongsi mangan artane pribadi
maksiya artanira

Iku wite karaton sayêkti
mratelakkên ing wahyu kang prapta
ngundurakên tyasira gèr
solahira kang dudu
yêkti sira wirang nindaki
pratingkahe kanisthan
sabab wus ginunggung
yèku wong magêri nistha
wontên malih jro kitab Adabu salin
ratu kang winicara

Kang ngilangkên pamujining dasih
ratu kumêt tan ana utama
sagung pandhita pujine
ratu loma puniku
nadyan nora nana kang muji
aja nganggo pandhita
darajate luhur
tinêkan barang sinêdya
iya dene sasat nampani pribadi
duwèk anèng potangan

Nguni kang dadi ojating bumi
Katim Tayi kang apehak Ngarab
ngêsorkên ratu lomane
dadya ratu têtêlu
kang miyarsa bramantya sami
dene andina-dina
sagung wadyanipun
tan nana malih dènucap
amung Katim Tahyi lomane ngliwati
tan ana kasumbaga

Sultan ing Rum nalika sumiwi
Prabu Kaesarungi ngandika
marang sagung punggawane
wira gujalanipun
ingkang aran si Katim Tayi
pira gêdhonge baya
isi artanipun
dene lomane kalintang
ingkang padha narpati angrèh nagari
nora sida diloka

Lan wong apa lungguhe si Katim
apa lubalang apa satriya
apa ya juru gêdhonge
mring kangjêng kakang prabu
narapati Bandarngulami
punggawa matur samya
punika pukulun
tiyang ngangguran kewala
bangsa Tahyi ing pehak Ngarab pun Katim
mung inggih amardika

Sultan ing Rum angandika malih
ya pagene angluwihi raja
si Katim Tahyi lomane
apa dènanggo iku
dene nora tampi ubêkti
nora angrèh nagara
bisane kadyèku
apa bisa gawe êmas
aturipun inggih samya tan andugi
mungguhing takdirolah

Sultan ing Rum angandika malih
dene ingsun iki ratu murah
têka tan ana lokane
iya sapa kang ngrungu
ing samêngko iki si Katim
kadhêmênane apa
kang dadya tyasipun
punggawa matur tur sêmbah
wardinipun samangke rêmên turanggi
arêgi tigang lêksa

Sakalangkung gènnira ngrêmêni
tangèh lawan turangga ngakathah
gêng luhur miwah ulêse
sanadyan para ratu
datan darbe ingkang ngèmpêri
kadi turangganira
pun Katim pukulun
gêdhogan tinunggil nendra
inggih saking tan kenging pisah pun Katim
dènnya sih mring kudanya

Sultan ing Rum angandika malih
wong tatêlu mantri acaosa
si Katim ingsun cobane
parakna layangingsun
lan paparingingsun puniki
si Katim duwe kuda
iku ingsun pundhut
duta sigra lumaksana
tiga mantri datan kawarna ing margi
praptèng jajahan Ngarab

Wanci wêktu Ngasar praptanèki
pun Katim mêntas atatamuwan
pan sadina susugune
saking gunging tatamu
ngênting gènnya anyugatani
langkung suka tyasira
sabubaring tamu
dutane rajèng Rum prapta
wêktu Ngasar mêndhunge angliliwati
prapta udan sok-sokan

Kadi banjir saking ing wiyati
awor ampuhan kagila-gila
Ki Katim lawan tamune
pan sami kabêr kukut
dènnya gênging jawah lan angin
nalika iku datan
ana wong kang mêtu
saking jrih udan ampuhan
pan pun Katim arsa susuguh ing tami
kèwêdan dening udan

Kirang warnane ulamirèki
dening jawah tan kêna wong mentar
ngupaya sangêt jawahe
dadya turangganipun
sinambêlèh kang dènrêmêni
ingolah warna-warna
sinêgahkên tamu
Ki Katim suka tyasira
tatamune kacukup dènnira bukti
maca Alkamdulilah

Samya ngungun ecane abukti
tamu ngraos lamun kapotangan
kanikmatan ing suguhe
arip netra ing dalu
enjingane samya alinggih
munggèng made antara
kapat lawan tamu
caraka ing Rum anulya
maringakên surat saking narapati
mring Ki Katim tinampan

Nulya dutèng Rum amuwus aris
lah punika yayi gustiningwang
akikirim paparinge
Sri Prabu minulyèng Rum
Katim dhêku amaos tulis
punika jroning surat
mundhut kudanipun
Katim wusnya maos surat
netra pucêt aclum ngungunnya kêpati
sènès wadananira

Carakèng Rum miyat marang Katim
sawusira amaos kang sêrat
têka aclum wadanane
sarta bangêt anjêtung
kadya nênggak ing waspanèki
dutèng Rum têrkanira
sangêt awratipun
pinundhut turangganira
carakèng Rum palimarma angling ririh
mila yayi andika

Sasampunira maos kang tulis
cahyanira yayi sangêt biyas
saingga maras ing tyase
aywa ta wancak-kalbu
lamun maksih sira rêmêni
ingsun kang ananggunga
dukane sang prabu
kuda maksih anèng sira
sira Katim mèsêm dènnira nauri
taha yèn makatênna

Pun kakang kula têtah sakêdhik
wingi-wingi nalikane prapta
têka botên dhawuhake
dadya mangke katrucut
cuwa karsanira sang aji
dene kula punika
kang arsa pinundhut
taksiya gêsang upama
yêkti katur sumangga ing siyang ratri
ing gusti sri narendra

Sampun mênggahing punika malih
kinarsakkên ing Prabu Kaesa
yêkti lêstari karsane
tan pae anggêpingsun
lan kang rayi sang natèng riki
Sultan Bandar ngulama
sami gustiningsun
dadya ing mangke kawula
tan kadugi inggih ngupadosi malih
ingkang mirip punika

Ingkang kasêmbêlèh wau ratri
kinarya sêgahing dika samya
kirang ulam-ulamane
kasaput jawah agung
mila datan kêna wong ngili
inggih ngupaya ulam
mila manah nglampus
turangga dadya kapragat
karya ulam ingabukti wau ratri
dutèng Rum duk miyarsa

Rinangkul gapyuk sigra pun Katim
iya dene nora kaya sira
ingsun kainan wingine
duta sigra mit mantuk
tan ingucaplampahing margi
prapta nagarinira
marêk ing sang prabu
katur solahing dinuta
wiwitannya prapta wismane Ki Katim
malah praptèng wasana

Katur sasolah bawaning Katim
Prabu Kaesan ruming ngandika
Ki Katim paribawane
kagyat gumujêng guguk
goyang waktra angêmbat wêntis
bênêr dadiya loka
si Katim puniku
liwat saking lêgawèng tyas
kunêng prabu ing Ngêrum gantya winarni
sri naranatèng Ngêsam

Amiyarsa yèn kabare Katim
kang abangsa Tahyi pehak Ngarab
kaonang-onang lokane
kasuwur kamisuwur
warta malah katur para ji
gya sri bupati Ngêsam
pan arsa angutus
amundhut kang ora-ora
anyênyoba ing bêrbudine ki Katim
rakyate natèng Ngarab

Nata ing Sam pan arsa ngayoni
mantri kakalih ingkang dinuta
amundhut kang anèh-anèh
amundhut unta satus
tur kang dawa wulune sami
kang irêng-irêng samya
mata kalihipun
kang rangkung-rangkung dêdêgnya
duta mêsat datan kawarna ing margi
prapta ing tanah Ngarab

Panggih lawan sira Katim Tayi
dhinawuhakên timbalannira
Sultan ing Sam pamundhute
langkung anèh puniku
kaya nora kêna pinikir
Katim dhêku tur sêmbah
sandika wakingsun
sanajan inggih langka-a
dêrmi-dêrmi yèn maksih sihing Hyang Widdhi
dhatêng sang prabu ing Sam

Lamun maksih dinamêl narpati
natèng ing Sam dening Kang Amurba
mokal tan antuka mangke
duta sinêgah sampun
Katim sigra dènnya ngulati
marang ing padhukuhan
urut gunung-gunung
sanak-sanake sadaya
binobotan samya tumut angulati
yèn binudi ing majat

Ngêndi olèh unta kang kadyèki
parandene takdiring Hyang Suksma
datan alami antuke
pêpêk kang unta satus
duta Ngêsam ngungun ningali
Katim pasrah ing duta
sumangga puniku
sami andika pariksa
bakmanawi wontên kang siwah satunggil
wêlinge prabu ing Sam

Tinitènan sadaya sayêkti
kadi pundhutane prabu ing Sam
caraka mit sinungake
mangu-manguna laku
pira-pira Katim nyangoni
unta satus binêkta
tan kawarnèng ênu
nagari ing Ngêsam prapta
katur marang sang prabu unta sing Katim
ngungun sang natèng Ngêsam

Sarwi jêtung angandika aris
èstu lamun si Katim balaba
iku ingsun coba bae
agawok têmên ingsun
dudu ratu bisa ngulati
unta kang langka-langka
kapotangan ingsun
ing jaman iki tan ana
kaya Katim kinon amangsulna malih
sarta mot rajabrana

Paparinge natèng Sam mring Katim
unta satus kawratan barana
pèni-pèni paparinge
datan kaparèng ngênu
duta ing Sam samana prapti
ing Tahyi pehak Ngarab
lan Katim wus têmu
dhinawuhakên sadaya
unta wangsul sarta winotan paparing
pèni mas rajabrana

Sira Katim andhêku nampèni
ingundhakan sanak-sanakira
kang anduwe unta kabèh
prapta sadaya sinung
Katim datan arsa angambil
ing pangaji sadinar
Êpon tan amundhut
pangaji sakêthi ana
pan sadaya anak putune Ki Katim
sugih sami sakala

Carakèng Sam eram apan maksih
dene Katim tan arsa angalap
ing barana paparinge
lajêng mring anak putu
duta ing Sam pan sampun pamit
prapta ing nagari Sam
katur ing sang prabu
têtêkone Katim mulya
prabu ing Sam têtêp mawongsanak Katim
saking kayungyun myarsa

Kunêng Sultan ing Ngêsam winarni
prabu ing Yahman duk sêdhêngira
miyarsa Katim wartane
duka yayah manêbut
sru ngandika mring para mantri
ya ngêndi ana kumpra
angluwihi ratu
si Katim pan wong alasan
sajinise angon wêdhus datan malih
lawan wong angon unta

Pira kadare wong kang angon kambing
dadak duwe pamêtu salêksa
apa kang dènlomakake
wong bingung anut umyung
ingkang padha ngêlêm si Katim
ingsun sèwu sadina
pan sidêkahingsun
mring pêkir miskin katiman
parandenetan ana ingkang amuji
kasaru wontên duta

Dutanira Sultan ing Mahribi
atur surat anunuwun warta
saking Mahribi lokane
ana wong bangsa dhukuh
lomanira anglêliwati
ngêsorkên para raja
nênggih ojatipun
saking Mahribi kapyarsa
pehak Ngarab kang abangsa Katim Tahyi
loma kagila-gila

Samyarsanya surat sing Mahribi
natèng Yahman sumungku miyarsa
latu latung bang jajane
asru dènnira muwus
mring pandhega kang saba wêngi
lumakuwa ing Ngarab
wonge kakang prabu
patènana dipun enggal
kang anama si Katim kang bangsa Tahyi
cangkingên ingkang murda

Ya mulane iku sunpatèni
aja kongsi iya tiba sasar
kakèhan tampa pujine
dene wong durung wêruh
wus anggunggung marang si Katim
karana ingsun wênang
matèni wong iku
yèn kalakon karyanira
ingsun ganjar apa ing sakarsanèki
yèn wus yuda kanaka

