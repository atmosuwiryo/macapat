kèndêlira pan wismanirèki
Kyai Tumênggung Amangkuyuda
amung punika sênênge
dene polatanipun
pinggir Pepe ing kanan kering
ara-arane jêmbar
wau Pangran Timur
ing Gadhing pakuwonira
mangkya nêdya anunggil kang dèn sênêngi
wismanira Rungbinang

sampun tamtu kang sami pinilih
wismanira Tumênggung Rungbinang
Pangran Timur pamilihe
pangeran ingkang sêpuh
Mangkuyudan pan wus dèn broki
lawan sabalanira
ing wanci wus surup
bubar Kyai Mangkupraja
sakancane miwah kang para upêsir
tabean lajêng bubar

amung Lurah Galadhag kang kari
sakancane galadhag sadaya
kinèn saos salamine
datan kawarnèng dalu
enjing prapta bala Kumpêni
jalan kaki sawêlas
rolas kopralipun
têlulas sareanira
ingkang badhe anjaga rina lan wêngi
pangeran pêparentah

Ki Tumênggung Kudanawarsèki
amondhongi mring kang para garwa
nèng bumi Kônggabayane
budhal sakancanipun
tigang dalu praptanirèki
Kyai Kudanawarsa
ing loji jinujug
anuju kangjêng pangeran
anèng loji kang para garwa duk prapti
uprup anyungga-nyungga

uprup angaturi sinjang bathik
satêngah kodhi ciyut lan wiyar
manjing sakodhi cacahe
kêling kathah warnèku
langkung suka kang para abdi
kondur sarêng kang raka
praptèng dalêmipun
enjinge lumêbèng pura
pêpanggihan lan ari sri narapati
lawan Ratu Kancana

pinisalin ingkang para abdi
anêniga sinjang lan sêmêkan
Dèn Ayu Sanawatine
puniku garwanipun
Kangjêng Sultan Balitar nguni
apatutan satunggal
inggih ibunipun
Pangeran Mangkunagara
kang sinuhun kèngêtan timurirèki
asring ginulawênthah

ginagotong marang sri bupati
pinundhutan pangku sêsarean
si nini dawa umure
kapriye ta polahmu
duk kakang mas saba wanadri
binujung ing Walônda
kinêpung ing mungsuh
wus tuwa têka kangelan
ya ta matur Radèn Ayu Sanawati
purwa praptèng wêkasan

suka gumujêng sri narapati
aku nini akèh utang ingwang
mring sira duk timur kae
akathah tai uyuh
mêngko ingsun amalês nini
pêndhêmu Ngêndho ika
mung kari limang jung
sun wuwuhi pêdhakana
têlung êjung dadi wolung êjung nini
samêngko tampanana

lan iki nini lungsuran mami
nyamping papat iku padha sutra
tuwa ènthèng panganggone
marêbês awêtu luh
Radèn Ayu ing Sanawati
dene misih kèngêtan
timure sang prabu
wus nyandhak dharan bubaran
Radèn Ayu Sanawati dèn paringi
kêtone wolung dasa

ya ta wau duk samine prapti
para garwa lan kang nini sigra
ngaturkên angsal-angsale
pasaline sang prabu
miwah Ratu êmas misalin
kang para garwa samya
mring raka umatur
pan amung eyang paduka
bêgja agêng Radèn Ayu Sanawati
sang nata kadi bocah

anggêgotho angarasi gigir
sêsarean pangkon lumah-lumah
maksih kaya duk timure
kang eyang tuturipun
rayi dika sri narapati
kaya duk timur mana
tan owah sarambut
tyas kadya mas blêg-êblêgan
kadya intên galenteran sri bupati
kula marêbês waspa

ingsun malês marang sira nini
kathah tai uyuh timur ingwang
pêndhêmu ing Ngêndho kae
kari kang limang êjung
diparo mring Sultan Giyanti
sun wuwuhi prakana
iya têlung êjung
ya wolung êjung kewala
pirangbara bêsuk nini Sanawati
wuwuh panandhonira

tampanana nini ing saiki
lawan lorodan nyamping sakawan
tuhu kathah pêparinge
kêtone wolung puluh
wau Pangran Mangkunagari
miyarsa têkonira
kang rayi wêtu luh
lah iya môngsa bodhoa
karatone sun buru lawan kiyai
ngrubut ro nora kalah

dika kinêpung kutha bathithit
têka isih akèh wong kang trêsna
iku bêcike galihe
kang marahi rahayu
bêgja nini ing Sanawati
môngsa liwat ping lima
kuthah tai uyuh
lah iku atining raja
aku mujur iki nyamping nagasari
kang dhasar sutra jênar

Pangran Mangkunagara praptèki
wontên nagara ing Surakarta
lêt sadina ing lêbête
panggih lan ari prabu
lagya kaping gangsal anuli
wontên surat kang prapta
dêlèr angsul-angsul
kala praptane kang raka
sêrat dalêm yèn ingkang raka wus manjing
nagari Surakarta

dadya sêrat dêlèr angaturi
ing têdhake kangjêng sri narendra
ambêkta ing raka mangke
mring Salatiganipun
dènnya dêlèr arsa pêpanggih
mring kang Raka Pangeran
Mangkunagarèku
pangeran duk anèng pura
pirêmbagan lan kang rayi sri bupati
badhe mring Salatiga

lan utusan dêlèr mring Batawi
marang sultan nuwun Danurêja
praptaa Salatigane
lan nuwun rêmbagipun
mênggah Pangran Mangkunagari
sêmbadane jêng sultan
pintên sabinipun
sultan wus paring watara
patang èwu aja kurang aja luwih
dadi santana rosa

angsul-angsul wus prapta Samawis
dêlèr suka eca manahira
ngundhangi pra dipatine
pasisir ingkang sêpuh
datan kêna sêsambat sakit
tinandhua binêkta
badhe lampahipun
pêpanggihan Salatiga
kawuwusa ing Surakarta Sang Aji
duk lagya pirêmbagan

ingkang raka tyase sônggarunggi
Pangran Mangkunagara tan eca
kalêthêke jro manahe
wrat wêdalirèng tutuk
ingkang rayi sri narapati
nangguhi yèn dadia
kasangsaranipun
sakenjang anèng jro pura
kongsi bakda ngasar dangu dèrèng mijil
sakingsajroning pura

amarêngi dutaning sang aji
kang dinuta bêkêl kawan dasa
amundhut sabda lampahe
mring Kyai Kuthawindu
wong atapa sayêkti sidik
gêntur lamining gêsang
Ajar Kuthawindu
kadya wruh durung winarah
duta prapta nyai lurah bisik-bisik
umatur ing sri nata

sang nata kayogya para
caraka kinèn nimbali
sapraptanirèng ngayunan
kayogya kang raka maksih
caraka dèn kêjèpi
wotsari mangsah mangayun
pranata aturira
pukulun dasih tinuding
amanggihi Ajar Kutha Asthawarsa

dhawuh ingkang pangandika
Ki Kuthawindu sirèki
nênggih pinundhutan sabda
ing kangjêng sri narapati
mungguh tyasing Kumpêni
marang kang raka puniku
apa iya rangkêpa
iku atining Kumpêni
apa lômba Kumpêni marang kang raka

yèn Kumpêni arangkêpa
kalêthêk sêdya ngalani
nênggih marang ingkang raka
Pangran Mangkunagarèki
sang nata anglabuhi
mungsuh Kumpêni tan ketung
kèdêka lir bantala
sarambut datan gumingsir
dadya awu kèbêra ing angin gora

luluh madyaning alaga
langkung karaos narpati
madêg nata kari lola
miwah prajane pinalih
kadange lagi prapti
apisah salaminipun
durung mari onêngnya
yèn Kumpêni angalani
sipat kuping sang nata têmahan nekad

murwèng asmaradilaga
dadi bubuk tanah Jawi
nora wruh jagad gêmpuran
trêsnane kadangkaèksi
wau duk amiyarsi
Panêmbahan Kuthawindu
gumujêng latah-latah
cukakakan ngêntrok wêntis
sarwi angling mas putu sira matura

ing gusti sri naranata
katêmênane pun kaki
durunge kang raka prapta
wus kailo mring pun kaki
ing sangkal bolong mêling
malompong katon gumandhul
yèn gunung Lawu rungkad
tangkêp lan gunung Mêrapi
gung aluhur wus dadi ratuning arga

sapa bisa ngogak-ogak
manungsa masrik lan mahgrib
sayêkti tan ana bisa
mas putu rasakna ugi
pralambange pun kaki
cumêplong ing rèh rahayu
praptane ingkang raka
gustinira sri bupati
anêtêpi ratu sêkti môndraguna

kasantikaning ayuda
prakosa ngasmarèng jurit
prawira digda sumbaga
kukuh bakuh datan kongkih
waskitha amunahi
nir para ri sudibyanung
nadyan ta ingkang rama
sultan tan dadi salilit
mung ratumu prawirèng jagad wiryawan

mas putu lah rungokêna
ing êndholku mêngko bêngi
sira dutaning narendra
ujar pamèr aja pangling
lajêng sipêng sawêngi
langkung dènnya sugun-sugun
langkung marang sidikan
kumutug dupanirèki
mukul kêlang kèndêle mangsah mêmuja

hong ilahèng pujinira
kumudhup kêmbanging urip
manglung-manglung anèng tawang
sun lirik têka ngêbyuki
mêkar puspita bumi
ambahu rumêksèng ingsun
bangbang manguyu dhomas
jawata manglung ngulungi
kang anjurung ambengkas pakewuh ingwang

linggara tyase kang ala
Si Dêlèr Nikolas Harting
karia arum kewala
bungkêm cicir kocar-kacir
koming mangkang nêtêpi
Sang Hyang Wisesa wèh ayu
rahayu raganingwang
mukaning jagat ngawêri
kuwur kawur ingkang rawe-rawe rantas

wus sirêp pamujanira
nulya angajak umijil
sapraptanira ing jaba
mas putu aja kuwatir
gustimu sri bupati
prakara kang raka iku
tulus ing karaharjan
tan ana sawiji-wiji
suka gêrèh pèthèk saking ing kandhutan

kinarawat lawe abang
cangkêm gêrèh binathithik
punika mas putu benjang
pêndhêmên sangisor kursi
kursine dêlèr benjing
Nikolas Harting ing besuk
nêpsune pêrapatan
kang ala kêdhik kang mijil
yèn mêtua kabèh tan kêna sinôngga

wus kesah saking langgatan
praptaning wisma alinggih
anèng bale pacrabakan
alon wau dènira ngling
mas putu dadi wakil
apalêna japa iku
besuk ing pasamuan
aja doh lan sri bupati
sabatêke marang dêlèr amandênga

têdhak Jêng Ratu Kancana
anusul marang pêndhapi
sawab Ratu Mas miyarsa
mênyan ingkang amaringi
dènira amaringi
tigang kati mênyan madu
lênggah kèrining raka
ratu sarya tanya aris
iya kapan têkane Si Tutuskajang

sang natalon angandika
iya lagi têka iki
ratu ngandika mring raka
basakna kakang mas iki
wèh susah mring kang rayi
kapati prihatinipun
kakang mas alah dita
susahe rayinta aji
yèn luputa linabuhan lara pêjah

pan botên ngeman nagara
ngeman kadange sawiji
pangeran gumujêng latah
lah ratu kula puniki
lagya wruh antêpnèki
raka dika sang aprabu
yèn sampun kula myarsa
pasthi ical sônggarunggi
sakarsane môngsa ta sagêda oncat

apa gawe mêlang-mêlang
esuk sore têngah wêngi
sakarsane raka dika
sayêkti têka sumrinthil
manggiha lara pati
aja anuli anêmpuh
raka dika sang nata
tang tuwa ludhêsa dhingin
yèn wus dadi balêthok wuri sumôngga

lah inggih benjang punapa
ing lampah pênêde nuli
sang nata alon ngandika
inggih kangmas lagi mikir
Sênèn ngajêng puniki
nuju tanggal ping rolikur
dhatêng ing Salatiga
pan inggih sêlaning lagi
Rêbo Paing kadi angkate bicara

punapa rasukan dika
benjing kangmas yèn pêpanggih
kang raka alon turira
kula inggih kudu lurik
tan kudu bêcik-bêcik
wong alasan patutipun
inggih lurik kewala
ngandika sri narapati
sakarine kangmas bupati andika

wontêna saking sadasa
kang pênêd prabote sami
mantri jro ingkang prayoga
dianggo kangmas muwuhi
anunggila bupati
kangmas pasamuan besuk
dimène sami bingar
gih Si Kudanawarsèki
kulaingkang paring lorodan rasukan

baludru wilis renda mas
sawêg kulangge ping kalih
baludrune pêpilihan
anulya pinundhut mijil
lawan lancingannèki
pasmèn mas baludru wungu
kang raka langkung suka
kulanggene jajal dhingin
Si Kudanawarsa puniku nèng jaba

pangeran anulya mêdal
bopong tadhahan pribadi
sapraptane regol sigra
ngawe Kudanawarsèki
iya jajalên iki
sira pinaring sang prabu
cinoba parêng caplak
mung lambunge sigar jênthik
sêsakipun nanging datan punapaa

gumêtêr Kudanawarsa
gugupe dènnya nampani
tan anyana pisan-pisan
sang nata kongsi pêparing
mring awak ingsun iki
pangeran sigra lumêbu
tadhahan gya cinandhak
mring nyai kaparak jawi
Pangran Mangkunagara praptèng pandhapa

umatur botên nyanaa
sêdhêng mung sasigar jênthik
lêlambunge ragi sêsak
têtapi inggih agampil
agêng Kudanawarsi
nanging gèpèng badanipun
sang nata kang sarira
akanthèt sayêkti gilig
wus mèh surup pangeran pamit gya mêdal

kang rayi paring mring raka
tigang atus reyal anggris
pasangon mring Salatiga
praptane dalêmirèki
wadyane dèn undhangi
iya Sênèn angkatipun
enjing nimbali koja
mundhut kêstop lawan kêsting
bayar satus badhe rasukan punggawa

ginêlak panggawenira
bupatine sadayèki
pan binabar anyakawan
rasukane kangsinami
wuwusên sri bupati
ngundhangi wadyakuswagung
pan kinêrig sadaya
jaba jro kang pra dipati
amung Radèn endranata têngga pura

kinanthenan abdinira
kadipatèn sadayèki
liyan punika sadaya
sinuntak wadya prajurit
tuwin kang pra dipati
sadaya binêkta nêngguh
ubêkan sanagara
gung alit samaktèng jurit
pra dipatya sadaya maksih sarkara

budhalira wau sri bupati
pukul wolu saking ing nagara
gumuruh wadyakuswane
wadana jawi ngayun
sèwu bumi ingkang nambungi
agêng lawan panêkar
wadya jro sumambung
kang prajurit kawan dasa
wong saragni namèngyuda dorapati
tamtama ngarsa nata

wadya kaparak ing kanan kering
kang angambil magêrsari kapang
wadya gêdhong ing wurine
kang raka munggèng pungkur
Pangran Mangkunagara nênggih
wadyane kang turôngga
wontên kawan atus
maksih ngêngrêng barisira
ingkang dharat anggarêbêg para rabi
kang munggèng wuri pisan

pukul tiga praptèng Bayalali
masanggrahan sadalu sang nata
sawadya budhal enjinge
ing rêndhêng mangsanipun
jawah adrês samargi-margi
dêlèr kang kawuwusa
sampun tigang dalu
praptane ing Salatiga
lêt sadalu Pêpatih Mataram prapti
Dipati Danurêja

wau lampahe sri narapati
pukul kalih praptèng Salatiga
gumuruh mriyêm urmate
abaris urung-urung
sakathahe wadya pasisir
dêlèr pamêthukira
ing jawi wus tundhuk
tabean arêrangkulan
wadya piyak dêlèr lawan sri bupati
nganti praptaning raka

ingenggalkên pangran lampahnèki
adhèhan lêmbut ingkang turôngga
rêmpêg lawan prajurite
apajêg songsongipun
gumarêdêg turôngga pipit
dêlèr mèsêm umiyat
alon dènnya muwus
baik tu Mangkunagara
dupi cêlak udhune saking turanggi
dêlèr goyang kapala

kamiduwung dènnya sangêt cilik
dene sapêrti rare kewala
sigra lampahira tabe
mung wakêt wêtêngipun
lir maesa kalawan kambing
kinanthi asta kiwa
têngên sang aprabu
gumuntur kang mriyêm urmat
drèl sinapan binakta manjing ing loji
sang nata lan pangeran

sapraptane wus atata linggih
munggèng kursi dêlèr anèng têngah
sang nata munggèng têngêne
pangeran kiwanipun
pra upêsir ingkang nambungi
dêlèr anggung alatah
dene gujêngipun
cilike sariranira
têka dadi prajurit pranata baris
kandêl marang wong Jawa

ingaturan masanggrahan sami
yèn sampun rêrêm ingkang sarira
nuntên mangkat bicarane
sang nata lajêng kondur
amakuwon sawadyanèki
sang nata masanggrahan
Kalicacingipun
Pangeran Mangkunagara
pakuwone ing gêgunung dèn ênggoni
kidule ari nata

ya ta antawis ing tigang ratri
dènnya mangun dadining bicara
anèng pasanggrahan gêdhe
pojok lor kulonipun
kang sininggêt ing gêbyog sami
punika kang kinarya
gêdhong bicarèku
wus sami prapta sadaya
dêlèr ingkang nèng pasanggrahan dhingini
nulya kangjêng susunan

lan kang raka sarêngira prapti
wau Pangeran Mangkunagara
wus sami tata linggihe
kang munggèng ngarsa Prabu
Adipati Mangkuprajèki
Dipati Danurêja
nunggil jajaripun
Kyai Dipati Samarang
sakancane pasisir kang pra dipati
aglar ing ngarsa ngandhap

urmat mariyêm awanti-wanti
lajêng larih dêlèr lan sang nata
Pangran Mangkunagarane
myang Kumpêni gung-agung
sampun midêr kang punang larih
watara kaping tiga
nênggih larihipun
dêlèr ngancarani nulya
mring sang nata angantor kalawan malih
Pangran Mangkunagara

lan Uprup Abraham tumut manjing
dêlèr ambêkta piskal satunggal
kalawan sukêtarise
bakaur Jawa tumut
Kartabasa Bastam tan têbih
sang nata bêkta ingkang
ngampil lopakipun
Apanji Suradilaga
Pangran Mangkunagara bêkta satunggil
amung Mangunrêjasa

dêlèr kang lèr dènira alinggih
ingkang kidul wau sri narendra
lan uprup munggèng kèrine
pangeran kilènipun
sukêtaris êlère malih
ajajar lawan piskal
anulya sang prabu
alon dènira ngandika
marang dêlèr bapak dêlèr ingsun iki
têtêmu lawan dika

aprakara Kakang Mas Dipati
Mangkunagara asrah ing dika
manirèki darma bae
dêlèr alon umatur
gih tarima kasih sang aji
kula tan nêdya ginggang
rèh katêmpuh sêpuh
sukêr arus tanah Jawa
kadi botên pun bapa sagêd gumingsir
nata malih ngandika

lah suwawi kakang mas dipati
wicantêna ing sakarsa dika
mupung pêpanggihan dhewe
dêlèr nambungi wuwus
gih pangeran ta kadipundi
sukaning manah dika
pangran sigra muwus
nggih tuwan kang kula têdha
bawah kula lami ing Nglaroh Matesih
Gunungkidul Kaduwang

lan antuka bumi Sukawati
dêlèr muwus inggih amiliha
ingkang bumi kiwa bae
bumi têngên puniku
botên kêna dika ngarani
lawan tuwan pangeran
amung patang èwu
pan wontên adating kuna
kang anama inggih pangeran dipati
patang èwu sawahnya

Pangran Mangkunagara nauri
inggih lamun samantên kewala
apan batur kula akèh
sayêkti botên cukup
dêlèr sugal dènnya nauri
cukup kalawan boya
kula botên wêruh
kang rayi wruh sêmunira
lamun dêlèr ngolok-olok karsanèki
nguni lupute kakang

pan anyirêp têgêse sang aji
bapak pinikir ing pamondhokan
bilih tinêmu sarèhe
kakang êmas puniku
kula bêkta makuwon dhingin
sigra sami bubaran
dêlèr langkung rêngu
garundêlan turut marga
lan Danurja binêkta mundur mring loji
wuwusên sri narendra

ingkang raka wau lajêng ngiring
ingkang rayi gunêm pasanggrahan
sang nata pangandikane
kakang mas dêlèr wau
badhe ngolok-olok sayêkti
lupute kakang êmas
ingkang wau-wau
sang nata amundhut sêrat
ingkang saking jendral lan para radpêni
mring pangeran tan arsa

wa makatên langkung sri bupati
yèn akarsa têtulung kang raka
Kumpêni botên dahuwèn
pangeran duk andulu
surat saking nagri Batawi
wus ical manahira
kari samarutu
aturipun mring sang nata
inggih kula puniki sayêkti gampil
rèhning suwitèng raja

nadyan botên pinaringan nênggih
môngsa nêdya ginggang lan sang nata
sampun ta mênggah ing mangke
pinanci kawan èwu
sri narendra ngandika aris
inggih ta kakang êmas
dèn narima sukur
mring titah Sang Maha Mulya
kula ingkang pasthi tur angudanèni
cukup kalawan kirang

asal sampun amanggih rêrênggi
kakang êmas ing môngsa punika
linêgakakên atine
pan amung tulusipun
sampun wontên sawiji-wiji
ing panjênêngan kula
kang raka umatur
kula puniki susunan
lêbur luluh dadosa lamak sayêkti
ing jênêng padukendra

angandika kangjêng sri bupati
benjing enjing kang mas sampun kathah
dika muwus maring dêlèr
dêlèr kula satuhu
jêr suwita ing sri bupati
sampun ta pinaringan
sawah patang èwu
nadyan botên pinaringan
sawah sajungmôngsa nêdyaa gumingsir
rèhning katêmpuh tuwa

asal tulus jênênge sang aji
môngsa botên kinira-kiraa
wong amomong kadang anèm
lola umadêg prabu
botên wontên ngamping-ampingi
anuntun karaharjan
tuwa wajibipun
sampun kangmas kathah-kathah
pan puniku pakolèh anêrambahi
kang rakatur sandika

sampun bubar wus dadi kang pikir
ingkang raka makuwon sadaya
pangeran langkung ngungune
bêbudènira prabu
têmpak lair alandhêp batin
tan kêna jadha-jadha
ratu tyase wahyu
nora kêna pinapadha
dhingin wingi mangkenea bae uwis
tan ngêkèhkên mêmaras

ya ta kunêng kang winuwus malih
dêlèr dalu manggil Danurêja
lan Dipati Samarange
Nikolas Harting tuhu
runtikira anrus ing batin
mulat wong ngangkak-angkak
nêpsune kumrutug
cipta lamun tanah Jawa
ingkang pasthi iya angrêgêdi bumi
pikir kang tanpa ngrasa

sapraptanira bupati kalih
wus binêkta munggah nglotèng sigra
wus tata palinggihane
dêlèr asru amuwus
hèh Danurja praptanirèki
gawa prajurit pira
Danurja sumaur
tuwan wong kula piyambak
gangsal atus jêng sultan dènnya bêktani
prajurit jro akathah

prajurit jro ingkang para mantri
têtindhihe pun Ranadirada
prawira sêkti malihe
pangiriding katanggung
Jadirana Jayasurèki
prajurit jagabaya
miwah nirbayèku
wirabraja brajanala
têtindhihe Kapitan Samangun bugis
Rôngga Jayapramuka

kadi wontên dhomas langkung kêdhik
prajurit jro ingkang kula bêkta
pêpilihan sadayane
tiga bupatinipun
prajurite nêmatus pasthi
Tumênggung Martalaya
Kartanadinipun
lan Rôngga Prawiradirja
punggawa tri pamuk manggalaning jurit
dêlèr mèsêm lingira

sapa bupati ingkang abêcik
wong pasisir alon saurira
Adipati Samarange
tuwan kabèh kang tumut
inggih sampun kula pilihi
kalih sadhèrèk kula
ing Lasêm lan Kudus
pun Dêmak miwah pun Kêndhal
inggih sami pênêd dèrèng angoncati
sabên yèn wontên karya

kêstabêle sami dèn wuwuhi
ngegosakên ing mariyêmira
mrih pratitisa tibane
marang pakuwonipun
Pangran Mangkunagara benjing
Danurja mèsêm mojar
tuwan yèn puniku
datan kongsi makatêna
kang anganthi putra dika sri bupati
kula ngandêl kewala

wêwatêke ratu kula lami
alus alêmês tyasira ngambar
angrêbuti wêwekane
dhap asor ngumalarum
apêsaja ing rèh sakalir
sayêkti katangsulan
kang raka puniku
pasthi benjing enjing beda
têmbungane Pangran Mangkunagarèki
katut ing ari nata

dêlèr mèsêm iya benjing enjing
tinitenan pamêthèkmu iya
lamun salina têmbunge
bênêr kuwasanipun
Sri Narendra Surakartèki
dalu sami bubaran
malih enjingipun
dêlèr ngundhangi siyaga
ing wadyagung wus aglar baris Kumpêni
tuwin kang baris Jawa

wus samêkta bupati pasisir
miwah Adipati Danurêja
pra dipati sakancane
nunggil panggenanipun
lan pasisir anunggil baris
Bupati Surakarta
sowan sadayèku
tan kantun sabarisira
wus samêkta wau kangjêng sri bupati
budhal lawan kang raka

saking pakuwon ing Kalicacing
sènès rakit bala Surakarta
tuwuh pangati-atine
winangsitan wadyagung
ingkang raka lan pra dipati
kagungan sri narendra
waos pêdhang dhuwung
kang angampil wong Kaparak
sinalinan kang angampil mêmilihi
prajurit kawan dasa

ingkang gagah-gagah prakosèki
kang abagus-bagus binusanan
dene wadya kaparake
sadaya kinèn kumpul
ing wadana kaliwonnèki
kang kenging kêkampuhan
amung mantrinipun
kabèh sikêpa gêgaman
panèkête anindhihi ngapalani
prajurit danasmara

sigra budhal sri bupati
kumrutug wadya kumêrab
owah kang wadya tangkêbe
amuwuhi kaprayitnan
miwah wau kang raka
kadya wong krura sumêngkud
bayak ing prajurit maha

barise wadya pasisir
miwah baris ing Ngayogya
tinunjang ingilês bae
sadaya waos linigan
tan wontên kang sarungan
Bung Ampèl Galathik Mungup
myang kang sikêp waos benang

kang garêbêg sri bupati
tan ana wong kêkampuhan
sami prajuritan kabèh
sapraptane ing panggonan
dêlèr mêthuk ing jaba
tundhuk lawan sang aprabu
lajêng mring gêdhong bicara

tan owah pan kadya wingi
dêlèr dènira anggawa
piskal lan sukêtarise
miwah bakaure Jawa
Ki Bastam Martabasa
tuwin wau sang aprabu
myang Pangran Mangkunagara

wus tata dènira linggih
kadi sabên datan owah
gumuntur mriyêm urmate
miwah drèl ingkang sinapan
kadya prabata bêntar
wau kang wus tata lungguh
kang anèng gêdhong bicara

dêlèr kang miwiti angling
mring Pangran Mangkunagara
kadipundi ta ing mangke
dadine pikir andika
mungguh pratikêl kula
inggih sabin patang èwu
dika tulus botên tômpa

pangeran alon nauri
kula puniki pan gampang
rèhning amomong sang katong
botên ngarêp-arêp sawah
sampun ta pinancenan
inggih sawah patang èwu
nadyan botên sinabinan

môngsa nêdyaa gumingsir
lola katêmpuh ing tuwa
panjênêngane sang katong
sintên ingkang ngampingana
dènira tanpa yayah
nêdya nuntun ing rahayu
sawaha satus kewala

yèn sarta tuduh Kumpêni
kula nglakoni kewala
pan inggih botên kumêdhèp
inggih pirabara benjang
dêlèr alatah-latah
puniku pikir satuhu
sangêt ing panrimaningwang

cêkêl tangan dèn urmati
larih midêr kaping kalih
mêdal sami alok use
sami alênggahan jaba
tinata pra dipatya
larih mayêng wantu-wantu
urmat putus ing bicara

pangeran sampun atampi
gih kawan èwu kang cacah
tan ana pagaweane
dhahar aguling kewala
yèn kirang kang dhinahar
miwah kirang sandhangipun
nuwuna ing ari nata

miwah nêdha ing Kumpêni
têtêp dadi pêpunjungan
kalawan wau namane
tinêtêpakên kewala
Pangeran Adipatya
Mangkunagara jêjuluk
Senapati ing Payudan

kalawan dènira linggih
satata kalawan raja
amung sakêdhik kacèke
kursi kalawan amparan
miwah kang upacara
winênang sakarsanipun
mirib upacarèng raja

lawan ingkang songsong kuning
pinarêmas pan kalilan
lawan ing sapanginggile
sajênênge ari nata
pait milu paita
yèn arum milua arum
upamane Krêsnarjuna

ari manis milu manis
yèn papaa myang wibawa
têka katut milu bae
mupakat sinungan urmat
têgêse tur minôngka
plêkat prajanjeyanipun
mariyêm muni gumêrah

sinampurnèng para pikir
sadina dènnya drawina
amarêngi ing Kêmis Pon
Madilakir salawe prah
maksih Jimakir warsa
gêgawane kang pinundhut
Pangran Arya Mangkuningrat

lan pangeran anom sami
lan Radèn Adikusuma
Tumênggung Pringgalayane
pinundhut ing ari nata
ingkang maringi sawah
dene ta pakaryanipun
maksih anunggil kang raka

mung kang pinundhut sayêkti
Rahadèn Adikusuma
lawan kêkalih kadange
sami pinundhut mring pura
winor ing panakawan
katri têtilaranipun
Pangeran Adiwijaya

kang sêpuh pinacak nênggih
mayor prayayi santana
wau ing surup bubare
sang nata badhe budhalan
duk anèng Salatiga
wolung dina pitung dalu
dêlèr kathah sungsungira

Pangran Mangkunagarèki
akathah pinisungsungan
busana mring tuwan dêlèr
dêlèr nuwun sadina kas
nutugakên kasukan
ing punika sang aprabu
lajêng dènnya pêpamitan

tabean rangkulan sami
myang Pangran Mangkunagara
datan kawarnèng dalune
enjinge têngara budhal
Upêsir ing Samarang
kang ngatêr ing Bayawangsul
nênggih upêsir sakawan

dêlèr antara sawêngi
budhal mantuk mring Samarang
bupati pasisir kabèh
Adipati Danurêja
mantuk marang Mataram
wau kondure sang prabu
Saptune praptèng nagara

Dipati Mangkuprajèki
sakancane pra dipatya
kinèn amikir nuntêne
nênggih sawahe kang raka
Dipati Mangkupraja
miwah kang para tumênggung
seba Kamangkunagaran

sarta kinèn angladosi
kasukane ingkang raka
dhadhu kêmiri lan kècèk
miwah paksi lawan sata
sagung kang pra dipatya
tangkêbe tan prabedèku
lawan ngladosi sang nata

Dipati Mangkuprajèki
matur mring kangjêng pangeran
èstune wau karsane
sabin kawan èwu mangkya
tanah pundi kinarsan
jêng pangeran lingirarum
ya têlung èwu kewala

urut Laroh lan Matesih
lan Gunungkidul Sêmbuyan
Matesih sapangidule
Nglaroh sapangalorira
Gunungkul Sambuyan
ya gênêpa têlung èwu
sèwu Kaduwang kewala

dene Kaduwang kang kari
limang atus misih bêra
iya sun urip-uripe
iku sun gadhuh kewala
wusnya sah kang pitungkas
tan alami sampun katur
ing Pangran Mangkunagara

yèn kang tigang èwu sabin
Matesih Nglaroh Sêmbuyan
Kaduwang patang èwune
sang nata maringi bandar
ing Gawok lan ing Taman
lan sagung wêwêngkonipun
Matesih Nglaroh Sêmbuyan

miwah Kaduwangirèki
isi pasar pira-pira
sadaya pinaringake
wau Pangran Mangkuningrat
wus sami pinaringan
sabinipun gangsal atus
rongatus gadhah Pacitan

pangran anom mantunèki
nama Radèn Wiratmaja
wus kawan atus sabine
Rahadèn Adikusuma
satus ari kalihnya
anyèkêt ing sabinipun
ngiras maksih manakawan

Pringgalaya pan kinardi
sèwu majêgan Mataram
wus sami eca galihe
mangkana anggung kasukan
Pangran Mangkunagara
wong Surakarta sumuyud
aprasasat ari nata

pêpatih lan pra dipati
tuwin sagunging santana
kadya pasthi pasowane
ing Rêbo kalawan Ngahad
sebèng Mangkunagaran
anggung kasukan anayub
Pangeran Mangkunagara

ing Saptu watang miyosi
mantrine kang kawan wêlas
kang sami watangan dhèrèk
lima lan Kudanawarsa
nagari wuwuh arja
bubar watang sang aprabu
animbali ingkang raka

pukul sanga wêdalnèki
sabên Saptu pan mangkana
Pangran Mangkunagarane
mangkana asalin wulan
Rêjêb kaping sakawan
pangeran dènnya mêmantu
besane Kudanawarsa

putrèstri Dèn Ajêng Sawi
pinaringkên Bagus Budhal
wong Mangkunagaran kabèh
tugur nèng Kudanawarsan
dalême jêng pangeran
timbalane ari prabu
sagunging wadana jaba

samya tugur jalu èstri
Adipati Mangkupraja
pra dipati sakancane
akathah sêsumbangira
sabên dalu kasukan
miwah sira tuwan uprup
pan anggung tumut kasukan

lan akathah sumbangnèki
tuwin Dêlèr ing Samarang
inggih prapta sêsumbange
akathah awarna-warna
pangeran langkung suka
adhadhag wardayanipun
ing antêpe ari nata

mung urun dalêmirèki
aprasasat sri narendra
kang atugur pêpatihe
lan sagung kang pra wadana
Sênèn Lêgi aningkah
bubar ningkah lajêng nayub
santana pêpak sadaya

para mantri kang ngladèni
kaliwon kang ngirid samya
gumuruh mriyêm swarane
sadalu malah kongsi byar
enjing Ki Mangkupraja
bêkta pangantèn lumêbu
ingujungakên mring pura

praptèng byantara narpati
wusnya ngujung mring sang nata
miwah Ratu Kancanane
lajêng pinaringan nama
pangantèn ing sang nata
anama Radèn Tumênggung
anênggih Suryakusuma

winalungsung wêdalnèki
mangkana Ki Adipatya
Mangkupraja sawêdale
angirid wau praptanya
ing Kamangkunagaran
dhawuhkên timbalan prabu
pangantèn pinaring nama

ing ari paduka aji
Radèn Tumênggung namanya
nênggih Suryakusumane
pangeran kalangkung suka
tuwin Kudanawarsa
langkung dhadhag ing tyasipun
yayah amarwata suta

nulya ing antara malih
salin wulan sasi Ruwah
nuju sapisan tanggale
pangeran nganyarkên ningkah
putra pambajêngira
kang antuk Radèn Mas Guntur
nguni panggih anèng wana

tan ngangge dèn sidhêkahi
anuju binujung mêngsah
milane karsanya mangke
winangun kang sidhêkahan
rinêngga winiwaha
tan pae kadya ing wau
tinuguran pra dipatya

pasumbang wong sanagari
kathah pêparinging nata
miwah uprup lawan dêlèr
kathah pasumbange prapta
tumplêk kang pra santana
nèng Mangkunagaran tugur
anggung amboga drawina

pan sawulan pisan nênggih
Ruwah pangran adipatya
andina ngecakkên tyase
kasukan lan pra dipatya
tuwin kang pra santana
kèndêl Siyam wulanipun
amarêngi ping sadasa

miwah taune Jimakir
sêrat prapta sing Samarang
dêlèr tur priksa ing mangke
yèn Pangran Tirtakusuma
nênggih Pangran Pancuran
seda nèng Samarang Saptu
wulan Siyam tanggal astha

sumanggèng karsa sang aji
mênggah layone kang raka
miwah ing satêtilare
putrane inggih punika
tiga kang para kadang
sang nata kagyat angungun
animbali ingkang raka

lawan uprup dèn timbali
sapraptanira ing pura
anulya pinirsakake
sêrat kang saking Samarang
sang nata angandika
kula kangmas langkung ngungun
Kakang Mas Pangran Pancuran

tan wontên wartining sakit
mangke ta têmahan seda
kang raka umatur alon
inggih sampun karsaning Hyang
wêwatêsaning ajal
kalêbêt pocapanipun
wong nyêrèt umure cêkak

kalêbêt lêksanakêdhik
punika raka paduka
inggih botên pêjah longong
sang nata malih ngandika
iki uprup karsèngwang
kabèh têtilaranipun
sun jaluk marene iya

sagarwa putranirèki
miwah kadange têtiga
padha ngumpula marene
ingsun ingkang kawajiban
iku angingonana
pun uprup alon umatur
punika langkung prayoga

sang nata sigra nimbali
Adipati Mangkupraja
lawan punggawa malihe
Tumênggung Sasradiningrat
kalih prapta ngajêngan
angandika sang aprabu
hèh Mangkupraja saosa

pomahan santana katri
nuli sambutên dèn enggal
aja doh lawan kadhaton
sakuloning kang pomahan
bocah sun suranata
kang badhe ngênggoni iku
Kakang Mas Toyakusuma

Kangmas Warihkusumèki
Kang êmas Ranukusuma
Ki Mangkupraja wotsinom
pukulun inggih sandika
prabu malih ngandika
Sasradiningrat sirèku
saosa marang Samarang

dene ta lakunirèki
kang wus muni layang ingwang
aprakara ing sedane
Kangmas Pangeran Pancuran
têtinggale sadaya
garwa putra kadangipun
sun pundhut marene padha

kakang mas dika nganthèni
lakune Sasradiningrat
kang raka sandika ture
inggih pun Ranadipura
kapalan tigang dasa
lan kêkalih mantrinipun
turônggane anyadasa

Mangkupraja sigra mijil
lan wau Tumênggung Sasra
prapta ing jawi kalihe
Tumênggung Sasradiningrat
lajêng pamit siyaga
Dipati Mangkupraja wus
parentah ing pra dipatya

yèn badhe anambut kardi
Adipati Mangkupraja
angirid punggawa kabèh
jênêngi akarya prênah
sakilèn Suranatan
cinêngkal lajêng wus dinum
Adipati Mangkupraja

asring jênêngi pribadi
milane kang nambut karya
gupuh sami mrih rikate
wus ambanjêng wismanira
rêrêsikane pundhat
wuwusên ingkang lumaku
Tumênggung Sasradiningrat

lawan Ranadipurèki
urunan Mangkunagaran
sikêp pitu kapalane
ing marga tan kawursita
wus prapta nèng Samarang
pêpanggih lawan gupêrnur
tinampèn surating nata

sinuksmèng driya kadugi
dêlèr sigra pêparentah
sawarnine têtilare
wau Pangeran Pancuran
kinèn angumpulêna
miwah kadange têtêlu
wus kinèn mêcah kaluwak

layonipun Pangeran Pancuran sampun
munggèng ing bandhosa
badhe linajêngkên mangkin
mring Mataram kaliwon kalih lumampah

nguni prabu bêktani salawatipun
miwah ingkang raka
Pangran Mangkunagarèki
mantri gêdhong wêwolu ingkang ambêkta

ngirid laku kêkalih kaliwonipun
praptaning Mataram
wus pinêtak layonnèki
ingkang kantun wus budhal saking Samarang

putranipun Pangran Tirtakusumèki
pawèstri satunggal
nama Dèn Ajêng Kayati
kadang èstri satunggal Dèn Ayu Lanjar

lampahipun Sasradiningrat Tumênggung
lan Ranadipura
andhèrèkkên radèn katri
tan kawarna ing marga prapta nagara

praptanipun ing loji ingkang jinujug
nuju akasukan
Pangran Mangkunagarèki
pra santana sadaya myang pra dipatya

jaba ing jro tuwin ta pêpatihipun
horêg praptanira
Tumênggung Sasra angirid
pra santana katri kang saking Samarang

uprup mêthuk ing jawi sampun atundhuk
binêktèng jro sigra
tinêdahkên amurugi
mring kang Raka Jêng Pangran Mangkunagara

sami ngujung rinangkul lungayanipun
aganti katiga
nulya mring kang raka kalih
kinabêktèn Pangran Arya Mangkuningrat

nulya wau salaman lan malihipun
Pangran Dinagara
Pangran Adiwijayèki
nulya lawan Adipati Mangkupraja

lajêngipun pra dipati sêpuh-sêpuh
Ki Puspanagara
Rungbinang Wiradigdèki
lajêng lawan para tumênggung sadaya

ya ta wau wontên timbalan sang prabu
ngenggalakên sigra
ing praptane radèn katri
uprup lawan pangeran sami ngandikan

sampun munggèng pandhapa wau sang prabu
uprup lan kang raka
lan kang prapta radèn katri
sapraptane kadhaton panggih sang nata

lajêng gapyuk salaman lawan sang prabu
rèh andarpa cipta
wau sira radèn katri
panggih lawan sang nata kadya supêna

wus alungguh pangeran kalawan uprup
rahadèn katiga
nunggil dènira alinggih
Pangran Adinagara Adiwijaya

ngajêngipun Dipati Mangkuprajèku
sang nata têtanya
ing yuswane radèn katri
katur sami kang sami lawan narendra

taunipun Radèn Ranukusumèku
tan pati têbiha
iring-iringan kang warsi
wus mangkana Tumênggung Puspanagara

kinèn wau angirid radèn katêlu
mring saosanira
ing dalême radèn katri
kèrid marang Tumênggung Puspanagara

kadangipun èstri Dèn Lanjar ranipun
ing Pangran Pancuran
Pangran Mangkunagarèki
nuwun ing sang nata wontêna ing kula

sang aprabu nglilani panuwunipun
ature kang raka
mênggah ing jodhone benjing
kula botên kuwasa sumanggèng nata

sang aprabu inggih kangmas gampilipun
kang wontên ing kula
kangmas amung Si Kayati
mung putrane Kangmas Pangeran Pancuran

kang puniku dadi putri jro kadhatun
yèn jodhone benjang
sayêkti sami pinikir
inggih amrih ngularakên kang prayoga

sampun tamtu uprup lan pangeranipun
mêdal saking pura
tuwin sagung pra dipati
ya ta kunêng nagari ing Surakarta

kang winuwus nagari ing Ngayogyèku
duk sultan utusan
dhatêng nagari Batawi
kang ingutus apan Walandi kewala

lampahipun kangjêng sultan suratipun
mring gurnadur jendral
bêbukane punang tulis
pan amundhut Dipati Natakusuma

malihipun kang raka tilaranipun
Pangran Dinagara
miwah pangeran ngabèi
anêniga nèng Selong sami diwasa

tilaripun pangran ngabèi rumuhun
nguni sampun nama
inggih pangeran ngabèi
duk binucal sarêng ingkang paman-paman

mangkya sampun anglêgani pan gurnadur
sultan panêdhanya
jendral sampun anuruti
kinirimkên sadaya maring Samarang

kang tinuduh mêthuk apan Mayor Dungkur
binêktan punggawa
sakawan santana kalih
Pangran Natakusuma lan Pakuningrat

malihipun Rôngga Prawiradirjèku
miwah Martalaya
lan Tumênggung Kartanadi
sakawane Tumênggung Jayasudirga

dene wau Pangran Natakusumèku
binêkta nirbaya
miwah wong jagabayèki
jagasura wirabraja brajanala

mantrine jro salawe prah ingkang tumut
tri atus sadaya
prajurit jro kang umiring
lampahipun Pangeran Natakusuma

budhal esuk lampahira Mayor Dungkur
kang angiring samya
gêgamane pra dipati
lan prajurit ing jro cacahing turôngga

duk ginunggung kuda sèwu kawan atus
prajurit kang dharat
nêmatus pan botên luwih
Dungkur bêkta dragundêre salawe prah

lampahipun ing marga datan winuwus
wus praptèng Samarang
kèndêl dêdamêl pangarsi
pacak rakit munggèng satêpining marga

wuri tambur suling munya Carawangsul
gêgaman kang prapta
sri busananing prajurit
prajurit jro Pangeran Natakusuma

dêlèr mêtu anèng palataran dulu
ngiras pamêthuknya
Pangran Natakusumèki
Pangran Pakuningrat lan para dipatya

sami mudhun saking ing turangganipun
nganthi senapatya
Pangran Natakusumèki
samya ngadêg ngarsane baris pangarsa

dêlèr muwus bapak dipati dèn gupuh
liyat tu yang prapta
punya nak samuanèki
sigra nyêlak marang dêlèr sang dipatya

eram dulu sang adipati tanyarum
Anak Adipatya
Samarang wong Jawa mangkin
salin lagu dènnya anata gêgaman

Ki Posliyun Suradimanggala matur
inggih salin alam
Pangran Arya Mangkubumi
duk maksihe kalane amangun yuda

rakitipun baris Kumpêni pan sampun
duk wontên ing wana
gawat pamasanging baris
yèn tinêmpuh amêncar ngamuk marênca

mungsuh agung wong akêdhik bisa ngêpung
pothèt gêlaring prang
Pangran Arya Mangkubumi
madêg sultan pasanging rakit binêkta

têtanyarum anak dipati puniku
ngèndêli punapa
matur Dipati Samawis
mila kèndêl kang songsong ijêm sakawan

kang apayung pêthak satunggil gêng luhur
Pangran Pakuningrat
Radèn Ônggadiwiryèki
punapa ta pandung ing putra sampeyan

duk angrungu radèn dipati kumêpyur
waspa darodosan
Si Jomblo têka gêng inggil
pan ing nguni wong kaya Ôngkawijaya

mêngko agung aluhur kadadènipun
kadya Baladewa
siyagane mêmêdèni
alon matur wau Dipati Samarang

kang asongsong ijêm sakawan puniku
pan sami punggawa
Tumênggung Ranadimurti
Martadirja Kartanadi Martalaya

cacahipun para tumênggung kang mêthuk
sampeyan punika
sakawan kang pra dipati
santanane kêkalih para pangeran

pêsiripun satunggil pun Mayor Dungkur
kèndêle punika
angêntosi senapati
anèng Buntas Pangeran Natakusuma

dêlèr muwus si bapak punapa pandung
marang putra dika
Si Ônggadiwirya nguni
tuwa pundi puniku inggih lan kula

sauripun tuwan ing watawisipun
botên kaot kathah
nging sêpuh tuwan sakêdhik
kala dika nguni wontên Wanakarta

ya ta wau salomprèt ingkang karungu
sasêle nèng ngarsa
Carabalèn munya wuri
pan kumrutug pêtêng magêrsarinira

prajurit jro kabèh magêrsarinipun
atusan kaparak
nirbaya jagabayèki
wirabraja brajanala kartiyasa

yutra mandhung nyangkraknyana martalulut
wong udamanggala
panamèng angapit-apit
prajuritan rêspati ingkang busana

bajonipun Pangran Natakusumèku
baludru rêng pelag
akait têpung binudir
pan ingore lunglungan burdir sacêngkang

songkokipun cêmêng ginarudha gêrus
winurti renda mas
amojah ijêm kasturi
alancingan baludru wungu pasmèn mas

dhapuripun pêkik sangêt ringkihipun
manis ulat ladak
kadya Bambang Parikêsit
duk cangkrama nèng laut titihanira

rata wungu pangirid sad pada satus
langlang ing samodra
mangkana wontên ningali
wong Samarang atitip têpining marga

lir sinawung kudane lan Mayor Dungkur
arja songsong pêthak
turangganira sêsirig
sarwi êsês lan Mayor Dungkur pocapan

dêlèr muwus lah sintên bapak puniku
pangeran kang prapta
pangeran gêdhe puniki
pêpatih jro pangran kapala bicara

mêngko pandung si bapak mring anakipun
Si Sumadiwirya
lurah mantri anom nguni
cêblung dika kang ladak Radèn Supama

dika masuk sampun dika tumut mêthuk
nulya kur-ungkuran
dêlèr lawan sang dipati
Mayor Dungkur lan Pangran Natakusuma

sami mudhun saking ing turangganipun
tundhuk têtabean
lan Dêlèr Nikolas Harting
sagung baris munya drèl sênapanira

rame barung Kodhokngorèk Kalaganjur
swaranya gumêrah
kontrag nagari Samawis
dêlèr dangu rêrangkulan cêciuman

ya ta wau radèn dipati andulu
alon atêtanya
marang Dipati Samawis
anak Adipati Suradimanggala

gêndhingipun putranta sultan puniku
duk maksih nèng têba
wong gêdhe lamun pêpanggih
urmatipun cara paguting ayuda

langkung ngungun sang adipati angrungu
gih botên kadosa
Pangran Arya Mangkubumi
undhagi rèh barang asmaradilaga

sami mundur wau pangintipirèku
marang palênggahan
Natakusuma Dipati
lênggah lan Dipati Suradimanggala

dêlèr mundur angirid têtamunipun
prapta tata lênggah
Pangran Natakusumèki
Pakuningrat tinuduhakên mring bapa

duk andulu pangeran kalih andulu
sarêng ngrangkul pada
kakang adhi kanan kering
ting salênggruk tangise kadi supêna

pan adangu kang rama dhêluk angukruk
gantya pra dipatya
sakawan sami ngabêkti
mundur sami ing palênggahan wus tata

pra tumênggung sakawan ingkang dinangu
namane kalawan
ing kawijilane sami
dènnya pantês amrajuriti sadaya

matur lamun kang kêkalih wijil Kêdhu
Mangkudirja lawan
Tumênggung Ranadimurti
wijil Sukawati kêkalih punika

ingkang sêpuh Tumênggung Martalayèku
kang anèm punika
pun Tumênggung Kartanadi
sami andêl tumut bêbakal karajan

lirikipun ki adipati angungun
punggawèng Ngayogya
patut-patut mrajuriti
asêmbada bagus-bagus rowa rikat

pra tumênggung dene padha wijil dhusun
solahe sêrigak
ngarèkakên wong nagari
duk ing nguni pra Dipati Kartasura

aturipun Pangran Natakusumèku
punggawèng Ngayogya
inggih sakawan puniki
sami pamuk sami manggalaning aprang

kang mêjahi Mayor Kalèrêg rumuhun
duk prang ing Pajênar
gih pun Adhi Kartanadi
kang mêjahi Kapitan Uce punika

gih pun Kakang Tumênggung Mangkudirjèku
sami andêl ing prang
sami julig aprang wêngi
ingkang rama angungun pamirsanira

dêlèr muwus anambungi tutur-tutur
bapak punya anak
satunggal prawirèng jurit
langkung wantêr Pangran Arya Natabaya

pan puniku yèn panjanga umuripun
langkung dèn la-êla
pan asring kinarya wakil
senapati paprangan sêsilih sultan

ngambil mantu dhasar santana ingugung
Pangran Natabaya
sampun kasumbagèng jurit
tan kumêdhèp nadhahi Mangkunagara

Mayor Dungkur alon anambungi tutur
Upêsir Ngayogya
yèn ngalurug dèn tindhihi
Pangran Natabaya prasasat jêng sultan

pêjahipun Pangeran Natabayèku
sultan kawigaran
sungkawa kapati-pati
patang côndra datan kêna siniwaka

karya kuwur nagari Ngayogya bawur
dene ratunira
tan antuk nadhah aguling
wayang wuyung kongkalan andanasmara

Pôncadakara Narpati
sèwu siwuhên jêng sultan
sabawa kawibawane
siniwi supe kasipat
pusêk pasuk kapasak
bangun mangungun winangun
linali-lali kèlingan

Gupêrnur Nikolas Harting
hèh Pangran Natakusuma
Si Dungkur liwat marase
wruh wêwatakane sultan
manawi kalantura
ingsun dèn iri ngrêrapu
liliha rêntênging driya

ngong kirim layang ping kalih
ngaturi sultan toleha
iya marang karatone
pikire kang kathah-kathah
Sang Prabu Surakarta
padha milua ngrêrapu
rêntênge kang rama sultan

jêng sultan mathêm ing galih
maring Pangran Natabaya
santana dadya mantune
dhasar prawira ngayuda
titi mungkasi karya
Pangran Natakusuma rum
umatur marang kang rama

ingkang cinatur puniki
Pangran Arya Natabaya
pun Adhi Dèn Bagus Komplo
Dipati Natakusuma
tumungkul rawat waspa
pira ta lawasirèku
ing patine arinira

kang putra umatur aris
kados sampun kawan wulan
sigra sumambung idêlèr
pan sarwi amêndhêt sêrat
kang saking kangjêng sultan
gangsal wulan têtêpipun
amung kirang limang dina

wus sami petungirèki
Pangeran Natakusuma
nutugakên caritane
putra paduka duk pêjah
konduran saking aprang
mukul mêngsah Wukirkidul
tumpês Pangran Madukara

karaman kang madêg baris
gêmpur saking adhi êmas
kalih bêlah pêpatine
dene kang nungkul binônda
kacandhak jroning aprang
agêng alit pitung puluh
binêkta dhatêng Ngayogya

saunduripun pun adhi
anyandhak sakit punika
dilalah praptèng ajale
kontrag nagari Ngayogya
sultan langkung sungkawa
ing nagara têmah bawur
sultan tan nadhah anendra

alami datan anangkil
sultan kantos gangsal wulan
anggung mendragung wirangrong
sanagara awuyungan
dêlèr nambungi sabda
ing puniku Mayor Dungkur
langkung maras ing wardaya

sultan kalantur gêng wingit
kula ingiri kirima
layang pitutur mrih sarèh
elinga karatonira
Sang Prabu Surakarta
iya milu angrêrapu
rêntênge kang rama sultan

sultan tur layang ping katri
lan kang putra Surakarta
puniku awit lilihe
Dipati Natakusuma
langkung pangungunira
dangu dènnya sênggruk-sênggruk
karaos dhatêng kang putra

dangu luwaring prihatin
pun Adhi Mas Natabaya
kalangkung binadhe-badhe
senapati ing ayuda
kinudang prawirèng rat
ing prang winêca pinunjul
kuwawi wakiling sultan

putra padukanarpati
andika dhatêng kang raka
adhi sêmpal bauningong
kang têngên sapatinira
iya Si Natabaya
dene bau kiwaningsun
sira lan Dhi Pakuningrat

ngêntèk têmên pêthèk mami
mring adhimu Natabaya
pasthi yèn abot bobote
ing asmara pabaratan
nora na wong mangkana
patute sadêdêgipun
lawan ulate sambada

dêdêg parusa rêspati
anggawa gawating ulat
atêtêg titih atanggon
wêwadi tan kawadaka
ringase nora liwat
ulêkan amor ing sêmu
sêmu samakta priyôngga

ingayonan kaping kalih
pun Adhi Mas Natabaya
kinèn gitik pangajênge
Dipati Mangkunagara
wontên Sampar palihan
tinunjang tama malêdug
punggawèng Mangkunagaran

sinêngka tandhinge apit
pangajêng Mangkunagaran
kawan atus kapalane
nêmatus prajurit dharat
Adhi Mas Natabaya
prajurite kalih atus
amung prajurit turôngga

kalih atus dharatnèki
putra paduka punika
Ranadimurti kang kinèn
dhèrèk lampahe adhi mas
mantri lêbêt sadaya
sigra anambungi wuwus
Ranadimurti wotsêkar

pukulun anglêlangkungi
kapurunane ngayuda
swargi putra tuwan anggèr
Jêng Pangeran Natabaya
tuhu prawirèng laga
miwah gung darajatipun
sabên angamuk prahara

duk prang Pasampar rumiyin
anuju katigangêrak
sarêng umangsah jêng anggèr
nunjang mungsuh pan apitan
tan kenging ingaturan
sarêng nêmpuh mangsah ngamuk
prapta ruhara prahara

dadya bêdhile tan muni
mungsuh sami kajawahan
sinêrot sigra prang waos
mungsuh mawur mawurahan
tan amôngga puliha
binujung kathah kang lampus
punggawanipun kacandhak

kathah dènnya tuk pêpati
mêngsah wontên tigang dasa
mung satunggil pan abdine
lan ingkang kanin tiganya
mungsuh tri dasa pêjah
kacandhak urip sapuluh
Mayor Dungkur nambung sabda

milane kônca upêsir
yèn anglarag tinindhihan
Pangeran Natabayane
kaliwat sukaning driya
tan ana duwe maras
dene senapati tangguh
atêtêg titih ing gêlar

kinudang-kudang sayêkti
môngka sarananing yuda
pinêthèk abot bobote
Pangran Arya Natabaya
dêlèr alon wuwusnya
Pangran Arya Kusumèku
pintên ta jagul andika

alon dènira nauri
Pangeran Natakusuma
tuwan mung tigang atus wong
timbalane kangjêng sultan
yèn kurang jagulira
amundhuta têlung atus
animbangi sikêpira

mring Dêlèr Nikolas Harting
jagul pasisir dèn kathah
idêlèr alon saure
ya pangeran dadi lawas
sira anèng Samarang
iya ana pitung dalu
iya sira antènana

sun mêpêg jagul pasisir
sanadyan limang atusa
angur si kapara luwèh
duwèke rama paduka
kang saking Selong kathah
kang wontên ngriki karuhun
kacêkêle rama dika

langkung kathah guru dadi
sawarnine kang jarahan
timbalanipun sang katong
sinrahkên marang Walônda
nanging Kumpêni datan
wontên ingkang purun dumuk
inggih rinêksèng kewala

wutuh ayam datan kêpik
puniki layange cacah
satus èwu watawise
paringkês lan abrag-abrag
sadaya kang cinacah
kêdawa wadhahing candu
wontên satus kawan dasa

wingi kula angungkabi
akathah kang dadi lêmah
nanging dèn untala misèh
inggih êndême punika
gumêr kang amiyarsa
Pangran Natakusuma rum
êndême malah mandia

gumêr malih pra dipati
sampun kinèn pamondhokan
Mayor Dungkur loji kêbon
lan Pangran Natakusuma
dene kang pra dipatya
wus pinarnah kuwonipun
kunêng malih cinarita

srat dhatêng saking Batawi
gajah kalawan kareta
tuwan jendral kêkintune
dhatêng Sultan ing Ngayogya
kalamun durung mangkat
bapak dipati puniku
wasisan dèn barêngêna

enjing sami dèn aturi
Pangeran Natakusuma
lan punggawa sakancane
miwah sira ki dipatya
miwah kang para putra
kerid marang Mayor Dungkur
ing loji agêng wus prapta

amuwus Nikolas Harting
hèh Tuwan Pangeran Nata
kusuma wasisan mangke
ing lampahe rama dika
puniki surat prapta
gih saking tuwan gurnadur
kêkintun ing tuwan sultan

awarni liman satunggil
lan kareta sakêmbaran
cinacahna gêgawane
lawan pasangone jendral
marang putra lêlima
pra radèn ayu têtêlu
dununge satungal-tunggal

Dèn Ayu Kulon satunggil
dèn ayu ngabèi lawan
Dèn Ayu Purubayane
Dèn Ayu Natakusuma
nunggal lawan kang raka
mung putrane ingkang jalu
nunggil pan putra lêlima

Putra Pangabean katri
kêkalih Ngadinagaran
Radèn Jurit kalimane
putrane sang adipatya
kang putri ibunira
pasangone tigang èwu
saking ing gurnadur jendral

Kyai Dipati Samawis
ingkang ngruktèni rêmbatan
matur wus sumêkta kabèh
dhatêng kang bêkta kareta
miwah gawa kang putra
manjing jagul pitung atus
tigang atus jagul Yogya

patangtus jagul pasisir
dadya amung gangsal dina
Pangran Natakusumane
anèng nagasi Samarang
budhal amawi urmat
idêlèr pangatêripun
wangsule ing Paterongan

ingkang lajêng tumut ngiring
dhatêng ing Ngayogya pisan
kalih wêlas dragundêre
sarean kopral satunggal
alpèrèse satunggal
gangsal wêlas jangkêpipun
kang lajêng dragundêrira

kèndêl Ungaran sawêngi
anèng Jambu sadalunya
duk saking Jambu budhale
praptanira anèng Sêcang
pukul satêngah rolas
baris agêng kang kadulu
anggabag awarna-warna

Pangeran Juru ningali
marang mayor atêtanya
tuwan dene gaman akèh
punika punapa prapta
talatah ing Mataram
mayor mèsêm sauripun
bapak pan dede Mataram

tanah ing Kêdhu puniki
nênggih pasanggrahan Sêcang
punika gêgaman katon
wadana panumping mapag
Rôngga Prawiradirja
ambêkta samantrinipun
ambêkta môncanagara

ing Garobogan Dipati
Tumênggung Yudanagara
dene waune namane
Dipati Suryanagara
duk sultan bêng-ubêngan
pan puniku andêlipun
lan Rôngga Prawiradirja

sami wawrat ing ajurit
sagah nadhahi Walônda
kalih sami pêpênêde
nulya prapta prênahira
baris siyung turôngga
saragni drèl kumarutug
ngangkang Kodhokngorèkira

angrantêg kang Carabali
praptanira ing taratag
prajurit pilihan kabèh
ingkang binusanan abra
sami abaris tanjak
ingkang songkok miwah cênthung
sêsondhèr cindhe anjêprah

eram dènira ningali
Dipati Natakusuma
wusnya lênggah punggawane
sarêng dènnya mêngkul pada
wusnya panêkarira
tabean lan MayorDungkur
pra dipati roning kamal

Pangeran Natakusuma
matur mring kang rama aris
punika pun Adhi Rôngga
môngka dipaning ajurit
pan kaipe sayêkti
ing putra paduka prabu
pamugari manggala
ing pamuk madyaning jurit
kalih samya pamunah ngasmarèng laga

dene satunggal punika
pun Adhi Radèn Suwandi
rayi paduka pun Paman
Ônggakusuma sêsiwi
kang sami bêbakali
samantên kadadosipun
putra tuwan jêng sultan
tan lyan punika kêkalih
katigane pun Tumênggung Jayadirja

nanging mangke sampun pêjah
saking Butuh asalnèki
pun Tumênggung Jayadirja
katri prawirane sami
sudira anrang wèsthi
prawirèng gêlar mong kewuh
sami entar têkiyar
polatan ing tyas undhagi
sang dipatya langkung ngungun angandika

hèh Suwandi apa sira
wus lawas gonira ngabdi
iya maring kangjêng sultan
Prawiradirja nambungi
tumut ambêbadhèni
ing putra tuwan pukulun
windon alas-alasan
amangan dhangkèling kunci
botên dipe yèn amanggih kadadosan

cêcindhil ngundha dipôngga
tigang èwu Sukawati
amungsuh jagad wutuhan
dora manggiha basuki
sang dipati lingnyaris
anak karsaning Hyang Agung
lamun maksih rinêksa
sintên ingkang amrih pati
nêmbah matur Dyan Rôngga Prawiradirja

saèstu ing sapunika
tandhinge sèwu satunggil
putrapaduka jêng sultan
kang saos dhêdhahar prapti
sigra sami abukti
pra dipati Mayor Dungkur
asarêngan sadaya
urmat rontaka mawanti
sarta pelog angrêrangin karawitan

Dipati Natakusuma
erame kapati-pati
mulat punggawèng Ngayogya
kathahe balanirèki
asrine busaneki
pantês lungguh tigang èwu
cindhe lawan pêndhok mas
pan mèh sarupaning janmi
èpèk rendan timang mas mèh cok irunga

miwah ta ingkang rasukan
baludru mantrês we krêstin
kêstop mêng sru sok êndhasa
kuna gon-anggon bupati
kang putra dèn bisiki
Pangran Natakusumèku
pangeran kaya apa
wong kang nganggo-anggo iki
panganggone para mantri ing Ngayogya

ing kuna iku wadana
iku nganggo saragêni
panganggone mantri kuna
olèhe ya têka ngêndi
kaya arinirèki
iya Si Suwandi iku
andêle karo bêlah
nyuriga pêndhok mas sami
bênting cindhe kabèh padha èpèk renda

kaya iku arinira
Rôngga Prawiradirjèki
alêlungguh sawah pira
samono prajuritnèki
lan busanane adi
para lêlurahe iku
malah ngungkuli padha
gon-anggon wadana dhingin
Mayor Dungkur miyarsa bêbisikira

gumuyu pamuwusira
si bapak agawok pasthi
busanane wong Ngayogya
dadya sami gujêngnèki
wau gunêm binisik
mangkya angiras gumuyu
erame ki dipatya
wus lair sadayanèki
Mayor Dungkur ingkang nauri patanya

bapak putra dika sultan
bêrana botên gêdhongi
gêdhonge wontên ing wadya
abdine ingkang asabin
sèkêt salawe sami
pinangan kewala amung
botên angrukti sandhang
dene busananirèki
sajêg-jêge busana sapangadêgnya

pan saking sultan sadaya
tan milu urun sadhuwit
nadyan kaliwon wadana
yèn busananing bupati
saking sultan sayêkti
kabupatèn sadayèku
mantri-mantri punika
sapraboting wong aurip
salamine saking putranta jêng sultan

wus lorod panadhahira
binagi mring para dasih
jagul kang saking Samarang
patang atus wus ginanti
wadya môncanagari
kang anyandhak jagulipun
dandanan abrag-abrag
prasami winot ing sapi
kang bumèni rêmbatan môncanagara

sadalu kèndêl ing Sêcang
enjing têngara munya tri
sagung prajurit turôngga
wus tata rinakit baris
ingkang saking Samawis
sadaya lumakwèng pungkur
Pangeran Pakuningrat
sakancane pra dipati
munggèng wuri lan Pangran Natakusuma

balane Prawiradirja
miwah wong môncanagari
kang sami lumakwèng ngarsa
balane lumakwèng wuri
Rawa Kalangbrèt sami
budhal swarane gumuruh
kuda rongèwu dhomas
banderane warni-warni
tambur suling saruni sri kapiyarsa

Dipati Natakusuma
langkung hebat aningali
tandang rakit lumampahnya
gumrêgut bayak ngrêmpêgi
kadya umangsah jurit
alon mojar Mayor Dungkur
bapak lah itu liyat
jêng sultan wadyanirèki
dene iku bala wong môncanagara

dudu wong sajroning praja
rêmpêge kadya Kumpêni
têrlalu pandhe jêng sultan
parentah angrakit baris
nauri ki dipati
sun tuwan dadi wong dhusun
gawok-gawok kewala
gêlare nganyar-anyari
prandenipun ngungkuli kang kuna-kuna

tuwan duk alam kawula
tan wontên kadya ing mangkin
cênthung makatên punika
inggih anggit sapuniki
prajurit pra dipati
nguni kathah kang cêcênthung
nanging cênthung lawaran
tan nganggo têtèbèng ngarsi
lawan botên nganggo salaka tan ana

miwah songkoke punika
inggih tan kadi puniki
baris ngarsa kèndêl samya
sêsiyung angapit margi
ing Saragênèn prapti
balabur tabah angungkung
Kodhokngorèk munya prang
praptane sang adipati
sru gumuruh saragni êdrèl sadaya

têdhake saking turôngga
Mayor Dungkur kang anganthi
binêkta amasanggrahan
ngumpul sagung pra dipati
wus tata dènnya linggih
kursi angubêngi bangku
sêsaosan wus aglar
mantri gêdhong kang bumèni
lan Kumpêni juru masake satunggal

wus lajêng sami dhadharan
Kodhokngorèk Carabali
sirêp salendro bêbuka
Titipati angrêrangin
wadya gumrah ing jawi
kang tata pakuwonipun
wusnya adhêdhaharan
ing pukul sawêlas wanci
abubaran pakuwone pra dipatya

ing dalune tan winarna
atêngara budhal enjing
tan owah lampahing bala
duk angsal sajam lumaris
wontên dêdamêl kèksi
anggamêng dhêndhêng ngêndhanu
sang dipati têtanya
punapi Kumpêni prapti
mayor mojar punika dede Walônda

prajurite kangjêng sultan
mantri lêbêt ingkang prapti
lan prayayi jagasura
miwah wadya nirbayèki
dupi cêlak kaèksi
mantri lêbêt munggèng ngayun
abajo cêmêng ginggang
calana sangkêlat abrit
pan baludru songkok rinenda ing êmas

amojah cêmêng sadaya
anyuriga cara Bali
anggendhong karga renda mas
èpèk katimang mas sami
karga mas acuwiri
pêthat mas sadayanipun
sangkêlat wungu karkas
sopal mas acêngkang sami
anaracak satus tan ana salewah

karbin ingkang kawan dasa
sawidak waosirèki
sopal mas agêgodhi mas
kêmbang pacar tatah sami
kêkambiling turanggi
bêbisan sadayanipun
dene wong jagasura
waos mas cêmêng gêrandim
arasukan cêmêng baludru renda mas

rasukan sami kinotang
saruwal sangkêlat abrit
rendamas sami amojah
sadaya mojahe putih
akuluk cangkang sami
têpi mas têtèbèng ngayun
sadaya anyuriga
pêdhang suduk mas arakit
sami dhawuk turangganipun sadaya

baris satêpining marga
angetang ingkang lumaris
lurah sami sinongsongan
anggung dènira anglirik
wau dènira nglirik
sang adipati angungun
mayor bukak topinya
ngurmati baris kang prapti
gèdhèg-gèdhèg Dipati Natakusuma

nulya mingêr barisira
nèng wurine sang dipati
lêlampah antuk satêngah
êjam wontên baris malih
prapta gamêng kaèksi
kumrutug swaraning tambur
ngalik-alik sulingnya
duk mulat sang adipati
Mayor Dungkur sigra ngling punika bapak

puniki gêgaman prapta
prajurit katanggung nênggih
lan prajurit suranata
andêle sultan rumiyin
duk mêngsah lan Kumpêni
suranata andêlipun
yèn pangamuk kewala
kanthi lan mantri pinilih
anumpêsi ing Walônda pira-pira

katanggung ingkang rasukan
cêmêng abêbêsur sami
sami abadhong kancana
sarwa mas busananèki
suranata duk salin
sikêpan sangkêlat wungu
baludru talakupnya
lancingan sangkêlat abrit
mojah biru talakup cêmêng sadaya

renda mas nut ing dondoman
eramira sang dipati
mas renda datanpa karya
inganggèkakên wong cilik
apa sugih ngliwati
Kangjêng Sultan Ngayogyèku
ing kuna pan wadana
kang nganggo mangkono iki
lan kaliwon para mantri nora nana

gèdhèg-gèdhèg sang dipatya
sadangunira ningali
kabèh iku winatara
panganggone wong sawiji
kalih atus watawis
para lurah têlung atus
dene nora kayaa
sugihe kang dadi aji
saking apa baya pamêtune iya

ambusanani balanya
iku ta donya saking ndi
dene ta nora kayaa
karsane kang among urip
salin gagrag wong Jawi
Pangran Mangkubuminipun
karatone ya mandah
anganggoa ing pasisir
baya duwe bala sakêthi busana

gêgaman iki sadaya
saking doh kadi Kumpêni
cinêlakan maksih Jawa
rowane alah Kumpêni
ya ta manjing nagari
kapêthuk kaliwon pitu
sami akêkampuhan
miwah wadyane kang ngiring
samya bêkta jambu salak sêsonggoman

timun kalawan sêmôngka
kapundhung dipun songgomi
prasami kèndêl sakêdhap
Mayor Dungkur nêdha sami
patêdhan sri bupati
timun salak lan kapundhung
kalawan tata lampah
tandhu-tandhu wus rumiyin
ngalun-alun baris marwata kusuma

bandera mawarna-warna
lor kidul sipat waringin
kurung baris sipat marga
surat kang saking Batawi
kang mêthuk anèng loji
talam mas lan payung agung
praptèng loji sakêdhap
mayor asalin kulambi
pra dipati duk sami nginum sagêlas

wus lajêng ngiras kang surat
tandhu-tandhu munggèng ngarsi
sapraptanira Galadhag
mayor têdhak lajêng nganthi
marang sang adipati
parèstri sadaya ngayun
kadya wong mêntas bêdhah
nagara boyongan ngarsi
prapta ngalun-alun munya drèl sênapan

sayeram sang adipatya
mulat abyoring kang baris
pasang rakite prayoga
busananira mantêsi
têtela angungkuli
nguni-uni para ratu
tandhu mêdhun taratag
jêng sultan wus dangu mijil
siniwakèng ing wangunan danasmara

katur sami dèn timbali
dèn ayu ngabèi lawan
kang bibi Dèn Ayu Kulon
miwah Dèn Ayu Purbaya
Purbaya Radèn Dêmang
dèn ayu dipati sampun
minggah dhatêng sitibêntar

Munggang kang munya sitinggil
sinirêp wus dangu munya
inggahe prayayi wadon
Dipati Natakusuma
lawan mayor nèng wuntat
kangjêng sultan têdhakipun
jumênêng ngarsèng amparan

kang prapta sami ngabêkti
prasamya anjrit karuna
kadya supêna ciptane
jêng sultan gumyur tyasira
têmah ngrêntahkên waspa
dènira ngandika gupuh
mring Nyai Arya Suwônda

iridên manjing jro puri
sadaya sampun binêkta
Mayor Dungkur majêng age
lawan wau ki dipatya
sultan jumênêng sigra
wusnya tabe Mayor Dungkur
sigra wau ki dipatya

angrangkul padaniraji
gupuh jêng sultan anyêgah
dadya salaman kemawon
sigra jêngkar kangjêng sultan
tumamèng dalêm pura
wau surate gurnadur
badhe winaca jro pura

sapraptanira jro puri
mandhapa alit kinêmbar
atata palênggahane
sêrat jendral gya winaca
wusnya mriyêm sauran
Dipati Danurêjèku
ngandikan kinèn ngirida

para putra ingkang prapti
nênêm ngandikan sadaya
wus prapta ing ngarsa katong
mangsah putra pangabèan
katri mangusap pada
nuli kalih ingkang maju
putra ing Adinagaran

anulya rahadèn jurit
putra Kanatakusuman
mangsah ngusap pada katong
Dipati Natakusuma
anggung dènira nyawang
mring sultan sabên katungkul
ing pasêmon winaspada

netrane amasopati
ajêro tajêm aladak
tumancêp jêjarotane
pantês angêntasi karya
wau ta wus tinampan
sakathahing pakêkintun
kang saking gurnadur jendral

jêng sultan angandikaris
mring Dipati Danurêja
hèh Danurêja sakèhe
santana kang lagi prapta
miwah iya si paman
prênahna nunggil wismamu
besuk nuli parentaha

wismane sawiji-wiji
rahadèn patih sandika
sigra mijil sarêng mayor
ngatêr ing pakuwonira
ênggène sang dipatya
dina Sênèn praptanipun
Kêmis sami pinaringan

kampuh sapaningsêt sami
kuluk sami sinewaka
kerid ing Danurêjane
jêng sultan enjing sineba
munggèng ing sitibêntar
aglar punggawa gung-agung
kaliwon mantri santana

wadya jro anèng sitinggil
wadya jawi pagêlaran
supênuh wadya sang katong
Adipati Danurêja
ingkang ngandikan minggah
ngirid marang sitiluhur
kang paman sang adipatya

lan para putra prasami
praptanira ing ngajêngan
sigra parentah sang katong
Danurêja parentaha
lan padha ngèstokêna
lamun si paman puniku
Dipati Natakusuma

sun pundhut namane mangkin
iya kang Natakusuma
dhimas ingkang wus angangge
dene si paman dipatya
ya sun paringi nama
namaa Pangeran Juru
lan sawah pancinên sigra

patang atus sawah milih
têlung lawe Padhongkelan
si paman wismaa kono
babad alas Padhongkelan
ngadêgêna Jumuwah
lan sagung pradikan iku
sun srahakên maring paman

iya ingkang madanani
Pangulu Janudin mangkya
sun lorod kapangulone
ingsun gawe pamradikan
nunggala lawan paman
jêjêga Jumuwahipun
sawah salawe pêndhêmnya

lan nêmbêlas sun paringi
sawah pêrak Padhongkelan
dene ingkang ingsun gawe
wa Pangulu Dipaningrat
mulih pangulunira
Danurja nêmbah anuhun
jêng sultan malih ngandika

tinggale kangmas ngabèi
wus nama ngabèi kuna
ing mêngko iya sun êlèh
Pangeran Silarong nama
rong atus sawahana
dene ta adhine iku
Rahadèn Ranakusuma

sun êlih namanirèki
lawan sun paringi nama
iya Pangran Arya Pamot
iya rongatus sawahnya
ingkang wuragil pisan
ya Si Warsakusumèku
Pangran Balitar namaa

sawah satus bae dhingin
lan aja dèn iri seba
yèn durung waras netrane
dene têtinggale iya
Kangmas Adinagara
kang tuwa arane iku
Rahadèn Wiryakusuma

sun junjung namaa mangkin
Pangran Arya Prangwadana
iya rongatus sawahe
adhine iya kang nama
Radèn Martakusuma
sun junjung namaa iku
Pangran Arya Natasana

dene iya ta si jurit
Paman Juru sutanira
sun kulawisudha mangke
sun karya wadana jaba
sangang atus sawahnya
dene ta jêjulukipun
Pangeran Jayakusuma

jêng sultan ngandika malih
Hèh Danurêja wasisan
Dhimas Purbaya tinggale
Si Darpa iku namaa
Pangran Kusumayuda
iya sawahe rongatus
lawan Si Mangkudiwirya

anake bok ayu nênggih
tinggale kang Mangkupraja
sun junjung namaa mangke
Pangran Arya Singasêkar
iya iku sun karya
dadia lêlurahipun
putra pulunan sadaya

tinggale dhimas ing nguni
adhi mas Mangkukusuma
iya namaa ing mêngko
Pangeran Mangkukusuma
Bok Ayu Suralaya
tinggale namaa iku
Radèn Arya Suralaya

nglurahi Si Singasari
kacèkana ya sawahnya
Singasari têlung lawe
lan bok ayu para rôndha
anyèkêt pancènana
kang dadi panandhonipun
dhahare maksih saking wang

Danurja nuwun wotsari
jêng sultan malih ngandika
Si Jipang mêngko sun paro
Si Tumênggung Natapura
Si Kartasari iya
nama Tumênggung Mataun
Danurja nuwun turira

lawan ingsun mundhut malih
sawah nêmatus kewala
Si Ranadirada mangke
iya tumênggung namaa
Si Tumênggung Urawan
ya mung lungguha nêmatus
iya tumênggung sosoran

Dhimas Natakusumèki
nêtêpi santana tuwa
misih angiras patih jro
lan Si Tumênggung Urawan
sêsabête adhi mas
ngrèh prajurit sadayèku
ing jro Tumênggung Urawan

Dhimas Natakusumèki
wruha matênge kewala
satus rongpuluh mantrine
panèkêt satus nêmbêlas
panglawe wolung dasa
surupe bocah katanggung
ingkang panêlung jung dhomas

panêlung lawe pra mantri
yèku têgêse lêlurah
patang puluh wolu kabèh
kang panatus salawe prah
wolu pangaro bêlah
karya rong lêksa nêmèwu
prajurit ing jrosawahnya

iku mudhuna sapalih
barang karyane nagara
Danurja sandika ture
nulya kinêjèpan nyêlak
sampun binibisikan
sagunging para tumênggung
padha duwènana kajad

sakuwasane prasami
sakolure sowang-sowang
nora sun wangêni kèhe
sunat marang wong atuwa
tilas dhalang nagara
si paman Pangeran Juru
padha mêmule manpangat

gya nêmbah rahadèn patih
mudhun saking sitibêntar
Pangeran Juru sarênge
sapraptane sitibêntar
andhawuhkên parentah
sakèhe ingkang jinunjung
para putra saking Selan

anama pangeran sami
rongatus pinaring sawah
sami anyatus gajihe
wontên dene ingkang paman
madanani pradikan
anama Pangeran Juru
kawan atus amardika

padhongkelan dèn dhukuhi
têlung lawe padhongkelan
bumi kang pinunjungake
angadêgakên Jumuwah
patangtus sawah têbah
punjungan Pangeran Juru
sadaya saur kukila

ngèstokêna angèstrèni
jêng sultan jêngkar ngadhatyan
Adipati Danurjane
ngacarani pra dipatya
tuwin kang pra santana
kerid marang wismanipun
bubar praptèng Danurêjan

lajêng sêsaosan mijil
dhadharan sagung punggawa
wus nglorot nusul wedange
aglar ingkang nyênyamikan
wau kang kinêjepan
ya marang ing Danurjèku
Dèn Rôngga Prawiradirja

jinarwan parentahnèki
jêng sultan kang gêgaiban
kang pinrih kulure dhewe
munjunga maring kang paman
mêmule mrih sapangat
Rôngga Prawiradirja wus
wangsul palênggahanira

nglairkên timbalan gaib
umatur marang Danurja
ki lurah kula ing mangke
ngaturi bêkti punika
ing rama jêngandika
inggih Jêng Pangeran Juru
sabin sèkêt kolur ing tyas

Danurja angatag malih
mring sagung para wadana
tumut ing payu ature
Pangeran Natakusuma
Pangeran Pakuningrat
sami nyèkêt bêktinipun
Kartanadi Martalaya

Jayaningrat ing Matawis
lan Tumênggung Natayuda
pêpitu kawolu patèh
ingkang nyèkêt baktinira
nging patih langkungira
saking ing sèkêt kawan jung
kang salawe kalih wêlas

ingkang nigang jung pan sami
punika gih kalih wêlas
ngalih jung rowêlas mangke
ingkang namung salawe prah
warata sanagara
sipat kaliwon tumênggung
lan pra lurah gêdhe samya

ginunggung cacahing sabin
Pangran Juru pêpunjungan
sèwu sawêlas jung kabèh
wus bubar saking Danurjan
nanging pinarentahan
kang nêdya niat têtulung
babad wana Padhongkelan

sagung ingkang pra dipati
sadaya sagah tulunga
babadi Padhongkelane
mangkana andina-dina
kang ambabadi wana
sadaya sami têtulung
pra dipati ing Ngayogya

tan cinatur laminèki
dènnya babad Padhongkelan
akathah kang ngêtutake
atusan kang tumut wisma
pandhe miwah kêmasan
wus agêng Jumuwahipun
siti rata murah toya

Kyai Dhongkol Jayanudin
ngadêgake pamurukan
pondhoke santri wus akèh
miwah têtiyang kang prapta
mranggi ngamalo ana
wong sayang miwah wong bubut
wus têpung lawan nagara

anglajur lêlurungnèki
têpung lan lurung nagara
kêncêng lan lêmpêng sipate
wus agêng wêwarungira
kajuron langkung pelag
ting sarowèh toyanipun
karasan santri ngumbara

pangeran gêng kurmatnèki
marang santri angumbara
duk puniku timbangane
ki malangi kilèn kitha
Dhongkèlan kidul kitha
sami pamurukan agung
jêng sultan asrêp miyarsa

kunêng kawuwusa malih
Sang Aprabu Surakarta
sampun lumampah badhene
kintun sêrat mring kang paman
Jêng Sultan ing Ngayogya
lurah gandhèk duk lumaku
ngêmbani surat sarkara

praptèng Ngayogya dutaniraji
pra dipati sampun ingundhangan
tuwin pra santana kabèh
yèn wontên surat rawuh
saking Surakarta nèng loji
wus katur kangjêng sultan
enjing lêbêtipun
anuju ing dina Soma
Pangran Juru ing pêndhak Soma sumiwi
wontên ing panangkilan

kangjêng sultan nuju tan tinangkil
dene karsa atamian surat
saking ing Surakartane
prajurit jro wus mêtu
tambur suling ingkang saruni
swara amônca warna
kagyat Pangran Juru
dalêdêg baris kang mêdal
praptèng alun-alun kang baris rinakit
sêsiyung ngapit marga

mingak-minguk langkung dening sêdhih
Pangran Juru isin têtakona
arsa nora nakokake
abingung manahipun
ana katon tan wruh ing warti
sênêp langkung ambata
wau Pangran Juru
iya iki ana apa
saya suwe sawangên tan wruh ing isin
asal lêga kang manah

sok wêruha prakarane ugi
anganthuki marang Martalaya
sigra marpêki andhêpès
ngandika Pangran Juru
kula anak tumênggung mangkin
sampun dadi wong desa
nèng Selong rong windu
puniki wontên punapa
prajurit jro prasami mêdal abaris
lan dandanan jro mêdal

sami ngalor payung gung satunggil
kang dèn iring lan talam kancana
tur sêmbah Martalayane
gumujêng aturipun
inggih wontên caraka prapti
sing nagri Surakarta
bêkta suratipun
wayah paduka sang nata
pan punika inggih badhe angurmati
mangke praptaning sêrat

inggih dene samining narpati
nadyan putra ujêr padha raja
Pangran Juru andikane
gih talah nak tumênggung
wagêd têmên wong agung mangkin
ambusanani praja
mirungga tur patut
bisa angrêngga nagara
yèn wadone ayu luwês bêsus wasis
sèdhêt raga karana

awilêtan sèdhêt maratani
lêgi lêgawa raga wiraga
parêk driya wardayane
pantês gandêse anrus
sêkar banjar ambêbanjari
nagari ing Ngayogya
rêspatine anrus
tunjung tajême ajaman
alam kula tan sagêd kadi ing mangkin
nagara Kartasura

kang amêthuk surat prapta ngloji
Mayor Dungkur sarêng angkatira
lan para dipati kabèh
duk prapta ngalun-alun
munya kang drèl Munggang sitinggil
drèle kadya Walônda
Pangran Juru ngungun
tambure munya brang-brangan
suling lawan sarunèn angalik-alik
êdrèle bal-ambalan

praptèng pagêlaran angêjèpi
lawan Adipati Danurêja
tuwin Pangeran Jurune
wus sami nyandhak wêdhung
Mayor Dungkur dangu ngêntosi
wus sarêng inggahira
ing sitimanguntur
sirêp drèl sapraptanira
srimanganti mayor wus lajêng pribadi
Dipati Danurêja

Pangran Juru lan para dipati
ing srimanganti kèndêl sadaya
miwah ta priyayi gandhèk
ing Surakartanipun
mayor praptanira jro puri
surat katur jêng sultan
tinupiksa sampun
kadriya surasèng driya
urmat barung mariyêm mawanti-wanti
Dipati Danurêja

lan Pangeran Juru dèn timbali
tuwin kang pra dipati sadaya
lan gandhèk Surakartane
praptèng byantara prabu
matur nêmbah ing sri bupati
katur sawêlingira
ingkang putra prabu
kature apangkat-pangkat
gumalintir tatag tangginas tarampil
sèdhêt aparêk driya

myang gandêse ingkang andhawuhi
mêsês kadya ujungan sarkara
Pangran Juru kagèt-kagèt
mirsa satakêpipun
lan solahe ingkang dhawuhi
tuwin kang dhinawuhan
rikat galakipun
anggubrasi manisira
langkung dangu Pangran Juru dongong myarsi
kramèng nila wacana

Pangran Juru mengo bisik-bisik
marang Adipati Danurêja
hèh anak ing satêmêne
alam kula rumuhun
wayah lagi samèntên nênggih
puniki misih bocah
kêkandhanganipun
dèrèng bisa sapocapan
lan wong tuwa puniki kaya gêlamit
sapocapan lan raja

ing ukara rêspati patitis
ing wêwatês prakara waspada
têka liwat gawokake
mèsêm Danurêjèku
pan paduka botên mêningi
inggih kang darbe anak
punika rumuhun
gandhèk pun Paman Gadhingan
andêlipun putranta bêndara swargi
Pangeran Purubaya

kados emut sampeyan ing mangkin
Pangran Juru ngungun amiyarsa
inggih anak pêpatute
dèrèng bisa calathu
duk ing alam kula rumiyin
anulya kangjêng sultan
nguncalkên sratipun
ingkang saking Surakarta
Pangran Juru sigra dènira nampèni
jêng sultan angandika

paman sêrat ing Surakartèki
anak prabu inggih wayah dika
Pangran Juru nupiksa ge
mungêl lamun Sang Prabu
Surakarta arsa pangpanggih
kalamun kangjêng paman
wontên lilanipun
pun eyang Kulon kalawan
Bibi Juru kula paman arsa panggih
inggih benjang gêntosan

sampun eyang Kulon lawan bibi
nuntên rama paduka kenginga
pun eyang Juru kenginge
panggih lan kula nuhun
gêgêntosan inggih rumiyin
titi pamaosira
surat malih katur
la-êla ingkang pamuntat
lamun èstu anglilani paman aji
kula utusan mapag

tigang dintên kang gandhèk nulyaglis
sinung angsul-angsul pamit mêsat
jêng sultan parentah mangke
kang badhe lampahipun
ngiringakên dèn ayu kalih
kang maring Surakarta
kaliwon tinuduh
nênggih gêdhong kering kanan
Mangunjaya kalawan Mangunyudèki
bêdhol samantrinira

myang panèkêt jajare kinêrig
wus sadhia ngantos dutanira
Sang Prabu Surakartane
wau ta kang winuwus
gandhèk saking Ngayogya prapti
katur srat wangsulira
ingkang rama Prabu
Kangjêng Sultan ing Ngayogya
Sri Narendra Surakarta marentahi
kang mêthuk mring Ngayogya

pan kaliwon gêdhong kanan kering
kêrig samantri panèkêtira
sarta wau têtindhihe
Aryèndranatanipun
budhal saka Surakartèki
datan amawi surat
malah wus kapaung
tigang atus kang turôngga
tan winuwus ing marga lampahe prapti
nagari ing Ngayogya

Kadanurjan wau jujugnèki
linajêngkên ing Kajuron samya
Aryèndranata praptane
panggih lan kadangipun
Radèn Ayu Kulon pêpanggih
ngungun kadya supêna
miwah Pangran Juru
wadya wus cucul turôngga
wong Galadhag satus ingkang angladosi
lêlurah Danurêjan

pan sakawan juru angladosi
tan adangu sugata wus aglar
wong Galadhag saosane
rumat sakancanipun
wusnya kalih dalu dutaji
ngandikan mring jêng sultan
tumamèng kadhatun
kerid Dipati Danurja
lan Pangeran Juru sapraptaning puri
ngarsanira jêng sultan

kangjêng sultan angandika aris
hèh kaipe basuki ta padha
tuwin kang kari wismane
salamêtan bok ayu
matur inggih kang salam taklim
bok ayu jêngandika
sultan ngandikarum
lah payo omong-omongan
êmbèn bae mangkata saking ing ngriki
iya ingsun têtanya

anak prabu sayêkti sun puji
bisa among mring Suryakusuma
amot jêmbar sagarane
nadyan kang tuwa tèngsun
amêngkua ngrasa tan bangkit
pan Si Suryakusuma
ing sadinanipun
gêgubras beka kewala
dhodhok beka lumaku miwah alinggih
amangan turu beka

yèn mulusa atine sayêkti
ngrasa lamun sipating manungsa
mendah ing prang darajate
prandene anak prabu
têka bisa anyêratèni
matur Aryèndranata
punika saèstu
pangandika jêng paduka
èstu wagêd putra dalêm sri bupati
ing pirapêt tan kewran

arus amis angrèkèl nguthakil
anêracak mancak ngicak-icak
bêlarongan sadinane
amung cinipta arum
ing putranta sri narapati
yèku Aryèndranata
nora kadugèngsun
ambêg ratu waliollah
anak prabu utama marang ing ngèlmi
sukur ana kang bisa

yèn mangkono ki ipe puniki
arêp nutut ing wuri kewala
anak prabu pratikêle
anata tumbakipun
wasiyate agêming jurit
kabandhang duk prang Sima
Si Liyêp ranipun
iku bêcik sun ulihna
lawan ana anake wadon rumiyin
Dhimas Natakusuma

tan kaboyong duk prang Pranaragi
maksih rare Dèn Rara Maliyah
baya ing mêngko wus gêdhe
arsa sun jawab iku
muliha mring wong tuwanèki
matur Aryèndranata
punika panuju
nanging inggih mawi sarat
saratipun paduka paring upêksi
putra dalêm sang nata

môngsa sandea katur mariki
yêkti lingsêm botên ngaturêna
Dèn Lara Maliyah têmbe
putra paduka prabu
sayêktine kang marentahi
amboyong sami dharah
yèn wus atut mantuk
jêngsultan gumujêng suka
iya rane anak prabu sun nunuti
bisa ngrêrapêt rênggang

iya sira bae layang mami
kang anggawa miwah ngaturêna
mring anak prabu wiyose
mring Suryakusumèku
ya bakayu ingkang sun iri
wong amrih rêrukunan
pan wajib wong sêpuh
anging duk ala mrih arja
narik bêcik angèlingêna wong lali
pitutur roning kamal

dangu anèng jroning pura
sadaya wus kinèn mijil
praptane pakuwonira
dèrèng cucul sawêl linggih
jodhang saking jro puri
jêng sultan patêdhanipun
kang dhahar tigang jodhang
satus jodhang kang angiring
kawaratan pênuh kang tamu sadaya

cinarita tigang siyang
nèng nagari Ngayogyaki
wus pamit Aryendranata
miwah radèn ayu kalih
kalilan budhalnèki
patêmpure kang wadyagung
dêdamêl ing Ngayogya
patang atus kang turanggi
lampahira ing marga tan winursita

prapta nagri Surakarta
pitulas ing Soma Manis
maksih Rajab ingkang wulan
lajêng makuwon wadyèki
wau dèn ayu kalih
lajêng tumamèng kadhatun
mêthuk ing palataran
wau kangjêng sri bupati
gurawalan kang bibi lawan kang eyang

ngêbyuki ngrangkul karuna
tan andipe yèn kapanggih
kadya ciptane supêna
adangu karuna sami
wus sarèh dipun irid
tumamèng ing dalêm agung
sang nata yun pranata
mring kang eyang mring kang bibi
langkung nyêgah kalihe akipa-kipa

tan wontên ratu pranata
yèn awrêda sami aji
dadya mung Ratu Kancana
ngabêkti eyang lan bibi
saosan lajêng mijil
sami dhadharan anutug
sawusnya linorodan
anyamikan ingkang prapti
apan sarwi kang eyang kôndha solahnya

kinarsakakên carita
kang eyang miwah kang bibi
duk wontên nagari Selan
katur sasolahirèki
kang paman lan kang kaki
Pangeran Purubayèku
lawan sang adipatya
manggih marmaning Hyang Widi
nalikane nèng Selong duk tigang wulan

ing praptane Sayid Musa
Ngidrus karamat sayêkti
satuhu sayid oliya
sabarang ciptane dadi
pun paman lan pun bibi
sami manjing anggêguru
ing Kangjêng Sayid Musa
mulihkên lara prihatin
nagri agêng ing Selong kontrag sadaya

pan kinarya murid tuwa
pun paman miwah pun kaki
sanagara puruhita
margi pun paman pun kaki
kathah ngaturi bêkti
sawarnine anggêguru
Sayid Musa tan arsa
dadya pun paman pun kaki
kang nampèni urmate wong sanagara

ing sawulan winatara
tigangèwu malah luwih
malah marêngana môngsa
nakoda gêng-agêng prapti
saking nagri Surati
Kusta Bênggala Sêlangur
Nagurkaèdêrnabab
ingkang sami nuwun idi
nuwun barkah dhatêng Kangjêng Sayid Musa

punika ingkang jugala
nakoda bêkti ngurmati
ngantos nêmèwu sawulan
pun paman miwah pun kaki
kang pasthi andarbèni
yèn dintên Jumuwah dalu
para murid ngalêmpak
dêdarus inggih pun bibi
amaragad ngantos menda gangsal wêlas

tigang atus malah kirang
balônja ingon wong ngaji
makatên sabên Jumuwah
inggih saking andhatêngi
pasihaning Hyang Widi
wuwuh-wuwuh kadi uwuh
rêjêkining Pangeran
kadi wingka kêton Anggris
angungkuli kala wontên Kartasura

nuntên dinangu pun paman
ngaturkên sasolahnèki
saking Ibrahim Asmara
kintên wus waskithèng batin
ing lair anasabi
kang punika milanipun
sarat andangu têdhak
tunggil darah angangkêni
saking sangêt dènnya rumêksa sungkawa

dinangu kadoyanira
kala wontên tanah Jawi
pun paman matur gujêngan
ulam tempe dèn kangêni
lawan wowohan nênggih
salak durèn lawan pundhung
nôngka malinjo kênthang
ing sabên Jumuwah prapti
wêdalipun saking ing rasukan jubah

tempe kang lagya balibar
saking Kartasura prapti
sabên wêngining Jumuwah
mila tyase sami pulih
pun paman lan pun kaki
saking karamating guru
mugi dadya wicara
dening wong kang ahli budi
apa dadak wau wêdaling karamat

katempelan siya-siya
siyane dene angambil
tempene wong ngupajiwa
yêkti batine nglironi
ing sapanikêl pasthi
anêmu ing untungipun
nadyan ingkang kelangan
amanggih bêgja sayêkti
ingkang sami darbèke kenging karamat

milane wontên pawarta
nagri Surakarta nguni
wong katèmpèn kadhawuhan
rumiyin kang anaosi
tempe ing sabên ari
ing Pangran Purubayèku
pêndhak Jumuwah ilang
tempene ingkang pangaji
duk dèn êlèr nèng ambèn nêm uwang sirna

lir jinuput Suksmanasa
tan suwe nuli amanggih
rupiah ngisor kalasa
têtanggane dèn tuturi
dudu wadine iki
sirêpên aja na umung
baya iki bêndara
Jêng Pangran Purubayèki
anèng Selong êjime ingkang dinuta

lan karècèk Kartasura
ing sabên Jumuwah prapti
nèng Selong pratikêlira
kadya si tempe pan sami
ngungun duk amiyarsi
sang nata ngandika arum
inggih langkung karyeram
lamun karamating wali
walaltulah ing kaki miwah ing paman

pun eyang punapa lêga
inggih wontêna ing ngriki
kula suwune pun paman
Dèn Ayu Kulon turnèki
dhuh sampun sri bupati
langkung awon èstunipun
katon-katon kawula
kang nuwun ing sri bupati
dêstun kula wong tan wêruh kabêcikan

cinakar saking ing wôngwa
tinarik saking awêrid
mring rama dika jêng sultan
mangke praptèng tanah Jawi
nuntên salin gènnèki
dèrèng malês pênêdipun
mendah ucaping jagat
dede manungsa sayêkti
angsal gujêng pan ing ngriki lan ing Yogya

pan botên satêngah côndra
sok inggih sami basuki
sang nata supe sakala
ngandika mingkis wêwadi
inggih lêrês pun nini
kula kasupèn satuhu
mung inggih kula eyang
badhe angaturi sabin
inggih kêdhik amung dadosa pratôndha

lire nyumbang paman sultan
purun angingoni kêdhik
supados inggih anyuda
paman sultan angingoni
kula tumut nguruni
sangang jung ing Sêkararum
mangkana ingkang eyang
tan sinung makuwon jawi
lan kang bibi tinunggil sajroning pura

wau ta antaranira
angkate dèn ayu kalih
pitung dintên kangjêng sultan
lumampah dutanirèki
lurah kaparak jawi
tinuduh Nyai Tumênggung
Natayuda mring Sala
Jêng Ratu Madurêtnèki
ingkang kinèn jujug anèng Surakarta

nyai tumênggung binêktan
saragni jagabayèki
rasukan abrit sadaya
satus alancingan abrit
cêcênthung cêmêng sami
satambur sasulingipun
cênthung mawi salaka
ing marga datan kawarni
sapraptane anjujuga Madurêtnan

panggih Ratu Madurêtna
angiras pantês kêkirim
ingkang rayi kangjêng sultan
mring kang bok ayu mêmarni
ratu ngandika aris
marang ing nyai tumênggung
gih bibi benjang enjang
kula malêbêt ing puri
kula ngangge tur uninga mring sang nata

sawab layange kang paman
nalangsa jujug ing kami
kang pinurih ngatêrêna
mring Si Mangkunagarèki
maripih ruwêdnèki
angêlus ingkang maruntus
Jêng Ratu Madurêtna
mring pura ngiras manggihi
kang santana saking nagari Ngayogya

sawusnya panggih sang nata
umatur ing sri bupati
sunan rama dika sultan
mangke utusan mariki
nyai tumênggung prapti
wisma kula kang jinujug
nadyan ngatêrna layang
mring Si Mangkunagarèki
dadak kula kang dèn ngiri ngatêrêna

wau kalane miyarsa
gumujêng sri narapati
alon dènira ngandika
alêrês ingkang angiring
amuwuhakên wajib
kaponakan lan sadulur
Jêng Ratu Madurêtna
mèsêm angandika aris
basakêna ki prabu butuh kewala

dangu nulya wêdalira
Jêng Ratu Madurêtnèki
sapraptaning dalêmira
putusan cêcala aglis
marang kang putra nênggih
Pangran Mangkunagarèku
matur ibu paduka
pan arsa têdhak mariki
angandika Dipati Mangkunagara

hèh duta iya matura
ibu turana tumuli
duta wotsêkar umêsat
praptane matur ngabêkti
katur salampahnèki
nulya têdhak kangjêng ratu
lan Nyai Natayuda
pangeran mêthuk ing kori
munya peloh kangjêng ratu têdhakira

anêng lêlongkang mandhapa
saking tandhu têdhaknèki
lajêng mring dalêm kewala
wusira pinarak aglis
para rabi ngabêkti
para wayah sadaya wus
Jêng Ratu Madurêtna
pangandikanira aris
iya kulup lakuningsun iki uga

angatêr dhêdhayohira
lah iku kang anèng jawi
kongkonane bapakira
Yayi Prabu Ngayogyèki
lurah kaparak jawi
pan iku nyai tumênggung
pangeran dharakalan
mêdal sarwi ngacarani
dawêg bibi majênga malêbêt pisan

nyai tumênggung asigra
wingkinge jêng ratu linggih
pangeran nulya pinarak
nyai tumênggung sigra ngling
gusti sampeyan tampi
inggih salam taklimipun
rama paduka sultan
miwah ibu-ibu sami
miwah bêkti rayi paduka sadaya

andhêku nuwun kawula
tampi sihe jêng kiyai
pun bibi ambêkta sêrat
nyai tumênggung nyauri
inggih nanging ginaib
pangeran ngandikan arum
dados kula digsura
kang ibu sigra nambung
jêjaragan mulane mêtu saking wang

lah nya iki tampanana
gumujêng sarwi atampi
sampeyan kintuni urmat
rayi paduka kiyai
makotên karsanèki
kang sêrat binuka sampun
ing bêbuka kadriya
titi dènnya nupiksani
ingaturkên ibu sampeyan pariksa

tinampan nulya winaca
wus titi angandikaris
iki kulup tumbakira
binandhang prang Sima nguni
ngulihkên mring sirèki
pira-pira wong tuwamu
duwe eling mring sira
ngrasa tuwane sayêkti
sira kene kanggonan ing Si Maliyah

kaboyong prang Pranaraga
sutane pamanirèki
Si Supama kang jinawab
wong tuwa kang angèndhèli
wong tuwamu lwih bêcik
sira iku wajib cakut
kang putra latah-latah
inggih ta ibu sayêkti
salamine botên nêdya kira-kira

lah ta bibi nyai lurah
puniki srate kiyai
ngangge kalih atus yatra
puniki saru tan sipi
dadi kula puniki
kadi nampani têtêbus
tan nêdya wade bocah
Si Maliyah kulit daging
sami darah milane angangge yatra

nyai tumênggung asigra
wau dènira nauri
bêndara sanès punika
tunggiling rêmbatan nênggih
rama paduka aji
têtela timbalanipun
yèn dede ing prakara
ing rêmbatan gène jinis
kang salawe kinintun ing para wayah

sampun anggèr salah tômpa
kalangkung sanès sayêkti
pangeran alatah-latah
sukur yèn makatên bibi
nanging yèn yêktos bibi
kula inggih ngangge matur
dhatêng sri naranata
inggih bibi amrih tartib
anambungi Kangjêng Ratu Madurêtna

kulup bênêr saking sira
yèku utama sayêkti
pan amrih kaparcayaa
marang kang duwe nagari
lan padha kulit daging
wau ta pundhutan mêtu
kang ibu sinaosan
miwah ta ingkang têtami
nutug dènnya wong agung panadhahira

sawusnya sami dhadharan
têtamu sarowangnèki
kondur Ratu Madurêtna
tamu pamit dhèrèk prapti
Kaendranata prapti
nuntên pêndhak enjingipun
pangeran manjing pura
panggih lan ari narpati
matur lamun caraka Ngayogyasmara

matur ing rayi Narpati
Dipati Mangkunagara
kula tamiyan sang katong
utusane rama tuwan
Jêng Sultan ing Ngayogya
nanging inggih kang jinujug
ibu Ratu Madurêtna

sinambat dhatêng kiyai
ibu kinarya jaruman
arênggang amrih rapête
panglêbure saru salah
amot ing kaemutan
punika surate katur
sang nata nampèni surat

winaos antuk sapalih
sang nata mèsêm ngandika
kakang mas paran ing mangke
karsa andika kakang mas
pênêd nuntên aturna
pira-pira ta puniku
darbèni eling kang tuwa

rèhning dadya nom puniki
kangmas sampun ngangkak-angkak
anikêlakên tuduhe
lair batine duraka
lan malihe kakang mas
boyong sami darahipun
cinara mungsuh wongliya

amêthèl dhêngkul pribadi
pratingkah kang siya-siya
botên parah-parah ing rèh
pasthi nuntên dèn antukna
bênêre Si Maliyah
tumindak pintên puniku
anake Radèn Supama

sayêkti andalajati
anyuwèk-nyuwèk saruwal
tan wruh kalingkap ngurate
abangêt panutuh kula
maring dika kakang mas
mulane dika puniku
pêpênthul kaponthal-ponthal

lire pêpênthul pêpênthil
sanadyan padha daginga
yèn trah ing Mataram mangke
mung dika daging unusan
kabèh santana dika
kapengin padha kilayu
nunut kaprawiran dika

Paman Arya Mangkubumi
wite anunut kakang mas
nanging prayitna lakune
walêr sangkêr siningkiran
ngati-ati mrih tata
kang anunut bisa jêbul
culingkrik anama sultan

kang nginthil bisa angothil
kang dèn nunuti kapiran
kasrimpêt ing piangkuhe
pothar-pathir kompal-kompal
kadi buron manjangan
yèn sampuna kula kukup
tan wurung dadi rancapan

ingkang raka nulya pamit
sapraptaning dalêmira
sigra animbali age
utusane ingkang rama
nyai tumênggung prapta
hèh bibi kula pan sampun
matur dhatêng sri narendra

lajêng nênutuh dukani
sang nata dhatêng ing kula
akathah-kathah dukane
dene kongsi kinongkonan
wong boyong padha sanak
sêtun têmên botên urus
kakang mas piangkuhira

makatên sri narapati
dukane bênêr kewala
dene tan dèn ulihake
wong amboyong padha darah
bibi benjang mangkata
pan gawan kula rongatus
bibi dhatêng Si Maliyah

jêr kula wor para putri
nèng ngriki lara punapa
dhasar kadang sayêktine
mila kula aku anak
lan kula wèhi êmban
wau ta Nyai Tumênggung
Natayuda saurira

bêndara gih kadipundi
nadyan punika kang rama
tan kuwatir makatêne
amung lamine tan panggya
onênging asêsuta
pangeran suka gumuyu
bibi pan sami karasa

têpa ing badan pribadi
kangêne wong pisah anak
kula rada kabêsturon
tan kawarnèng dalunira
enjing wau angkatnya
wau ta nyai tumênggung
bêkta Dèn Rara Maliyah

apan ambêkta prajurit
kang cêcênthung kawan dasa
sawidak jagabayane
ambêkta mantri sadasa
lawan panèkêtira
dadya kuda kalih atus
ing marga tan kawursita

praptane ing Ngayogyèki
kalajêng katur jêng sultan
tinanggap ing saature
solahe nèng Surakarta
pan kadi cêcarita
ing pratingkah dukanipun
Sang Aprabu Surakarta

jêng sultan suka miyarsi
yèn Pangran Mangkunagara
dinukan ingolok-olok
dènnya boyong Dèn Maliyah
pan kongsi kinongkonan
dêstun yèn wong tanpa kusur
wong amboyong padha darah

nora dèn ulihkên nuli
kaliwat angangkak-angkak
wong liwat-liwat êdire
ngaku Pangeran Purbaya
kang ngajak mêmungsuhan
kang nadhahi walatipun
mila dhingini sarkara

nyai tumênggung aturirèki
nênggih Kangjêng Ratu Madurêtna
sêdhahan jro kalih kinèn
angintip dukanipun
Sri Bupati Surakartèki
marang Suryakusuma
kunêng kang winuwus
Dèn Ayu Juru laminya
lan kang ibu nèng nagri Surakartèki
wus kawan dasa dina

mung sadintên mring dalêmirèki
Pangran Dipati Mangkunagara
langkung sinuba-subane
kang pra santana kumpul
pan sadaya tumut manggihi
anèng Mangkunagaran
bubaripun surup
asipêng Kamadurêtnan
enjing pamit sang nata wus dèn lilani
kathah pêparingira

enjing budhal kaliwon kêkalih
sami gêdhong kang tinuduh lampah
bêdhol mantri panèkête
lan têtindhih Tumênggung
Rajaniti samantrinèki
kawan atus turôngga
ing pukul sapuluh
budhal saking Surakarta
lampahira mampir angujung nèng Pêngging
sadalu enjing budhal

apan namung sadalu nèng margi
enjing prapta ing pukul sadasa
ing nagari Ngayogyane
kunêng datan winuwus
ingkang saking Surakartèki
Uprup Johan Abraham
praptèng mangsanipun
ginanjar kang tigang warsa
saking wêkêl nora wani nêdha malih
sami nèng Surakarta

pan kaduwung dènira apamit
Uprup Yan Hindrik Johan Abraham
tigang dina panangise
munggèng ngarsa sang prabu
langkung angrês sri narapati
kasèp tan katututan
surat jendral sampun
winangsulan ing sang nata
lamun Durpèl ingkang kinarya gêgênti
jaga rumêksèng praja

langkung dènnya mêdhot trêsna batin
dènyarsa mantuk nagri Walônda
kapalang-palang ciptane
gêng trêsna mring sang prabu
lan Dipati Mangkunagari
tuwin kang pra santana
dadya tyas sêdyarum
mangkate angusap waspa
wus kadyèstri angkate ing taun Alip
ping sanga likur Bêsar

ngantak-antak ing samargi-margi
Uprup Yan Hindrik Johan Abraham
parêng anunggil warsane
praptane Pangran Juru
petang ingkang sangkala nunggil
gunaning kang bramana
ngrasa tunggalipun
Sri Bupati Surakarta
ing batine mring Abraham langkung asih
salamine mong suka

maksih suwung tumut bêbakali
Uprup Abraham milu kangelan
tanah Jawa badhamine
para prawira patut
dadi arja ing tanah Jawi
Surakarta wus tata
arja nagarèku
jaluka sapuluh warsa
lamun Abram limalas warsa sayêkti
pasthi antuk kewala

de wus kathah pakaryanirèki
tumut ngatutakên para raja
yèn wontêna panuwune
maring jêng sang aprabu
pinundhutna kasèp kang kardi
mupus narima titah
cinêndhak ing laku
Yan Hindrik Johan Abraham
Uprup Durpèl praptane Surakartèki
lajêng tindak kuwasa

sèjèn ambêg uprup nguni-uni
datan wontên tingkah makatêna
ngêblêgi dêlèr angkuhe
amapag nyonyahipun
mawi mundhut wadana kalih
amapag Salatiga
kagyat sang aprabu
kapriye banjure baya
mapag nyonyah dadak anganggo bupati
maksih nimpên ing driya

ing pangunandikaning sang aji
apa arêp amuwuhi adat
tingkahe Si Durpèl kiye
nanging tansah sinamun
lami-lami sangkin katawis
yèn kala tatamiyan
ing santana agung
Dipati Mangkunagara
ukur-ukur ilang gupuhe tan kadi
uprup kang lama-lama

langkung tapi-tapi tan gumanti
nadyan Adipati Mangkupraja
tuwin pra dipati kabèh
tangkêbe ukur-ukur
othe-othe meme kaèksi
amung kêrêp sêsaba
maring dhusun-dhusun
angidul miwah angetan
miwah ngalèr sami anyanjata pêksi
cèlèng miwah manjangan

kongsi sipêng sawêngi rong wêngi
yèn mangilèn mring Pêngging sipêngnya
satêngah wulan lamine
miwah pitulas dalu
kongsi mantêp salawe wêngi
sagung gêgunung desa
nênggani atugur
amundhut pangaron anyar
lan jêmbangan anyar kalawan kuwali
tuwin sêkar sêtaman

karya pangkèng kajang kang kinardi
jêmbangan anyar ingisèn toya
sarta sêkar sêtamane
dinèkèk pangkèngipun
mikat intên pakaryanèki
rina wêngi anendra
anèng pangkèngipun
Pêngging wetan kidul pasar
kang sinêmprong intên kapêndhêm ing bumi
Durpèl panêrkanira

apan roro gêdhene sacêngkir
mila Durpèl langkung pangungkihnya
salawe wêngi lawase
wikana antukipun
malih mampir Wanakartèki
lajêng pangobongira
mriyêm Ki Pamêcut
pinêcah sinêmpal-sêmpal
pan kinirimakên pamêcahan sami
dhatêng nagri Samarang

lami-lami kathah amiyarsi
kawistara mring para punggawa
panggawene Uprup Durpèl
tan pantês tingkahipun
karya susah kang nôngga kardi
galadhag mangkin awrat
saking polahipun
Nonah Durpèl dêdagangan
sri narendra kang raka dipun timbali
Pangran Mangkunagara

praptèng pura ngandika narpati
kadipundi puniki kakang mas
tingkahe Si Uprup Durpèl
kalantur tanpa tutur
kula botên tahan miyarsi
amêcah mriyêm kula
Kiyai Pamêcut
mèsêm kang raka turira
dhuh sang nata sinarèhakên sakêdhik
sampun tanggêl paduka

ujêr sampun kapyarsèng Kumpêni
yèn paduka narpati tamèng rat
alus alurus ambêge
dhêdhasar apurèku
sampun kongsi gêmpil arimpil
tata titi mêtatah
ywa wutah dèn wutuh
yèn tuwan nuntên ngarsakna
anandangi sayêkti kelangan titi
rêgag tyase Walônda

lamun rêgag tyasipun Kumpêni
nadyan dhangana kang pinarkara
agampang wêkasan angèl
sang nata ngandikarum
yèn makatên kangmas ririhi
kangmas animbalana
Si Mangkuprajèku
Arungbinang Wiradigda
miwah Sasradiningrat Puspanagari
dika sami rêmbagan

sigra mijil kang raka tumuli
saking pura praptèng dalêmira
nimbali Mangkuprajane
myang Puspanagarèku
Arungbinang Wiradigdèki
tuwin Sasradiningrat
prapta sadayèku
dalêm Kamangkunagaran
dhawuhakên pangandikaning Narpati
Pangran Mangkunagara

kang sinuhun kasusu ningali
nora tahan saru tiningalan
Uprup Durpèl piangkuhe
ingsun ingkang umatur
angaturi sarèh sayêkti
timbalane maring wang
nuli dika rêmbug
kalawan Si Mangkupraja
sakancane tukang bicara bupati
kumpula wisma dika

dinadèkna gunêm kang pinilih
pra upêsir ingkang aprayoga
gêntènana Uprup Durpèl
sang nata nuli mundhut
lan anggunêm panggitiknèki
alane ing pratingkah
iya Durpèl iku
Tumênggung Wirawidigda
sigra matur bêndara kang sampun asring
pun Bapak Mangkupraja

lan pun Arungbinang sampun julig
inggih bêndara kêrêp piyambak
ambucal Walônda gêdhe
Arungbinang sumambung
yèn Walandi ingkang babar ji
yèn môngsa winadulna
yèn pratingkahipun
akarya rusak wong desa
mung punika dandanan kang mitayani
sêbut nuntên binucal

sinalinan nuli ngati-ati
atêtarèn sabarang prakara
tan purun tumindak dhewe
nuntên anut pukulun
ing kawula barang pakarti
mila momongan kula
Pagêlèn ping pitu
senapatine Walônda
Rèke Markèt Pusèl Salêmbèr Dismani
Kospêr lawan pun Bagrak

pitu punika amung kêkalih
kang apênêd mung Kapitan Disman
lawan pun Kapitan Markèt
nanging mangke pukulun
inggih botên wontên ing ngriki
ingkang wontên punika
mung Walandinipun
pun Bapa Amangkupraja
lan pun Kakang Tumênggung Wiradigdèki
pun Kulman lan pun Sobrat

gih pun Mayor Sakèbêr rumiyin
pun Tumênggung Rajaniti wêgah
saking gênge piangkuhe
duk Pagamping rumuhun
asêsambat pun Rajaniti
pun Bapa Mangkupraja
nuntên dènnya ngêkul
amung kintun pêdhèt gangsal
sarta sêrat Sakèbêr angraja kêcil
angkuhe nèng barisan

botên sande angrusak wong cilik
nuntên mangkêl Sakèbêr kaponthal
kacathil pothèl cucuke
linorod lênggahipun
tinimbalan maring Batawi
Istimolor gumantya
senapatinipun
alus aluwês wêlasan
datan purun barang rèh tilar bupati
kang angladèni karya

kados inggih Pagêlèn rumiyin
pun Kapitan Bagrak ngingkrak-ingkrak
saking Rungbinang pocote
prasami ampuh-ampuh
alon wau dènnya nambungi
Dipati Mangkupraja
Dhi Wiradigdèku
manawi mangsane beda
ing barisan kalawan anèng nagari
puniku bok manawa

Adhi Arungbinang kadipundi
dika kang wus nglakoni lan kula
ambuwang Walônda gêdhe
Rungbinang sauripun
gih ki lurah lamun Kumpêni
samôngsa dèn lapurna
ing piangkuhipun
tan wande ngrusak wong desa
kadi upas tan wande ngrusak wong cilik
duk mangsane barisan

jêr Kumpêni mung arjaning bumi
ingkang dadi ugêring bicara
unggah udhuning panggawe
mung arjane prajèku
lawan êris kamar Kumpêni
sumambung Wiradigda
puniku ta ratu
anênggih kang darbe karsa
pinungkurkên prakara pamukul mangkin
ginupit mèt prayoga

inggih ingkang patut anggêntèni
sintên upêsir ingkang sambada
puniku rinêmbag ngakèh
Rungbinang aturipun
kula botên darbe prayogi
sawab Walandi kula
Pagêlèn rumuhun
tan wontên ngriki satunggal
yèn wontêna kang têtiga aprayogi
Rèke Markèt lan Disman

kula inggih purun ananglêdi
ingkang tigang prakawis punika
ingkang botên pun Salêmbèr
lan pun Bagrak puniku
kula botên purun nanglêdi
kang wontên ngriki samya
gih Walandinipun
kang Tumênggung Wiradigda
lan Ki Lurah Dipati Mangkuprajèki
pun Sungrat lan pun Kulman

kalihipun sami pêkik-pêkik
Kakang Wiradigda lan ki lurah
kang wus waskitha baguse
pundi ta kang pinundhut
ing sênênge kang pra dipati
kang sinuhun pan darma
anut sênêngipun
kang pra punggawa bicara
Wiradigda Rungbinang Puspanagari
tuwin Sasradiningrat

bok kasêlak kangjêng bêndarèki
dinangu marang Ari Sang Nata
Dipati Mangkuprajane
alon ing wuwusipun
Kulman Sungrat aluse sami
nanging kapara lanas
Sungrat watakipun
tapi salamête padha
ing têgêse jatmika Kulman sakêdhik
momot wruh ing raharja

datan ririh ing rèh ngarih-arih
Sungrat ambêkira ragi rikat
lanas salamêt batine
Kulman jaba jro alus
duk anglurug kinanthèn dhingin
prajurit kawan dasa
wong jro padha gêcul
prajurit agung-agungan
pêdhak ratu piangkuhe nora wigih
mring Kumpêni ngron kamal

Mayor Istimolor ingkang
kêmbang lambe sok dèn incih
wadhuke arêp tinumbak
abrawala pêndhak enjing
nuli Kulman nindhihi
wani kalah ing piangkuh
bisa mrih pangrêrêpa
apurane dèn têtêpi
suyud kabèh prajurit jro kawan dasa

sami ambapa mring Kulman
apurane dèn têtêpi
anglabuhi lara pêjah
nêmua antêping jurit
katalèn sadayèki
prajurit jro patang puluh
kabèh tukang bicara
miyarsa ing kojahnèki
kyai patih lan Tumênggung Wiradigda

wus sami gilig sadaya
têtêp Kulman kang dèn pilih
Tumênggung Puspanagara
ngusuli watak sakêdhik
namung Kulman puniki
wontên inggih wagêlipun
dene Walandi Prêsman
wontên bedane sayêkti
pawartane puniku Kumpêni Prasman

yèn wontên ing tanah Jawa
tan kêni tumindak malih
liyane nama kapitan
sanès Kumpêni Walandi
para bicara sami
jêjaragan sami muhung
nadyan nora kênaa
pinilihakên kang bêcik
bubar saking dalêm Kamangkunagaran

Dipati Mangkunagara
sontêne malêbèng puri
wus panggih lan ari nata
palênggahan nèng pandhapi
matur sampun pinilih
lan para bicara wau
miwah pun Mangkupraja
lan bupati para pikir
rêmpêg turnya mung milih Kapitan Kulman

dene ta botên sumêlang
kang sami wontên ing ngriki
sanadyan langkung pênêdnya
kathah kang tan wontên ngriki
Rèke Markèt Dismani
tan wontên ngriki gènipun
kapitan kang têtiga
nèng Pagêlèn musthikani
purun nanggung pun Tumênggung Arungbinang

sang nata andikanira
inggih ta kakang mas inggih
sanajan botên kênia
pun Kulman jagi ing ngriki
angsal antuka salin
Kumpêni kang datan angkuh
wus kinèn karya surat
marang Idêlèr Samawis
wusnya dadya nuduh kêkalih punggawa

Tumênggung Wirawidigda
wadana lêbêt satunggil
Tumênggung Sasradiningrat
wus têlas tampi wêwêling
wau tumênggung kalih
wus lêstari lampahipun
ing marga tan winarna
sapraptanira Samawis
Wiradigda kalihe Sasradiningrat

lajêng wus panggih kalawan
Idêlèr Nikolas Harting
tampi surat maharaja
winaos sinuksmèng galih
tamat wus dèn urmati
mariyêm lir gunung guntur
dêlèr aris têtanya
marang ing tumênggung kalih
kadiparan Si Durpèl ingkang pratingkah

tumênggung kalih saurnya
tuwan botên wontên malih
mung sanès ingkang kalawan
uprup ingkang dhingin-dhingin
Totlomondo lan malih
Johan Abraham puniku
sami kalih rujuknya
supêkêt lan sri bupati
tuwin lawan Dipati Mangkunagara

Nikolas Harting lingira
ewuh têmên ing tyas mami
Si Kulman arsa dèn angkat
kinarya mayor bragêdir
têtindhih ing prang kucing
karsane tuwan gurnadur
wus katon karyanira
nèng Jawa pitulas warsi
duk soldhadhu malah anama kapitan

ing prang têtela prawira
antuk pangeran sawiji
Pangeran Adiwijaya
Si Kulman ingkang anggitik
Sakèbêr Senapati
durung antuk sirahipun
ya punggawane mêngsah
ingkang kapupu ing jurit
bingarakên Si Kulman dukane jendral

wus padha kinira-kira
Kulman yèn gêdhea thithik
mayor anèng tanah Jawa
kaya kêlara nadhahi
ing Pangran Mangkubumi
kang kêna mring Kulman iku
aprênah ingkang raka
mring Pangeran Mangkubumi
ingkang rayi-rayi tan ana tumama

amungsuh Kapitan Kulman
Purubaya Singasari
Suryadi Mangkukusuma
têtêp Si Kulman prajurit
ya lêwih bêgjanira
yèku karsane sangprabu
nadyan dudu Si Kulman
yêkti pinilih kang bêcik
kang sayoga bisa anjaga sang nata

sayêkti atur uninga
marang nagari Batawi
yèn Durpèl datan prayoga
ajaga ing sri bupati
sêrat wus dèn angsuli
nèng Samarang tigang dalu
codakaning narendra
Tumênggung Wiradigdèki
punggawa jro Tumênggung Sasradiningrat

wus budhal saking Samarang
datan kawarna ing margi
praptèng nagri Surakarta
surat katur ing sang aji
wêwangsul ing Samawis
gya tinupiksa sang prabu
kadriya têmbungira
Idêlèr Nikolas Harting
sampun susah ing driya paduka nata

yêkti nuntên kalampahan
nyuwun rèrèh ing sakêdhik
kula sawêg tur tupiksa
inggih dhatêng ing Batawi
sukèng tyas sri bupati
ingurmatan suratipun
wau ta sri narendra
kang raka dipun timbali
praptèng pura Dipati Mangkunagara

wus tata munggèng pandhapa
kang raka dipun uncali
surat kang saking Samarang
winaos sinuksmèng galih
suka Sang Adipati
Mangkunagara umatur
punika sampun eca
kula inggih nuntên mijil
akasukan lan sagung kang pra dipatya

dènnya Durpèl badhe ical
sukane kang pra dipati
salaminira jinaga
Kumpêni kang ngêpalani
amung Durpèl puniki
angkuh akuthuh tur rusuh
marma rame drawina
anutug bubarirèki
ya ta kunêng gantya ingkang kawuwusa

dutane dêlèr wus prapta
kang saking nagri Batawi
gurnadur nyakarêp marang
Idêlèr Nikolas Harting
singa ingkang prayogi
kang sayogya bangun turut
ajaga ing narendra
mangkana Nikolas Harting
kang pinantês Kumpêni saking Ngayogya

kala pan dar Pol Kapitan
punika lutnanirèki
pan dar Pol sapêjahira
punika kang minggah kaptin
môngka pulmakirèki
Baheman mring Mayor Dungkur
mangkya wus kaparcaya
pinundhut marang Samawis
nèng Samarang nama kapitan kumêndhan

dadya pangirid bicara
miwah pramukaning jurit
Kapitan Kumêndhan Beman
lan wus tate kula-kuli
lan para ratu Jawi
sultan kalangkung sahipun
têkone bisa ngômpra
nadyan wus dadi upêsir
yèn ngladosi anèng ngarsane jêng sultan

pindha ajidan kewala
sumarikut ithak-ithik
miwah yèn kala nèng têba
jêng sultan pratingkahnèki
suka namur ing wêngi
nilib analika mungsuh
Beman punika ngadhang
wus angangge cara Jawi
panggya sultan nulya lumampah nèng ngarsa

punika sagêde Beman
nyuwitani ratu Jawi
sabarang pakaryanira
dèn awaki lir pakathik
mila Nikolas Harting
tan wontên prayoginipun
liya Kapitan Beman
ngajur ajèr bisa manjing
yêkti bisa mirapêt jaga ing raja

wruh ing adat ratu Jawa
nir mamak sikara budi
wus dadya bicaranira
antawis samadya sasi
praptanirèng Samawis
angsul-angsule gurnadur
wus têtêp kang bicara
Durpèl sampun dèn timbali
mring Samarang pêcat saking Surakarta

Durpèl praptaning Samarang
Nikolas Harting tinuding
ambêkta Kapitan Beman
ingaturakên Sang Aji
Prabu Surakartèki
petor bêsar kang tinuduh
lan Kumpni kanthinira
praptane Surakartèki
sasi Sura taun Je tanggal kasapta

wus panggih lawan sang nata
miwah panggih Sang Dipati
Mangkunagara nèng pura
tuwin sagung pra dipati
santana pêpak sami
sêrate idêlèr sampun
winaca ingurmatan
wusnya sadaya umijil
saking pura Dipati Mangkunagara

lajêng ngatêrakên samya
lan pra dipati mring loji
tuwin kang para santana
sukak salamête sami
ing adêgira mangkin
munya drèl mriyêm gumuntur
umadêg Uprup Beman
Sura ping sapta Rêspati
ing taun Je nèng nagari Surakarta

sinangkalan rasa liman
angobahakên ing janmi
antara ing pitung dina
Mayor Dungkur ing Samawis
praptèng Surakartèki
tinjo Beman madêg uprup
kathah pituturira
wêwatêke ratu Jawi
nora kêna kalamun kungkulan karsa

Si Durpèl anêmu ala
piyangkuhe kumawani
yèn nêmua kangjêng sultan
Si Durpèl pasthi bilai
sira wêruh pribadi
jêng sultan watêkanipun
katuju ingkang putra
sang nata ing kene alim
wa mangkono kapirsaa ingkang rama

Ki Pamêcut kang dèn gêcak
sultan pasthi bilaèni
iya saking parmaningwang
bangêt ingsun anasabi
jêr padha duwe waris
mriyêm iya Ki Pamêcut
Sang Natèng Surakarta
liwat sabar apurèki
nora atur tupiksa marang kang rama

mring Kumpêni liwat ngeman
tan nêdya gawe bilai
kawênangana kang rama
Si Durpèl wus dèn sujèni
liwat matak tan sipi
asikara tambung laku
iku dèn eling sira
wêwatêke ratu Jawi
nora olèh ginagampang ing sarkara

ya ta wau petor bêsar sami
lawan Mayor Dungkur ing Mataram
samya dhatêng ing dalême
Mangkunagara rawuh
Uprup Beman tumut angiring
Dipati Mangkupraja
ngirid pra tumênggung
miwah kang para santana
andrawina lan tamu Petor Samawis
tuwin Mayor Ngayogya

langkung suka pya boga sakenjing
bebas kuluking para dipatya
wuru rusuh rêrênggane
mayor lan petor anggung
mulat sukaning pra dipati
têlèdhèk kadi onclang
giyak bata rubuh
awit enjing rêp bubaran
tamu petor bêsar wus sawêlas wêngi
pamit mantuk Samarang

kunêng ingkang kawuwusa malih
kangjêng sultan nimbali kang paman
Pangeran Juru praptane
ing ngabyantara prabu
kangjêng sultan angandikaris
paman dawêg rêmbugan
ngiras pantêsipun
anak Prabu Surakarta
wayah dika putrèstri mêdal ing pinggir
mangke sampun diwasa

paman sêdhêng antarane mangkin
nguni anak Prabu Surakarta
kang sampun mungêl surate
dènyarsa apêpangguh
lawan paman yèn sampun bibi
Bibi Kulon wus lawas
inggih praptanipun
saking nagri Surakarta
nulya gênti paman lumampah tumuli
dhatêng ing Surakarta

anak prabu ngarêp-arêp pasthi
dika dandan paman anuntêna
tan susah mawi srat manèh
yèn paman kang lumaku
kula paman sambèn wêwêling
wayah ta Ki Sundara
ngèngèrna puniku
mring Kangmase Surakarta
buyut dika ing Surakarta kang mijil
putri saking ampeyan

kula puhung de pambarêpnèki
Pangran Juru umatur sandika
jêng sultan pangandikane
sintên patut kang tumut
punapa ta kaliwon kalih
Pangran Juru turira
kagêngên pukulun
mung inggih mantri kewala
tiyang sêpuh cukup pan ukur lumaris
lampah alit kewala

kangjêng sultan mèsêm ngandikaris
botên kenging paman angringkêsa
lungsuran dhêdhalang gêdhe
kapindhone sêsêpuh
ing nagara mapan ing mangkin
ngangge baris watara
ngiring paman patut
bocahe paman piyambak
wontên pintên Pangran Juru matur aris
inggih satus balaka

ingkang kawan dasa sikêp karbin
ingkang asikêp waos sawidak
mung punika kalothoke
jêng sultan ngandikarum
kula paman inggih gawani
mantrine kalih dasa
Pangran Juru matur
bilih kathahên punika
botên paman yèn kaliwon botên mawi
mantri kewala kathah

duk punika Pangran Juru nênggih
jênêngakên waose sawidak
sawidak nèh pamêthuke
sultan undhang wadyagung
anyalini pamêthuk sami
mêthuk Kajuron samya
ingkang kinèn niru
waos prajurit jro samya
miwah agêm dalêm sadaya sinalin
pamêthuke atelat

pamêthuk Kajuron caranèki
kangjêng sultan alon angandika
paman saragni numbake
para busananipun
Pangran Juru umatur aris
inggih pun anak Rôngga
Prawiradirjèku
kula sambat mêmantêsa
dipun pantês arasukan gandhul putih
sangkêlat wungu samya

talakupe lan saruwalnèki
ingkang numbak sami kêkomboran
panji-panji saragnine
jangkangan lurahipun
banderane wungu aciri
dul bakaripun pêthak
langkung saking patut
kula eram astahfirlah
padha tiru ratuning wong Yoja iki
wasis ngrakit busana

duk kawula prapta wontên margi
abdi dalêm kang mêthuk sadaya
kula anggung kagèt-kagèt
takèn dhatêng pun Dungkur
lampah kula samargi-margi
prajurit dalêm samya
wadya jro kang mêthuk
busanane warna-warna
ing gagrage rowa ngungkuli Kumpêni
rowane rowa rikat

Mayor Dungkur gumujêng nauri
bapak sudhah jadi orang dhesa
nèng nagri Selong kalamèn
lakar inggih pinunjul
kangjêng sultan yèn busanani
tuwin gêlaring aprang
wagêde kalangkung
apikir kadi kajiman
wong Kumpêni hebat tan ana kadugi
ing gêlare jêng sultan

kangjêng sultan mèsêm ngandikaris
inggih paman mugi ta tulusa
sawabing lêluhur kabèh
pamujine nak prabu
ingkang dadi pandonga sami
paman kalamun prapta
ing Surakartèku
panggihe wayah andika
anak prabu Si Bibi Kulon awarti
duk saking Surakarta

trus lan wong kathah pawartanèki
lamun Anak Prabu Surakarta
nyata putra pambayune
paminggir bibèkipun
dudu saking si êbèng nênggih
nadyan si makatêna
paman kula muhung
yèn pinarêng karsaning Hyang
wayah dika pan Ki Sundara ing benjing
katura wayah dika

Anak Prabu ing Surakartèki
panakawan panggih laki paman
liwat bêcik patêmone
sandika aturipun
Pangran Juru nêlas winêling
wus mêdal saking pura
prapta dalêmipun
angundhangi balanira
sigra budhal saking Ngayogya nagari
wuwusên Surakarta

Adipati Mangkupraja myarsi
lamun Pangran Juru badhe prapta
utusan mêthuk patihe
Suradirja lumaku
kuda satus ingkang lumiring
mantri jawi sadasa
kang mêthuk Dêlanggu
ngaturkên sugatanira
kèndêl anèng Dêlanggu amung sawêngi
enjinge budhalira

praptanira ing Surakartèki
Sênèn Lêgi Ruwah kaping gangsal
maksih nunggil ing taune
duk Beman madêg uprup
Adipati Mangkuprajèki
lajêng atur uninga
ing jêng sang aprabu
yèn Pangran Juru praptanya
timbalane sang nata nêngna sawêngi
esuk iridên seba

kunêng dalu kawuwusa enjing
Pangran Juru sampun dhinawuhan
kerid kya patih lampahe
prapta ing loji sampun
lawan uprup sampun apanggih
lajêng dènnya siyaga
wau tuwan uprup
wus lajêng uprup adharat
praptèng pura pun Beman lajêng pribadi
wus panggih lan sang nata

Pangran Juru lan kyai dipati
ing srimanganti wau kèndêlnya
uprup alon ing ature
inggih pun Kaki Juru
kèndêl wontên ing srimanganti
lawan pun adipatya
ngandika sang prabu
wus kinèn nimbali sigra
Nyai Soka mijil sampun andhawuhi
pangran lan Mangkupraja

ya ta gupuh wong agung kêkalih
sampun kerid marang nyai lurah
praptèng byantana prabune
sang nata tilar gupuh
ing amparan jumênêngnèki
ing ngarsaning amparan
Pangran Juru gapyuk
sang nata dhodhok sakêdhap
sêsalaman pangeran asru turnèki
bopong minggah ing dhampar

sampun uwas-uwas padukaji
nadyan kaki tan wontên narendra
sêsaman palênggahane
amung lan gurunipun
sêsamaning lawan narpati
mangke lawan Walônda
lan santananipun
kang senapati ngayuda
pan pun kaki botên prawira ngajurit
gumujêng sri narendra

inggih sami basuki pun kaki
paman sultan sami karaharjan
Pangeran Juru ature
pan inggih taklimipun
rama tuwan sri narapati
malih nata ngandika
pintên laminipun
pun kaki nèng nagri Selan
aturipun inggih gangsal wêlas warsi
lumampah ing nêmbêlas

sarwi ngungun matur waspa mijil
anggung anyawang pangungunira
lir nyupêna panyiptane
akathah kang dinangu
wau kangjêng sri narapati
alon kang pangandika
marang tuwan uprup
Si Kaki Juru ing benjang
yèn lumêbu aja nganggo maring loji
ambanjura kewala

Uprup Beman sumôngga turnèki
inggih lêrês ing karsa sang nata
Bapak Pangeran Jurune
susah apan wong sêpuh
yèn mawia mampir mring loji
benjing pulang kewala
bapak dika besuk
têtêmua lawan kula
dene mangke sumiwia sabên ari
lêstaria kewala

uprup sampun kalilan umijil
sri narendra abêbisik marang
Dipati Mangkuprajane
kancamu pra tumênggung
padha nêmonana mring kaki
lan padha angujunga
mrih supangatipun
sandika ki adipatya
sri narendra kaki mijila rumiyin
maksih aragi sayah

benjing ênjing lumêbêta malih
nulya mêdal saking pura lawan
Dipati Mangkuprajane
prapta pakuwonipun
kapatihan kang pra dipati
tan kongsi ingundhangan
wadana prapta wus
Tumênggung Wirawidigda
Ki Tumênggung Rungbinang Mangkuyudèki
tuwin Jayanagara

sampun munggèng pasowan ing jawi
tuwin kaliwon mantri akathah
kang sami wontên kajate
miwah sudagar ngindhung
ingkang sami abdi ing nguni
panèkêt panlawenan
akèh kang panajung
Pangeran Juru praptanya
pakuwone gêdhong sakilèn pandhapi
duk cucul kampuhira

myang wadana lêbêt sawêg prapti
kerid Tumênggung Puspanagara
miwah Sasradiningrate
lan Tirtawigunèku
tuwin Puspakusuma sami
Dipati Mangkupraja
nèng pandhapa sampun
ngaturi kang pra wadana
nèng pandhapa wus sami dèn suwarani
kang rumiyin ngujunga

sakathahe kang wadana jawi
nuntên wadana lêbêt gumantya
sami sandika ature
wau Pangeran Juru
sinaosan dhahar rumiyin
sadaya sêsemekan
pan wong agung sêpuh
sakit sêsarap kasepa
ri wusnira Dipati Mangkuprajèki
ngirid kang pra wadana

sakawan wadana jawi
kang ginawa ki dipatya
yèn sampun nuli agêntos
wadana lêbêt sadaya
kèrid Sang Adipatya
Mangkupraja wus atundhuk
wus tata dènira lênggah

umatur sang adipati
punika prayayi kônca
wadana ngujung kajate
inggih dhatêng ing sampeyan
sigra Ki Wiradigda
ngujung sangêt anguswa sru
ngusapa lêbuning pada

Pangeran Juru tanyaris
sintên puniki dhi lurah
Ki Mangkupraja ature
punika pun Wiradigda
kadi supe sampeyan
inggih saking karsanipun
wayah paduka sang nata

kinarya wadana jawi
panumping kawiragunan
mèsêm wus emut driyane
gih adhi pun Wiradigda
sêdhêng dadi wadana
pênêd karyaning prang pupuh
duk Talgaji palayapan

gantya Rungbinang ngabêkti
nguswa suku dalamakan
wusnya dangu ing undure
Pangeran Juru têtanya
sintên adhi punika
gya Mangkupraja turipun
pun Tumênggung Arungbinang

wadana sèwu samangkin
dene rumiyin punika
pun Ônggawangsa ing Winong
bapakne panèwu lama
lajêng kadange tuwa
inggih panèwu ing Sèwu
ing Winong pun Ônggawangsa

punika kang wontên jawi
Pangeran Juru kemutan
apa ta sira arine
kang aran Surawijaya
inggih jasad kawula
Pangran Juru mèsêm muwus
sêdhêng dadia wadana

punapa dika tan eling
Adhi Lurah Mangkupraja
duk ing nguni wadanane
wong Sèwu Ki Kandhuruan
pocot panèwunira
Ki Ônggawangsa pan wurung
dene kadange taruna

pamogoke datan apti
kaparentah ing wong liya
kinêpung wong sa-Pagêlèn
parandene nora kalah
punapa inggih dika
Surawijaya rumuhun
tur sêmbah inggih kawula

mèsêm Pangran Juru angling
patut dadia wadana
kêrta jaman wus dadi lok
nambungi ki adipatya
dhasar mangke punika
katog pênêd damêlipun
ngantos putra tuwan sultan

têdhak Pagêlèn pribadi
saking panasing wardaya
kang rayi kalih kawone
Pangeran Arya Panular
miwah Pangeran Rôngga
binalêdig sabên tarung
esuk sore dèn gêgacar

tan sagêd ngancik paminggir
mila sultan sangêt suka
ngawaki gêcak Pagêlèn
kula Kêdhu linangkungan
kula ngili kewala
Walandi kula rongatus
kalong sèkêt ngajak minggat

edan kudu ngajak ngili
nangis kudu mring Samarang
prang sapisan bok pinindho
pasthi bebas babar pisan
pun Adhi Arungbinang
sultan anggung dèn balithuk
dening layang kamandaka

gumêr sagung kang miyarsi
Pangeran Juru ngandika
mèsêm sarwi gèdhèg-gèdhèg
adhi lurah kangjêng sultan
asring dènnya ngandika
atutur ing wêgahipun
mungsuh Anak Arungbinang

botên wêgah ing ajurit
wêgah dening kamandaka
sajroning srat sêsambate
arsa nora dèn gugua
jênênge senapatya
senapatining prang pupuh
wajib angapurèng mêngsah

kang sêsambat atur tulis
sanadyan nêdya acidra
sok aja saking wak ingong
senapati tan ngapura
buta tuli kewala
tindak sakrama sakramu
dudu trah prajurit nyata

lawan dudu wong abêcik
akarya apêsing rewang
iku trah wong ala bae
urakan tur sêngkan anyar
wong lanas watêk kêras
nistha madya tan dèn etung
nora mikir kautaman

kang satêngah wuwusnèki
senapati bêk apura
têmah nora kinawêdèn
tan ana kapok wong cidra
iku ambêg wong murang
bingung kumprung tur kapaung
gugup tur kurang santosa

yèn kula gitik nagari
pan dèrèng nate rêkasa
amung inggih ing Pagêlèn
paman ngantos gangsal wulan
ing Pathi Pakalongan
Dêmak pun Rôngga Madiun
mung nigang êjam kewala

nèng Pagêlèn mila lami
botên lami ing ayuda
pijêr ngraoskên surate
patêluke Arungbinang
têluk batin kênia
ing batin sampun kadulu
mêmêlas sambat angrêpa

kula têngga gangsal sasi
amung prang kaping sakawan
wiwit prang Pamêlarane
kala saking Kêdhu prapta
pinêthuk prang Mêlaran
Kapitan Kospês kang lampus
dragundêre kawan dasa

prang Ungaran kaping kalih
tan wontên upêsir pêjah
Walandi alit kemawon
kaping tiga prang ing Ngambal
Kumpêni tigang dasa
duk prang ping sakawanipun
prang Jênar sasat kiyamat

saengga rêbah ing wukir
ribut arukêt pawornya
pêjahe Kapitan Uce
Kumpênine tiga bêlah
lajêng angalih papan
prang Jati Pandhawa riwut
Mayor Kalèrêk kang pêjah

tumpêsan bala Kumpêni
dragundêre kapat bêlah
tri atus jalan kakine
nungkul gêsang sèkêt gangsal
dene Kumpêni Islam
pêjah sèwu kalih atus
lan wolung dasa sakawan

akathah têtiyang mati
mungsuh rewang ingkang pêjah
lamine wontên Pagêlèn
inggih pijêr jêjagongan
surate Arungbinang
gih paman wêkasanipun
sêsambat atutur warta

tuwan badhe dèn aturi
dhatêng ing rayi sampeyan
Dipati Jayaningrate
têdhak dhatêng Pangangsalan
mila mangke kawula
ajrih yèn darbea atur
nyaru wuwus tanpa ngrasa

sayêkti agêng kang pikir
tuwan lan rayi sampeyan
mèh timbang sami wawrate
punika pantês prayoga
nglawanana bicara
kula pun Rungbinang nuhun
datan pantêsa bicara

kalawan jêng padukaji
kula ingkang damêl nistha
abdi kang damêl pangraos
purun lêlawanan sêrat
patik langkung nêracak
gih amung bicara jagul
punika purun kawula

yèn rayi sampeyan benjing
dhèrèk sakarsa paduka
Pagêlèn gampil kemawon
sadaya yèn tanah Jawa
kadi botên sumêlang
kula paman têka nurut
dicêngengong Arungbinang

panggraitèng kula batin
Si Rungbinang iki baya
wus agilig ing rêmbage
lan si adhi Pakalongan
de wruh bakal kongkonan
adhi mas marang ing ingsun
amung ngêlêti kang dina

pun adhi dutane prapti
pun Rôngga Purwadipura
angaturakên surate
kula baris Barengkelan
dhimas ngaturi têdhak
masang sônggarungginipun
dêlèr sangêt butarêpan

pun adhi mas angêngijing
sampun tan purun nunggila
wong Pakalongan barise
buh mangsanipun gapruka
mila kangmas dèn rikat
têdhak paduka pukulun
dhatêng nagri Pangangsalan

kula gugup mara nênggih
mring pun adhi Pakalongan
dadya tilar ing Pagêlèn
mila dèrèng kongsi rata
Pagêlèn misih mangkak
paman saking wagêdipun
Si Tumênggung Arungbinang

sangêt ngungun kula adhi
èngêtane kangjêng sultan
ing mangke anggung pinoyok
Adhi Lurah Mangkupraja
nguni sapolah kula
rêmbag papetar puniku
jêng sultan èngêt sadaya

mila kula dèn poyoki
kabèh kaluputan kula
sultan wiwit majartine
lêlakon kula kang salah
puniku kang cinêgah
amurwa kula rahayu
amrih luhur ing wêkasan

bab Pangran Têpasanèki
puniku yèn kangjêng sultan
botên patitis kisase
maksih pantês ingapura
sinupatan kewala
nuntên dèn srahna puniku
kang senapati santosa

makatên pikire adhi
sultan awas ing wêweka
tiwas kawula pêpinton
dene kirang pangapura
mila apêsing aprang
sultan panggraitanipun
tiwas kula winiweka

Mangkupraja turirèki
inggih ta sampun dilalah
sabarang yèn kêdah dados
têka emut ing wêweka
nyêgah tuladhan lêpat
wong agung sarêng gumuyu
sami ta botên kadosa

sigra gumantya ngabêkti
Tumênggung Jayanagara
Pangeran Juru têtakèn
dhi lurah puniki sapa
matur ki adipatya
puniki wijiling dhusun
ing Lumbu Sutawijaya

pênêd damêle ngajurit
mila kinarya wadana
ingagêngkên wadanane
Tumênggung Jayanagara
Pangran Juru ngandika
gih nadyan wijiling dhusun
lamun puniki sêmbada

ing dhêdhapuran prayogi
utawi pênêding karya
ing paprangan prawirane
pantês andhokohi yuda
ulate galak tatag
kaya anyuduka gapruk
arowa gagah asinggah

mundur gantya kang ngabêkti
Ki Tumênggung Mangkuyuda
Pangran Juru gya têtakèn
sintên puniki ki lurah
matur sang adipatya
gêbal sampeyan pukulun
anak panèkêt nirbaya

kadangipun paman Wêdhi
kang anèm pun Sutamarta
saking kaparak wijile
katingal pênêding karya
mila inggih kinarya
wadana bumi pukulun
kang karya wayah paduka

Radèn Sukrama rumiyin
mêningi alam sampeyan
toging damêl lacak lècèk
balik ing putra andika
Jêng Sultan ing Ngayogya
duk sakêdhap prang kaburu
nuntên balik ing Walônda

nuntên sultan unggul malih
Kumpêni malih kasoran
nuntên enggal wangsul malèh
ing putra paduka sultan
inggih Radèn Sukrama
sultan watak sêtya tuhu
Radèn Sukrama dèn lunas

prasami kêkês ing wuri
dene kadang naking sanak
kasêmbuh dadi ipene
bolak balik ati rucah
milanipun dèn lunas
gumujêng Pangeran Juru
inggih talah adhi lurah

watak tanggon mati urip
mantêp watake jêng sultan
nadyan kadang tuwa lècèk
punika kinarya lunas
inggih Radèn Sukrama
ki adipati umatur
mila ing mangke karsanya

walah paduka sang aji
ing bumi tumut angiwa
ingkang bumi jênêngane
gêbal sampeyan punika
ingkang karsa sang nata
kinarya wadananipun
ing mantri bumi samangkya

Pangran Juru mèsêm angling
adhi yèn wiji kaparak
pantês minggah saênggone
nadyan Panajung dadosa
bupati tanya nyêngka
Radèn Sukrama puniku
dede wataking prawira

wadana lêbêt gya prapti
Tumênggung Puspanagara
ngirid prapta sakancane
duk sami tata alênggah
Pangran Juru têtanya
sintên ta adhi puniku
matur wau ki dipatya

pan wadana lêbêt sami
nguni pun Kakang Tohjaya
ing Lamongan Ngabèine
mangkya kinanthi sang nata
duk jêngkar Pranaraga
atilar Lamongan labuh
saanak putu binêkta

anglabuhi lara pati
kondure putra paduka
ing nagri duk karêbate
inggih pun kakang punika
tan kalilan mantuka
mring Lamongan karsa prabu
kinanthi nèng Kartasura

rêmak rêmpu angantêpi
ing punika pan kinarya
ing têngên wadana gêdhong
Tumênggung Puspanagara
pangran sigra anyandhak
agupuh ing astanipun
Tumênggung Puspanagara

adhi lurah kawuleling
duk Pamrêbung lawan kula
kuyu-kuyu salamine
mangke sêdhêng kinanthia
mukti anèng nagara
wêwalêse sêtya tuhu
abdi kang alabuh pêjah

tan kalilan angabêkti
asêsalaman kewala
mung mangsah mundur sêmbahe
agantya Tumênggung Sasra
Pangran Juru têtanya
ki adipati sumaur
inggih pun Sasradiningrat

pun Paman Kartayudèki
ing Warung kang asêsuta
ingkang pinundhut sang katong
manakawan nèng jro pura
duk jêngkar botên pisah
mangkya kinarya pukulun
wadana kaparak kanan

Pangran Juru ngandikaris
pan punika pulang kandhang
mantri kaparak bapakne
iki angungkuli bapa
nulya Puspakusuma
ki patih matur nakipun
pun Kakang Puspanagara

wadana kaparak kering
Pangeran Juru ngandika
eling nagara wêwinèh
dika ing ngriki dhi lurah
ing tabêd dèrèng ilang
punggawane bagus-bagus
pantês angrèh pêpucungan

pra Tumênggung Ngayogya gih bagus-bagus
nanging maksih kêmba
botên nyamlêng kadi ngriki
botên asor patute dika dhi lurah

inggih lamun lêlawanan bicarèku
bilih kalêrêsan
mratikêlakên ing pikir
lamun botên kalêrêsan ta wikana

ing Ngayogya pan amung jêng sultanipun
kang gawat kaliwat
tatag tanggon amrih titih
titikane ing tata tinula-tula

barang laku tanggah tangguh têtêg kukuh
tan mingsêr satêbah
winawas wani ngantêpi
gêgamane ing batin mung lakaola

Tamat.