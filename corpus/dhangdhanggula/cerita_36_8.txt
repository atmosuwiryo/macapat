alon dhaham Radyan Damarsasi
syaranya rum tandya mingsrê lênggah
wiragèng ranu padane
ngajêngakên sang ingrum
Anjasmara tansah bondhèti
duk ingajêngakên sang dyah
ing galih kumêpyur
katrang ing côndra tumawang
têmpur liring lir kilat barung lan thathit
kadya datanpa jiwa

rêmpu sumyar sumawuring èsthi-
nira sang kalih tanpa jamuga
cêngêng lênglêng wur ciptane
sang dyah gya ngrangkul gapyuk
wus kêpadhan ngasmara brangti
supe purwa duksina
kabyatan ing limut
suh sirna tanpa wikara
muksyèng driya lir pêjah sajroning urip
uripnya lawan brôngta

suciptaning byat mantraning èsthi-
nira tandya yanjrahing sarkara
rumêsêp sumyar rum rèhe
rèhning tiksyara rampung
kapratisthan ruming pangèsthi
pamurtining pangrêngyan
ning sang campur madu
yang yang budya winartama
pangrubasèng dirèng udyananing sandi
drêsananing kusuma

ni mban inya suka aningali
myarsa gapyukira sang kusuma
pawor rukêting sêkaron
kadya puyuh atarung
awusana jêngrê ningali
bilêng padha sêkala
Sêbdapalon ngantuk
Ginggongnaya pacicilan
aningali solahira sang akalih
ngadêg wuluning githok

gya ngambung mring Sêbdapalon aglis
kagyat dènnya angantuk gêgubras
pipènira umbêl bae
ya ta Dyan Damarsantun
mangrarêpa syararum manis
mangenyut yusyaning dyah
sang rêtna sinambut
pinangku asta ngarasan
jênang sela dèn gung pangapuntên gusti
ing dasih kawlasarsa

rèhing abdi panduka aguling
lagya kinarsan ing Yyang Sukmana
kagyat sarêng panglilire
gugup ing manah kuwur
tanbuh-tambuh raosing galih
ing cipta kaya-kaya
mring sang ruming santun
ing mangke pun Damarwulan
pasrah jiwa anyaoskên pati urip
sumôngga ing sakarsa

datan grantês sapanjrahing angin
myang sarema kang pinara sasra
pinundhut pêjah gêsange
kinèn punapa ulun
ngendralaya manglaya bumi
tan lênggana sakarsa-
nira sang lir santun
kinèn amanjing pawaka
sêgaragni gusti pun dasih mèstuti
ketang sih jêngandika

ulun nglampahi karsaning gusti
pintên-pintên wong kawêlasarsa
pêkathik dhusun nah anggèr
sinampar ing wong agung
sampun pêcak dhumatêng sakit
nadyan tumêngkèng pêjah
yusya sih katur
tan langkung gusti kêng mulya
mung aksama panduka pinintèng dasih
kêng asih dasih papa

anoragèng aturnya dyan mantri
asta kering mangrangkul ing madya
kêng kanan nôngga astane
Anjasmara sang ingrum
pan sinunggun-sunggun mawanti
astèng dyah ingarasan
wuwusnya sumrah rum
Rêtna Dèwi Anjasmara
kêmanisên datansah anambang liring
ing tyas kadya sinêndhal

sarira mar kagunturan ing ling
lir ngakasa kalungsèning surya
kêtara layung-layunge
duk sang dyah rinarungrum
kêng kukila nusuh ing siti
saya ngèmbahi raras
gambar munggèng panggung
prêraga nêmpur sêgara
dangu wayang-winayang sawangan liring
radyan lan sang kusuma

tan ingucap dènnya supêkêt sih
prêjanjine rèh apawong sanak
sarya ing sabiyantune
sinêksèn ing budyarum
amupakat ing jisim kalih
sêbarang kang kapyarsa
miwah kêng kadulu
samya naidi sêdaya
têmên-têmên palêkatnya gantyan wangi
myang burat rum hèr mawar

sang dyah kondur dhatêng kubon sari
radyan tansah kinanthi sêmarga
rêspati adhèndhèng-dhèndhèng
kayangan anjarwiku
pan sagunung raosing galih
pusaraning baita
wus kêpadhan kayun
biyaning kêpatihan
yèn kayua kayu pinggiring pasisir
wus bêkta jampi brôngta

Sêbdapalon Ginggongnaya sami
dhèrèk ing gusti nèng kubon sêkar
lawan para cèthi awor
angglidhik tur abêsur
depe-depe ngêmorkên ati
katungkul ngambul bakang
lowung nyondhol bukung
dèn ciwêli cuwol-cuwol
yèn cinablèkcêblèke dèn iming-iming
mengo sagunging mulat

ya ta sira Radyan Damarsasi
praptèng dalêmira Anjasmara
wus ginantyan busanane
kampuh srêngkara linud
diprêrada gumyur mangrêsmi
paningsêt mas winarja
sinotyèng rêtna byur
calananya lungsir jingga
binudir mas tinut ing sungging mangrawit
akondhe kêkêlingan

kinancingan agarudha manik
asêsumping mas mangroning sêkar
rinaja mulya rêtmyawor
sun angrênyêp sumuluh
dhasar bagus Dyan Damarsasi
karêngga ing busana
cahyane sumunu
jumbuh lan Yyang Kumajaya
Anjasmara kadya wong ningaling sungging
winawang-wangwang wantya

winawas wawas manganan ngering
tansah mèsêm ningali mring radyan
kang dèrèng manis winaon
winawang sangking pungkur
tinêbihan dipun prêpêki
ingulap-ulap wantya
mèsêm sang lir santun
grêgêtên ing manah
Anjasmara rahadyan dipun puliri
cinêthot ciniwêlan

tinêbihan sing ngarsa ingèksi
sêbdaning dyah cuminthèng lir kilang
gêthing têmên ingsun radèn
wong kaya sira iku
nora kaprah ana ing bumi
pantês mukti nèng syarga
aja sira tumrun
yèn tan dina Gara Mulya
aku bae aja pisah angladèni
kang manyèthi mring sira

kangmas-kangmas payo sun konyohi
gôndawida kêsturi hèr mawar
kangmas sadulurku dhewe
wong bagus alus têrus
mung cacade ngakokkên ati
kêbangêtên kakang mas
bok si rada anu
wong bagus anu-anua
anu têmên nora pati anganoni
nglêlaga wong abrôngta

kukus gantung pulase wong sungging
yèn sun sawang warnanira kangmas
buron kali punjul dhewe
pandhe gong kothak jêpun
tinandhinga ing wong sakêthi
kêmbang ulêsing sata
tan ana kang tiru
suku jungkung solahira
pagrê wayang toya mijil sangking langit
sêkalire wèh edan

puspa biru kangmas munggèng têgil
namung dika têlênging wrêdaya
pênyu sêndhang alus dhewe
sata wana kakuncung
nadyan korak wong sanêgari
wuluh rawa kakangmas
ampungana mring sun
kang wraksa marginingtoya
kukus gunung kinapakna awak mami
ulun kêng talang pêjah

têka mèsêm rahadyan minantri
winawang-wangwang mring sang kusuma
wus samya lênggah sêkaron
lir ringgit munggèng panggung
yang yang Parta lawan Srikandhi
ngingayap pra pawongan
ban inya nèng ngayun
Sêbdapalon Ginggongnaya
saos anèng lawang parêpat kalih
andadèkakên badhiyan

êmban inya sagung para cèthi
mawang ing gusti anjomblong mulat
kumêdhèp tismak netrane
kakungira abaut
luwês manis amilangoni
wiragèng ranu pada
sasêbdanirarum
Kusumayu Anjasmara
gandês manis rumakêt amêsajani
wong ayu gawe brôngta

awiraga gandhang galak liring
gêbyar-gêbyar sonarnya kumilat
urup lan waja mêncarong
kêkuwungira têmpur
tumaleram arêbut manis
gumilar-gilar raras
wor sêngkang sumawur
pating karênyêp sumilak
ting karêthap lir lintang sayuta ngalih
wra lumrang rêbut papan

Dyan Sêsôngka ginandan burat mrik
panji andon rêsmi myang hèr mawar
linud kêsturi jêbade
ngambar gandanirarum
têmpur lawan ruming sang dèwi
arumnya gêgolongan
saparan-paran wus
kumutuk mangampak-ampak
ngidid kongas lir kayangan widadari
sajroning padalêman

nora siwah lir kasyargan ngalih
èbêg sagung kumaraning endah
asri tinon sunggatane
datan kêna winuwus
kawis-kawis rêja-rêja sri
asri srining kawuryan
kawiryawan pênuh
cêngêng lêng kalênglêngan
singa mulat kadya linêsês kang ati
atine karungrungan

pan sêklangkung dènnya mangêmong sih
risang kalih tansah sih-sinihan
aja wêlèh caritane
môngsabarong kang ngidung
pangidunge kêng nuju galih
sayogya ngawruhana
dènira satuhu
pangolahing asmararja
arjèng pragya kasmaya winayang rêsmi
rêsmya nrus kajuwatan

padya-padya winangkarèng kawi
ya ta risang mangêmorkên raras
wus minggah ing jinêmrume
mangun kasmarjèng lulud
puja brôngta amulêt ing sih
anglir Yyang Kumajaya
pamriyêmbadèngrum
naya wimbuh kawimbuhan
embah-embah srêngkara têmpur lan manis
niscayèng gônda prana

maharjèng wignya ngasmara brangti
dirèng wulangun pêngrasing dyah
rêjasèng parisêdyane
mayangkara sumawur
lir brêmara misudèng sih
wiragèng ranupada
titising pasmun
pandam liringnya winawang
siram-siram wêrdaya kilating èsthi
mahartyèng syara dibya

wus dumugi dènnya andon rêsmi
tan ingucap pangolahing raras
rinasa ing sêmu bae
ya ta sang kalihipun
lir mintuna kêlawan mimi
dahat tan kêna bênggang
sêparan rêruntung
ombak agung ing tunjung bang
golang-golong lêmpuyang kêng munggèng têgil
tansah aprêjanjean

têngah dalu Radyan Damarsasi
dènnya prapta anèng kubon sêkar
dungkap bangun rahinane
gênti ingkang winuwus
Radyan Layangseta Kumitir
nuju nèng kêpatihan
sowan ramanipun
sadalu agunêm ing prang
pratingkahe risang Dindura Dipati
myang Rônggalawe Tuban

miwah marna Prabu Urubêsmi
Seta Kumitir mundur sing ngarsa-
nira ing rama wancine
apan wus lingsir dalu
datan eca raosing galih
kèndêl anèng pêndhapa
ngantya bangun esuk
myarsa bêndhe mawurahan
têkak ngakak sambêran tuhu myang kolik
saluhuring pungkuran

Dyan Kumitir Layangseta
wadyanira pinêpak sampun prapti
kajinêman patang puluh
samya binêkta langlang
radyan midrê-midrê anèng kubon santun
sêksana Dyan Layangseta
lawan Dyan Layangkumitir

iya tan eca ing manah
gya anjêjêp dalêmira kang rayi
Anjasmara sang lir santun
sarêng prapta ing lawang
aningali wong roro padha alungguh
syaranya pating karêcap
ingulap-ulap mawanti

kumlebat anuli kesah
tinututan dhatêng rahadyan kalih
ingupados tan kêpangguh
radyan sampun grahita
dalêmira kang rayi kalêbon pandung
ya ta sêksana kinêpang
mring wong kajinêman sami

sinêsêg pangêpungira
samya sikêp tigar kêlawan biring
dènira dyan kalihipun
asikêp tamèng pêdhang
ri sêksana rahadyan mangintip gupuh
mawas rêngganging kang lawang
gya myarsa syaraning rayi

lawan syaraning satriya
imba raras kêng gumya rêbut manis
Seta dhodhok kori asru
mangyuh mring Anjasmara
Anjasmara sapa rowangira iku
kaya abaning satriya
gêguyon nèng tilamsari

kumêpyur ing manahira
Anjasmara dangu datan nauri
gya ngrangkul mring sang binagus
kang mas ika si kakang
Layangseta anguwuh-uwuh maring sun
ênya dhuwungira kang mas
dandana sing bêcik-bêcik

mèsêm Dyan Damar Sêsôngka
sarya mangras dêlingira amanis
kados pundi raden ayu
ing karsa jêngandika
pan kawula punapa kinèn anutut
punapa ta kinèn panggih
sakarsa ulun nglampahi

manguwuh malih Dyan Seta
Anjasmara dene nora nauri
sapa dhêdhayohmu iku
sang dyah malih ngandika
kang mas Damarwulan aja sira nutut
lawan aja pacakara
kakang yèn sira ngêmasi

ya ta kêng para pawongan
ting bilulung tanbuh ingkang dèn ungsi
ni êmban inya agupuh
nangis nungkêmi radyan
gusti gusti gustiku kawula lampus
ing mangke wus kuwanguran
tan sande ulun ngêmasi

Dyan Damarwulan ngandika
bibi sira mênênga aja nangis
pasraha mring juwatagung
yêkti môngsa bakala
sun labuhi yèn sira tumêkèng lampus
dèn prêcaya ing Sukmana
bibi aja nyipta pati

Anjasmara angandika
kang mas kang mas aja pisah lan mami
mêngko yèn si kakang nubruk
ingsun tamèngna ngarsa
dimèn kogêl kakang mring sira wong bagus
sênadyan tumêkèng pêjah
angur ingsun kang dhingini

mèsêm Dyan Damar Sêsôngka
Anjasmara pinangku dèn arasi
sang dyah patrêmnya ingunus
pinusthi anèng asta
Dyan Sêsôngka tumingal manêbda arum
nah anggèr paran marmanta
dene kang patrêm tinarik

sang dyah amangsuli sêbda
lamun sira kakang tumêkèng pati
ingsun anglabuhi lampus
sokur kakang yèn ora
radyan mèsêm mangaras sarya nabdarum
jimat mundrine pun kakang
sêsotyane tilamsari

biyadaning kêpatihan
ingkang asih ing dasih kawlasasih
pasrahêna ing dewagung
kêng abdi pun Sêsôngka
ingkang patrêm gusti prayogi sinarung
purba punapa manungsa
ngandêla mring Yyang Sukmadi

kêng akarya pêjah gêsang
wangsul dipun pitaya kêng punang sih
yèn parêng lan bêjanipun
sayêkti tinulungan
Anjasmara mèsêm kang patrêm sinarung
sapa ingkang tan wêruha
Sukmana kang karya pati

yèn anu kaya pandhita
sapiroa sing ati sênak-sênig
amèsêm Dyan Damarsantun
sang dyah ngras prêmbayunya
anyiwêli Anjasmara sarya muwus
bok si matak-matak japa
matak apa-apa aji

pijrê ngarasi kewala
iki si wong ora duwe kuwatir
kaku rasane tèningsun
ing kene mêlang-mêlang
jrê Sukmana murah marang titahipun
yèn mati kapriye kang mas
mèsêm dyan mangras pan nêpi

Dyan Kumitir Layangseta
dangu dènnya dhodhogi punang kori
awanti-wanti manguwuh
hèh sira Anjasmara
ala têmên sapa dhêdhayohmu iku
lah age sira mêtua
Anjasmara anauri

gumêndhèng awor lan gumya
sungkan-sungkan pan lagi ewuh mami
Dyan Seta manêbda asru
lah ewuh-ewuh apa
sang dyah mojar lagi ewuh jaluk pangku
mring kakangmas Damarwulan
Dyan Seta sêbdanya bêngis

nora talah asu desa
wani-wani marang sadulur mami
dyan mantri mangsuli wuwus
supados yèn puruna
awit sangking krêsane rinta sang ayu
drêmi ngladosi kewala
ing mangke kula nglabuhi

bramantya Dyan Layangseta
nguwuh-uwuh sarwi jêjêki kori
lah edane mènthèlipun
sabên tinari krama
para mantri punggawa para tumênggung
tinampikan ujarira
lumuh nambut ing akrami

wêkasan alaning ala
acêluthak dadak gondhol pêkathik
sang dyah gumêndhèng sumaur
sapa arêp wong kompra
para mantri tumênggung pating prêkungkung
asêbut tur mangkak-mangkak
lêkas macak kaya anjing

sênadyan si pêkathika
bagus trêrus ambênthing tur jukining
gumrining wingwing alurus
mêsês-mêsês wiraga
sêkar panjêr kuning mêncarong lir daru
tur putrane kangjêng uwa
pantês ingsun kawulani

sapa sapa sapa kakang
wong abagus kaya Dyan Damarsasi
lah priye apa wis rêmbug
sira wong loro kakang
aku laki olèh kangmas Damarsantun
yèn tan rêmbug aku minggat
rakat lan Dyan Damarsasi

Layangkumitir anêntak
Anjasmara cocote lir gumlamit
nglabuhi kêkompra dhusun
sumaur Anjasmara
sikak-sikak asu aja ajêjêgug
cocotmu sing kurang ajar
brêmantya Layangkumitir

mangatak wong kajinêman
kawan dasa andêdêl ponang kori
gya mêcah Dyan Seta gupuh
lumumpat ngikal pêdhang
aprayitna kang tamèng pinutrê asru
Dyan Sôngka amangku sang dyah
anèng ngyatoning jinêmrik

Dyan Layangseta sêksana
duk mangayat pêdhang kogêl mring rayi
sang dyah gumêndhèng amuwus
mara mara tibakna
Damarwulan yêkti sun rowangi lampus
amênggah Dyan Layangseta
sêksana Layangkumitir

ngundha tamèng ngikal pêdhang
duk mangayat Anjasmara sru angling
mara tibakna dèn gupuh
mêdhang mring Dyan Sêsôngka
pan sayêkti kang mas sun labuhi lampus
lah mara mara tibakna
grêgêtên Layangkumitir

Dyan Sôngka rangkêp lan sang dyah
gya pinêdhang jumêprèt tan nêdhasi
sang dyah jajanira murub
kinarya tamèng ngarsa
pan tinitir Kumitir pamêdhangipun
ngantya sangêt datan pasah
sang dyah ginêbrak ing tamsir

mangnangkis sang dyah ambalang
pamojokan aprana Dyan Kumitir
kumêpruk ing mukanipun
agubras dubang jingga
lathi malik bêbathuk monyong sacêpuk
Kumitir tandya lumajar
kadya wong krêramas gêtih

Dyan Layangseta sru mojar
Damarwulan aja tamèng pawèstri
payo tadhahana ingsun
Anjasmara angatak
tuman bae kangmas papagna dèn gupuh
mara mara kakang mara
gya sang dyah Dyan Sôngka ngarsi

tinadhahan pêdhang mring Dyan Layangseta
Damarwulan tan osik
Dyan Sôngka lumumpat
mêdhang sarya amilar
mawanti pêdhang tinitir
saya sru ngucap
hèh mati sira mati

Dyan Sêsôngka tan nglawani kyating sura
pinêdhangan tinitir
manangkis sing asta
radyan èsmu mangrêpa
putrê maputrê makitir
pêdhang lir kilat
gègèr kang para cèthi

ting bilulung tangisira mawurahan
sêsambat mring dyan mantri
Rêtna Anjasmara
mrêpêki mring Dyan Sôngka
kang mas malêsa dèn aglis
lah kangmas mara
gya pijrê dèn pêdhangi

Layangseta kinayang pamêdhangira
milar mêdhang manamsir
pêdhang gya tinampan
pinutung sampun patah
Dyan Seta sigra narik kris
nuduk kêtampan
tikêl wus anggêlali

Seta milar wus prapta jawining lawang
manahirasmu tintrim
wadya kajinêman
wolu kinè manrajang
Dyan Sôngka mêdal sing kori
wus tinadhahan
kinarutug ing bêdhil

punang mimis tan tumêka ing sarira
sinosog ganjur lungid
rahadyan apanggah
tansah wayang-wayangan
wong kawan dasa ngêbyuki
ngêdrèl manumbak
tan ana kang ngênèni

Anjasmara nututi mring Dyan Sêsôngka
asung talêmpak aglis
sêksana tinampan
radyan sarya mangaras
tandyèng umangsah dyan mantri
wong kajinêman
binuntar akèh mati

pêjah tatas mapicil netra macuthat
usus manguwir-uwir
singa maju pêjah
kang mundur nandhang brana
Palonsêbda Ginggong aglis
nrombol umangsah
sangking umpêtan gupit

sêdangunya nèng pawon ngrikiti iyan
sêmana amarêngi
kang bêkathok jangan
anèng kuwali panas
miwah sambêl gorèng mêksih
panas nèng ngyaja
sak wadhahnya cinangking

Palonsêbda Ginggongnaya sarêng mêncak
wong kajinêman sami
sasisaning pêjah
mukane siniratan
ing jangan bêkathok aglis
wênèh kinêpyak
ing sambêl gorèng wanti

bilulungan wênèh jungkêl myang lumajar
gègèr mawur magusis
Dyan Seta nguncalan
ing kuwali kêng sirah
kumêpruk kalung kuwali
mamrêm lumajar
Layangkumitir gêndring

tinututan mring Ginggong sigra binalang
ing sambêl gorèng aglis
gêgrênya gêgubras
sênsaya nêbas-nêbas
gègèr wongsajroning puri
kadya ampuhan
tangis pating jalrêrit

kyana patih saklangkung ing dukanira
wong kêpatihan aglis
pinêpak wus prapta
baris nèng palataran
wong dhomas asikêb biring
sawênèh tigar
towok pêdha myang tamsir

tau jitus asikêp lamêng myang kantar
iya wong talangpati
kya patih wus ngasta
waos agêm pusaka
surya sumirat kang wanci
sapirang-pirang
natar kèbêgan baris

kyana patih lumêbêt ing kubon sêkar
ingapit talangpati
kêsaru praptanya
Kumitir Layangseta
kalih samya tawan tangis
matur wotsêkar
sasaniskara titi

saya sangêt kya patih brêmantyanira
talingan lir sinêbit
mangsah gurewalan
lawan wong talangpêjah
Anjasmara kang winarni
tansah karuna
ambondhèti dyan mantri

buntar ingkang sinjang sampun binundhêlan
lan koncanya dyan mantri
Sêbdapalon lawan
ni êmban wus gandhengan
ni inya gandhèngan kalih
pun Ginggongnaya
wus samya ambêk pati

Anjasmara ngandika mring Dyan Sêsôngka
kakang mas sun labuhi
payo barêng pêjah
nigan sapêtarangan
aja sêlaya ing pati
sokur jêng rama
awlasa marang mami

kang supaya tulusa apalakrama
gêsang tumêkèng pati
anèng syarga nraka
aja pisah lan sira
mangsuli Dyan Damarsasi
sakarsaning dyah
nah anggèr sun labuhi

ri sêksana sang kalih kêkanthèn asta
sêdya mrak ing sudarmi
lan ni êmban inya
Ginggong lan Palonsêbda
Naya sarêng kyana patih
kêsaru putra
ginarbêg talangpati

lawan Seta Kumitir lumampah ngarsa
sang dyah patrêm tinarik
wus ambêk palastra
tan ana kang kacipta
liya sing rahadyan mantri
praptèng byantara-
nira sudarma patih

sang kusuma sarya amônca udrasa
rangkulan lan dyan mantri
kya patih duk myarsa
mênggah-mênggah prênaja
grêrêng-grêrêng kewran galih
dene ta sang dyah
rangkulan lan dyan mantri

Anjasmara sambatnya kadya gurantang
rama ulun ngêmasi
yèn panduka duka
dhatêng Radyan Sêsôngka
yêktine darma nglampahi
mapan kawula
ingkang adarbe karsi

rama rama lêhêng ulun pêjahana
èstri rêgêding bumi
cidra ing asmara
rêmên pêkathik desa
anistha tur kawlasasih
putraning uwa
Maundara ing nguni

jrê ing mangke sampun murca amrêtapa
mila Dyan Damarsasi
tuwan siya-siya
awon ing sirnanira
tinundhung sing Maospait
alane apa
ing mangke nyidrèng rêsmi

ngong labuhi wong roro datan sêlaya
gêsang tumêkèng pati
kawula tur asab
pêjah lawan kakang mas
sokur yèn panduka sudi
abti ngambila
mantu dhaup lan mami

puluh-puluh jrê rama kawula trêsna
mring kangmas Damarsasi
tur trahing atapa
dhasar anunggil bôngsa
ewa mêkatên dèn suprih
ing dudonira
sayêkti sun labuhi

lan sêdene wong roro lan babu inya
samya darmi nglampahi
datan darbe ala
witning lir cocak môngsa
dènnya mambêngi mring mami
ulun tan kêna
milalu miring kapti

mila-mila rama ulun dhoking ala
yya tanggung têkèng pati
yèn panduka duka
lamun tan kolu rama
amêjahi dhatêng mami
jaja kawula
ulun suduk pribadi

sinuraka ulun dene ing juwata
yèn ingran wêdi mati
mijil sing trahira
Jêng Êyang Gajahmada
cacade dadi pawèstri
pun Anjasmara
lanang angrata bumi

dhasar lumuh ing karya pênggawe nistha
tan watak amrih silip
sênadyan rêmêna
dhatêng Radyan Sêsôngka
dhasar nglabuhi kasyasih
datan kuciwa
kangmas sun kawulani

amawia têmbung dhatêng ing panduka
mendah panduka yêkti
tangèh nurutana
mindhak saya niaya
dhatêng kangmas Damarsasi
kula tur môngsa
sandea akêpanggih

mendahane kakang Kumitir lan Seta
dènira amrih pati
mring rakamta radyan
lir satru kabuyutan
ulun tur tan wurung mati
nglabuhi kangmas
mila ing mangke syawi

untapêna rama ing pêjah kawula
yèn lingsêm ngakên siwi
dhatêng Dyan Sêsôngka
ya ta rêkyana patya
myarsa sambate sang dèwi
pan èsmu waspa
jroning tyas langkung kingkin

wagugên rêkyana patih
ketang trêsnaning mring sang dyah
Anjasmara sang lir sinom
tur putra dinama-dama
ngrampungi saliring karya
pradhah budya sarèhnyarum
sagêd ngadani nêgara

ing rèh kabupatèn wêgig
kêna tinantun ing karya
sok dhasar dèn monga bae
tau nigas karya prana
bèr donya prangwêdana
nalar ing pagunêm putus
ing tindak tanduk pêsaja

tur bisa amujanggani
ruwêt rêntênging sudarma
kêna jinujug wadyane
sêdaya wong kêpatihan
kêng samya kêkurangan
mring sang dyah pangungsènipun
wignya angecani manah

mila kogêl sang apatih
wusana arum ngandika
Seta Kumitir nak ingong
ewuh têmên manah ingwang
marang si Damarwulan
yèn sun pêjahana èstu
Anjasmara bela pêjah

matur Dyan Seta Kumitir
inggih sênadyan atmaja
yèn awon yêkti pinatèn
akarya rêntênging praja
nistha kalokèng jana
nyênyampur manah rahayu
alêgêg rêkyana patya

wusana ngandika aris
kulup iya karsaningwang
yogya kinunjara bae
gampanging pamburènira
ing mêngko Anjasmara
kêlawan si Damarsantun
ing ngêsiasat kewala

êmban inya prêpat kalih
iya padha siniasad
jrê padha panunggalane
ngubungi pênggawe ala
wêdi malangi karsa
bok iya tutur maring sun
wong dhaplok datanpa karya

angrojongi nalar sisip
padha rantenên kewala
iya pirangbara têmbe
kaki ingsun olèh nalar
kang yogya dadi tilas
nanging saikine kulup
mêngkono ing karsaningwang

sang dyah aturnya kasyasih
yèn kalih Dyan Damarwulan
yêkti tan lênggana ingong
dhatênga ing lara pêjah
nglampahi ing sakarsa
kyana patih sêbdanyarum
lah ta babo putraningwang

sira lan si Damargagi
ing mêngko ingsun kunjara
dèn narima sira anggèr
witning sun iki kalintang
trênaningsun mring sira
tur cotho sakarsaningsun
sira anèng ing kunjaran

yèn sun tan trapna nini
agawe pangewan-ewan
ambubrahakên wong akèh
ngubungi nalar kluputan
ingsun kang katêmpuhwan
rêrêntênge praja besuk
kêtarik ing nalar sabar

kang amilih-milih adil
amerang-merang ing tindak
iku lêlarangan gêdhe
tinagih ing sukmanôngsa
ing rèh sadarbèng praja
yèn tan katrapa putrèngsun
ginrayangan tyas tan raharja

ya ta kusumaning adi
bêbisik mring Dyan Sêsôngka
lah ta kangmas sira priye
karsane jêng rama patya
pan sami kinunjara
tan pisah sira lan ingsun
rahadyan mangsuli sêbda

sumôngga andika gusti
katrap sajroning kunjaran
sok sampuna pisah bae
gêpah Rêtna Anjasmara
tandya matur ring rama
inggih sakarsa pukulun
kawula datan lênggana

sok sampun apisah ugi
ulun lan Radyan Sêsôngka
rêkyana patih dêlinge
iya tan sun pisah sira
aran sêpadha-padha
tur dadi panrimanipun
yèn mati tunggil kunarpa

Dyan Seta Layangkumitir
tan arsa mulat arinta
datansah malengos bae
ya ta sang rêkyana patya
garwanya tinimbalan
praptèng ngarsa wus tinutur
ing rèh saniskaranira

purwa wusana tênapi
karsanira kyana patya
kang garwa asru tangise
nungkêmi ing putra sang dyah
sêsambate mlasarsa
nanging wus narimèng pandum
sarya panyêrênging raka

sêbdanira kyana patih
mara yayi putranira
si Anjasmara dèn age
lêbokna ing pakunjaran
lawan si Damarwulan
anèng pungkuran dèn gupuh
kuncinên têka ing jaba

dene parêpat kêkalih
hni êmban lawan ni inya
padha gandhèngên ing rante
sêdene sira Ki Seta
Kumitir amilua
manjingkên kunjaran gupuh
ngrante si êmban si inya

tanapi parêpat kalih
pramesyari lumêksana
lan Seta Kumitir Radèn
wus kerit Dyah Anjasmara
lawan Radyan Sêsôngka
prêpat kalih ban inya wus
binêktèng kubon pungkuran

Anjasmara lan dyan mantri
sêmarga kêkanthèn asta
awirandhungan lampahe
rahadyan mangrimong kônca
yang yang parta sungkawa
singa mulat mijil kang luh
kathah ucaping wanita

kênoa dipun talangi
dukane rêkyana patya
sun gêlêm dèn sulihake
manjing sajroning kunjara
owêl Radyan Sêsôngka
lawan Kusumaning Ayu
Rêtna Dèwi Anjasmara

sawênèh ucaping èstri
iku si pilara apa
nèng kunjara tunggal bae
malah ta maro mrêtiga
nutug dènnya asmara
tunggil manahira sêngkud
angêntèkkên samatian

adoh elok dèn layari
samya larig-linarigan
iya amrih pêdhadhune
sun têtêdha ing juwata
kalihe muga-muga
inggala angsal pitulung
luwara sangking kunjara

ingsun kaul angladèni
nora kudu apa-apa
sok panena matang bae
sawênèh ujaring jalma
Sang Rêtna Anjasmara
mendahane anonipun
anulan Radyan Sêsôngka

ya ta sêmana dyan mantri
lan sang dyah wus kinunjara
asri tinon lêlangsène
sêsareannya apelak
sang dyah tansah rangkulan
lan rakanta sang binagus
kadya mimi lan mintuna

narima ing juwatadi
katrap dene ing siasat
labêting rèh tan krahayon
amurang tataning praja
nyidrani ing apatya
ing mangke wus praptèng pandum
sokur ring Yyang Sukmanôngsa

ni êmban inya wus sami
rinante cinancang soka
tuwin kang parêpat karo
rinante cinancang sarya
bêlênggu cinêngkalak
gêgulu samya dhinadhung
ing êduk ingkang kinarya

Si Radyan Layangkumitir
saklangkung asiya-siya
dhumatêng Ki Nayaginggong
datan pêgat jinotosan
sarya dinulang lêmah
ginêpyokan ing kêmadhuh
sarya siniram ing toya

Nayaginggong jêlah-jêlih
mêmisuh sarya karuna
sinêlanan alêlagon
Sêbdapalon tinèrèkan
angus mring Layangseta
sinambêl mêmatanipun
sarya ingidonan dubang

Ki Sêbdapalon anangis
datansah apêngkrêrêdan
sawiyah-wiyah pisuhe
ya ta risang pramèsyara
Kumitir Layangseta
wus kondur mring prênahipun
mêgatruh ingkang gumantya

gantya ingkang winarna sang maha wiku
kang pilênggah ngarcamanik
sinuji ing juwatagung
wus bôngsa dewa tan pêsthi
kèksi ing sêsamaning wong

ngraga sukma pan sampun wiku winêngku
tiningalan aningali
wignya amarna ing suwung
suwungira amimbuhi
sêbarangira sih pawor

Sang Yyang Rucibrôngta ing kênyatanipun
atuwuk datanpa bukti
kawiryan sampun kagadhuh
tan krêrana kapiyarsi
akulit tanpa kalêson

ing sadhepokira tan pêsthi kadulu
pamujude kêlawan sir
sirna kamanungsannya wus
bisikanira sang yogi
Yyang Bêthara Murti kaot

Yyang Bêthara Murti ya Sang Yyang Suwendu
iya Yyang Srêngkara Manik
Yyang Tunggul Winênang wiku
iya Yyang Kumandhagiri
ya Yyang Ciptamaya kaot

Yyang Sêkontha Yyang Ganasyara sang wiku
iya Sang Yyang Tunggulmanik
watak nawa sanga sampun
lininggihan mring sang yogi
rad paringing juwatanon

mila ingran bêthara murti sang wiku
angluhuri ing sêkalir
mila ingran Yyang Suwendu
awas karsaning sukmadi
kang durung kênyataning wong

mila Sang Yyang Srêngkaramanik jêjuluk
langgêng wus mungkur ing pati
mila pêparab sang wiku
Yyang Tunggul Winênang dening
jinurung ing Yyang Sukmanon

malih Yyang Kumandhagiri jêjuluk
dene kawrat ing dumadi
tur tan kungkulan kêng kawruh
Yyang Ciptamaya wêwangi
wus wêruh sakrêtêging wong

pramilanya juluk Sang Sêkontha Wiku
lamun ningali ing wêngi
jumbuh lan rahinanipun
tan padhang sing surya sasi
tan pêtêng katingal kêgon

apêparab Gonasyara Sang awiku
wruh caturing widadari
myang pra juwata sêbdarum
miwah jim prayangan prêri
kapyarsa ing sang kinaot

miwah Tunggulmanik ingkang ajêjuluk
awas karsa kang piningit
wruh kang samya bôngsa alus
singa kinarsan kaèksi
ing sawantahnya patêmon

langkêp lomba wahana wasonganipun
pêparabira sang yogi
tan bêkta kalaning timur
Maundara tan kawarni
ing rèh jisim wus kagêntos

pamulunya namung lan nugrahanipun
ing mangke sang maha yêkti
cinatur adarbe sunu
mêmuja kalaning nguni
pêparinging Yyang Suksmanon

alanturan Yyang Sambona Mahaguru
Yyang Kumajaya lan Ratih
ingkang pinuja binêsut
winujudkên warna kalih
Yyang Cakrakêmbang sakaron

upamane sari ingambil ingkang rum
sêkarnya Yyang asmaradi
lan ratih dene rumipun
kinarsan pinuja dadi
atmaja endah sêkaron

winadhahan ing kuncimanik tirta nrus
Yyang Kanekaputra Rêsi
Sang Yyang Manikmaya tumrun
maringakên punang kunci
sawusnya binuka alon

kalih warna priya kang satunggal bagus
Tanpa kang wêwangi
ya Yyang Kumajaya jumbuh
ingkang satunggal pawèstri
Endah lan Ratih apan wor

Tanpauni anênggih kang arum-arum
sarining Yyang Kumasari
sarining Ratih pinrêskung
ing purwa atmaja kalih
sêjagad tan antuk anon

dene Sang Yyang Kumajaya Ratih sampun
sinimpên anèng syargadi
apan kantun sêkaripun
arume sampun tumitis
anèng sang yogi ingêmong

ya Tanpauni Tanpauna sang rum
nanging ta maksih piningit
nèng sajroning kunci cupu
pambabarira anganti
ing jagat kang ponang lakon

pan ing mangke Sang Sêkôntha Maha Wiku
lagya kapêtêngan galih
rèhning nagri Majalangu
sigra Sang Yyang Nrada prapti
lan Yyang Êndra sêbdanyalon

hèh ta babo putraningsun sang awiku
prêkara ing Majapahit
atas karsane dewagung
titahing yyang prabu dèwi
lagya kinarya lêlakon

lan sêdene yoganira Damarsantun
lagya kinarsan dewadi
anglampahi ing kasyayun
ing rèh bakal mutrê bumi
mila sinung karya abot

kang supaya dadia sasêpuhipun
ing sasêdyanira kaki
lir glugan sinusur santun
kawimbuhwan amrêtapi-
nira atmanta sang anom

dhasar wijènira wus pinêsthi ratu
amarentah nungsa Jawi
mhembah kêng puja môntra nrus
pamintanta ing suksmadi
iya pawong sanak ingong

wimbuh kongas angluputi ing sêkayun
nanging atmanta pribadi
mêksih kurang papanipun
sayêkti anguciwani
awrat wong jumênêng katong

bênrê alus sira wus pinêsthi luhur
raga durung nêmbadani
akathah kuciwanipun
rèh padha rosaning kaki
alus lan wadhag tan golong

kang sawênèh nugrahan kawêngku ngalus
wênèh kapurba ing jisim
rong prakara pajonipun
dene kang kapurbèng jisim
ing nguni alusing asor

nanging wadhagira kang atapa gêntur
akèh tapaning jisim
ana tapa kurang turu
ana tapa kurang bukti
ana tapa mrih krahayon

yèn si dhasar têmên-têmên ing dewagung
aluse kapurbèng jisim
nadyan andhap sinung luhur
sangking pêmangsuding uji
sinung murah ing sukmanon

kang sawênèh wadhag kapurbèng ing alus
tur asor wujuding jisim
ing pangrèh datan rahayu
sing têmên-têmênnya luwih
alus minulyakkên kaot

sadurunge wus pinêsthi bôngsa luhur
kawêsesan punang jisim
nugrahan puning alus
sinung murah ing sukmadi
iku pawong sanak ingong

utamane babu titahing dewagung
nyawane nyawa kang luwih
tur papêsthèn bôngla luhur
jisime kang nêmbadani
tur warnanira kinaot

gêntur tapa sasolahing rèh rahayu
wimbuh sinurung ing puji
utawa puji kêng wus wruh
awas ing kahanan jati
sumbaga panglêmbanèng wong

myang panggunggung sagung titahing tumuwuh
tuwuhe angraharjani
lawan sih drêrajatipun
tumindak lan nugra jati
marma pawong sanak ingong

putra kita Ki Damarwulan sêklangkung
pinrêtapakkên nèng bumi
sabab gêgadhangan ratu
aja kawisiksèng bumi
ing nyawa jisim dèn golong

wadhag alus dèn trêrus nugrahanipun
yya krêrana dèn murahi
mulyaa lan tuhonipun
sêmbada lan kêng pamuji
iya pawong sanak ingong

Sang Sêkôntha wotsêkar umatur nuwun
Yyang Panji Nrada ngling malih
babo-babo mitraningsun
karsane Sang Yyang Pramèsthi
pan ing mêngko kita kinon

manjingakên Si Tanpauna dèn gupuh
mring atmanta Damarsasi
dene Tanpauni iku
panjingna mring prabu dèwi
ing Majalêngka kêdhaton

Sang Srêngkara wotsêkar umatur nuwun
sapakèn dasih lumiring
ya ta Yyang Manikmaya wus
mêsat lan Yyang Êndrasasi
sri natanira gumantos

ya ta Sang Tunggul Ngasmara
wus marêm ing tyas mèstuti
mêsat dhatêng Majalêngka
gantya winursitèng kawi
si Radyan Damarsasi
kinunjara lan sang ingrum
Kusuma Anjasmara
saklangkung dènnya lulut sih
anujoni ing dina Anggara Mulya

lingsir dalu wayahira
Dyan Sôngka eca ing galih
kagyat duk anon gumêbyar
cumlorot sangking wiyati
ujyala mindha sasi
praptèng jro kunjaran lungguh
gandanya amrik kongas
titising mring sapta syargi
Dyan Sêsôngka mangrêpa nêmbramèng sêbda

pukulun sintên kang prapta
amrêpêki ing kasyasih
arum dêlingnya sang prapta
ya kêkasihing dewadi
sira tanya mring mami
Sang Yyang Tanpauna ingsun
titising Kumajaya
piturun sangking syargadi
babo arsa manjing marang garbanira

umatur Dyan Damarwulan
paran gèn tuwan margani
lan ing pundi prênahira
amanggèn sajroning jisim
rèhning wus pênuh sami
kagungane yyang sukmagung
lan ing pundi kang marga
ing rèh sami darbe kardi
Tanpauna manêbda sing lesan kita

umatur Radyan Sêsôngka
sang pukulun lesan mami
rinowang sêbda mring dewa
Sukmana kang luwih adi
Yyang Tanpauna angling
sangking netra marganingsun
matur Radyan Sêsôngka
pukulun netrangong kalih
darbe karya mulat ing kahanan tunggal

Yyang Tanpauna ngandika
iya kaki sangking kuping
umatur Radyan Sêsôngka
karna ulun darbe kardi
myarsakkên syarèng bumi
tur syara sangking dewagung
Yyang Tanpauna nêbda
sangking grananira kaki
Dyan Sêsôngka umatur grona kawula

pan sampun adarbe karya
gônda kyasaning sukmadi
tur tan dadya pêlawangan
nêpsu têtalining urip
Yyang Tanpauna angling
iya kaki sangking êmbun
matur Dyan Damarwulan
êmbun kawula sayêkti
panggenane ing budi kang luwih mulya

Yyang Tanpauna ngandika
iya sangking pusrê kaki
matur Dyan Damar Sêsôngka
pusrê kawula sayêkti
wus andarbèni kardi
nênggih pakumpulanipun
sagung kang sipat samar
kang alus sajroning jisim
anèng pusrê atas sangking Yyang Wisiksa

Yyang Tanpauna ngandika
sangking jajanira kering
umatur Dyan Damarwulan
kang jaja kering sayêkti
pasênêtaning urip
kang urip lawan pangèstu
tur èstuning sukmaka
prêsasad Sang Yyang Dewadi
angêdhaton anèng soring susu kiwa

manêbda Yyang Tanpauna
yèn mêngkono Damarsasi
sira sun tunggu sing jaba
Dyan Sôngka umatur aris
dadya datanpa kardi
tuwan arsa nitis mring sun
têmah wayang-wayangan
tanpawor sarosèng urip
tanpa karya ngêmadheyan sanès raga

Yyang Tanpauna ngandika
yèn mêngkono Damarsasi
ingsun manjing guwa garba
awor lan alusmu kaki
dene margèngsun yêkti
iya sakêduganingsun
rèh ingsun sipat samar
môngsa kewuhana margi
Dyan Sêsôngka arum amangsuli sêbda

inggih Sang Yyang Tanpauna
pukulun nukmèng jro jisim
kados pundi esthanira
raga siji nyawa kalih
Tanpauna tan pangling
Yyang Sêkontha tandya rawuh
angintip ing kunjara
mèsêm sang amaha yêkti
mirsa dènnya umatur Radyan Sêsôngka

dhatêng Sang Yyang Tanpauna
ya ta Sang Srêngkara Manik
pinêsu kang puja môntra
cinipta Dyan Damargagi
sêksana anglimputi
Yyang Dewa Ruci gya rawuh
mijil sangking ing grana
kumutug raga tan kèksi
wus kagêntyan ing wujude Rucibrôngta

Dyan Sôngka sampun murcita
kalimputan dene ing sih
wrêrangka manjing curiga
curigane Dewa Ruci
Yyang Tanpauna aglis
ingatag dhatêng sang wiku
payo klayatan apa
Tanpauna dipun aglis
rlah racutên aluse Ki Damarwulan

dènnya nêbda sang pandhita
sinurung lawan sêmèdi
ginêlak sing puja môntra
Sang Yyang Tanpauna aglis
ngrasuk pawor panitis
wimbuh kawimbuhan sampun
karo-karoning tunggal
lir kilang pawor lan manis
padha alus-aluse tanpa wangênan

pawor punang cipta rasa
rasane wus dadi siji
Tanpauna Rucibrôngta
kalimput ing Yyang Sukmadi
iya yyang dewa luwih
kang mêngku saliring suwung
suwunge wus kênyatan
ing aluse Damarsasi
alusira jumênêng kêla wadhag

wadhagira Dyan Sêsôngka
sangkane jumênêng urip
uripe tanpa krêrana
krêrana Dyan Damarsasi
kang sêmbah kang pamuji
marang ing pamujènipun
liyan Dyan Damarwulan
tan beda sagunging urip
amung kari ing sih kang kasrah kewala

maha wiku tandya muksya
ya ta Radyan Damarsasi
ragane wus paripurna
aluse wus angrêsêpi
wujud kêlawan jisim
ya ta sira sang binagus
cêngêng duk kalênglêngan
rumasuk kalane kang sih
sumyar-sumyar kang cahya saya gumawang

kadya ta purnama wulan
sumyak manglela nêlahi
padhang sajroning kunjaran
kongas kang gônda mimbuhi
asor jêbat kêsturi
sarining Yyang Kumasantun
dewa mulya ing syarga
pinuja ingkang wêwangi
wus kêrasuk ing Radyan Damar Sêsôngka

ya ta Rêtna Anjasmara
sêdangonira aguling
sarêng nglilir kagyat mulat
padhang sajroning piranti
kasênênan cahyaning
rakamta Dyan Damarsantun
mêncangrong Dyan Damarwulan
sêdhênge purnamasidi
tanpa gônda arume ngèbêki papan

ngungkuli wangining sêkar
ngambar lan jêbat kêsturi
kênyatahan ruming syarga
sangking sih nugraha jati
sang dyah saya lulud sih
ing rakamta sang binagus
sang dyah tan nyipta krama
ing sama-samaning jalmi
anggêpira angabdi juwata mulya

sêdene ni êmban inya
tênapi parêpat kalih
kagyat mulat jro kunjara
nyana yèn katiban sasi
saha gônda sumrah mrik
samya anjêngrê duk dulu
wêkasan suka ing tyas
rumaos badhe angsal sih
samya sokur ing Maha Yyang Sukmanôngsa

malih ingkang kawarnaa
maha sang narendra dèwi
kang tansah èsmu sungkawa
sare anèng môndragini
lami datanpa guling
kagyat ing mangke sang ingrum
eca dènira nendra
pinêtêkan Rarasati
prabu rara amujung kampuhe jingga

andungkap bangun rahina
Rarasati tanpa guling
kagyat aningali cahya
lir wulan sangking wiyati
kongas gônda nrus minging
mangambar ngèbêki arum
cumlorot tibèng jaja-
nira sang narendra putri
Prabu Rara murub mubyar kang sarira

kantar-kantar kang ujyala
mawulat jroning jinêm mrik
sumuk ingkang dhatulaya
Rarasati anungkêmi
cêngêng ngênglêng ningali
kanikmatan ing sumrah rum
kadya datanpa jiwa
kasonar ring cahya adi
tandya wungu maha sang prabu wanodya

pêpungun carêming driya
kadriyan-driyan sumrah mrik
upama lêbu katiga
anrang kabêntèring rawi
tandya katiban riris
siram-siram sing tawang rum
rumêsêp kanikmatan
nikmating sih juwatadi
duk pawore Tanpauni lan alusnya

ketang sajroning supêna
lir samêloknya kaèksi
sukur ring Yyang Sukmanôngsa
karênan pinaworing sih
matur Dyah Rarasati
duk myarsa kang cahya murub
cumlorot sangking ngyiyat
tibèng jaja lir kabêsmi
manrus sumyak jinêm rum dadya pawaka

prabu rara angandika
sajatine ingsun ngimpi
rinasuk ing widadarya
aran Sang Dyah Tanpauni
sarining Dèwi Ratih
pinuja dening dewagung
kinèn nitis maring wang
sawuse pawor lan mami
rasa roro wus dadi karoning tunggal

yayi ing cipta manira
ingsun ya Ratih ing syargi
Tanpauni iya ingwang
Kêncanawungu ya mami
tur sinung gônda mami
kênyatahan ing syarga gung
kumaraning kayangan
Yyang Cakrakêmbang ing syargi
pustakane wus kagadhuh marang ingwang

iya ta môngsa bakala
nguni Yyang Kaneka Rêsi
ingutus Yyang Jagatnata
marna karsaning sukmadi
baya mèh mêmungkasi
lêlakoning Majalangu
cahyane wus tumiba
kêng bakal mêngku rat Jawi
duk ing ariloka wus têtanggoningwang

ping sapta sapta anjalma
yayi tan murungkên panggih
pêngajab pan ingsun tawang
kang piningit ing dewadi
sêdene sira yayi
pinêsthi dening dewagung
barêng mukti lan ingwang
anduwèni Majapahit
nora bakal anglabuhi lakoningwang

sarèhning sira tumingal
praptèngsun sarta mbêkta sih
nugraha jati Wisiksa
pan ing têmbe sira yayi
barêng lara lan mukti
Larasati matur nuwun
ing tyas marwata suta
Rêtna Dèwi Rarasati
langkung dènnya kapencut ing madu brôngta

kawarnaa enjing prabu dèwi
samya cingak sagunging tumingal
gumilang-gilang cahyane
ngambar gandanya arum
sakêdhaton ing Maospait
pênuh kèbêkan raras
sira sang lir santun
samya anyana ing manah
prabu rara katurunan nugra jati
sinung sih ing Sukmana

duk sêmana Ki Menak Giyanti
lawan Rôngga Minangsraya prapta
sampun katur ing lampahe
radyan kalih kêcakup
miwah wadya ing Maospait
kathah longe kang pêjah
wong wetan samyalut
dene têtindhihing lampah
Angkatbuta Kotbuta digdayèng jurit
bala wêndran ayutan

malah sampun ngancik ing Kêdhiri
mambêng Kalangbrèt Trêsona Ngrawa
ing Ngyajak wus nungkul kabèh
sarêngat wus kêcakup
para menak lumayu tintrim
ngumpul mring Majalêngka
kawratan ing mungsuh
dhasar ngajrihi tilasnya
kawimbuhan rinêmpak kiwul tanpa sih
kosik kambah kabrêbah

sarêng katur mring sang prabu dèwi
sakêlangkung sang dyah dukanira
mring para dipati kabèh
nanging wusananipun
gya sêmendhe mring dewa luwih
sasolah bawaning rat
kawêngku dewagung
wimbuh sang prabu wanodya
mawangdeya amaya sucipta brangti
brôngta ing têtanggonya

nguni jakanira MayaManik
Panji Putra iya Sang Yyang Nrada
duk mêksihnya Rônggalawe
nguni sampun tinutur
dènnya krama bêbantên jurit
sarah wukir kêpala
asêgara marus
ing mangke wus kêlampahan
kawimbuhan Tanpauna Tanpauni
wus tumrun Majalêngka

punang cahya pan sampun umanjing
mring sang lagya winayang ing dewa
nanging kêsamaran mangke
Tanpauna trusipun
mila sang dyah sri narapati
mawas-mawas sing tawang
nawang-nawang tutur
titising Yyang Tanpauna
duk sêmana kusuma sang prabu dèwi
kapêtênganing driya

tandya minggah ing sanggar panêpi
anênêdha ing Yyang Sukmanôngsa
ing rèh wagugên ing tyase
Yyang Kaneka gya rawuh
panêmbrama sang prabu dèwi
hong Sang Yyang Siwahboja
sing netra kadulu
nir dahna pinara sêbda
drêma-drêma suruping nata priyogi
Yyang Carik Widinagra

linging Nrada hong sirantun asih
sahasah migêna namanana
ya kêkasihing Sukmanon
babo ingsun ingutus
dene Sang Yyang Jagat Pramèsthi
apa ta karanira
kita yogyèng ulun
sira amêmuja brôngta
amintaa kamuktèn sira wus mukti
mintoa warna endah

sira nini wus punjul sabumi
sakurêbing akasa tan ana
kang mèmprê mirib dhèwèke
apa ingkang dèn suwun
ing Yyang Sukmanôngsa Dewadi
matur sang prabu rara
inggih yyang satuhu
nagri Maospait risak
yèn tan wontên sih pitulung ing Sukmadi
dasih langkung sungkawa

hong Yyang Siwahboja lawan malih
sintên ingkang mapak Menakjingga
sêklangkung surèng palugon
andêl kawula sampun
atêlasan kuciwèng jurit
lan Sang Yyang Siwahboja
pun dasih minta wruh
ing Sang Yyang Padya Bêthara
sintên titah kang dadya têtanggon mami
angling Yyang Panji Nrada

babo babo kasihing Sukmadi
kasihing Yyang Jagatnata Samba
kasihing juwata kakbèh
babo kêkasih ulun
aprêkara rusaking nagri
lagya kinarsan dewa
juwata kang luhur
iya saiki mangsanya
Yyang Sukmana anitahakên prajurit
kêkasihing juwata

iya iku kang bakal mêjahi
iya mring Si Bêthuh Menakjingga
Tanpauna panitise
sang dyah duk myarsèng wuwus
sira Sang Yyang Kaneka Rêsi
ing tyas marwata suta
sêksana umatur
inggih Yyang Padya Bêthara
Tanpauna sintên ingkang dèn titisi
tênapi wêwanginya

lan ing mangke Sang Yyang wontên pundi
titisira Sang Yyang Kumajaya
latah Yyang Nrada dêlinge
lah aja nini ratu
sira tanya ingkang wêwangi
dene ing prênahira
adoh yèn rinuruh
yaiku têtanggonira
sapa sing wong ingkang bisa amatèni
marang Si Menakjingga

iya iku Yyang Asmara yêkti
Tanpauna kinarsaning dewa
iku jodhonira anggèr
Ratih Asmara nurun
angêdhaton ing Majapait
Sang Yyang Nrêrada mêsat
ya ta sang lir santun
wus marêm raosing driya
mêne gênti ingkang kawarnaa malih
Dyan Arya Menak Koncar

lan arinta sang atmajèng Tubin
samarga-marga dènnya lêlampah
asri tinon gêgamane
sagarwa sêlir daut
dhatêng nagri ing Maospait
datan kawarnèng marga
sêmana wus rawuh
têlatah nêgari Daha
kawuwusa Buta Kotbuta patih
kang samya bêbarisan

sawetane nagri Majapahit
sakidulnya wus biluk sêdaya
wus pinacak budhatine
ana pinara têlu
kang sawênèh ingkang nêgari
ana pinara lima
myang pinara walu
ana pinara sêdasa
kyana patih baris anèng ing Kadhiri
parentahnya Sri Bêsma

tan kalilan ngrêmpak Maaspait
kinèn angênês-ênês kewala
prabu rara dêdimène
nungkul sangkaning alus
Angkatbuta Kotbuta patih
tansah sinewagara
rina wêngi nayub
kang gêndhing surak gumêntur
para menak dhaèng rôngga myang ngabèi
tansah asukan-sukan

ya ta kathah andêling ajurit
sabên aprang macak rôngga menak
kang wus katonton karyane
sêngkud krah lawan mungsuh
Singadara pun Gajah Srênggi
lan Menak Trajudhêndha
Menak Dhêndhakètu
Macanlaut Karungkala
Antulaut Wedang Sêgara tuwin
Menak Malang Sêmbawa

pun Ngrupêksa Drubêgsa tanapi
Sura Ditya lan Ditya Sêmbawa
pun Bubut Pêksi jajare
lan Menak Sandhung Gunung
Sampar Mega Mêndhung Jêladri
lan Menak Citrajatha
Menak Citrabasu
lawan Menak Gala-gala
Drêmamoha Lêmbu Giyêng Potha-pathi
Menak Dora Sêngara

Kêbo Gêdrug Kêbo Wora-wari
Kêbo Singat lan Singat Sêdasa
pun Kêndhangantru jajare
Menak Kêndhang Gumulung
Malang Krêndha myang Darubêksi
lan Mek Têpakmuka
lan Pawaka Laut
Menak Palwa Menak Blungka
lawan Menak Cikumêt kêlangkung julig
lan Babah Anggadôngsa

sêdaya gagêbêngan bupati
nora tampik singa kang digdaya
dadi menak rôngga dhaèng
ngrêracak samya têguh
têguh sura tur wani mati
cêkak para sumbungan
ing pakarya labuh
sêdaya wong Bêlambangan
samya kurang dinuga akaduk wani
wantrê-wantrê brangasan

dan kêsaru wong picalang prapti
gurewalan ngarsanirèng patya
atur uninga lampahe
Dyan Menak Koncar rawuh
têlatahnya nagri Kêdhiri
anrajang pabarisan
wadyalit kèh mawur
kang samya ngadhangi marga
kathah gubar ingkang sinêrot magusis
wênèh kêcandhak pêjah

maju pêjah mundur nandhang kanin
samya sinrang wadya ing Lumajang
Dyan Menak Koncar lampahe
arsa mring Majalangu
sarta bêkta atmajèng Tubin
sagarwa sêlirira
sêmarga masêlur
sira Buta Angkatbuta
duk miyarsa brêmantyanya tan sipi
sigra suwarèng bala

sarta têngara mangrêmpak jurit
syara gumrah lir ombak samodra
sigra daut sawadyane
para menak tumênggung
rôngga dhaèng miwah ngabèi
wadya sêkar sêtaman
sêmarga manggrêgut
kadya buta amêmôngsa
rêbut dhucung dhasare mangrobi tandhing
tan sêdya mundur ing prang

