datatita lingira ing nguni
kocapa Jaka Dilah gya mêsat
sah sing ngarsane ibune
dahat tan wrin pitutur
Jaka Dilah mêksa lumaris
datan kêna ingampah
Ki Dilah wus laju
datan kawarna ing marga
lampahira praptèng nagri Maospait
cingak sakèh kang mulat

sapraptanira ing pôncaniti
lampahira Ki Dilah tumama
adhedhe ing pasebane
ki apatih winuwus
Gajahmada ing Maospait
kalanira yun seba
Ki Dilah kadulu
ngalosod anèng paseban
Ki Apatih Gajahmada nulya angling
rare ing ngêndi sira

Jaka Dilah matur ing ki patih
ulun rarywalas tan wrin pinôngka
tan kantênan ing wijile
tan wruh ing bapa babu
ulun iki kang anusoni
pantês kidang manjangan
mrak ngêmuli ulun
kadya lêlayangan pêgat
sagènipun tumiba sarira iki
sakarsaning Hyang Sukma

Ki Apatih Gajahmada angling
lare ngalas sapa aranira
lan apa karti marene
sira Dilah umatur
pan Ki Dilah ran ulun iki
karya ulun punika
dhatêng Maoslangu
arsa ngabdi Brawijaya
pênêd ulun sinangkêlangana arit
ulun dhatêng sandika

Kyai Patih Gajahmada angling
lah Ki Dilah payo mring paseban
lah sun aturakên mangke
mring Natèng Majalangu
ki apatih lumampah aris
ingiring mring Ki Dilah
praptèng alun-alun
adhedhe waringin kalang
Brawijaya sineba ing pôncaniti
pêpak wadya punggawa

Brawijaya angandika aris
hèh wong gandhèk sira turunana
ing alun-alun dèn age
lah pariksanên iku
kang adhedhe soring waringin
lah sira takonana
sang duta tumanduk
cundhuk Patih Gajahmada
nulya mojar matura duta mring gusti
pun Dilah angawula

ri sang duta sigra mangsah prapti
ing ngayunira Sang Brawijaya
sang duta atur sêmbahe
nênggih pun patih wau
ngaturakên ing pêcêl alit
sangkanipun sing wana
pun Dilah ranipun
arsa ngabdi ring paduka
sri narendra wau sira aningali
maring sira Ki Dilah

sang nata sigra anulya angling
ya Ki Dilah alungguha sira
lan panakawan alite
sira Dilah dinulu
sapolahe wus mambu ati
cahyanira Ki Dilah
lwir wulan mawêlu
ri sêdhêngira purnama
laku linggih solah muna lawan muni
cihna wijiling nata

tan warnanên laminira mangkin
sang nata apan karsa cangkrama
anggêrit sangsam lan banthèng
ambêbêrêg wana gung
sira Dilah umatur aris
maring Sang Brawijaya
lungaatuwanku
kadohan dènya cangkrama
ewuh-aya asamar wana asingit
kita ambêkta graha

lêng cangkramèng alun-alun ngriki
anggêrit miwah ambêburua
sangsam kidang lan banthènge
ulun inggih asanggup
nêkakêna buron sakèhing
ing wana kaburonan
praptèng alun-alun
Sang Brawijaya ngandika
rare cilik panakawan sanggup bakit
iya sun anti sira

nanging ywan kita madaya ring ling
mêsthi ngong pisah jôngga murdanya
saha carmanya ngong sèsèt
tinona ngalun-alun
ring sakèh wadya Maospait
lah ta Dilah kesaha
dèn agya praptèku
Ki Dilah amit manêmbah
nulya kesah tumama sirèng wanadri
prapta unggwaning yayah

ni rasêksi kagyat aningali
ri kang suta nulya tinangisan
pinêkul suta janggane
ni rasêksi amuwus
hèh Ki Dilah baya tan olih
sumiwi ring narendra
Natèng Majalangu
baya karuntikan sira
sutanira Ki Dilah nauri kang ling
kinongkon ulun biyang

anggiringa sato las sakèhing
dhatênga ing ngalun-alun ika
iku sang nata karsane
ni rasêksi amuwus
lah Ki Dilah muliha aglis
ingsun kang anggiringa
marang ngalun-alun
sakèhing kang sato alas
andêlêna biyungira anèng wuri
nuwuki karsèng nata

sutanira Ki Dilah nulya mit
sigra mêsat tumamèng nagara
prapta ring ngalun-alune
Sang NatèngMajalangu
ri sêdhênge siniwèng mantri
ana ing pagêlaran
Ki Dilah kadulu
ingiring ing sato wana
sangsam kidang maesa banthèng lan kancil
samya munya sadaya

yèn janmaa padha sira angling
ngaturakên pêjah gêsangira
sumôngga ing sakarsane
mring Natèng Majalangu
sira Dilah umatur aris
dhuh sang sri naradipa
ngaturakên ulun
atur sakwèh sato alas
pan sumôngga sakarsane narapati
Brawijaya narima

nulya mangkat lawan para rabi
samya nitih ing pêdhati sinang
Ki Jêbadbèdri arane
sangsam ginêrit sampun
Brawijaya sukaniranting
salaminya agêsang
tan kadya puniku
kasukanira nèng donya
katingalan Ki Dilah kang dadi margi
suka Sang Brawijaya

pinakolih Ki Dilah pakarti
mapan sira kinulawisudha
jinunjung mantri lungguhe
jinênêngakên sampun
Arya Damar sinung nagari
tanah sabrang Palembang
apan dadi ratu
binêktan wadya salêksa
saking Jawa ingakên putra narpati
dibya lan kinasihan

ri sampunnya sasmita rumiyin
kang kocapa Risang Putri Cina
ingaturkên sang natane
dening Raja Cinèku
lêwih ayu citrèng sang putri
yèn ngombe maya-maya
gêdhah isi madu
upama miwaha jênar
yèn adhahar katingal upan-upaning
lir widadari kendran

Brawijaya sukanira ênting
sinêngkakakên Sang Putri Cina
wus dadya grahanira nèm
ingtyas kamulènipun
pramèswari ing Darawati
grahanira kang tuwa
apan ing sih kantun
pramèswari sigra mular
nuhun pêgat ulihna mring yayah wibi
pan ingsun Putri Cêmpa

Brawijaya sigra dènira ngling
ariningwang yèn sira tan arsa
mêmaru Putri Cina gèr
yêkti iku sun tundhung
saking pura ing Maospait
Brawijaya nênurat
saisining kalbu
kawrat nawala nèng patra
wus sinungakên ing Gajahmada Patih
gya tinampan anêmbah

pan widagda Gajahmada Patih
wus uninga ri cipta sang nata
adan lumampah sira ge
ing Garêsik jinujug
Arya Damar kalanirèki
tinundhung mantuk sira
saking Majalangu
ing Garêsik pamondhokan
pan anganti wadine sri narapati
wadine kang kinarsan

sigra prapta Gajahmada Patih
ing Garêsik cundhuk lan Ki Arya
Damar sira nulya lèngsèr
saking palungguhipun
Patih Gajahmada sira ngling
hèh Risang Arya Damar
ulun pan ingutus
dènira sang naradipa
maringakên graha dalêm ri sang aji
kang wijil saking Cina

myang kang surat Prabu Maospait
kinèn matêdhakakên ing sira
nulya tinampan sira ge
mring Arya Damar sampun
ring kang surat binuka aglis
adan nulya winaca
pèngêt layang ingsun
Brawijaya Majalêngka
he Sang Arya Damar sira sun paringi
ri Sang Putri ing Cina

iku aja ko-rowang sarêsmi
lah antinên ing titipan ingwang
ywan uwus mêdal putrane
iku karsanirèku
Risang Putri ing Cina nênggih
pan iku grahanira
ywa atahèng ingsun
ri sèsthine prayaningwang
apan kawrat anèng patra kang sun tulis
rampung tata titinya

Arya Damar sigra dènira ngling
hèh Kiyai Patih Gajahmada
matura ing sang nata ge
sêmbah ulun anuwun
karan ulun kandhêg ing Grêsik
alami tan alayar
anganti ing ulun
karsane sri naradipa
rèhning mami ngawula sri narapati
eman ewuh ing lampah

Kyai Patih Gajahmada mulih
dyan lumampah tumamèng nagara
prapta ing Maospaite
ri sang nata kapangguh
Patih Gajahmada turnya ris
hèh risang naradipa
ulun tuwan utus
dhumatêng ing Arya Damar
maringakên sêrat kalawan sang putri
anuwun Arya Damar

datatita lingira ing nguni
kang kocapa Arya Damar mancal
nulya binabar layare
anuju angin timur
dan lumampah palwanira glis
kadya jaran angêrap
ing Palembang rawuh
tumama ing ngabyantara
Arya Damar têtêp umadêg narpati
anèng nagri Palembang

ênêngakna ingkang madêg aji
ing Palembang ing Cêmpa kocapa
Makdum Ibrahim putrane
kêkalih samya jalu
kang asêpuh wastanirèki
kêkasih Radèn Rakmat
ri kanganèm wau
Radèn Santri namanira
Rajèng Cêmpa putrane wau winarni
Radèn Burèrèh nama

Radèn Rakmat kang arsa apamit
mring kang paman Sang Raja ing Cêmpa
tansah kalawan arine
Radèn Rakmat gya matur
ring kang paman anuwun pamit
kawula arsa kesah
anuhun pangèstu
arsa dhatêng tanah Jawa
atêtuwi mring uwa ing Maospait
Rajèng Cêmpa ngandika

iya sun lilani sira kaki
anging arinira iku nyawa
sira gawaa karone
saparan aywa kantun
Ki Burèrèh lawan Ki Santri
iku wêwêkas ingwang
ywa na salah dunung
ya ta sampun sinangonan
ri sang putra katiga wus angabêkti
wus umangkat katiga

wus anitih baita lumaris
alayar nêngah mring nuswa Jawa
datan kawarna lampahe
prapta ing Majalangu
dyan cumundhuk ri sang narpati
prapta putra katiga
sukèng tyas kalangkung
pan dahat binoja-boja
tan winarna lamine nèng Maospait
apan sampun sawarsa

kawarnaa apan uwus lami
Rahadèn Rakmat apalakrama
punika antuk putrane
Wilatikta Tumênggung
pan kêkalih putranirèki
Tumênggung Wilatikta
èstri kang pambayun
wasta Ni Gêdhe Manila
apan sampun pinanggihakên ing nguni
kalawan Radèn Rakmat

kang taruna aran Jaka Said
jalu warnane bagus anawang
jangkêp kêkalih putrane
Rahadèn Rakmat wau
wus apamit dhatêng narpati
awismaNgampèldênta
ênggènnya dhêdhukuh
wau ingkang kawarnaa
Radèn Santri lan Radèn Burèrèh nguni
wus lami palakrama

apan angsal atmajanirèki
Arya Teja kêkalih putranya
sami wanodya putrane
samya yu warnanipun
ingkang sêpuh kalap Dyan Santri
dene ingkang taruna
pan kagraha sampun
dhatêng Rahadèn Burèrèh
radèn kalih apan sami nuhun pamit
dhatêng Sang Brawijaya

pan karsa dhêdhêkah ing Garêsik
radèn kalih wus sami ngidènan
datan warnanên polahe
wus sami adhêdhukuh
radèn kalih anèng Garêsik
wau kang kawarnaa
Molana nyar rawuh
Maulana saking Jullah
apêparab Sèk Walilanang anênggih
jumujug Ngampèldênta

wus apanggih angraosi ngèlmi
lawan Susunan ing Ngampèldênta
Molana lajêng lampahe
angetan lampahipun
Sang Sèk Molana sigra prapti
muara Balambangan
wastane kang dhusun
anênggih ing Purwasata
kalanira Prabu Balambangan mangkin
dawêg gêrah putranya

têtômba kathah kang andhatêngi
nanging tan ana kang marasêna
kala samana kandhane
Sèk Walilanang iku
ingkang marasakên sang putri
samulyane sang rêtna
kang rama kalangkung
sukane wardayanira
karsanira wau sang sri narapati
arsa pinanggihêna

kang putra lan Sèk Maolana di
tan antara apan wus kagraha
sang putri mring Molanane
tan kocap laminipun
kawarnaa sangraja putri
apan sampun awawrat
samana sang prabu
sinêlamakên tan arsa
mring kang putra mantu Ki Sèk Molana di
nanging dahat tan arsa

ri sampune sang nata tan apti
sinêlamakên anut agama
Sèk Walilanang nulya ge
kesahira andarung
mring Malaka sinêdyèng ati
sang putri pan katilar
lagya bobot sêpuh
nagari ing Balambangan
satilare Molana dèn parag gêring
akathah kang wong pêjah

wawratane sang putri wus mijil
miyos kakung Prabwèng Balambangan
lare kinèn buwang age
ing tabêla linabuh
ing samodra kang jabang bayi
kunêng kang kawarnaa
Samboja winuwus
lungsur pangawulanira
nulya ngawula mring Natèng Maospait
antuk dènya ngawula

pan ginanjar tinandur Garêsik
Ki Samboja kacatur wus pêjah
wau kang kantun rabine
kalangkung sugihipun
padagange kathah winarni
mangkana cinarita
pan sakadangipun
mring muara Balambangan
ing samodra manggih tabêla ing nguni
tabêla dyan ingalap

tiningalan yèn isi bêbayi
langkung bungah manahe nakoda
anulya binêkta mulèh
anulya panggih sampun
lawan Nyai Samboja nguni
jabang bayi punika
nyai kang amundhut
ingambil pinutra-putra
wus diwasa kinèn angaji mring nyai
ing Sunan Ngampèldênta

dene ingkang pinardi angaji
rare kêkalih ingkang satunggal
kang putra Susunan Ngampèl
Santri Bonang ranipun
gènnya mupu nyai winarni
Santri Giri wastanya
kalih ngaji sampun
mring Susunan Ngampèldênta
Santri Bonang kalawan Ki Santri Giri
kadi sadulurira

tan winarna pan sampun alami
Santri Giri lawan Santri Bonang
angaji karo karsane
mring Mêkah karsanipun
dyan umangkat tiyang kêkalih
tan kawarna ing marga
kandhêg lampahipun
nèng nagari ing Malaka
pan angaji mring Sèk Walilanang singgih
kapanggih nèng Malaka

tan winarna laminya angaji
nèng Malaka pan sampun sawarsa
anulya tinundhung mulèh
Ki Sèk ingkang anundhung
aywa laju mring Mêkah ngaji
uwis sira muliha
karo putuningsun
kalih pisan pinaringan
jungkat kalawan rasukan jubah sami
miwah kastule pisan

Santri Giri dipun kêkasihi
ajêjuluk Sang Prabu Sètmata
Santri Bonang kêkasihe
wus sinungan jêjuluk
Prabu Nyakrakusuma adi
nulya mantuk mring Jawa
wangsul prênahipun
wus prapta ing Ngampèldênta
kawarnaa wontên darwis angajawi
Ngatasangin wijilnya

Sèk Sarahidin ingkang kêkasih
angajawa dunung Ngampèldênta
wus cundhuk lan Sunan Ngampèl
aprakawis ing ngèlmu
ingkang winiraos sawêngi
lawan Kangjêng Susunan
Sarahidin wau
ri sampune pêpamitan
tan kawarna Ki Sèk Sarahidin lalis
sinatana Pamalang

kunêng ingkang kawarnaa malih
Tumênggung Wilatikta putranya
Ki Jaka Said wastane
nênggih karêmênipun
ngabotohan miwah ajuti
kècèk gimêr malandang
rêmên ngabên sawung
lêlana dhatêng Jêpara
lamun kalah bêbegal karyanirèki
Radèn Said ngandika

Radèn Said pan angadhang margi
wontên ing wana ran Jatisêkar
lor wetan Lasêm prênahe
Sunan Bonang winuwus
saking Malang lagya lumaris
liwat ing Jatisêkar
sigra dyan katêmu
lan Jaka Said samana
Sunan Bonang wau angandika aris
sira iki wong apa

wong liwat têka sira adhangi
Radèn Said asru dênya ngucap
ingsun iki amèk gawe
bêbegal karyaningsun
Sunan Bonang ngandika aris
besuk sira begala
yèn na wong lêlaku
anganggo wulung ing benjang
lan sêsumping kêmbang wora-wari abrit
iku sira begala

Jaka Said dhatêng anuruti
sapangandikanya Sunan Bonang
datadita ing lawase
antara tigang dalu
Radèn Said angadhang margi
wau Susunan Bonang
wus angagêm wulung
wora-wari bang sêkarnya
nulya langkung prênahe kang ngandhang margi
sigra nulya kapêdhak

Radèn Said sigra angadhangi
mring Susunan Bonang ingkang liwat
pinêgatan saparane
tabêlat papat iku
Sunan Bonang pan catur warni
radèn nulya tumingal
lor wetan lan kidul
kulon wontên Sunan Bonang
sigrandhêku Radèn Said atur bêkti
ngaturkên tobatira

Sunan Bonang angandika aris
yèn sira têmên anut maringwang
angguru ing satêmêne
turutên ujar ingsun
iya êcis ingsun puniki
alah sira tunggua
poma ujar ingsun
aja sira lunga-lunga
Radèn Said sandika sarwi tur bêkti
Sunan Bonang wus kesah

tinilar maksih nyêkêli êcis
tan winarna nênggih laminira
sampun sawarsa lawase
Sunan Bonang gya rawuh
aniliki mring Radèn Said
pan sampun dadya wana
Sunan Bonang muwus
sigra anguluki salam
punang alas mulya sirna tan kaaksi
radèn sampun katingal

radèn kantun kakêtêg kaèksi
tinilar malih mring Sunan Bonang
nênggih sawarsa lamine
wus jangkêp kalih taun
dènya tapa Rahadèn Said
kinon mring Sunan Bonang
lungaa sirèku
rahadèn sarwi winêjang
marang ilmu kalawan bêkti ing Widi
rahadèn nulya kesah

nulya ngaluwat radèn sawarsi
sêsampune ngaluwat rahadyan
kesah mangilèn parane
Carêbon kang jinujug
sapraptane Carêbon nuli
Radèn Said dhêdhêkah
ing alas asamun
winastanan Kalijaga
sakabatipun rahadèn ika kalih
saya agêng kang tapa

lamun dalu ajaga mring kali
yèn angantuk kagêbyur ing toya
lajêng angèli lampahe
upêt bêbêktanipun
sampun lama gêntur kang tapi
upêt kèlêm tan pêjah
dènya ngèli mantun
Rahadèn Said punika
wus sinêkti rahadèn ngalih kêkasih
Susunan Kalijaga

tinutur malih Susunan Kali
kala nèng Carêbon namur lampah
dadya marbot panamare
pakartinya angangsu
angisèni pabongan sêpi
saban asat pabongan
gya ingisèn gupuh
mring Susunan Kalijaga
pan dinalih ing liyan yèn marbot yêkti
kawarnaa samana

nênggih Susunan ing Gunungjati
ingkang angrèh ing Carêbon ika
wruh marêbot pangangsune
saban-saban angangsu
ki marêbot dipun tingali
ya ta angraos wêlas
tyasira sinuhun
umulat marêbotira
dupi dalu pabongan sinat kang warih
ya ta ingisèn êmas

bangun rintên gya Susunan Kali
mèh numpak ing waktu Subuh ika
Sunan Kali ngangsu age
sapraptanira ngangsu
kang pabongan dipun ungkabi
pinariksa na êmas
jro pabongan wau
Susunan Lèpèn ngartika
ring tyasira nulya nyipta êmas aglis
karya umpak pabongan

sarta pabongan wus kêbak warih
Susunan Gunungjati samana
enjing wus tumêdhak age
arsa asalat Subuh
mring pabongan arsa sêsuci
ningali kang pabongan
êmas umpakipun
Susuhunan Gunungjatya
wus tan samar yèn sira Susunan Kali
ki marêbot punika

tan winarna solahirèng nguni
Susunan Kalijaga samana
apan wus ingambil ipe
pinanggihakên sampun
lan sadhèrèke nèm pawèstri
wau datan winarna
solahirèng dangu
Susuhunan Kalijaga
pan kaipe mring Susunan Gunungjati
mangkana purwanira

tan kocapa kang tumêkèng wali
kawarnaa nagara Palembang
Arya Damar ing jênênge
tan ana walêripun
wong Palembang sadaya sami
suyud tan ana malang
samya sih alulut
tan ana rêngating nala
Arya Damar titipan putra wus mijil
êntya apêpasihan

risang putri patutan kêkalih
samya jalu pambayune ika
Radèn Patah jêjuluke
nênggih bêbêktanipun
saking Prabu ing Maospait
kala ngidham kaworan
pinisah karuhun
sira Sang Putri ing Cina
patutane lan Arya Damar satunggil
Radèn Kusèn kang nama

putra kalih jalu samya pêkik
warnanira antya lir wong kêmbar
apan samya ri baguse
awayah diwasa wus
Arya Damar mojar sira ris
marang ing grahanira
mirah grahaningsun
putranira wus diwasa
yèn sambada lawan karsanira yayi
sun jênêngakên nata

gumantia ring jênêng ngong aji
sutanira kang pambayun nyawa
Rahadèn Patah yogyane
dadia patihipun
Radèn Kusèn arine ugi
ulun asrah nagara
amagawan ingsun
mumpung ulun maksih gêsang
ngong amomong Radèn Patah dadi aji
ing nagara Palembang

pramèswari ing Cina sira ris
sigra mojar kaka prabu iya
para yoga sasmitane
sandeyane tyas ingsun
maring putranira kêkalih
maksih timur kang wayah
dèrèng ungsumipun
lamun jumênênga nata
putranira karo sira pan dèn sandhing
amiyarsa dêlingnya

Arya Damar sigra dènira ngling
hèh sang pramèswari sutanira
iku anêngguh ing têmbe
pasthi jumênêng ratu
Radèn Patah ana ing Jawi
purwa raja kang Islam
sirnèng Majalangu
raja kapir kang ginantyan
mêngkwèng Jawi sineba ing para aji
Jawa tan pasisingan

lêhêng mangkin jumênênga aji
mumpung ulun mênangi agêsang
môngsa wandea ing têmbe
sutèng ulun puniku
dadi aji ya nyakrawati
Radèn Patah punika
trêsnèng ulun sunu
sun pudya dadia nata
gumantia ring jênêng ingsun narpati
amêngkua byantara

pramèswari Putri Cina angling
sutèng ulun sira Radèn Patah
idhêpên rama ujare
sira dadia ratu
mumpung ulun mênangi urip
arèrèn marang sira
yèn dadia ratu
aeca ingsun anendra
lan abukti yèn sira wus dadi aji
gumantyèng ramanira

Radèn Patah matur ing rama ji
ulun inggih lênggana ing karsa
ywan dadyakêna nata ge
anggantyani ramèku
dening ulun mudha ring ati
dèrèng wruh ing sasmita
ning bala wadya gung
dadia suka paguywan
lamun ulun gumantia ing narpati
merang jênênging nata

pan jênênging ratu dibya lêwih
apan wikan wilanganing wadya
bala tan wruh sasmitane
marang jênênging ratu
punika ratu kang linuwih
yèn ratu tan mangkana
nistha jênêngipun
pan yêkti wadya sadaya
ngayun-ayun panjênêngan ratu adil
cihna nagara karta

ulun iki dèrèng wruh ing wangsit
ing nagara yêkti dadya nistha
dadi paguywan ing akèh
dening ngong mudha punggung
yêkti awèh surêm nagari
ngadil pan dèrèng wikan
dadya ara-uru
sakèhing wadya sadaya
pan wus wikan ing mudhane sang bupati
ngangge sakarsanira

Arya Damar mênêng tan nauri
ing wacananira Radèn Patah
ambênêri katarkane
myang pramèswarinipun
Putri Cina tan kêna angling
amirsa ing wacana
nira ingkang sunu
Radèn Patah pan prayoga
lwir wong tuwa sêmune pan wus gumanti
mring kang awèh titipan

nahan ujar Arya dan sumilih
Radèn Patah masukêt kang manah
ya taman pasingkabane
sang hyang arka sumurup
ring mangsaning ri têngah wêngi
Radèn Patah kabwatan
dahat nirèng sêmu
nir tyas dutaning akathah
ngangkên-angkên sarira paran bedaning
dadia raja mudha

Radèn Patah glana sandeyaning
manahira anarka yèn prana
winrêga gati têmahe
manah lwir angsa muluk
lamun tinon silab wiyati
ing wêngi ciptanira
kaya satus taun
agring upama lwir wadya
Radèn Patah pan wus wikan sarasaning
kaksana janmotama

Radèn Patah lolos saking puri
kang tinurut ngurung-urung toya
sampus miyos byantarane
andarung lampahipun
cipta suci kang dèn turuti
anawang bawaning lyan
nir deya tan ketung
tumama ing wanantara
iring-iring jurang ajro dèn lampahi
tuban anêmpuh parang

mèh raina sêmu bang hyang rawi
ri kaywan saanane padas wang
sata wana anjêgigèr
mêrak padha anguwuh
yèn janmaa kadya wèh margi
padha tinundha-tundha
aswang pêksi ngênu
myang manu sêca wacana
yèn janmaa unine kadya ngaturi
rahadyan arèrèna

apan sakulêm datan kêjêping
yêktya lêswa yogya ararywana
jahning mahning talagane
kadya langit dinulu
kambang tangpas wulan upami
ri kang sêdhêng purnama
kusuma sumawur
wintang tulya padha lumrang
sarineka lwir jaladha gônda wangi
kongas maring rahadyan

tunjung kuncup pan kumumbu sami
padha manêdhêng rêbut mapunjwang
upama ika tangane
marêp nganjali iku
ywan janmaa padha sira ngling
lah ya radyan mulata
kabèh mêkar ulun
lung-lungan ngadhang ing marga
pan rumêmbe yèn janmaa upamaning
padha ngawe ring tangan

kwèh tal magêng ana ring têpining
ing talaga panêdhênging mêwah
kwèhnya runtuh lir balange
liman alas pan agung
tita nguni madyus ing jyahning
punika ya binalang
ywan janma amuwus
rahadyan manawi rarywan
ing talaga mêmadyus ning jyahni mahning
tal magêng ywan mojara

Radèn Patah rêmên aningali
ring talaga nulya sira raryan
alinggih anèng têpine
kabèh manêdhêng sampun
wohan alas tinon tulya sri
wite sawiji kêmbang
matêng sawohipun
myang nyadham kamaropokan
wohnya ruru agêlar myang kêmbang wangi
adi anèng bantala

tyasnya siji catur dasa warni
kadya aywa slir sang dyah kasmaran
rasaning tyasnya manise
anênggih patang puluh
ywan janmaa padha sira ngling
rahadyan adhahara
manise woh ulun
pangucaping kêmbang tunggal
madhêp padha muka kêdah dèn tingali
manglung mring Radèn Patah

kang mandira ramya dèn tingali
kêmbangira kadya sampun ahyas
apan manda ing angine
kapwa ya sira nêmpuh
panging adoh soka lwir nginggil
manda nulah pan juga
pan mangsêh manungsung
mandoni ning brama rannya
pan kaanggêp wanodya punika angling
marêp maring rahadyan

kayu alas kabèh padha wangi
lwir kalêmbak myang wrêksa candhana
masoyi adas cêngkèhe
kasturi kayu garu
nagasari lawan kêmuning
widasari cêpaka
lawan pacar dadu
andong bang lan kanigara
argulonya gambir kalawan mêlathi
anjrah sêkar sridênta

patalanya lwir salaka putih
karikilnya lir manik pathika
candrakanta myang manike
suryakanta bra murub
mirah nila pakaja êning
intên myang nawarêtna
ujwalanya murub
ing wêngi mulya raina
sang hyang surya kasoran ujwalèng manik
merang marèng ujwala

purwa ri gêng kayu kapur iki
kulitira tumitis gêtihnya
maputih ika warnane
ring suryakanta dhawuh
gêtihira arata êning
pan dadianing dupa
upama kumukus
marbuk minging gônda kongas
yèn janmaa kadya manungsunga ing sih
gônda manub ing radyan

Radèn Patah lwah saking sayati
ciptanira lwir wrêksa candhana
dinina dinandar dumèh
pamangsule mrik arum
dening budi wahya wiyati
kesisan wraning ima
nirmala sumunu
sanityasa tyas sung santa
singlar saking gêlah-gêlah tata suci
byak tyas pasthika maya

sakathahing buron alas sami
pan kampita kênanya malaywa
amirsa marang rahadèn
ing wanantara rawuh
ywan janmaa padha sira ngling
padha-padha satwalas
ngatingal ing ulun
rumêksa ring sira radyan
padha rawuh ywan janmaa magêr sari
ngubêngi Radèn Patah

liman alas limang puluh dyus ing
talaga tarlagèng samya burwan
ataha-taha ring tyase
gadhing inasah gupuh
ri kang watu ri dang mrih lungid
ya ta milu malaywa
tan erang ing lêmu
gya mulat buron akathah
ywan rumêksa ring radyan wus mangubêngi
liman rumêksèng radyan

prapta liman mêndhak manganjali
ywan janmaa matur ing rahadyan
manawi tumanduk age
nitihèng gigir ulun
lawan singa jajare linggih
ing nguni pan nirbaya
lawan gajah atut
myang warak kalawan wagra
padha munya ywan wonga padha sira ngling
madhêp ing karsa radyan

Radyan Patah malandhêp ing ati
aningali wana gung kwèh kênas
munggwing ing wrêksa unggyane
ciptanira atrênyuh
wuwuh dadya subrangtèng ati
panging kayu kawuryan
alurus dinulu
tinampan apan mapanah
putranira aendah upama taji
amanah jajaning lyan

Radèn Patah tinêkan ing Widi
ywan alawas ing saksananira
sampurnane sarirane
subrangtanira nglangut
nulya mudya maring Hyang Widi
hèh bathara kang mulya
tingalana ulun
baya lali duwe wadya
ing jangjine jênênging kawula gusti
tan kenging pisahêna

datatita lingira ing nguni
kang kocapa nagri ing Palembang
Dipati Arya Damare
tatas ing siyang wau
punang cèthi anjrit kapati
kang tunggu pasarean
Radèn Patah suwung
murca saking pagulingan
Radyan Kusèn miyarsa panjriting èstri
tarkanira wus wikan

Radèn Kusèn malayu kêpati
lumanjanging kwèhning wong Palembang
dènya ngulati kakange
nulya manjing wana gung
Arya Damar kagyat ningali
mirsa wong pasarean
tangise gumuruh
tumama ring Arya Damar
samya matur ing Arya Damar sira glis
putra paduka ical

Arya Damar saha pramèswari
dahat gupuh ngulari kang putra
têlas sadalêm purane
saèstu lamun suwung
putra kalih tan anèng puri
Radèn Kusèn duk kesah
yayah dahat tan wruh
ywan anusula kang raka
tarkanira Sang Arya mring putra kalih
sarêng musnèng byantara

Arya Damar mijil saking puri
saha bala miwah grahanira
anitih èsthi kalihe
nulya sira tumanduk
jawèng kitha panêpis iring
padêdesan wus têlas
putra tan kapangguh
malah têka ing sadina
angulati putra tan môntra kapanggih
umênêng Arya Damar

Arya Damar mojar ingkang swami
hèh Sang Putri ing Cina riningwang
tanayanira rahadèn
karo datan kapangguh
datan owah jangjining Widi
tan kêna ngrekadaya
pan wus jangjinipun
pinisah yayah lan suta
pirabara yèn sira sinungan panggih
ing benjang dening suksma

pramèswari mênêng pan umiring
wus pinupus yèn karsaning Suksma
Sang Arya mantuk lampahe
tumama ring kadhatun
myang sakathahing bala mantri
mantuk sowang-sowangan
maring wismanipun
wong sanagarèng Palembang
jalu èstri sadaya samya gêng kingkin
nata kecalan putra

ri sampunnya lingira ing nguni
kang kocapa Radèn Kusèn ika
prapta ing wanantarane
kandhêg ing lampahipun
Radèn Kusèn nulya ningali
mangilèn ngalèr ngetan
kang kidul kadulu
tan ana janma katingal
Radèn Kusèn mêmènèk wrêksa waringin
inggil ta tanpa padha

Radèn Kusèn tumulya ningali
ngetan bênêr saojana ika
umulat marang kadange
pinggir talaga lungguh
Radèn Kusèn angling ing ati
nyata ika si kakang
ring panduluningsun
yèn ingsun amaranana
ring si kakang manawa ulun dinalih
ingutus dening rama

yêkti kagyat si kakang ing mangkin
manahira anarka maringwang
kinon mring ramaswèng mulèh
yêkti duka mring ulun
Radèn Kusèn mudhun ing siti
nulya sira lumampah
pinaliwat sampun
kira-kira sapandulwan
têbahira Radèn Patah aningali
ywan arinira lintang

pan kawuri Radèn Patah nyèngi
Radèn Kusèn ari marenea
pan ulun ana ring kene
Radèn Kusèn awangsul
amiyarsa kakange angling
mangsah manungsung agya
arinira cundhuk
manêmbah ring kakangira
Radèn Patah nulya sira dèn sungkêmi
manangis arinira

Radèn Patah sigra dènira ngling
ari Kusèn mring êndi karsanya
saur sêmbah Radèn Kusèn
kakang dinukan ingsun
dening ramandika sang aji
dene ulun lênggana
ing karsa sang prabu
kinarya patih tan miyang
ulun iki tinundhung dening rama ji
lunga saking Palembang

mangkin iki tumamèng wanadri
tarkaningwang ulun yèn têkaa
anarka mring Jawa age
ngawulèng Majalangu
Brawijaya dibya ing Jawi
pratama ing rat sabrang
pranata kang mungsuh
ambêk sadu paramarta
sarya boga suta wisesa pan ngadil
Jawa tanpa sisingan

Radèn Patah sigra dènya angling
ari Kusèn mangkono karsanya
ulun milu sira radèn
karsanira sun anut
aywa pisah ari lan mami
parastrorip parênga
kita lawan ulun
anulya parêng lumampah
sampun lêpas ana wong bêbegal kalih
angadhang nèng dêdalan

purwanira bêbotoh kalindhih
ngadu ayam donyanira têlas
malah ing suta swamine
tinohakên pan sampun
anggurangsang manah tan bêcik
dadya begal angêntal
myang saduluripun
pan Supala kang atuwa
arinira apan awasta Supali
manahira lwir buta

pun Supala lawan pun Supali
angêmbat lawung anumbak lêmah
kurang mungsuh ing nityane
anandêr anglir nêmpuh
amrih nir tyas ingkang lumaris
pun Supali gya mojar
maring kakangipun
Kakang Supala ngong mulat
wong lumampah ring ngayun ika kêkalih
yèku yogya malingwang

Radèn Kusèn sigra dènira ngling
Kakang Patah ana wong bêbegal
ing ngayun ika kêkalèh
angadhangi dalanggung
lah ta kakang dèn yatna ugi
mirea ingkang kiwa
ulun apan purun
wong roro angêmbarana
tan antara kang ambêbegal gya prapti
Supali lan Supala

nulya mêgati mring Radèn kêkalih
hèh wong ngêndi roro sira liwat
nèng wanantara ing kene
lan ta sapa jênêngmu
Radèn Kusèn nulya sira ngling
lah sira silih sapa
angadhang dalanggung
aja sira salah karya
lah mirea ingsun pan arsa lumaris
aja ngandhêg wong liwat

jênêng ingsun Supala Supali
kang anduwèni ing wanantara
sun gawe pangan sêdhênge
amêgati dalanggung
sing wong liwat ingsun dhèdhèli
ing sapanganggoneka
tumbak lawan dhuwung
iku pasthi duwèk ingwang
hèh wong roro aja kakèhan dera ngling
lah tilara busana

Radèn Kusèn sigra dènira ngling
hèh Supala Supali tan suka
sira ingsun jaluk age
saha panganggon ingsun
sun rewangi sabaya pati
mêngko paksa deralap
saking angganingsun
yèn ingsun uwus parastra
karsanira agya Supala Supali
sigra kalih narajang

Radèn Kusèn dèn cêkêl tan kêni
kinêmbulan wong roro aniba
kasaliring ing tindake
jongor untunya runtuh
tan ngrasa Supala Supali
tangi nulya narajang
anuduk pan luput
pama kadi wêwayangan
Radèn Kusèn pangadêgira tan gingsir
tinêngên myang kiniwa

panuduke tuna tibèng siti
burangkangan pan kênèng kiparat
lumpuh dumuh citrakane
sêsambatnya mlas ayun
apuranên ulun dosèki
ywan ulun waluyaa
kadi ingkang dangu
punagi ulun ngawula
dhatêng kita saênggèn kita tut wuri
tulus dadi abdinya

Radèn Kusèn sigra dènya angling
Kakang Patah punapa rèhira
si begal iki ature
Radèn Patah sumaur
ari Kusèn lamun prayogi
Si Supali Supala
warasêna iku
muliha ing wismanira
ingkang dhingin mirsa Supala Supali
citrakanira sirna

Radèn Patah ciptanirèng ati
aparêng lawan karsaning Suksma
andhatêngi barat gêdhe
ngêsês anginnya umyus
anub wraksa bayu-bajraning
sêmpal pang kaparapal
rug kang kayu apuh
sakèhing wrêksa tan ana
tan antara pun Supala pun Supali
katub dening maruta

mring gêgana Supala Supali
uwus têka anèng madya gantang
saalap-alap gêdhene
lamun sira dinulu
nulya sira salab wulati
tan antara Supala
Supali gya mudhun
tumiba ing wismanira
sarasane lwir kasur sari gumuling
agrah lir kinêpêtan

Radèn Kusèn sigra dènira ngling
Kakang Patah yèn prayoga kita
lah kesah saka ring kene
ing pasisir jumujug
nêdha ngadhang juragan sami
manawa ana liwat
nêdha padha nunut
Radèn Patah kaprayoga
ing ature Radèn Kusèn ingkang rayi
sigra nulya lumampah

radèn kalih sangang dinèng margi
wanantara tan boga tan nendra
angungang gunung ujunge
pasisir pan kadulu
ri kang gunung ngungang jaladri
ujung pan ingunggahan
dening robing ranu
mapan asri katingalan
ri pantêse dadya unggyaning abrangti
radèn kalih kacaryan

tatkala yar prapta anènggiri
Rasyamuka tilasing patapan
ingênggenan radèn kalèh
wrêksa aking angaub
tigang côndra radèn tan gingsir
wrêksa aking apatra
angaubi sampun
ana juragan alayar
ing samodra parahu kandhêg tan gingsir
ki juragan kampita

ki juragan nulya aningali
pinggir ingkang gunung Rasyamuka
ana wong tapa kêkalèh
ki juragan amuwus
yèn kênaa lumampah aglis
palwaningsun alayar
sun marêk sang wiku
kang tapa nèng Rasyamuka
sun abêkti ngaturakên pati urip
nulya obah kang palwa

dan lumampah palwanira aris
ywan janmaa ciptane mangkana
angajak marêk rahadèn
ki juragan amuwus
baya iki karsaning Widi
hèh sakèhing bandhega
nêdha sami biluk
dinunung ring Rasyamuka
tarkaningwang payo marêk ing sang yakti
kang tapèng Rasyamuka

ingkang palwa lumampah lwir angin
sigra praptèng giri Rasyamuka
nulya cinancang pinggire
juragan nulya mudhun
dan sumêngka sira ing ardi
mênggêp narka mahatma
sêdyakêna iku
ciptanira mring rahadyan
nulya tinon Radèn Patah myang kang rayi
manusup wanantara

nulya dhatêng bayu-bajra angin
umyus mêsês manêmpuh ring wrêksa
manawa sêmpal êpange
pokah kayunya êpuh
kaparapal kabèh rug sami
cihnane janma prapta
ampuwan angasut
sigra umangsah juragan
wawang cundhuk kalawan rahadèn kalih
ki juragan gya mojar

hèhsang sadu dibya sira kalih
dening wênang marêka ta sira
anggya ingkang durgamane
Rasyamuka ing gunung
parayangan kalawan êjin
yèn ingkang marikia
dahatira takut
punika anung prayoga
dene kita manusup ta wong kêkalih
ing giri Rasyamuka

lirning baya anung mamêdèni
ing karo duk anèng Rasyamuka
lan isika ing guhwane
sadu raksasa agung
lan liyanya pisaca iki
myang mong sêdhêngnya galak
umungguh ing gunung
lintang kagulung inambah
dening macan kagulung ana ing trêbis
marêngut ri kang monya

Rasyamuka agêng ingkang kali
malwaning lwahnya malungka-lungka
malwa mêloki pêluke
molêk kakolêk kaku
pan kaalêm saraning kali
nulya sira umêntas
katêbèng kang adhuh
ingkang kali dadya bêna
dening ana gajah lan atita iki
madyusirèng walahar

akwèh sing asahasaning asri
kamalakèng pan dadya mungsuhnya
janma ywan munggah ing kene
selanya apan lunyu
yèn ingandêl lèngsèr karikil
yakti janma aniba
kabêntus ing watu
talanya padha anêla
mèsi ula panêmburira amandi
matèni wisanira

sêsukêtan ing gunung miranti
ingkang ngalap aniba kantaka
malah si têka patine
liyan saking pukulun
taman wana têka ing giri
Rasyamuka punika
ing purwaning ulun
marangke munggah parbata
pun juragan wisma ulun pan Garêsik
alayar ing samodra

sapraptane samodra ing giri
Rasyamuka kandhêg kang baita
dening ditya ing singite
dadya marêk ing ulun
dhatêng kita ulun ngabêkti
ngaturkên pêjah gêsang
sakarsanira nut
dening kasalat samodra
ulun ika duwe ujar angabêkti
katura kita nyawa

sang pandhita ing pundi purwèki
sangkan kita minggah ing parbata
ing Rasyamuka marangke
sigra mojar sang wiku
kyat ing sarat jênêng narpati
Arya Damar Palembang
sarwa boga agung
salir suta kang wisesa
paramarta ambêk sadu mapan adil
akwèh kang anèng sira

akèh sutanira dibya sêkti
pan ariku anging ulun dhawak
suta kang manda bêgjane
purwanipun tinundhung
dening yayah ulun ing nguni
dening ulun lênggana
ing parintahipun
kinèn gumantia nata
ing Palembang nulya ngong tilar nagari
tumanduk marangkea

ki juragan lamun sira mulih
maring Jawa sun nunut ing sira
samodra nunggang palwane
ki juragan umatur
sukur bagya sang maha yêkti
kita dhatêng ing Jawa
dadia panuntun
wadya Jawa iku mudha
damarana pêtênge manahirèki
kita dadia pandam

ki juragan lawan radèn kalih
sira mudhun marang ing samodra
nunggang palwa dan layare
ing samodra lumaku
anglir kuda angrap sira glis
prapta ing Surabaya
radèn nyawuk banyu
ginônda toya mrik sumyar
Radèn Patah mojar ing juragan aglis
ulun mudhun ing dharat

pracihnane ana ing wong adi
banyunira wangi ulun gônda
karannya rèrèn ing kene
anulya padha mudhun
Ngampèldênta dhusun wêwangi
Radèn Patah umulat
masigite munggul
ngungang bandar Surabaya
Radèn Patah kacaryan dera ningali
mangsup mring Ngampèldênta

Radèn Patah lawan ingkang rayi
kandhêg jaba anèng bale panjang
pacarabakan ing akèh
paliwara ing wiku
aran Jagawasita nênggih
lagya mring bale panjang
têtamu kapangguh
alinggih ing bale panjang
mring wong kêmbar samya pêkikira kalih
lwir Bathara Asmara

Jagawasita malêbèng puri
atur sêmbah maring sang pandhita
hèh Jêng Susuhunan Ngampèl
jawi wontên têtamu
wong kêkalih warnane sami
kadya hyang-hyang kinêmbar
samya bagus-bagus
Susunan Ngampèl kampita
megung rênggang palungguhira ing kathil
lèngsèr munggwing bantala

lwir katurunan lelatul kadri
samaneka ulun adhatêngan
gêlarana lêlinggihe
lan ta lêlamak babud
sampun anti dènya miranti
amasang palinggihan
dupane kumukus
kinarya wrêksa kalêmbak
myang kusuma mênyan madu lan kasturi
sang guru aswagata

Jagawasita nulya umijil
adan mêndhak anèng bale panjang
mojar mring rahadèn kalèh
kita dèn swèng sang piku
Ngampèldênta manjing ing puri
radèn kalih punika
anulya tumanduk
tumama ingngabyantara
nulya cundhuk lan Susunan Ngampèlgadhing
hèh dhatêngan linggiha

Kangjêng Susuhunan Ngampèlgadhing
kaki putu ing pundi pinôngka
ulun kacaryan ing mangke
andulu kita putu
Radèn Patah umatur aris
hèh sang maha pandhita
tan wruh purwèng ulun
kadya lêlayangan pêgat
sanggèn tiba ngwang alasan mrak ngêmuli
nusu kidang manjangan

Susuhunan Ngampèldênta angling
kae putu ulun datan sama
yèn kita ika mulane
pantês trahing wong agung
pangulatan ing nala mami
sun têngahing watara
katimbang ing tanduk
kapanggih ing panalika
laku linggih solah muna lawan muni
minôngka panêngêran

Radèn Patah sigra dènya angling
hèh sang wiku lah kadi punapa
ing janma di panêngrane
candhi purana gêmpur
pracihnane tan ana kari
Pandhita Ngampèl mojar
cihnaning pandulu
yakti kabayan ing ujar
pangucape yakti kabayaning ati
tyas kabayaning Suksma

suksmaning sarira ya sarining
ring buwana swabawanya tekang
ing kalbu kalairane
kalairaning kalbu
nyatèng naya nitya nampani
sawadining wardaya
nitya wahyanipun
ing wacana gènnya mêdhar
pasthi kono panêngêraning janma di
widagdèng cipta maya

Radèn Patah nêmbah mring sang yakti
pan kakênan saciptaning rasa
sang maha yêkti dan linge
anêmbah radèn putu
maring ulun sira puniki
pira liringanêmbah
ywan tan wruhèng tuduh
lwir anêmbah tawang-tuwang
tan sampurna dènira manjing astuti
wacananira bakal

Radèn Patah malingsêm ing ati
amiyarsa panabdèng pandhita
tan mantrèng wadi gatine
pan pêpakaning tanduk
lawan warah wara numungsi
karuhun ing agama
gumanti sinêngkung
anggagap ing gita basa
dêmi tan mantrèng punika sipi dening
yèn dadia sujana

lwir katurunan lelatul kadri
samene kapustakèng wardaya
durung tumon salamine
kang têka jlêg anulus
kang tan lawan ataki-taki
lamun tan anging iya
bisa tan winuruk
pan amung nayakaningrat
satêrahe têrus ing môngsa mangkyèki
tan ana mangkonoa

Radèn Patah matur ing sang yakti
ulun iki byanta jarwanana
sêmbah ingkang sampurnane
sigra mojar sang wiku
kang sinêmbah ingkang rumiyin
bapa dening kang yoga
kaping kalih guru
karane guru sinêmbah
nampurnakkên ing èlmunira sajati
gusti kang kaping tiga

pakarane sinêmbah kang gusti
dening purba lawan amisesa
kaping pat ing mratuwane
karan sinêmbah putu
dening awèh rasa sajati
kaping lima sinêmbah
sanak tuwa iku
dening gêgêntining yayah
iya iku padha unggyan pangabêkti
yèku kang katarima

Radèn Patah micara ing ati
sang pandhita iki pan waspada
widagdèng sawacanane
dahat ywan janma luhung
sang pandhita nauriaris
karaningsun waspada
maring sira putu
tan beda lan raganira
ya lêlana atilar ing yayah bibi
subrata mati raga

ulun iki dudu wong ing Jawi
putranira Sang Putri ing Cêmpa
bapaningsun saking Tulèn
têrah nabi panutup
angajawa ingkang kêkasih
Makdum Brahim Asmara
apan kandhêg iku
ana nagara ing Cêmpa
rabi putri owah ping pitu kang warni
iku aputra ringwang

kang atuwa warnane sang putri
pan sadina pan owah ping lima
uwak ingsun ing bênêre
ingkang kalap sang prabu
tanah Jawa ing Majapait
purwaningsun ngajawa
kinon dening ibu
atinjo maring si uwa
kang sun tilar ing Cêmpa sampun kawatir
gêmpur de wong Pratokal

nulya ingsun kinon de rama ji
Majalangu rabi lawan suta
Dipati Wilatiktane
wisma kinon ing ulun
Ngampèldênta dhêkah ing riki
kinon dadia imam
ing Masigit Agung
ingiring wong Surabaya
marmanira wong Jawa Islam rumiyin
sarta kinon sang nata

sakathahe kang Islam wong Jawi
nora winangênan de sang nata
sagêlême manjing dhewe
kang tan purun puniku
manjing Islam nora pinardi
dene sri naranata
wong Jawa puniku
sakèh kang milwa maringwang
ingkang Islam kabèh sakèhing wong Jawi
pan misih padha kopar

ulun iki pandhita ngajawi
amêmocok dudu duweningwang
dening sih rama ji kabèh
mulane kandhêg ingsun
anèng Jawa kaprêman bumi
beda lawan pakara
wong Jawa satuhu
saturune duwe Jawa
pakaranira wus pinasthi ing Widi
amurwèng Raja Islam

lawan sira sapa kang wêwangi
taksis ulun ywan tan jarwanana
ing sasmitanira dhewe
Radèn Patah umatur
wasta ulun pun Patah nênggih
pun Kusèn ariningwang
singgih namanipun
radèn kalih samya nêmbah
mring pandhita tumama angguru nêggih
agaminira Islam

Radèn Patah lami tan winarni
anèng Ngampèl Radèn Kusèn mojar
Kakang Patah nêdha age
ngawulèng Majalangu
nutugakên sasmitèng nguni
Radèn Patah gya mojar
bênêr ariningsun
sira ngelingakên ingwang
dening lami ulun angguru sang yogi
jênêk ing Ngampèldênta

ulun iki Islam pan wus manjing
ing agama bêcik kawêkasan
purwane jagat kang angrèh
eman Isêlamipun
angawula ratu kang kapir
ari ywan sira arsa
ngawulaa iku
ing Majapait mangkata
sun amini sêdyanira dadi mantri
pracayèng praja wira

Radèn Kusèn sigra angabêkti
mring kang raka sira Radèn Patah
lêlinggihan sigra lèngsèr
Radèn Kusèn tumanduk
sigra mangsah mring Majapait
ri sêdhêng Brawijaya
miyos sitiluhur
sineba sagunging wadya
asri tinon upama parwata sami
ramya ing pagêlaran

Radèn Kusèn tumama wus prapti
madyanira ngalun-alun ika
sasor waringin kurunge
palungguhira bukuh
pan masila mangrêpa iki
muka konjêm patala
anulya kadulu
dènira Sang Brawijaya
sigra mojar mudhuna sira apatih
wong dhedhe takonana

nulya mudhun Gajahmada Patih
prapta madya ngalun-alunira
cundhun lawan Radèn Kusèn
Gajahmada amuwus
wong ing ngêndi sira puniki
adhedhe madyanira
rêke ngalun-alun
lawan sapa jênêngira
Radèn Kusèn umatur dhatêng ki patih
pun Kusèn namaningwang

wong idêran manira puniki
tan wruh sangkan lwir layangan pêgat
tiba saênggènnya rèrèn
tiba tilêb ing kayun
salêksana sor rana ragi
prapta ing madyanira
anèng ngalun-alun
ing mangke ulun punika
kyai patih andika matur narpati
angabdi ulun iya

sigra mêsat Gajahmada Patih
nulya mangsah cundhuk lan sang nata
manêmbah sarta ature
ulun paduka utus
anakèni wong dhedhe singgih
anênggih wong idêran
tan wruh sangkanipun
ing mangke nêrka ngawula
mring paduka ngaturakên pati urip
sarirane sumôngga

Brawijaya sigra dènira ngling
lah sèngana marangke dèn agya
kang alang alun-alune
dhedhe waringin kurung
Patih Gajahmada sira glis
mring alun-alunira
angêmbani wuwus
Majalangu Brawijaya
nulya cundhuk lan Radèn Kusèn nulya glis
ki patih sigra mojar

hèh Ki Kusèn kita pan dèn sèngi
maring satinggil derasang nata
lah iringên ulun age
Gajahmada tumanduk
lawan Radèn Kusèn umiring
prapta ing ngarsanira
Natèng Majalangu
masila padha mangrêpa
Sri Narendra Majalêngka ngandika ris
Kusèn milua magang

tan warnanên laminira mangkin
Radèn Kusèn dènira ngawula
antuk karya pinakolèh
sigra jinunjung lungguh
wus kinulawisudha mangkin
Radèn Kusèn punika
Adipati Têrung
namane saking sang nata
sinung bala salêksa myang lungguh lampit
liyangan kandhaga mas

datatita lingira ing nguni
kang kocapa sira Radèn Patah
anantri ing Sunan Ngampèl
widigdanira punjul
lawan sakèhing para santri
Susunan Ngampèldênta
sigra dènya muwus
putuningong Radèn Patah
sira iki wus lami dènira ngaji
sira dadi pandhita

lakonana tataning nagari
Radèn Patah sira arabia
putuningsun yu rupane
Radèn Patah anuhun
tan lênggana dika sang yogi
ulun wacananira
inggih mapan anut
atakut ywan lêngganaa
sabdèng guru muranga andurakani
tutut mêmancanaka

tan antara Radèn Patah kawin
lawan ingkang wayah sang pandhita
Nyai Gêdhe Malokane
ingkang adarbe sunu
pambayune ingkang pinanggih-
akên lan Radèn Patah
dadi jodhonipun
alami datan winarna
Radèn Patah matur ing sang maha yakti
ulun pradikakêna

tinêdahna kawula puniki
ugyaningwang jênêk dhêdhukuha
kang pundi wanantarane
Susunan Ngampèl muwus
lah ngulona bênêr sirèki
yèn ana wanantara
galagahe arum
yèku adi unggyanana
wanantara anênggih bênjing ing wuri
dadya nagara gêmah

Radèn Patah manêmbah nulya mit
anglampahi tuduhing pandhita
tumanduk radèn angilèn
anêrak ing wana gung
mêdyanira nulya kapanggih
galagahnya kawiyak
gandanya mrik arum
rahadèn nulya araryan
wanantara anênggih wastanirèki
ya wana ing Bintara

Radèn Patah têtaruka aglis
babad alas sampun dhinukuhan
anjênêngakên masjide
dadya Jumungah agung
têpis iring kang andhatêngi
dadya wisma Bintara
mapan manjing guru
sumuyud ing Radèn Patah
dadya gêmah wana ing Bintara mangkin
kasusra nagri liyan

datatita lingira ing nguni
dyan kocapa Risang Brawijaya
Majapait nagarane
siniwèng sitiluhur
singangsana manik alinggih
pinatik nawarêtna
alêlamak babud
pêpak santana lan putra
angabèi tumênggung lan pra dipati
rôngga dêmang lan tôndha

Brawijaya sigra dènira ngling
hèh sang juru tênung lan tabibah
lan sira juru ujume
benjang sapungkur ingsun
apa ana ingkang gêntèni
satêrah-têrahingwang
anèng Majalangu
jumênênga Brawijaya
kadya ingsun lah jawabên dèn sayêkti
juru tênung aturnya

hèh sang nata kantun tigang siki
titis mêdhang pasthi dadi nata
gumantya nata jênênge
pan dados ratu agung
lan ing têmbe ngalih nagari
ing satêrah sang nata
ing Mataram nêngguh
kèdhêp sakèh Ratu Jawa
padha seba anênggih dhatêng Matawis
prabu tanpa singsingan

sri narendra luwaran tinangkil
pan tumama sirèng ngabyantara
widigdèng nata prabune
sigra sira macundhuk
lawan Putri ing Darawati
tan kawarnaa sira
akaroron lulut
warnanên mangke sang nata
gêrah sangêt rajasinganên narpati
alama tan sineba

sakèh usada tan anêdhasi
gêrahira sampun tigang côndra
tan ana ika sênggange
ing wayah tabuh têlu
amiyarsa swara tan kaksi
wau sri naranata
kang swara sabda rum
arsa ta sira waluya
hèh sang nata sakitira iku ugi
anganggea wong wandhan

angulatana wong wandhan kuning
samôngsa rêke sira anggea
pinasthi waras sakite
kagyat tumulya wungu
Sri Narendra ing Maospait
ya kinèn ngulatana
wong wandhan nulya nut
bêbêktan saking ing Cêmpa
parêkane Nimas Ratu Darawati
bêboyongan sing wandhan

cinarita putri wandhan kuning
kamulane anèng nagri Cêmpa
duk kalèng wandhan bêdhahe
ya ta sira sang prabu
punang wandhan dipun sarèni
sapisan nulya waras
gêrahe sang prabu
salaminira sang nata
anyarèni ing kênyatan kadi mangkin
ing mangke kang sarira

anulya wawrat sang wandhan kuning
sampun lama jangkêp ing samaya
saksana mbabar putrane
jalu warna abagus
cahyanira amindha sasi
sêdhênge sasadara
wus katur sang prabu
yèn wandhan kuning ambabar
miyos jalu warnane aluwih pêkik
cahya anglir sasôngka

sigra pinundhut sang jabang bayi
de sang nata anulya winangwang
tuhu yèn bagus rupane
angandika sang prabu
maring bala ing Majapait
lah sira timbalana
ri samitraningsun
sira Ki Buyut Masahar
juru sawahira mangke sang narpati
sigra praptèng ngayunan

Brawijaya sigra dènya angling
hèh Sang Buyut sira ing Masahar
ambilên jabang bayine
sira gawea sunu
apan sira nora nganaki
wêkas ingsun mring sira
yèn jangkêp sawindu
rare iku patènana
aywa sira lirwah ing ubaya mami
sun supatani sira

karananya wêkas ingsun gati
maring sira ing sang rare jabang
si juru tênung tabibe
pinêca dadi ratu
lan angrusak ing jênêng mami
Ki Buyut ing Masahar
sigra amit mantuk
kang jabang bayi binêkta
praptèng wisma ni buyut egar ing ati
amanggih anak lanang

warnanira dinulu apêkik
mapan tusing subrata kusuma
nyai buyut langkung sihe
dènira darbe sunu
pan dinadah dinulang nênggih
esuk sore karêksa
myang pangrêksanipun
ni buyut pinancawara
polahira kadi bêbêle pribadi
ing dalu kinêmitan

anak putu ingkang samya kêmit
sarupane tiyang pasawahan
kang jalu kêmit dalune
kang èstri mara esuk
miwah sore sami nyênyangking
anggawa pon-êmponnya
lawan lisahipun
miwah ambêkta dhadharan
pan akathah gumêrah kang angladèni
ing dalu lawan siyang

gêdêring wong lwir adarbe kardi
kyai buyut langkung sukanira
amarwata suta tyase
ya ta pan sampun puput
jabang bayi dipun wastani
Radèn Bondhan Kajawan
dènira ki buyut
kang jabang bayi samana
lwir ginege glis agêng kathah kang warsi
aumur kawan warsa

laminira jangkêp pitung warsi
Radèn Bondhan Kajawan punika
ki buyut nyèngi rabine
anakira ki buyut
pan andungkap ing pitung warsi
wêwêlinge sang nata
yèn jangkêp sawindu
umure atmajanira
ingsun kinèn matèni putranirèki
jrih ulun sinupatan

nyai buyut sigra dènya angling
kaki buyut suta pakênira
Ki Bondhan Kajawan Radèn
wus dadi manah ingsun
lamun ingsun ngalap pêpati
pan ingsun patènana
dènira karuhun
ki buyut narik curiga
tarkanira mring Radèn Bondhan sayêkti
nyai buyut aniba

nyai buyut kantaka tan sipi
kyai buyut kandhêg karsanira
anon kalêmpêr rabine
angucap ing tyasipun
yèn sidaa ingsun pêjahi
anak ingsun Ki Bondhan
rabiningsun lampus
pindho papa awak ingwang
suta mati rabiningsun uga mati
lupèng rèh janma tama

kyai buyut agya amarani
rabinira anulya ingêmban
ki buyut aris wuwuse
rabiningsun ni buyut
anglilira sira dèn aglis
sun idhêp sabdanira
anakira wurung
gèn ingsun sêdya miala
nyai buyut anulya sira anglilir
putranira kinuswa

Kyai Buyut ing Masahar angling
yèn mangkono yayi karsanira
lah karia sira mangke
ingsun mring kitha iku
arsa matur maring sang aji
aywa katingal lirwa
ing ubaya ingsun
sarèh ingsun ingubayan
bok iyaa ingsun karya manis ing ling
panulake nakira

sun aturêne yèn sampun mati
anakira Ki Bondhan Kajawan
dèn abêcik rumêksane
anulya lumastantun
Kyai Buyut Masahar aglis
malêbwèng jroning kitha
nênggih Majalangu
age dènira lumampah
sigra prapta ing Majapait nagari
sang nata sinewaka

pêpêk sagung santana myang mantri
lan punggawa miwah para putra
atap ing pagêlarane
asri lamun dinulu
wadyanira ing Maospait
Ki Buyut ing Masahar
mangsêh ngalun-alun
alinggih ing panangkilan
masilanya mangrêpa tumungkul nênggih
nêmbah cundhuk sang nata

jabang bayi apan sampun mati
ulun tuhu sabdaning narendra
sampun tutug ing umure
jangkêp ing pitung taun
Risang Nata ing Maospait
sigra dènya ngandika
tarima ngong Buyut
Masahar pracayanira
maring mami atma rêksa prasêtyaning
têmên-têmên kang ucap

uwus eca tyasing ulun iki
jabang bayi ing mêngko pralina
hèh wong mantri ingsun kabèh
sira padha angrungu
ing wartane wana anênggih
ing Bintara punika
ana wong dhêdhukuh
malah kasub ing nagara
dèn arani sadu dibya kusuma di
subrata mati raga

Adipati Têrung matur aris
hèh sang nata sadhèrèk kawula
Bintara padhêkahane
madyantara wana gung
risang nata anulya angling
Dipati Têrung sira
timbalana iku
marang kita kakangira
lah dèn agya ingsun arsa apêpanggih
lah mentara dèn agya

Adipati Têrung nêmbah amit
sigra mêsat agya lampahira
ingiring salêksa wonge
swarèng wadya lumaku
pan kumutug lir lesus angin
tumamèng wanantara
ing Bintara rawuh
mangsah cundhuk kakangira
Radèn Patah alinggih anèng surambi
ingayap ing sakabat

Adipati ing Têrung ngabêkti
nulya lênggah tumungkul mangrêpa
andhêku ing palungguhe
nulya sira umatur
Kakang Patah ulun puniki
dinuta ing sang nata
rêke Majalangu
kita kakang ingandikan
de sang nata pinarêk ing Maospati
sang natarsa pangguha

Adipati ing Têrung dera ngling
Radèn Patah angatag sakabat
pan kumutug têka kabèh
umikêt mangsah cundhuk
Radèn Patah lumampah aris
tan warnanên ing marga
praptèng Majalangu
agya masuk ing byantara
Radèn Patah kandhêg anèng sri manganti
sang nata kapangguha

sigra mojar Prabu Maospait
maring cèthi mundhuta paesan
pawongan amundhut age
nulya prapta ing ngayun
tinanggapan dera sang aji
nulya sira kinaca
warnane dinulu
sarupa lan Radèn Patah
kadya lirang anom tan kêna pinalih
suka tyasnya sang nata

Radèn Patah dinuk aprayogi
laku linggih solah lan pangucap
mênêng kalawan sêmune
sampun padha lan ratu
Sri Narendra ing Maospait
mojar ing Radèn Patah
sira pan sun aku
tanayaningsun dadia
Radèn Patah manêmbah maring sang aji
ngusap lêbu suku sang

Radèn Patah sampun antuk kardi
angawula kinulawisudha
apan jinunjung lungguhe
jinênêngakên sampun
Adipati Bintara nênggih
sinungan wong salêksa
jinajar alungguh
lan Dipati Têrung padha
arinira anèng pagêlaran sami
liyangan kandhaga mas

tan warnanên laminira mangkin
Adipati Bintara ngandikan
ing sang nata prapta age
ana ing lêmahdhuwur
Sri Narendra ing Maospait
mojar maring kang putra
adipati iku
ing Bintara lah muliha
wismanira wana ing Bintara nênggih
gawanên wong salêksa

gêmahêna dènirèng wanadri
wirayate ing sapungkur ingwang
dadi nagara agêdhe
iku ing têmbe nêngguh
purwanira Islam nagari
iya iku ing Dêmak
nênggih aranipun
lamun sira anèng wisma
sabên warsa sebaa ing Majapait
lèn ing pêndhak katiga

Adipati Bintara ngastuti
angusapi lêbu ing suku sang
rinangkul suta janggane
ingaras de sang prabu
Adipati Bintara amit
sigra ngatag ing wadya
datêng kêkarutug
marakit bala salêksa
gajah jaran garbong pagêritan asri
agya dènya lumampah

tan warnanên laminirèng margi
sigra prapta ing wana Bintara
tumama sirèng wismane
ri sampunnya puniku
dadi gêmah kadya nagari
dhingin sabda pandhita
kaping kalih ratu
punika kang linampahan
de Bupati ing Bintara uwus lami
tansah brôngta ing suksma

sigêgên lingirèng nguni
wasita lèn dyan kocapa
prajèng Kudus winiraos
Ki Gêdhe ring Kudus ika
têtiga atmajanya
samya jalu bagus-bagus
lyan ibu ri kang taruna

tunggil ibunya kêkalih
ri kang atuwa punika
wus samya akrama karo
atmaja graha taruna
satunggil dèrèng krama
samana pan maksihtimur
wus lama pan adiwasa

tansah ingatag akrami
dening yayah sru lênggana
apan dahat pamopone
raosing tyas dahat mudha
ywan amawia graha
bwat rêncanèng ing tyasnya gung
mangkana panguningèng tyas

pan maksih kèh tyas kaèsthi
kautamaning sujanma
rumaos dèrèng tuk raos
marmanya dahat lênggana
kinèn krama ing yayah
nanging Ki Gêdhe ing Kudus
mojar sangêt mardyèng suta

lah kramaa sira kaki
aywa wèt kita alômba
akarya ucap ing akèh
yèn kita tan akramaa
lah kita pilih ana
atmajanya wong sa-Kudus
miwah lyan ing Kudus ika

môncapat môncanagari
sutanya kita piliha
sok kita sênênga bae
iyèngsun kang lumaksana
yèn kita kayunana
ri kang suta dahat nuhun
suka yèn karuntikana

ring mangke ulun puniki
dèrèng mantrèng nêdya ring dyah
pan wus kaulatan kabèh
dèrèng wontên dyah kadriya
yèn sêmbada paduka
ulun mangke nuhun bêndu
sampun age kramakêna

rika yayah têmah runtik
mirsa saaturing suta
de tan pinituhu linge
saksana tinundhung sira
nguni ri kang atmaja
ki gêdhe lingnya sru bêndu
amrih kèdhêp ri kang warah

dadya anggraitèng ati
Ki Jaka dènya dinukan
saya sru rudatin tyase
saking jrih dukaning yayah
dadya anilib tingal
musnarikalaning dalu
tan ana ri kang wong wruha

enjing wus katur ramèki
yèn suta ring dalu musna
kagyat tyasira ki gêdhe
agya kinèn ngulatana
ing desa myang ing wana
ring praja lyan tan kapangguh
ki gêdhe narimèng sukma

mangkana ingkang winarni
kang murca ing prajanira
Ki Jaka lêpas lampahe
tan ana sinêdya ring tyas
tan lyan awanawasa
ring gunung Kêndhêng dinunung
praptèng wana tapa ngidang

tan arsa kongang ing janmi
Ki Jaka amati raga
datan kawarna lamine
samana kalunta-lunta
lampahira Ki Jaka
dyan umulat ri kang ranu
êning ring bèji pangangswan

ayom sitinya arêsik
kaèdêran sarwa sêkar
ayom sarwa sri yèn tinon
agya ararywan Ki Jaka
sasoring sarwa sêkar
Ki Jaka tanak alungguh
warnanên kang darbe taman

Ki Agêng ing Kêmbanglampir
ketang ri kang darbe taman
apan ika pangangsone
wong Kêmbanglampir kabèhnya
môngka kang cinarita
kyagêng ri atmajanipun
satunggil èstri utama

apan maksih rara kêncing
ayunira tanpa sama
wus amêpêg biraine
tansah pinrih akramaa
nanging dahat tan arsa
dèrèng wontên tyas dinunung
marmanira wèt alômba

samana ya maring bèji
angangsu datanpa rowang
wanci wus ing bêdhug suwe
warnanên ingkang angidang
rarywan têpining taman
samana mawas andulu
yèn ana dyahkênya mara

karsanya yun dus ing bèji
yeka datanpa rêrowang
Ki Jaka sigra lumèngsèr
sênêtan ampungan wrêksa
têpining bèji ika
nênggih wontên wrêksa kêpuh
madhampit lan wrêksa gayam

rika unggyannya mrih silib
Ki Jaka ya mrih katingal
nanging waspaos tingale
Ki Jaka marang sang rara
nanging sang dyah prayatna
ing sasolahbawanipun
sajro taman kawawasan

apan tan ana kaaksi
sang rara wus aprayatna
tan ana taha-tahane
sang rara mêdhar ing sinjang
kalawan kang sêmêkan
sang rara gya nyawuk banyu
sira tanpa patêlêsan

sang kadya dahat dumêling
sasêla-sêlaning raga
ingkang arupit katonton
ri sadanguning asiram
Ki Jaka pan waspada
adhasar dyah tuhu ayu
sarira tanpa warana

dangu dènira ningali
Ki Jaka sampun kagiwang
muhung sang rara nèng panon
supe ing kasutapanya
mulat ing dyah asiram
sang rara gya mêntas sampun
ngrasuk sinjang kasêmêkan

Ki Jaka agya umijil
saking unggwane sênêtan
dangunya nahên wirage
Ki Jaka ing Kudus ika
saêntasnya sang rara
amêksa nêkakkên kayun
dahat tan amawi taha

Ki Jaka murugi aglis
sang ayu sampun cinandhak
amisesa panggujêge
sang dyah gumêtêr angganya
rinakêt ring wong priya
apan satuwuk tumuwuh
dèrèng acêlak lan priya

nanging sangdyah wus birai
dahat mêpêg balègira
watêk èstri lan kakunge
dadya sumèh sakarsanya
èngêt ênting balègnya
dyah amanggih kakung bagus
dumadya anunggil karsa

ing solah datan winarni
samana wus sacumbana
pan wus pasthining Hyang Manon
panggihing jêjaka rara
saking gênturing tapa
wijiling sujanma luhung
tan winarna solahira

ri uwusing mangkanèki
Ki Jaka sira gya kesah
umanjing ing wana malèh
angidang rika tapanya
tan arsa wruhèng janma
myang sang dyah rara wus mantuk
tan kawarna laminira

risang rara wus katawis
kêkandhangan ing awawrat
owah ing pasarirane
ibu rama datan samar
yèn têmah kawirangan
kang rama tansah anantun
amarsungdyèng sutanira

ingsun atanya sirèki
nini sapa rowangira
ngong jarwanana yêktine
yèn kita nini sajarwa
ngong dhaupakên sira
lan kang jampyani raras rum
aywa wèt akarya wirang

dahat dènira tan apti
yèn sajarwaa ing yayah
ni rara uwus karaos
yèn saya wuwuh wirangnya
ngakêna lyan kang nyata
dadya sang rara amupus
suka ywan têmah apêjah

têlas dènira mrih yakti
ki gêdhe mring atmajanya
asangêt pamarsudine
saking sangêting atmaja
gènnya tan arsa jarwa
têmah kaku ing tyasipun
ki gêdhe dahat runtiknya

rêngu wijilnya ri kang ling
manguman-uman ring suta
ki gêdhe tyasnya wus kepon
tan kawawa nahên wirang
mila atêmah puas
tyasnya ki gêdhe mring sunu
mangkana ri kang atmaja

sangêt jrih mring yayah runtik
saha tyas kandhahan wirang
samana ing ratri lolos
sang dyah tan jrih ratri siyang
wus manjing mêtwèng wana
tan kawarna laminipun
saya sêpuh dènya wawrat

wus têkèng samaya sasi
kang jabang bayi ambabar
anèng ing wana laire
ngaran wana Kapanasan
ri kang ibu palastra
konduran parastranipun
ri kang suta anèng dagan

apan wus karsèng Hyang Widi
urip ing rarywalit ika
munggwing dagannya bibine
sigêgên lèn kawarnaa
Ki Agêng Selandaka
ya karêmênnya nênulup
akalangênan ing wana

nanging sabên mring wanadri
Ki Agêng ing Selandaka
ywan anênulup kalangon
apa rika upadosa
dèrèng wruh cuwa ring tyas
anging kala môngsa iku
ki agêng dhatêng ing wana

nênulup kalangwanèki
nanging kadya sinupatan
tan mulat pêksi sawiyos
agêng kang arupa pêksya
ywan ki agêng manggiha
kinjêng kandhêla tan nêmu
myang kang warni buron wana

satunggil datan amanggih
muwah lèning buron wana
salirning kang kaupados
ki agêng datan lumiyat
nanging tan sudèng karsa
ki gêdhe sangsayandarung
ngidul ngetan lampahira

apan tan tumamèng margi
Ki Gêdhe ing Selandaka
ring lampah nêmpuh wana grong
lingsèn karyabrata nika
unggwan ngupadi burwan
lêpas ring lampah andarung
sadhatênging Kapanasan

kagyat ki agêng ningali
rare jabang guladrahan
saha mlasakên tangise
nèng dagan bibi parastra
Kyagêng ing Selandaka
dahat wlasira andulu
saksana pinarêpêkan

wus awas dera ningali
Ki Agêng ing Selandaka
mring bibi ri kang wus layon
tuhu ayu warnanira
kadya trahing awirya
lawan rare jabang jalu
abagus suwarnanira

asangêt wlasirèng galih
Ki Agêng ing Selandaka
kagyat mêcat paningsête
cindhe kêmbang gya kinarya
angêmban rare ika
samana uwus sinambut
ingêmban kang rare jabang

agyarsa binêkta mulih
angalèr ngilèn lampahnya
ucapên madyèng margane
wontên kidang ngalang marga
lir minangsi wulungnya
asungu kancana luru
anetra rêtna kumala

ki gêdhe sampun kagimir
mulat ri kang kidang êmas
agya arsa ingupados
ri kang kidang pinarêkan
kidang ika lumaywa
tan têbah palayunipun
tansah ngatingal ing ngarsa

ki agêng sangêt dera mrih
saking wus karêm ri kang tyas
dadya tinut saparane
kidang mring ki agêng ika
tan etang dalu siyang
ngalèr ngetan lampahipun
wus lêpas manggih patapan

ri kang kidang gya tan kaksi
sadhatêngirèng patapan
ki agêng cuwa ring tyase
angganya lêsu tan rêkat
tanbuh paraning duka
dadya rarywalit sinêndhu
rinaos tanpa karyaa

mangkana anyiptèng ati
Ki Gêdhe ing Selandaka
kaya apa raganingong
anggawa rare kang jabang
tambuh ingkang ayoga
tan wrin ala bêcikipun
kalêbwèng cêla tyas ingwang

ri uwus anyiptèng ati
Ki Gêdhe ing Selandaka
agya nèlèhakên rare
sasor giyanti prênahnya
munggwing siti patapan
anulya tinilar sampun
jabang bayi gilang-gilang

sahira ki agêng aglis
andhatêngakên ing karsa
ngupaya kidang êmase
jabang bayi kang tinilar
anèng patapanira
ring nguni Ki Agêng Tarub
duk gêsang lwir guladrawa

datatita lingira ing nguni
wontên malih ingkang cinarita
kang tinutur sajarahe
ni wulanjar ing Tarub
pan kalangkung kawêlasasih
satilare kang raka
tansah agung wuyung
kang dadya paraning brôngta
ni wulanjar ing Tarub dahat kapingin
wruh rasaning sêsuta

duk ing nguni maksih ri kang laki
nyai rôndha dèrèng asêsuta
kasêlak tilar kakunge
marmanya ya kalangkung
nyai rôndha dera prihatin
lali boga myang nendra
dahat dera nêkung
samana gya tinarima
de Hyang Suksma ing malêm Anggara Kasih
madya ratri wayahnya

anon cahya padhang anêlahi
ni rôndha prênah dhepok kang raka
patapane duk gêsange
ni rôndha kagyat dulu
ya ta nuli dipun parani
dhatêng ing nyai rôndha
gyan cahya kadulu
saking liwunge kang manah
ni wulanjar tan ana dèn kawêdèni
ri sapraptaning kana

nyai gêdhe pan kagyat mulat ing
dening ana jabang bayi lanang
sasor giyanti ênggone
gya pinaranan gupuh
unggyan ingkang ri jabang bayi
ya mring nyai wulanjar
nulya glis sinambut
kang jabang bayi ingêmban
mring ni rôndha saksana binêkta mulih
dhatêng ing wismanira

ri sapraptaning wisma tumuli
ni rôndha langkung bingah ing nala
anulya wêwêdhak age
apilis kunir apu
mangkah-mangkah pambayun kalih
lwir bêbêle ni rôndha
karsaning Hyang Agung
dinulur ing sakarsanya
nyai rôndha saluku dènya alinggih
sutanya sinusonan

ri saksana byar raina nuli
têtanggane pra sanak ni rôndha
miyarsa tangising rare
anulya samya rawuh
atêtinjo mirsa bêbayi
kagyat angling ing nala
kapanane iku
wawrat dene apêputra
baya sapa rencange apulangrêsmi
dahat gawok tumingal

ri kang têbah pra sanak pan prapti
atêtinjo mring nyai wulanjar
samya bêkta samêktane
ri kang bêbayinipun
nusu lamun ana têtami
ywan tan ana dhatêngan
pan tan arsa nusu
nanging jêmpoling astanya
kang dèn susu kacarita sapta ari
padhang anglir raina

soroting cahyaning jabang bayi
ri kang madhangi wismèng ni rôndha
dadya tan ana wêngine
nyai rôndha ing Tarub
salaminya darbe bêbayi
kathah darajatira
myang rijêkinya gung
ri sakwèhnya kang umulat
jalu èstri ring jabang bayi wlas-asih
saha kacaryan mulat

tan warnanên laminya ing mangkin
jabang bayi umur pitung warsa
dadya panutan rarywakèh
Ki Jaka bawanipun
rare cilik apan padha sih
tut wuri mring Ki Jaka
karyanya nênulup
angambil kinjêng kandhêla
sabên dina rarywakèh kang anut wuri
samya sih mring Ki Jaka

samana Ki Jaka aprihatin
sing gènnya ngarsakkên tulup ika
mila tan dhahar tan sare
kawarnaa ring dalu
kae Jaka sare naritis
anèng patapanira
ramanya karuhun
wayahe bangun raina
wontên dêmon sumaladhang ngulon guling
asangkoh ujung lanang

dyan cinandhak mring Ki Jaka aglis
punang dêmon aponthang kancana
Ki Jaka bungah manahe
enjing kesah nênulup
rare kathah samya tut wuri
sabên dina mangkana
mantuk lamun surup
samana saya diwasa
kae Jaka ngumur kawan wêlas warsi
maksih rêmên mangkana

nyai rôndha sangêt mituturi
mring kang putra lah sira kramaa
apan sira wus agêdhe
marènana nênulup
akramaa nak ingsun gusti
lah sira pilihana
parawan ing Tarub
pra tuwin Warung Sêsela
pilihana Ki Jaka umatur aris
ulun ibu lênggana

kala ing mangke tan arsa krami
maksih rêmên nênulup mring wana
wikana ibu ing têmbe
ibunira lingnya rum
lah taapa kang sira anti
lah sira wus winayah
ala ucapipun
yèn sira tan akramaa
apa sira nganti rabi widadari
ora karsa manusa

kae Jaka aturira aris
ibu sampun age kita duka
ing benjing pintên dangune
nyai rôndha amuwus
yèn mêngkono ta sira kaki
rêmên asaba wana
nanging wêkas ingsun
aja munggah ing prawata
lamun sira kaki anênulup paksi
iku ta pangalapan

ri sampunnya mangkana sira glis
Ki Jaka kesah dhatêng ing wana
ya ta nênulup karyane
ya ta saya andarung
lampahira tan manggih paksi
saya kalunta-lunta
supe wêkasipun
sigra minggah mring prawata
kae Jaka tan manggih pêksi satunggil
mangkana cinarita

wontên paksi endah ingkang warni
pinaranan dhumatêng Ki Jaka
akarsa tinulup age
punang pêksi dyan mabur
mencok ing pang dènya angalih
anulya ingangkatan
tinulup dan mabur
Ki Jaka langkung kacaryan
tinut wuri wau saparaning paksi
ya ta kalunta-lunta

sangsaya nêngah manjing wanadri
tinut wuri paksi mring Ki Jaka
gya manjing ing wana gêdhe
adoh lor adoh kidul
punang paksi ical tan kèksi
nênggih têngahing wana
wontên sêndhangipun
kang sêndhang wêning gumilang
kacarita padusaning widadari
Gara Kasih têkanya

wau nuju dinanggara Kasih
kang widadari nuju asiram
ing awang-awang sangkane
swaranira kumêrud
kae Jaka garjitèng ati
iki swaraning apa
ing luhur kumêrud
dyan widadari tumêdhak
mring talaga Ki Jaka dhêdhêp tan angling
sarwi ampungan wrêksa

nulya cucul ingkang widadari
kasamêkan sinjang lan rasukan
ambyur ing we siram kabèh
ganti kosokanipun
pambayunnya lir cêngkir gadhing
pindha wintang sinêbar
pancoroting banyu
Ki Jaka kenyut ing nala
tansah sabil ing nalanira pribadi
Ki Jaka anggarjita

arsa nyêlêr sinjang myang kulambi
Ki Jaka mara sarwi anglungsar
angula dumung lampahe
nulya inguthik sangkuh
ri kang sinjang lawan kulambi
saha kasamêkannya
wus kêna sinambut
mêhêng busana saangga
kang dèn ambil kêkêmbên sinjang kulambi
binêktèng mantuk wisma

sapraptane ing wisma tumuli
kasêmêkan sinjang lan rasukan
nulya sinimpênan age
anèng dhasaring lumbung
kae Jaka wangsul tumuli
ambêkta kasêmêkan
lawan sinjangipun
sigra wangsul dhatêng wana
sampun praptèng talaga têngah wanadri
Ki Jaka ling-alingan

kang asiram pêpakan pan maksih
sami cêciblon eca kosokan
agênti lawan rowange
adangu dènya adus
tanpa nyana lamun dèn intip
ya ta sira Ki Jaka
sigra watuk-watuk
saksana kagyat kabèhnya
widadari umulat mring sang apêkik
samya mabur mring wiyat

umantuk mring kayanganirèki
apan ana ya kari satunggal
anujukang pangarsane
maksih anèng jro ranu
ingkang ilang bwaksananèki
Dèwi Anawangwulan
ri kêkasihipun
maksih akungkum jro toya
ri warnanya lêwih samèng widadari
lwir sasôngka cahyanya

Ki Jaka Tarub agya marani
sarya angling alon ri wuwusnya
dahat tambuh patakone
inggih kita mbok ayu
lah ring pundi pinangkèng nguni
sintên sinambat nama
angum jroning ranu
lah kita punapa karya
dahat lawas ulun iki aningali
lah kita sajarwaa

sang dyah ayu angling asmu nangis
pan ingsun iki dudu manusa
widadari sayêktine
Nawangwulan ran ingsun
ingsun adus ing tlaga iki
tinilar mulih ingwang
maring rowang ingsun
kagyat ana janma prapta
janma edan akarya kagyating galih
mijile rowang ingwang

kêkêmbên sinjang rasukan mami
ing wataraningong
pasthine ika karangkud bae
pasthi ika kêkècèr ing margi
saking rika ugi
ngagèti wong adus

baya mêndêm gadhung rika ugi
tan wruh ring wong wadon
Ki Jaka mèsêm amanis linge
wong ayu sampun runtik ing galih
apan ulun iki
dahat dening tambuh

yèn sêmbada lan karsanirèki
dawêg apêpadon
inggih ing supama-supamine
wontêna ingkang asung kulambi
sinjang lan cêmênthing
paran upahipun

sang juwita ling ya anauri
kalamun wong anom
sung sinjang cêmênthing kulambine
ingsun aku saudarawèdi
yèn wong tuwa ugi
bapa angkah ingsun

kae Jaka ing Tarub sigra ngling
bilih kita tamboh
inggih ulun ing mangke adarbe
sinjang rasukan lawan camênthing
nanging mangke taksih
èwêd pabênipun

yèn makatêna kewala ugi
pabêne sang sinom
sayêkti dèrèng wontên mantrane
yèn mêthukana lawan tyas mami
dening kajêng mami
yèn andika pêthuk

inggih darbèk kawula puniki
kula karya tukon
yèn kitarsa tômpa sayêktine
pasthi kita ulun karya rabi
apan darbe mami
inggih mung puniku

lah punapa lêgaa ing galih
ing wiraos ingong
yèn wus suka sang ayu galihe
dawêg puniki dika tampèni
yèn wus dika tampi
ing sapasrah ulun

lah kita dadia rabi mami
darbèk dadi tukon
puniku yèn sêmbada karsane
sang dyah ayu èmêng tyas tanpa ngling
Ki Jaka ngling malih
kadipundi kayun

sampun mindêl kemawon ta gusti
ecane tyas ingong
sang dyah ayu kèwêdan ri linge
sarya tumungkul angum jro warih
sangsaya mlas-asih
citrane sang ayu

ling ya Ki Jaka lah kadipundi
ecane tiningong
sang dyah ayu anulya dan linge
inggih yèn kita tulus nyukani
sinjang lan kulambi
maring raganingsun

mugi andika tulusa dadi
samitra sayêktos
ing ingaran sudarawèdine
nene ing jangjisalakirabi
pan lênggana mami
yèn dadia dhaup

kae Jaka sigra dènira ngling
lah ta yèn mangkono
yèn kusuma tan arsa kramane
pasthi manira nora ngaturi
ngaran kêthèk langking
baya durung kontung

yèn apanggiha awak puniki
lan sang liring sinom
yêkti tan asung ulun pasthine
sang kusuma kèwêdan ing galih
angartikèng ati
paran têmahipun

yèn tan nurutana ingsun iki
ing sakarsanya wong
yêkti awèt ngong nèng toya kene
lawan ingsun sidaa apanggih
kalawan wong iki
paran polah ingsun

dening manusa lan widadari
baya raganingong
uwus karsaning dewa yêktine
kaya ngapa gon ingsun gumingsir
Nawangwulan angling
lah iya ki bagus

raga manira iki ing mangkin
karsanira ngrêngkoh
nanging manira sungana age
sinjang kasamêkan lan kulambi
Ki Jaka nulya glis
ngulungakên sampun

sinjang rasukan sampun dèn tampi
mring sang ayu gupoh
dyan rinasuk pasungsung sakèhe
Ki Jaka dahat suka tyasnèki
sang rêtna nulya glis
mêntas saking ranu

tan antara nulya dèn aturi
wau sang lir sinom
mring Ki Jaka mantuk ing wismane
ya ta lumampah tiyang kêkalih
Ki Jaka umiring
lumakya ing pungkur

tan kuciwa sang dyah dadya rabi
pinèt ing pasêmon
lwir Kamajaya lawan Ratihe
sang dyah lumampah tumungkul isin
gêgêtun tan sipi
ri polah kagugu

dene tan anyana tan angimpi
ring tyas sang lir sinom
yèn manusa kang dadya lakine
wus anyipta ywan karsaning Widi
tan kêna wah gingsir
wau lampahipun

sampun prapta ing wismanirèki
ni rôndha duk anon
mring kang putra pinalayon age
gupuh rinangkul putranirèki
sira têka ngêndi
gusti anak ingsun

dening ta sira olih pawèstri
suta matur alon
punika putra andika mangke
unggwan manira anyar akrami
sampun samya linggih
wong têtiga ibu

tuhu yèn datan ana tumandhing
ayune nak ingong
baya iki kang kalokèng akèh
ingkang ingaranan widadari
Supraba ing swargi
ni rôndha gya muwus

alah uwis anak ingsun gusti
brêsihana gupoh
wiwahaning salakirabine
tan kawarna wus dèn wiwahani
apan suka sami
sakèhe wong Tarub

munggwing wisma ni rôndha tanpa ngling
mulat sang lwir sinom
sakalangkung pangalêming tyase
adhuh anak ingsun sira gusti
bisa têmên rabi
dening ayu langkung

ni rôndha langkung bungah ing ati
dahat apêpondhong
sarya uwus dèn jarwani kabèh
dening sutanira sang apêkik
duk kala apanggih
nèng talaga dangu

mila sangsaya bungah ing galih
bungah tanpa nganggo
ni rôndha warêg tanpa buktine
kang mantu tansah ginusti-gusti
atut dera krami
ni rôndha kalangkung

dènya amarwata sukèng ati
mawas suta karo
dene datan ana kuciwane
jalu èstri tan ana winanci
èstri ayu luwih
kakung lêwih bagus

dalêmira ni rôndha ing mangkin
pinapajang kaot
lir kaswargan ri pêpajangane
kawarnaa putra jalu èstri
kalih samya linggih
munggwing kasur babud

wus sumurup Hyang Pratônggapati
Hyang Côndra gumantos
sumilih lwir raina padhange
anuju wau purnamasidhi
pasaja sang dèwi
jatmika ing sêmu

tan kadêrêng awiragèng ragi
sang apindha sinom
nanging sasolah asung wuyunge
cahya mancur tan ana tumandhing
sigra sang lir Ratih
rinarêpèng kakung

tansah rinungrum ingarih-arih
sang murtining sinom
sarya ingêmban dhatêng kakunge
binêkta marang ing jinêmwangi
tumangkêb kang samir
lunggwèng madyèng kasur

kakungnya dahat maring ing rabi
srênggara kalangon
nguswa saha pangasih-asihe
mangrêngih lwir sadpada upami
kang anguswèng sari
mrih wêdharing santun

ri upami kadya pa dera mrih
sari tunjung anom
yèn tan sabara sirèng kaptine
môngsa olih sari kadadyaning
bramara tiwas ing
tanpolih mrih santun

dadya sêkar wigar saunggwaning
tiba tanpa ênggon
kakung manêkakkên asmarane
sang rêtna yu saha miwal kapti
dhasare sang dèwi
canggèh tilamsantun

sang kakung arsa angaras pipi
dyah nginggati gupoh
sarya ngling alon ing pamuwuse
hèh babo baya arsa punapi
têka anggêgampil
pipi kang jinujug

kumawawa iki sun arani
angkuhe mring wadon
dene daya gêlêma ing mangke
angkoh têka gathana-gathini
kudu ngaras pipi
kaya wong ingugung

gêthing têmên ingsun iki ugi
yèn ana wong lencong
dening tan kandhêg ujar tan sarèh
lah uwis uculna asta mami
kakung saya ngukih
widagdèng pangungrum

tan winarna dènya mawor kapti
sang apindha sinom
kalawan kakung Jaka Tarube
awêlèh yèn wêdhara ing tulis
kawarnaa mangkin
wusing awor lulut

sang dyah samana kalihan linggih
lan kakung sang anom
apan sêdhênge pêpasihane
ing siyang ika anutug ratri
atut dènya krami
jalu èstri lulut

ing têmah kakung nêkakkên kapti
lwir bramara awor
ring puspita sru mamrih madune
arêmih-rêmih swara nrang gêndhis
sang dyah wus tanpolih
dera miwal kayun

datan kêna bêngganga sanyari
tansah wor kalangon
kadi mimi ing siyang ratrine
kakung asih ing garwa nglangkungi
sang rêtna yu asih
ing kakung kalangkung

kacarita apan sampun lami
dènya sapatêmon
kae Jaka ing Tarub ing mangke
kalawan kang garwa widadari
sangsaya alami
sang rêtnaning ayu

angidham-idham kaworan nênggih
sangsaya awuwoh
asih lulute dhatêng kakunge
Nyai Rôndha ing Tarub winarni
samana wus lalis
tan tulus atunggu

ri satilare ibunirèki
ya ta winiraos
Ki Jaka tulus ing pakramane
kacarita sasedaning bibi
Ki Jaka gumanti
nama Kyagêng Tarub

pan dadya pangaubanirèki
ri sakwèh punang wong
ing Tarub samya gusti anggêpe
myang wong Sêsela kabèh wêdyasih
suyud jalu èstri
mring Ki Agêng Tarub

dyan warnanên kusumaning adi
dènira ambobot
saya lama têkèng antarane
ya ta ambabar kang jabang bayi
apan miyos èstri
cahyane umancur

asawung wulan purnamasidi
kawawas mancorong
ibu rama kalangkung asihe
watêk atmaja lagya satunggil
samana lumiling
èsême lwir juruh

sakamantyan ingkang jabang bayi
sarirane lir mas sinêpuhan
lagya lumiling wayahe
citrane lêwih ayu
winastanan Rara Nawangsih
ingkang rama samana
sihira kalangkung
atanapi ibunira
sangêt trêsna dhatêng ing Rara Nawangsih
langkung dinama-dama

sang dyah umatur dhatêng ing laki
manira dhatêng lèpèn sakêdhap
angumbah popoking rare
apan botên adangu
mung dang-dangan manira iki
pakênira tunggua
nanging wêkas ingsun
Ki Omah mring pakênira
alah poma sampun ta paraungkabi
ing sapungkur manira

alah boya amêmêkas malih
kakang nauri lah yayi iya
ing mêngko ingsun tunggune
nulya mangkat sang ayu
nyangking popoking jabang bayi
wau ta kawarnaa
Ki Agêng ing Tarub
ingkang atêngga dang-dangan
sarwi momong atmaja kang taksih alit
sinambi ingkang putra

Ki Agêng Tarub micarèng ati
rabiningsun pan sampun alama
iba si apa lamine
ingsun kayani pantun
mung salumbung pan durung rêmpid
iya sababe apa
liwat barkatipun
pan ingsun ora anduga
Kyai Agêng ing Tarub tansah ngling ati
sarwi têngga dang-dangan

nora kandhêg urube kang gêni
Ki Agêng Tarub pan wus dilalah
manahipun salah gawe
ènthèng astane ganggu
kang dang-dangan dipun ungkabi
gya kêkêbe dèn angkat
ki agêng duk mangu
iya kang anèng kukusan
dening têka iya mung pari sawuli
punika kang dipun dang

agya nuli kinêkêban malih
ênêngêna kang têngga dang-dangan
ucapên kang dhatêng lèpèn
samana nuli rawuh
meme popoking jabang bayi
lajêng dhatêng padangan
anggantosi kakung
kang raka mêntas mring wisma
sang dyah ayu ing wau atunggu gêni
sinantêr dènya adang

ya ta sinantêr urubing gêni
wus dèn olah langkung sing antara
nora sumub dang-dangane
sang dyah micarèng kalbu
liwat saking adate lami
dang-dangan ingsun iya
suwe nora sumub
nora atalah olaha
salah gawe wong lanang atunggu gêni
wataraningsun iya

dang-dangan nulya dipun ungkabi
ora ta Ki Omah nglirkên wêkas
mêngko ta sun tilikane
kêkêb nulya jinunjung
apan maksih pari sawuli
sang dyah atêbah jaja
bênêr ora luput
ujar ingsun silih apa
alah iya baya ta sampun pinasthi
ingsun pisah lan sira

dene têka anglirkên wêwêling
malah silih aja dèn wêkasa
têka sira salah gawe
sang dyah ayu amuwus
kakungira kang dèn takoni
Ki Omah pakênira
boya ganggu-ganggu
wau sapungkur manira
pakênira baya angungkab-ungkabi
ing dang-dangan manira

wêkasane sira apêpanggih
lan manira ing mangke kewala
baya ta sampun jangjine
pan manira karuhun
asal saking ing widadari
apan wus kamanusan
iya milanipun
amarga ing pakênira
lah Ki Omah manira apamit mulih
maring kayangan ingwang

ingsun mangke kamanusan malih
iya saking tingkah pakênira
baya ta sampun jangjine
kakung tan kêna muwus
sakalangkung ngungun tan sipi
kaya dèn wangsulêna
polahe kang luput
anglês kang sarira lupa
dening garwa mangke atêmaha runtik
gêgêtune nalôngsa

sangêt gêlane sang liring sari
apan beda kaya saban-saban
owah sakalir-kalire
wus andèh manahipun
kawarnaa ngalami-lami
ical kasêktènira
tan kadi karuhun
sangêt dènya kamanusan
sasolahe owah kalawan kariyin
Dèwi Anawangwulan

kalampahan wau sabên enjing
angratêngi sêga lawan jangan
jamak-jamak lan wong akèh
pan katêkan anutu
nora towong pan sabên enjing
pari salumbung têlas
wau sang rêtna yu
samana ya ta katingal
kang rasukan ôntakusuma kapanggih
ana ing dhasar pisan

sang dyah ayu jêngêr krasèng ati
cidraning laki saya katingal
kaya ginugah bêndune
nora sangsaya lipur
saya katon nora sayêkti
mila saya angrêbda
dukane sang ayu
angucap ing lakinira
lah Ki Omah manira apamit mulih
pakênira kantuna

manawa rare iku anangis
para gawèkêna pêpanggungan
apan iku panangise
rare maksih anusu
milanipun lamun anangis
unggahnèng pêpanggungan
mêrang kêtan wulung
sarate para obonga
soring panggung dening manira nuruni
iku wêkas manira

kakungira angling amlasasih
Gusti unggwan ulun angawula
ywan ulun ana sisipe
lah apuranên ulun
benjing malih amêmarèni
yèn tan ingapuraa
tatar wlas marèngsun
sapa ta ri kang asiha
mring ulun ya yèn kita prasida mulih
ulun lah pêjahana

ywan ulun yayi wus têmah pati
lah tilarên ri sakarsa kita
ulun tan wruh sawurine
tan sagêd ulun kantun
lamun kita tilara yayi
yêkti ingong palastra
brôngta ri sang arum
kayaparan karsanira
kita tilar yêkti suta kita nangis
tanya marang ing sira

dahat tan bisa ulun mas yayi
amomong marang ing sutanira
aparing ênêng-ênênge
dene maksih anusu
kayaparan polah ngong yayi
angling rêtna juwita
yèn arsa anusu
gya unggah nèng pêpanggungan
dening mênêng rareku dera anangis
mêrang kita obonga

kita ampah ringwang datan kêni
apan uwis padha ujar pisan
amunga samene bae
ya ta Ki Agêng Tarub
tatar wruh ywan luhnya drês mijil
umulat sutanira
tinilar ing ibu
rêtna juwita ris mojar
lah Ki Omah ulun ri mangke atitip
iya ring sutanira

sigra sang rêtna ngrasuk kulambi
arsa umulih mring kayangannya
wus anyandhak mrang sagèdhèng
iya mrang kêtan wulung
kakungira ika mulat ring
graha pinarêpêkan
kaarsa sinambut
sang dyah apan wus prayatna
dupi parêk sang rêtna di anginggati
mêrang agya ingobar

sigra anurut kukusing gêni
Ki Agêng Tarub ika akarsa
anututi ring garwane
cinandhak-candhak luput
sang kusuma datanpa nolih
wus muluk angambara
lêpas tan kadulu
sang kakung kari anggana
tanpa jiwa amung garwa kang kaèsthi
kang mikrad ring kayangan

ri kang putra wau dèn tingali
luhnya mijil adrês ingusapan
suta tansah ngaras bae
dhuh nyawa sutèng ulun
de ta dahat kawêlasasih
lah paran polah ingwang
ywan arsa anusu
anèng ngêndi ibunira
sigra èngêt ri wêwêkase ring rabi
ywan nangis ri kang suta

wêwêkase agya dèn lakoni
ya ta ana ngaran kayu gêtas
lêlima ika kathahe
ingkang kinarya panggung
tan antara sigra wus dadi
ing ngisor pêpanggungan
mêrang kêtan wulung
rika pinarnah ing ngandhap
karsa nusu kang jabang bayi anangis
sinambut de ramanya

gya winawèng minggah kang rarywalit
wus pinarnah anèng pêpanggungan
suta wus tinilar age
Kyagêng Tarub gya mudhun
ri kang suta dahat anangis
glis tumulya ingobar
kang mrang kêtan wulung
apan ta datan antara
ri kang ibu wus prapta gya anusoni
iya ring sutanira

wusnya umênêng dènira nangis
Ki Agêng Tarub eca ri kang tyas
suta wus mênêng tangise
ri kang rarywalit tutut
wus adangu dera nusoni
gya tinilar sutanya
wus mêsat sang ayu
marang ring kayanganira
pan sapisan pindho ping têlu nêsêpi
sabên dina mangkana

datan arsa anusua malih
ing sabên dina mêhêng sapisan
sabên ing wayah têngange
jabang bayi atutut
dyan warnanên sampun alami
jabang bayi punika
tan arsa anusu
pan aglis agêng walagang
wus ingaran Ni Rara Rêtna Nawangsih
ri wayah sêsapihan

wus katara yèn ayu linêwih
ri suwarna sang rara punika
tan roro lawan ibune
samana wayahipun
apan lagya jêbên atapih
lagi angrusak taman
sigêgên karuhun
kawarnaa sutanira
Brawijaya ri kang sinampar kariyin
kang anèng pasawahan

ri kang patutan lan Wandhankuning
winastan Radèn Bodhan Kajawan
ênting baguse rupane
ri kang cahya sumunu
anglir wulan purnamasidi
apan uwus awayah
sapangon gêngipun
saha tingkah dahat beda
lan rare kèh tuhu abagus linêwih
Radyan Bondhan Kajawan

Ki Buyut Masahar dyan winarni
arsa asrah pantun mring sang nata
ring Majapait wadale
dahat kèh ri kang pantun
pan rinêmbat dera wong cilik
Radèn Bondhan Kajawan
samana pan tumut
kalayu ri kang bapanta
kae Buyut Masahar pan datan uning
yèn tumut sutanira

Brawijaya pan lagya siniwi
dening bala anèng pagêlaran
pêpêk kang wadyabalane
ri kang pra putrèng ayun
duk pinarêk ing kathil manik
mancur yèn tiningalan
alêlamak babud
sira Ki Buyut Masahar
dyan macundhuk muka lir konjêm ing siti
ngaturkên wadalira

Brawijaya sigra dènya angling
hèh wong gêdhong sigra tampanana
Buyut Masahar wadale
agya tinampan sampun
sira Radèn Bondhan winarni
lumêbêt sitibêntar
paniyagan jujug
nabuh gong sêkar dalima
pan tinitir kagyat sakèhing anangkil
gôngsa ki sêkar munya

Brawijaya kampita ring ati
amiyarsa yèn ki sêkar munya
kapêdhak ingatag kabèh
amariksaa gupuh
pinariksa yèn rarè alit
ingkang anabuh gôngsa
cinêkêlan sampun
tinakon yèn anakira
Kyai Buyut Masahar pan juru sabin
katur dhatêng sang nata

Brawijaya sigra dènya angling
hèh Ki Buyut sira ing Masahar
iku sutanira dhewe
kyai buyut umatur
inggih yêktos pan suta mami
mèsêm Sang Brawijaya
anduga ing kalbu
yèn nguni kanggwanan putra
ing sang nata nanging kaatur wus lalis
mangkya darbe atmaja

tansah winawang wangwang kang warni
de sang nata sira Radèn Bondhan
amalêsi ing sêmune
trahing kusuma ratu
Brawijaya angandika ris
sun pundhut anakira
sumôngga ki buyut
alah sira parakêna
ring samitra Ki Gêdhe ing Tarub mangkin
buyut matur sandika

gya pinatêdhan dhuwung kêkalih
waos satunggil de Brawijaya
waos ngaran Ki Palèrèd
dene namaning dhuwung
Ki Maesanular satunggil
kang satunggil Malela
dhuwung kalih wau
apan sampun katampenan
mring Dyan Jaka katiga waos satunggil
Dyan Bondhan suka ring tyas

ri wus pinaring dhuwung kêkalih
waos satunggal Rahadyan Jaka
de sang nata jêngkar age
angadhaton sang prabu
kae Buyut Masahar mulih
kalawan Radèn Bondhan
anjujug ing Tarub
ya ta ana wong bêbegal
wong kêkalih sami angadhang ing margi
amatyani sopana

Radèn Bondhan angandika aris
iya bapa ana wong bêbegal
ki buyut umpêtan age
ana soring palumpung
Radèn Bondhan dipun kalihi
sinudukan tan pasah
kang begal lingnya sru
lah mara kita malêsa
mara ringwang rahadèn gya narik kêris
ri kang wak-awak waja

sigra malês radèn anglarihi
ri wong begal asilih prajaya
atêmpuh caruk dhuwunge
radyan dhuwunge putung
agya radyan anarik malih
dhuwung Ki Mesanular
nèng asta kumutug
rahadyan nêmpuh marjaya
kang bêbegal kêkalih wus dèn larihi
wus pêjah kalih pisan

Radèn Bondhan nibakkên prajangji
iya benjang anak putuningwang
aywana ingkang angangge
iya ta ingkang dhuwung
awak-awak waja puniki
lêstari lampahira
ing Tarub jinujug
dyan ing mangke kawarnaa
Kyai Agêng ing Tarub ingkang ginupit
kang kasmaran ing garwa

atmajanira pawèstri
awayah pangrusak taman
Rara Nawangsih namane
warnanya yu tanpa sama
langkung dinama-dama
mangkana Ki Agêng Tarub
aris dènya angandika

kita têtêbaha nini
lawan aglara kalasa
alah ta nini dèn age
ri mangkya ana dhatêngan
apan tusing kusuma
kalawan wijiling ratu
lawan êmbane satunggal

agêpah Rara Nawangsih
sampun anggêlar kalasa
datan antara dhatênge
Rahadèn Bondhan Kajawan
lawan Buyut Masahar
ri sampunnya tata lungguh
Ki Agêng Tarub ngandika

lah kita lungguha kaki
kusuma kang lagi prapta
bagea kita rahadèn
angling Ki Buyut Masahar
inggih ulun anêdha
saking panambramèng wiku
datan sagên mangsulana

mila ulun dhatêng ngriki
ingutus de Brawijaya
anrahakên atmajane
inggih dhatêng ing paduka
môngsaborong eng karsa
gwan kita mulang amuruk
mring Radèn Bondhan Kajawan

Ki Agêng Tarub kadugi
ring sêmune Brawijaya
dadya sandika ature
dening Ki Buyut Masahar
pan sampun sinambrama
tumulya pamitan mantuk
Rahadèn Bondhan tinilar

Ki Agêng Tarub lingnya ris
mring Radèn Bondhan Kajawan
apa karasan rahadèn
awisma ing padhukuhan
sira Rahadèn Bondhan
Kajawan ature nuhun
Ki Agêng Tarub ngandika

lah sadulurira ugi
pawèstri amung satunggal
tinilar dening ibune
iku dahat kawlasarsa
aran Ni Nawangtrêsna
kita akua sadulur
rara sira marenea

iki kadangira lagi
prapta saking pangumbaran
ya sadulur kita dhewe
ni rara sira gya prapta
maksih watêk taruna
dadya ri kang tyas mituhu
saling pitêdahing rama

ing wayah rumaja putri
dèrèng wruhing
rumakêt kakang basane
tan amawi taha-taha
mring sira Radèn Bondhan
tyasnya nyadulur satuhu
rèh mituhu linging rama

Ki Agêng Tarub sigra ngling
mring sira Rahadèn Bondhan
ring mangkya radèn karsèngong
kita ngong lihakên aran
Lêmbupêtêng arannya
kang sinung ature nuhun
datan lênggana ing karsa

dyan ingkang winarna malih
Brawijaya Majalêngka
rikala lagya umiyos
ing kathil dênta alênggah
sira ring pagêlaran
pra putra wadya supênuh
ngandika Sang Brawijaya

maring Gajahmada Patih
hèh Apatih Gajahmada
lah kaya apa wartane
ing mangkya wong Giri ika
dènya tinut ngakathah
dening wong cilik kèh têluk
apa èstua mangkana

saha sêmbah ki apatih
ature ring sang narendra
pukulun ing warta yêktos
Risang Brawijaya mojar
hèh patih gya ngataga
ing punggawa ingkang agung
angrurah ing Giri ika

ri sampuning sang narpati
akon maring Sang Apatya
Gajahmada tumulya ge
wus amêpak ring punggawa
saha sanjatanira
wus samêkta gya lumaku
ing Giri sampun kinêpang

gègèr sakèhing wong Giri
agêng alit apuyêngan
rêbat paran palajênge
santana ngungsi jro pura
èstrinipun kewala
miwah rare sampun mawur
wênèh tumut ngungsèng wana

sapakantuk ing wong kêdhik
wong Giri sampun samêkta
sagamane dhewe-dhewe
wus anêdya sabillulah
rèhira pinitênah
atêmpuh karoban mungsuh
wong Giri akathah pêjah

miwah kathah ingkang kanin
angrasa kabotan lawan
gya mundur ngungsyèng kadhaton
samana Kangjêng Susunan
Giri lagya nênurat
kagyat grahanira rawuh
amuhun lingnya sêsambat

dhuh susunan kadipundi
ri mangkya sakabat tuwan
muwah tiyang Giri kabèh
punika akathah pêjah
kang gêsang nandhang brana
kawula tan sagêd dulu
punapa ing karsa tuwan

kagyat tyasira sang yogi
Raja Pandhita ing Arga
agya ambucal kalame
ingkang kinarya nênêrat
saryandonga ing nala
karamat oliha rawuh
kalam kang dadya curiga

tumulya ngamuk pribadi
nêmpuh ring wong Majalêngka
tatar katon pangamuke
lwir dhadhali nêmpuh môngsa
wadya lit tan tinêrak
muhung punggawa gung-agung
tan lyan cumundhuk ing jaja

akathah ri kang ngêmasi
punggawa ing Majalêngka
ana kang kabranan bae
wadya lit bubar sadaya
malayu asasaran
mulat ing punggawanipun
kathah pêjah tanpa lawan

rumaos tan mungsuh janmi
ciptane wong Majalêngka
kawus datan kêna pulèh
wus larud bubar sadaya
mantuk mring Majalêngka
Patih Gajahmada sampun
tur uningèng Brawijaya

yèn wadya ing Majapait
kang tumindak dhatêng Arga
kang kinèn ngrusak kadhaton
pan kapalajêng sadaya
mantuk mring Majalêngka
punggawa akathah lampus
ingkang mantuk nandhang brana

mila wadya lit awingwrin
yèn wangsulêna mring Arga
dene tan amêngsah uwong
lir mêngsah Hyang Suksmanasa
saking gênturing tapa
dening curiga angamuk
datan amawa sujanma

anjêngêr sri narapati
gêgêtunira kalintang
wêkasan sira ling alon
mring Apatih Gajahmada
hèh patih rèrèhêna
manawa iku ing besuk
kêna suda prabawanya

sakèhe wong Majapait
wus mulih sowang-sowangan
kawarnaa sang palunggoh
Raja Pandhita ing Arga
sasirnane mungsuhnya
curiga ingkang angamuk
wus wangsul sumèlèh ngarsa

sarwi sira kuthah gêtih
sarêng susunan tumingal
yèn curiga kuthah gêtèh
agya Susunan ing Arga
sujudnya awangsulan
dhatêng Hyang Suksma Kang Agung
mugi ta ingapuntêna

sakèh solah ingkang sisip
kang tan manut ing wêwênang
mugi ngapuntêna kabèh
sigra curiga cinandhak
sira wusing sujudnya
apan ta sampun tinuruh
ring we kang rudira sirna

mangkana sakèh wong Giri
kang katawur sami prapta
wus samya umulih kabèh
kang jalu wus anèng ngarsa
nira Kangjêng Susunan
Sang Natèng Arga gya muwus
mring sakèhing para sabat

hèh sakèhe sabat mami
lah padha kita èngêta
ing namane dhuwung ingong
Kalamunyêng ri namanya
dadya saking singhing Hyang
apan iki kalam tuhu
ngong bucal mantuk curiga

lan sakèh sabat ngong Giri
ri mangkya padha èngêta
nêdha apuraning Manon
dening kita kumawawa
wani wong Majalêngka
pan iku jênênging ratu
aywa kaping kalih sira

samana datan winarni
sajênêngira Susunan
ing Arga tan ana malèh
pitênah ingkang tumêka
kang saking Majalêngka
tulus yèn samya rahayu
datan ana kara-kara

salami datan winarni
sajênêngira Susunan
ing Arga kang winiraos
sasedane jêng susunan
samana kang gumantya
anênggih kang wayah jalu
umadêg raja pandhita

pangèstunira wong Giri
tan owah kadya kang eyang
kasêbut Sunan Parapèn
tan siwah lawan kang eyang
saulah lampahira
karannya sakwèh wong Gunung
samya asih anglêmbana

mangkana ing lami-lami
kawarnaa Majalêngka subasita
wadya lit wus lumrah kabèh
yèn ana pandhita ngarga
sampun lama palastra
ing warta sampun misuwur
yèn wayah ri kang gumantya

