ya ta wau ingkang lagya prapti
Jayèngwèsthi lawan ingkang garwa
lajêng tumamèng ngarsane
Jèngraga mingsêr lungguh
Sèh Mongraga mingsêd sarya ngling
yayi sawêg kularsa-
arsa nuntên rawuh
Jayèngwèsthi aturira
sakêlangkung kaula cua duk enjing
tan katon angsal wulang

Amongraga angandika malih
marang ingkang garwa Tambangraras
miwah mring kang rayi dene
yayi ujar kang iku
mêtu têka ing kitab Jawi
kidunganing ulia
waliulah luhung
lambang lèlèjêming rasa
kang kalingling ing siang kêlawan ratri
surasaning agêsang

rinasanan kêlawan pribadi 
mungguh wêkasaning kêdadean
ngèlmu sêrengat jatine
apan iku pitutur
tur utama ran kabar yakin
tarekat jatineka
anglilimbang catur
caturing para suhada
dalil kadis kususe kêlawan yakin
dene ngèlmu hakekat

sêjatine kêdah angyêktèni
kabar ingkang wus kusus muktamat
ayun wruh ing sayêktine
makripat jatinipun
yun waspada maring kêdadin
dadine kang sampurna
purwakaning kawruh
wêruha kasatmataa
iku yayi tan kêna kêlawan sêksi
namung thok dhawakira

nora kêna apepeka pikir 
iku sêmune wahya jatmika
jatining wahya budine
jatmika jatinipun
apan badan kita puniki
aran kang bangsa êrah
kulit daging balung
sungsum sêngsêming jatmika
mikanana ing pati sajroning urip
kêlawan ênêngira

ênêng iku yayi ingkang êning
êning punika tanpa jamuga
mungguh kita kumambange
akêlêm ing asamun
pasamune kasaman jati
jati kang tan tumitah
muhung ing Hyang Agung
kewala jatining wênang
wênang amisesèngrat birat ngrakêti
tan ana napi isbat

iku yayi sêjatining êning
yèku ingkang sajroning gêsang
gêsêng ing ati tatrape
milane kang wus luhung
bisa mati sajroning urip
urip tan kênèng pêjah
matitis ing kawruh
tan kawruhan ingakathah
wus kukutha waskitha pêpêsthèn haib
mêngkono kang wus tama

gunung katon têgal katon yayi 
ewuh katone wahya jatmika
yèn tan lawan paesane
paesan iku ngèlmu
upamane wong ngilo yayi
kudu ngupaya kaca
kang wêning sumunu
lamun goroh kacanira
ingkang ngilo gèsèh rupa jroning cêrmin
gèsèhe saking kaca

milane pêrlu talabul ngèlmi
ngèlmi papat puniku paesan
sarengat lan tarekate
hakekat makripatu
kudu ngêningakên kang ngèlmi
yèn luput tampanira
yayi maring èlmu
iku kaca goroh ranya
wahya jatmika wisesa ing carêmin
gorohe lan yaktinya

kêdah ngati-ati ingaurip
arêp wêruh rasaning sarira
ana Suksma ing awake
tan sipi parêkipun
nanging arang ingkang ngawruhi
dahat dene asamar
tan kêna dinunung
ananing Hyang tan dunungan
anon tinon marmane tan aningali
alingan ing paningal

lamun sira yayi angabêkti 
kang tumêka sampurnaning tunggal
tunggalêna ing karone
aywa kèh kang kêdulu
dulu tunggal iku kang jati
pan sampurnaning tunggal
tan dulu-dinulu
andulu ing dhawakira
tan anunggal tinunggalan ing lianing
têgêse lia ika

nora kawoworan pikir kalih
atawa yèn kasiwo ing kathah
ethe thekle panêmbahe
yayi sira yèn yun wruh
sampurnaning panêmbah jati
iku mêrganing sunya
nugraha kang wêruh
marang sêjatine ngora
nora kêna rewa-rewa anggêgampil
papalên ing palêsta

padhêm kayon yayi pangabêkti 
pan tan ana ingkang kêtingalan
anging ananira dhewe
pan siji jatinipun
datan ana kaula gusti
cêp tan kêna kinêcap
lêyêting aluyut
pêngangrêmaning nugraha
pamêdharing sih tan kêna dinalih
tan wiwit tan wêkasan

upamane yayi raga iki
kadi pandam kurung pancakanya
roh ilapi lir urube
kang ilmu anglir kukus
dat mutêlak panasirèki
puniku kawruhana
pisah kumpulipun
urub lan panase ika
wruha pisah kumpuling panas lan gêni
pan tan kêna pinisah

aywa ngaku yayi angabêkti
rungsit trape mungguh panarima
lara kang tan wruh jatine
mapan tan kênèng mundur
lamun kondur aja agingsir
nistha lamun kondura
awèt ginaguyu
alara rêke ing tiba
lamun kondur ing tiba tan kêna tangi
nistha tanpa puara

ingkang sura lêgawa ing pati 
sopanèng don mungguh ananing Hyang
tan dinadèkakên dene
datan dulu-dinulu
nora sêbut-sinêbut yayi
atawa nguripana
sêsêk jagat iku
jail yèn amatènana
ananing Hyang Maha Suci haib yayi
langgêng tanpa kêrana

tan kajaba tan kajêro yayi
datan keri kanan ananira
pêsthi langgêng pribadine
tan rame tanèng samun
amung kang wus kinarsèng Widi
nubuah ing sarira
angganira wibuh
taha lamun yèn sonyaa
ananing Hyang anèng kuna awal akir
nèng sêdurunging awal

anèng sauwise akir yayi
poma dèn tumanêm ing wêrdaya
sêdaya napi isbate
ingkang garwa sumungku
saha sêmbah umatur aris
ingkang bêrkah jêng tuan
sung idayat wahyu
jasat kaula prêsasat
wus kaêntas saking sasanèng yomani
luar saking nêraka

Amongraga sasmitèng ri kalih 
Jèngwèsthi Jayèngraga kêlawan
Turida Rarasatine
samya nêmbah tumungkul
aturira anor ngalap sih
kêlangkung dening rahmat
wulang paduka wus
dadya pamusthining manah
datan mèngèng sadrah pinara sakêthi
kapusthi ing wêrdaya

Sèh Mongraga ningali parari
kalih pisan saha ingkang garwa
Turida Rarasatine
miwah mring sang lir madu
kanêm marang cèthi Cênthini
tranging tyas wus pitaya
kaidayat ngèlmu
Sèh Mongraga tan sumêlang
pamulange ring garwa ri miwah cèthi
Cênthini wus kawilang

samya cêcalon nugrahèng èlmi 
sajroning desa ing Wanamarta
wowolu mukmin kèhe
èstri gangsal tinuwuh
Tambangraras lawan Malarsih
Rarasati Turida
Cênthini kucumbu
pria Ki Bayipanurta
lawan sira Jayèngwèsthi Jayèngragi
cêcawangan olia

mila dhusun ing Wanamartèki
langkung arjanira pinardika
tan samèng desa kabèhe
saking mangunahipun
jalma luwih wolu winali
isining kang desarja
ing Wanamartèku
kasanga Sèh Amongraga
mukmin êkas sinidikarèng desaji
karajan Wanamarta

ya ta wus siang bêdhug kang wanci
Ni Kèn Turida matur ing raka
myang Rarasati ature
mring kang raka sang galuh
kaularsa asaos bukti
wanci wus têngah siang
Sèh Mongraga nambung
yayi paran dera sabda
Ni Turida Rarasati matur aris
kaula saos dhahar

Amongraga angandika aris 
apuranipun yayi kalihan
tan kêwawa nandhang sihe
wa mêkatên ingriku
rakandika yayi kêkalih
Jèngwèsthi Jayèngraga
aturipun nuwun
pan têksih tuwuk duk enjang
kang raka ngling yayi mas lamun tan bukti
dawêg wêktu kewala

gupuh dènya anyêndikani
nulya kang raka mring pakadasan
angambil toyastutine
sêdaya sigra wulu
mring patirtan sawusnya suci
samya aminggah salat
kang pra ari makmum
ing raka Sèh Amongraga
langkung jênêk rahab dènira abêkti
maring Hyang Murbèng Jagad

wus antara praptèng salamnèki
dumugi pupujianira sah
dikir rêmpêg ririh rèrèh
atasing kalih atus
wusnya nulya donga utami
limang wêktu kataman
sukur mring Hyang Agung
lajêng sunat bakdiatan
bakda sunat atatrap wirid hakiki
mutlak kaking panêmbah

tan sêlaya dènira trap wirid 
birainya brangta ing Pangeran
pan sami pasang rakite
pangguyêrira wuru
wiwarane wêrana napi
lir kuda ngrap pandêngan
sanalika luyut
alayap ing pasênêtan
mancat saking kusta daim ismu ngalim
ngalimput ahli pana

rêntah saking palinggihan sami
tanpa keblat labête kalaban
purbaning sih nugrahane
dadya saujaripun
apan tanpa papan pon papin
tanpae paekanya
dènya samya suhul
padhêm anèng padhêmitan
guyêngira angayêngi jroning gaib
kaêbab ka bibullah

dangu dènira pralinèng èlmi 
sang kapitu monêng kaênêngan
kang anênga ing dhèwèke
saobah osikipun
apan dadya sêmbah lan puji
puji minangka tilam
ingkang amrik arum
paworing èstri lan pria
nalikaning campuh tibaning raswèki
wus jumbuh tan prabeda

patêmoning kaula lan Gusti
nèng sajroning puji jinêmira
rasa lir wujud karone
tan ana kaotipun
nir tan ana puji-pinuji
rasa-rinasa datan
asêbut-sinêbut
sêmbah-sinêmbah wus nora
lire ilang tan ana kaula Gusti
sabab jênêng tan beda

êlidipun pan puji-pinuji
samya rasa-rinasa bêlaka
sêmbah-sinêmbah tan pae
apan sêbut-sinêbut
sabab dening roroning tunggil
lamun datan kêlawan
sakarone bukung
cuthêl tan ana kang ana
nahan wau kang lagya jênêk amupid
nèng jaman kanyênyêtan

sira Ki Sèh Imam Amongragi 
luar dènira suhuling Suksma
sèwu napas antarane
wus wantah ing palungguh
atêpakur sukur ing Widi
miwah kanêm ngawirya
pan lajêng têpakur
nalasèng tyas ing Pangeran
wus pêragat dènira sami awirid
sêgu Sèh Amongraga

samya sêsalaman sêdayèki
wangsul gyanira wau alênggah
Amongraga lon dêlinge
dawêg yayi ingriku
awon kèndêl sami nyênyamik
rêrayapan kewala
krana'llah ing ngèlmu
kang rayi matur sêndika
nulya sami sapikantuk anyênyamik
nutug dènya dhêdharan

wau ingkang rayi Jayèngwèsthi 
lawan kang garwa Ni Kèn Turida
nêmbah atur pamit lèngsèr
linilan ing raka wus
samya mundur lan Jayèngragi
manêmbah wus linilan
lawan garwanipun
lèngsèr lajèng malbèng wisma
maring tilam kawayon ing ratri arip
nendra tan winursita

ya ta wau ingkang tatakrami
Ki Suarja kang mêmajang wisma
rinayap kulawangsane
dènyarsa ngundhuh mantu
pupulunanira Mongragi
rinowa kurmatira
dadya amêmantu
tri ari dènya trap karya
ing sawêngi pan mawi midadarèni
asêlur wong nunumbang

jalu èstri samya busana sri
sêdintên tan kandhêg ingkang prapta
kang numbang lajêng tan mulèh
badhe samya amêthuk
ing pêngantèn Sang Amongragi
ya ta sampun ngalêmpak
bodhol èstri jalu
prapta ing ka Jayèngragan
wus samêkta myang pêngulu Basarodin
Jèngwèsthi Jayèngraga

wusnya pêpak nulya tan asari 
bodhol umangkat sang pinangantyan
gumêrdêg kang ngiringake
santri slawatan ngayun
asri tinon lampahing mêrgi
jêjêl kang wong niningal
tan ana gopipun
wis prapta ing wismanira
Ki Suarja gupuh manggihi têtami
anèng pêndhapanira

sang ro tama nèng pajangan mamrik
ingayaping para èstri kathah
kang anèng pêndhapa rame
têpung gêlang alungguh
sinugata pawohan sami
patehan wus wêrata
cinaran sêdarum
samya nginang nginum wedang
nulya ambêng kêndhuri majêng ingarsi
wus cukup ambêngira

jawi lêbêt wêradin tan kari
jalu èstri nutug dènya nadhah
wus binagi kêndhurine
sêkul pangananipun
samya kathah barêkatnèki
Ki Suarja lingira
sanak ngong sêdarum
mêngko wanci bakda ngisa
prayogine sami wangsula mêriki
samya dikir muludan

kang liningan sêdaya nanggahi 
wanci mèh surup samya mit bubar
rêbat pêrlu ing mahribe
jalwèstri bubar mantuk
wênèh ana ingkang tan mulih
santri samya lajêngan
kewala ingriku
wêktu mahrib samya salat
kang ngimami ki pêngulu Basarodin
kang makmun santri kathah

sêsaking masjid natar pêndhapi
Sèh Mongraga asalat nèng wisma
ngimami parèstri akèh
gandhok kilèn gyanipun
samya rahab lêlagon puji
wus praptèng bakda ngisa
sêdaya kang wêktu
tata wangsul ing pêndhapa
miwah ingkang wau mantuk sami prapti
Jèngwèshi Jayèngraga

lan sagarwanira datan kari 
lan pra ari sêkawan wus prapta
myang pra santri sêdayane
wus pêpakan sêdarum
santri bêkta nuskah pribadi
adan lêkas sêlawat
singir dikir mulud
datan mawi tarêbangan
nulya ingkang raka Jêng Kiai Bayi-
panurta ingkang prapta

wusnya panggih lan putra Mongragi
sakêdhap nulya mêdal ing jaba
kang alênggah samya mire
nulya lajêng anutug
dènya samya dikir muludi
lik-êlikan jor-jinoran
samya arêbut sru
wong nonton arêbut papan
datan ana mêndha bosêne ningali
andon rena niningal

tan wun ucapên kang suka singir
kurmat nabi kita kang mustapa
nutug saruktining gawe
ya ta Sang Amongingkung
sawusira bakda tangati
atêsbèh ing palilah
lan tangat tahajud
saking langgar pêsamunan
tajug alit asimpar rêsik awingit
kondur Sèh Amongraga

malbèng wisma lawan ingkang rayi 
Tambangraras lan kucumbunira
Cênthini tansèng wurine
miat ing pêndhapa wus
bubar ingkang sêlawat dikir
samya mantuk sêdaya
kang rama wus kondur
kantun ingkang darbe wisma
Ki Suarja nèng pêndhapa lawan santri
miwah rerehanira

Amongraga lajêng mring tilamrik
lan kang garwa Ni Kèn Tambangraras
sampun tumangkêp samire
Cênthini tansèng ayun
mèpèd anèng waton patani
sang ro datan anendra
mêksih mulang ngèlmu
marang garwa Tambangraras
Sèh Mongraga pangandikanira aris
yayi ni kèn wruhanta

lamun sira anêmbah amuji 
sêjatining puji kawruhana
iku pêrlu makripate
yèn durung wruh ingriku
mêksih tiron bae kang puji
puji tan paja-paja
sampurnaning kawruh
kang garwa matur norraga
inggih mugi amba paduka jatèni
ing puji kang sampurna

wruhanira sêjatining puji
dudu lapal kang muni ing lesan
swara lawan kumandhange
pan unèn-unèn dudu
dene puji sêjatinèki
pan ia harêpira
kang suci sumunu
pangidhaming kêrsa juga
ingkang datan kajêg-kajêg iku yayi
yèn kajêg iku aral

sêmangsane aral iku yayi
unine sami lan swara kewan
puji gugumyahan bae
mundhak ngèlmu têkabur
tuas êrak gundhange salit
pujine tan sampurna
malah saya luput
lupute kang ahli tama
nora sêdya gêmbar-gêmbor amumuji
ngur turu tan kangelan

kang mêngkono puji tanpa kardi 
tan manpangat ing donya akerat
sabab puji awèl-awèl
iku yayi dèn emut
sucèkêna karêpirèki
karêp mring kêluhuran
mardikaning tuwuh
iku sênêting ulia
kang minangka kang jêmparing pasopati
puji kang wus muslim kak

ia karêpira ingkang suci
ia maha suci jatinèka
tunggal wujud ing dununge
paguting tingal luhung
anèng kono suhuling Widi
wadakaning agêsang
yèn durung sumurup
ing sêjatining pujika
dadya nora asih ing uripirèki
awèt dadya paguywan

Tambangraras sumungkêm ngabêkti
ing pada dêlamakaning pria
wus kêsanggêm jroning tyase
tan ana kang kêlimput
malah mêksih kirang kang wiji
tyas mêksih ombèr longgar
saking gênging wahyu
tinitah wali wanita
Tambangraras rêrasan ngèlmi winilis
sasmitaning ulia

pajar gidib wayahe kang wêngi 
putêr bênggala munya sauran
kêluruk ayam arame
barung swarèng pakswarum
mrak jag-jagan nèng payon muni
isthane lir anggugah
marang santri subuh
kêtampèn sasmitaning mrak
santri samya tangi ngambil toyastuti
adan ayat-ayatan

miwah sakwèh tajug masjid-masjid
kanan keri cêlak ragi têbah
samya sarênti adane
angalik-alik arum
anênangi langêning wêngi
tan ewah lawan saban
saban wêktu subuh
mêngkana Sèh Amongraga
dènya subuh angimami para èstri
nèng gandhok kilèn gènya

praptèng byar enjing bakdanirèki
samya bubar kang makmum sêdaya
samya trap sêsaosane
Sèh Mongraga sih jungkung
tangat luka nêm salam nênggih
sawusira pêragat
dènira akasud
kondur lênggah ing jêrambah
sinaosan wedang dhêdharan mawarni
Suarja nèng pêndhapa

pan ingadhêp para lurah santri 
rare cilik nèng natar paguywan
dolan sêkarêp-karêpe
tamburan kumarusuk
bênthik bengkat myang cirak umbris
gendhongan miwah jajan
sêga ramês pincuk
ingkang nglawatakên dara
kinêplokan myang kokoplok gumruh atri
wus lumrah wong sêdesa

ingkang dadi kêbungahanèki
suka samya nglawatakên dara
sinawangan ngang-ngang ngèng-ngèng
wus adat sabên esuk
myang wong tua samya ngêploki
samya toh gêgêthikan
ingkang bêblês muluk
kang bêtah anglawat mênang
kang glis mudhun darane kalah ginêthik
samya atêtandhingan

sabên esuk kumruwuk ngêploki 
jalu èstri miwah rare samya
samya ngêploki darane
kêplok koplok kumruwuk
barung bendrong kothekan atri
kêkênthong agejogan
kang mêntas anutu
kang mutêr sru agêritan
karya lênga anggathok myang kang amipid
wor ramening asurak

Ki Suarja angandika aris
èh gus Menot daraku si tawang
apa wus kolawatake
gus Menot matur sampun
ilon nglawat kalih pun Kanji
pan ibêripun ewah
tan pati amuluk
Ki Suarja mudhun nglatar
angêploki darane uningèng wangsit
andêdêl ingawiat

ya ta wau ingkang raka prapti
Kyai Bayipanurta lan putra
Jèngwèsthi Jayèngragane
saha sagarwanipun
samyambêkta dhêdharan enjing
Ki Bayi lon ngandika
apa sira iku
lagi angêploki dara
Ki Suarja kagyat gêpah aningali
yèn ingkang raka prapta

lan putra Jèngwèsthi lan Jèngragi 
nulya ngaturan lênggah mêndhapa
klasa lampit pinêrantèn
Sèh Mongraga andulu
yèn kang rama lan ibu prapti
gupuh mijil umarak
lan kang garwa wau
praptèng ngarsa sêsalaman
nulya nyai Suarja gupuh nyaosi
dhêdharan jing-enjingan

Ni Cênthini ingkang nglêladèni
wêwah dhêdharan bêbêktanira
lajêng tinatèng ngarsane
wus aglar anèngayun
nulya ki pêngulu kang prapti
ingiring modinira
nèng pêndhapa lungguh
lajêng atur sêsalaman
nulya Ki Panukma Panamar kang prapti
lawan Ki Kulawirya

sagarwa bêkta dhêdharan sami 
praptèng pêndhapa lajêng salaman
dhêdharan tinata age
kêlangkung rukunipun
among-winong dènya samya sih
sajêg tan ana rêngat
rakiting sêdulur
tulus dènira kêkadang
nadyan maring sêntana kulawargèki
tan ana kang kuciwa

sêdaya wong ing Wanamartèki
tan ana rêbut kastori congkrah
lulus pangupajiwane
sarta ngibadahipun
wus mêngkono ahlinirèki
samya ulah kamuktyan
rahayuning kalbu
pan saking mêngunahira
Jêng Kiai Bayipanurta kang mawi
numusi arjèng desa

ya ta wau kang anèng pêndhapi
jalu èstri royom lalênggahan
Ki Bayi lon andikane
marang sêdayanipun
payo padha sèmèkan enjing
kang liningan agêpah
samya nadhah kêmbul
jalu èstri kêroyokan
nutug dènya anadhah ing wanci enjing
kinèn andum barêkat

jalu èstri tan pra beda mawi 
barêkatan wus samya luaran
kang adhahar sêdayane
Ki Bayi ngandika rum
èh pêngulu ki Basarodin
mungguh rêrasan riba
êndi bakunipun
ki pêngulu aturira
mangsa borong paduka kula umiring
nulya ngling mring kang putra

inggih anakmas Sèh Amongragi
kados punapa lampahing riba
kang putra alon ature
wondene bakunipun
lapal riba punika nunggil
babaganipun karam
sami cêgahipun
pan inggih tigang prêkara
kang rumiyin karam bangsa badan nênggih
lan karam bangsa lesan

kaping tiga karam bangsa ati
dene karam ingkang bangsa badan
lamun kathah maksiate
purun nganggea tiru
tiru pênganggene wong kapir
sasolah pênganggenya
kapir kang tiniru
punika ribaning badan
kaping kalih asring kêrsa ngalap bukti
kang makruh miwah karam

têgêg tunggal mangan lan wong kapir 
sêpta aniru olah-olahan
tuwin ngèmpêr agamane
pêngupajiwanipun
angundhakên artanirèki
undhake lan bicara
tanpa dol tinuku
nadyan tuku yèn babagan
ingkang bêras tinumbas kêlawan pari
sêkul tinumbas ing bras

apan riba punika samining
ribaning lesan ingkang kadyèka
kaping tiganipun malèh
ribaning tyas puniku
tyas kêsusu kêdah glis-aglis
amêsthèkên bicara
ingkang dèrèng mojud
dènya ngambil kauntungan
pinrih mêtu saking bicaraning jangji
pamèting tyas pitênah

dènya mèt untung amêlarati 
tuwin kang maha atilar wawrat
nêrak kang awrat jangjine
totohan saminipun
dènya ngambil kasil tak misil
apan rusak-rinusak
papa têmahipun
amêsthèkên untungira
ingkang dèrèng kantênan kinarya mêsthi
melik ing kauntungan

amèt papan tan satitahnèki
tan nêdyayu ing sêsama-sama
riba tyas dening murkane
wa mêkatên puniku
pêpangkatan kalih prêkawis
ahli dalil akerat
lan ahli donyèku
yekang ahli donya wênang
anglampahkên tingkah riba ing pakarti
kêwatir ing kapêsan

ingkang ahli dalil akerati
riba cêgah malah têkèng karam
tan kenging riba kasabe
duraka ing Hyang Agung
datan antuk ganjaran ngakir
tan bisa ahli swarga
ngulamane wurung
malah ginantungan siksa
yèn wong karêm mangan riba ing donyèki
pan dede palalira

ratu pêndhita wus bagi-bagi 
ahli donya lan ahli akerat
tingkah pae paekane
pan sanès dalilipun
ratu murba pêndhita sidik
punika pan sumangga
mênggah kususipun
Ki Bayi alon ngandika
yèn mêngkono riba iku Basarodin
pasal manut ing tingkah

mungguh titah sira lawan mami
nora kêna kêtempelan riba
murungakên ing kêdadèn
beda lan maksiat wus
titah donya melik donyèki
titah kerat melika
ingakeratipun
jawane saking wutanya
he ya Allah astagpirulah halngalim
kumêmbêng waspanira

saking kapasuk kêrasèng galih 
dadya angumpah nutuh sarira
saiprêt kacipratane
riba rèmèh kur-ukur
kêplêtikan sukêr sêthithik
pinapas tyas wus kipa-
kipa nora gêtun
kêtèmpèl sêtêngu riba
pan ingangkah pangati-atining ngarsi
kang durung kêlampahan

sêdayanya ningali Ki Bayi
gumun ngungun ngêlulun ulatnya
Ki Basarodin andomble
kraos kèh kuthuhipun
kèh mangane riba pinanggih
nabda Ki Kulawirya
kang pêngulu niku
rayat dika bokyu têngah
kèn marèni angsale prealan mêrgi
sok amakêm wilangan

ngong angrungu wong kang adol anggris
wus lumrah nêmlikur uwang
punjul patang dhuwit kèhe
winilang wongsal-wangsul
pan wus gênêp rêganing anggris
sêmangsa tutug ngomah
jêbul kurang ditung
kurang krotèng kurang suwang
ra-orane pêsthi kurang pitung dhuwit
pêmakême bok Basar

Basarodin anauri aris 
dede kula ingkang gadhah pokal
apan tiang èstri dhewe
gih niku dika wuruk
narik marang riba binukti
Ki Suarja lon mojar
mring Sèh Mongragèku
mênggah sucining pajiwa
ingkang pundi kasab kang tan mutawatir
kang manpangati nêdha

Sèh Mongraga aturira aris
inggih wontên mapan ingkang wênang
linampahan utamine
tandho barang tinuku
manut mangsa mirah lan awis
rêgi bêkta piambak
sêbab mangsanipun
kados tetiang anguyang
pantun samêt punapa mupakatnèki
rêgining tigas gagang

tinandho prapta ing mangsa winih
dinol salimrahipun ing rêga
wontên piambak rêgine
anèng mangsa ingriku
dados botên adamêl rêgi
ngruba gini punika
ribaning pamuwus
wuwus yèn kèh ribanira
anumusi kang sinandhang kang binukti
dadya riba sêdaya

kang myarsakên padhang tyasnya sami 
angsal murad sucining akasab
utama linampahake
Ki Bayi manthuk-manthuk
kêluhuran sêbdaning siwi
rinasa pan utama
lampahing tumuwuh
rèhning ngupaya pajiwa
Kyai Bayipanurta ngandika aris
mring pra ari sêdaya

miwah maring putranira kalih
Jayèngwèsthi lawan Jayèngraga
iku prayogane kabèh
lakokna mura iku
wong sêdesa Wanamartèki
kabèh parentahana
sarerehanamu
aywa na kasab kang riba
ingkang padha suci lèhe nambut kardi
aja na dora-cara

sêdaya matur sêndika sami 
kêtujon ing manah sarjunira
ngumum ing wong desa kabèh
Ki Bayi malih muwus
payo padha bubaran mulih
anulya sêsalaman
sêdaya wus mundur
samya mantuk soang-soang
tan cinatur ya ta kang amangun kardi
wau Ki Wiradhustha

amêmajang wisma wus miranti
ambêladhah tarub tutuwuhan
rinayap sarerehane
kabèh kang buka warung
samya tugur anambut kardi
rumat ing tigang dina
karya ngundhuh mantu
siang dalu abusêkan
kèh kang numbang sami ngangge-angge adi
adi-adining desa

sêdalu mawi midadarèni
samya jagongan langkung samoha
tan ana kuciwèng gawe
ya ta ing siangipun
jalu èstri kang samya prapti
mêrabot sêdayanya
kang badhe amêthuk
ing pêngantyan ngandhap ngasar
wusnya pêpak sêdaya kang jalu èstri
bodhol mapag pêngantyan

ing Suarjan tamu wus miranti 
Jayèngwèsthi Jèngraga sagarwa
pêngulu Kulawiryane
prapta kang samya mêthuk
Panukma Panamar pangarsi
wus tata ing pêndhapa
kabèh wus sinuguh
kêndhuri samya kondangan
wus luaran kêndhuri nulya binagi
wrata samya ambrêkat

nulya Ki Panukma matur aris
amitêmbung rèhipun dinuta
nuwun sang ro pinangantèn
wusnya mêngkana wau
sigra bodhol ngarak pêngantin
ngarsa santri slawatan
lampah sri dinulu
suka sakèh wong niningal
jêjêl uyêl tan antara anèng mêrgi
praptèng ka Wiradhusthan

nèng pêndhapa wus tata alinggih
sinugatan miwah kêndhurinya
rinumatan sêdayane
jaba jro datan kantun
ramya eca samya abukti
nutug tuwuk kondangan
luar nulya dinum
kabèh samya ambarêkat
sawusira sami pamit pan winêling
wangsul ing bakda ngisa

budhal sêdaya jalu lan èstri 
rêbat wêktu ing mahrib asalat
mungêl bêdhug dhêng mahribe
santri sêdaya wêktu
samya adan ramya sarênti
kanan kering araras
adat sabên wêktu
praptèng wanci bakda ngisa
ingkang samya ingacaran sami prapti
santri badhe muludan

nutug dènya sêlawatan dikir
Kyai Bayipanurta pinarak
tan cinatur sêdangune
ramening dikir mulud
tuwin ingkang gênging kêndhuri
sawusnya samya nadhah
bubaran sêdarum
ya ta Ki Sèh Amongraga
sawusira bakda layap tangatnèki
têsbèh tahajudira

kondur marang wisma ing jinêm mrik 
lan kang garwa Ni Kèn Tambangraras
Cênthini nèng jawi langse
tumangkêp samiripun
ni bok Wiradhustha wus mijil
wor nendra lan kang raka
nèng pêndhapanipun
dinuga sang pinangantyan
anèng tilam sacarêm karsikan ring tis
kang cêlak ginusahan

namung kantun sawiji Cênthini
kori jêrambah wus tinutupan
maklum sasmitèng pêngantèn
kang anèng tilam arum
Tambangraras lan Amongragi
datan adat anendra
dèrèng wêktunipun
kang raka aris ngandika
pyarsakêna mungguh ngamaling aurip
apan patang prêkara

patang prêkara puniku mijil
ia ing dalêm sawiji iman
kawruhana satuhune
wal ngamal karijatun
wabil sarengati imani
yayi karyaa sira
ngamale kang pêrlu
ngamal sarengating iman
ing lakune salat sujud rukuk yayi
jakate pan sidêkah

tapane sarengat iku yayi 
pan puasa ing wulan Ramêlan
dene yayi kapindhone
kang lapal wal ngamalu
karijatun biltarekati
imani akaryaa
ngamal kang wajibu
ngamal tarekat ing iman
ing lakune amuji maring Hyang Widi
jakate jrih ing Allah

tapane tarekat iku yayi
pan têpakur ing dalu lan siang
de yayi kaping têlune
wal ngamal karijatun
wabil hakekati imani
yayi karyaa ngamal
kang utamèng tuwuh
ngamal hakekating iman
lakunipun asih suhul ing Hyang Widi
jakate tan pepeka

tapaning hakekat nora milih
ping pat wal ngamalu karijatan
bil makripati imane
akaryaa sirèku
ngamal ingkang sampurnèng urip
ngamal makripat iman
dene lampahipun
angujlat maring Pangeran
jakatipun pan sukur maring Hyang Widi
tapa tan ngroro tingal

yèku yayi ngamale kang salih 
kêranane yèku kakêndhangan
ing waliulah makame
poma kang titis kalbu
aywa mangmang sirèng pangèksi
yèn tyasira wus nyungap
kang sarèh ywa susu
supaya yayi wahyunta
lan panglawêdira marang rasa jati
jatining kênyataan

ingkang garwa wus pratamèng tampi
anampèni sasmitaning raka
tan cawêngah sasiptane
lir galêpung jinuruh
pan ingolah ngalamat manis
mung kurang sadungkapan
pan dèrèng kinukus
matêng lawan ginênenan
Tambangraras rarase wus ngrêspatèni
tinungge gama mulya

wus mrêtêlu wayahe kang wêngi 
pêksi sikatan munya susitan
sabawèng bêkisar kate
tutuhu ngantu-antu
asauran lan pêksi kolik
sêmune lir anggugah
tangia wis bangun
padha ngabêktia ing Hyang
barung munya pêksingon lir angrêmbugi
pagugahing sêmbahyang

tumulya na sêbawaning santri
ragi têbih adan lamat-lamat
landhung lir suling swarane
angayut nganyut-anyut
wontên malih adan nauri
siji roro nulya wra
lir sawung kêluruk
wus adat ing Wanamarta
sabên wêktu mahrib subuh ting karêlik
dadya srining desarja

tan wus ucapên wêktuning santri
pajar gidib gya pajar sidik byar
bakdaning subuh sakèhe
pan kathah langênipun
adat enjing kamuktènèki
sira Sèh Amongraga
tangatira kasud
sawusira bakda luka
pan wus linggar saking langgar lan garwèki
kondur malêbèng wisma

Wiradhustha lênggah nèng pêndhapi 
wus miranti saos palinggihan
uningèng sabên rakite
miwah saosanipun
papatehan myang wedang kopi
dhêdharan jing-enjingan
acêcadhang tamu
nulya ingkang rayi prapta
Ki Panukma Panamar Kulawiryèki
sagarwambêkta dharan

nulya ki pêngulu Basarodin
sarêng prapta lawan Ki Suarja
sarayat ngirid dhulange
praptèng pêndhapa lungguh
ni bok Wiradhustha nampèni
lajêng tinatèng ngarsa
aglar mawarna wus
tan dangu kiai prapta
garwa putra Jayèngwèsthi Jayèngragi
samya bêktèng dhulangan

mudhun sêdaya ingkang alinggih
Amongraga mijil lan kang garwa
marêk ing rama praptane
wus kinèn sami lungguh
gupuh ingkang kinèn alinggih
samya asêsalaman
sêdaya tap ngayun
Ki Bayi alon ngandika
payo padha bêbacutan bae bukti
abancakan kewala

kaya sabên barêng jalu èstri 
Cênthini lan Sumbaling wasisan
kabèh kono lan bok ipe
bêcik padha akêmbul
kuwe sisan pra lurah santri
Luci Nuripin sira
ing kono kang têpung
têpunga lan Jamil Jamal
pan aenak padha krana'llah abukti
payo lêkas bismilah

kang liningan gupuh samya wanting
adan lêkas sêsarêngan nadhah
royom samya pakolihe
parèstri sukèng kalbu
nêmbe wor lan jalu abukti
kêlangkung amirasa
pan sami pikantuk
anutug dènira nadhah
samya buruh ngumbah tangan awêwanting
ambêng kinèn dum bêrkat

wus wêradin dinum jalu èstri 
nulya dhêdharan lumadyèng ngarsa
pamangsêg sapikantuke
anyênyamikan tuwuk
wusnya nutug kinèn ambagi
pan wêradin sêdaya
sami pandumipun
Ki Bayi alon ngandika
buh kang mawa wong wus tua baya iki
esuk kudu amangan

wuwuh royoman mundhak pakolih
kacèk lan takêrku saban-saban
ki pêngulu nambung ture
inggih sayêktosipun
tiang sêpuh tan bêtah ngêlih
sanès duk sih neneman
sangêt kaotipun
Ki Bayi angling ya talah
kang wus lumrah yèn sira tan pati salin
adrêmba biyèn mula

gêr gumuyu sarêng jalu èstri
Ki Kulawirya ngling latah-latah
kang pêngulu katujune
sêdyane arêp umuk
dhèk ênome bêtah tan bukti
pati gêni rong wulan
ambisu sêtaun
nuli kwèh prawan kedanan
teplak-teplok Ki Bayi gumujêng angling
lah ya iku dhèk kapan

bobote pasa pêrlu sêsasi 
durung nutug sadina-dinaa
sok pasa ngasar sajêge
ing saiki ta êmbuh
mênèk bisa nutug saari
matur mênawi kula
sampun pancènipun
myat tiang bêtah ing lapa
apan inggih sangêt gèn kula kêpengin
nanging tan kêdurusan

kenthol Kulawirya amêstani
bêtah pati gêni kalih wulan
lah punapa botên jidhèd
tan mangan kalih tangsu
ginaguyu kang sami linggih
Ki Bayi lon ngandika
kadospundinipun
anakmas Sèh Amongraga
mênggah tiang siam Ramêlan puniki
sahipun kang punapa

Amongraga aturira aris 
saking siam tan kenging winastan
tri prakawis ing kadise
kang dhihin siamipun
mukmin êngam liripun nênggih
siamipun makruhan
purun udud susur
adus wuwung kadhang nginang
kêmu kilêm sumawana êsak-sêrik
dèntên genipun buka

sêsurupe srêngenge abukti
lamun saur purun wêktu pajar
yèn dèrèng mêdal srêngenge
pan mêksih purun saur
limrahipun mukmin ngam sami
siamipun kadyeka
kaping kalihipun
mukmin kas dènya asiam
datan arsa kalêbêtan kang makruhi
binatalkên sêdaya

sinucèkên siame saari
udud susur nginanga pan batal
adus kilêm kêkêmune
nadyan ngising anguyuh
sumawana ingkang sak-sêrik
mimikul mukul batal
marma ngising nguyuh
cewoke kang mawa batal
sabab toya manjinge maring jopnèki
punika batalira

lamun buka yèn ta dèrèng manjing 
wêktu ngisa icaling sirat bang
tan purun buka myang ngombe
mêksih siang kumipun
barang mêkruh dipun kawruhi
kados ta yèn wontêna
tiang cukil untu
sogok untu kinêcapan
lan anggugut lingsaning tuma sawiji
sami lan mangan sêga

lamun saur wanci maro ratri
têngah dalu yèn wus babêdhugan
tan purun saur sababe
wus siang kukumipun
dènya siam duk mêksih ratri
wus limrah pra mukmin kas
siame kadyèku
kaping tiga mukmin kawas
dènya siam tan batal tan makruh tuwin
tan buka saur pisan

siam ing dalêm tri dasa ari
buka ing tanggal sapisan Sawal
pan mêkatên ing siame
mukmin kawas linuhung
pan sumanggèng kêrsa jêng kyai
pundi ingkang tinekad-
akên siamipun
Ki Bayi padhang tyasira
amyarsakên kang putra dènya muradi
sucine ing Ramêlan

Kyai Bayipanurta ngling aris 
padha rasakna ing kono sira
pirabara ing kawase
lagi kaslam ngamipun
sidhang-siring kewala pinrih
samya sumanggèng kêrsa
kaula tumutur
angandika mring kang putra
Sèh Mongraga matur punika mênawi
kadugi linampahan

supaya mrih êkas sawêtawis
siamipun ing dalêm sasiang
ing ngatos-atos êkase
aywa purun ing mêkruh
sêsamine kang mutawatir
kandhangan badhe batal
sabab maha makruh
ingkang ngam ngamal kewala
mila kêdah êkas puasa saari
mung siange kewala

dene dalunipun tan mangêni 
anganggea têbiating êngam
yèn buka surup srêngenge
yèn ta puruna sahur
wanci enjing ing pajar gidib
dèrèng mêdal kang surya
taksih ke sahur
ing dalu botên rinaksa
namung siangipun dipun ati-ati
supaya dadya êkas

samya padhang sêdaya tyasnèki
Kyai Bayipanurta lingira
murad iku sêmajade
kuat sêdya pinêsu
anucèkên siamirèki
dadya tan bèrèt bea
wus kangelan wurung
emanên rêkasanira
kang liningan suka sukur anglampahi
pinrih agama mulya

tuwin parèstri kang samya myarsi
sinatmatan mring pra prianira
pirêna tan nêdya mèngèng
sêdya manut ing kakung
Ki Panurta ngandika malih
payo sêdhêng bubaran
ing rêmbug wus kusus
padha sêdyaa tumandang
pan utama tokid maring dalil kadis
anulya sêsalaman

sawusira wau Kyai Bayi 
lajêng kondur mulih sowang-sowang
tan winuwus ing solahe
ya ta kang ngundhuh mantu
Ki Panukma amangun kardi
tan pae lan kang raka
dènya pasang taru
kèh kang numbang myang rerehan
ing wong jagal lan sakèhe ingkang prapti
badhe mapag pêngantyan

wusnya pêpak bodhol sêdayèki
jalu èstri prapta Wiradhusthan
wus miranti lir sabêne
umangkat tan asantun
pan ingarak asri nèng mêrgi
prapta ing wismanira
Panukma asugun
sugatan wus rinumatan
wusnya rampung dènira ngingon-ingoni
mèh mahrib abubaran

samya rêbut ing wêktu mahêrib 
santri adan santri ing sadesa
kêlangkung asri swarane
praptèng bakda ngisa wus
ingkang sami kinèn abali
samya dhatêng sêdaya
lir saban kang rawuh
Jêng Kyai Bayipanurta
wus nèngriki lan garwa myang putra kalih
arahab sêlawatan

nutug dènya sukur kurmatnèki
samuaning kêndhuri wus pragat
lingsir dalu ing bubare
ya ta ingkang nèng tajug
Sèh Mongraga garwa kucumbi
sabakdanire tangat
têsbèh lan tahajud
lajêng kondur maring wisma
lan kang garwa Tambangraras tumamèng ing
tilamsari nginêban

sang ro langkung asihirèng krami
Sèh Mongraga tansah mulang garwa
manis arum andikane
yayi ki ana kawruh
ingaurip pêrlu ngawruhi
panjinge agameslam
pan sawêlas wuwus
pêrlu daim saprêkara
ping ro niat daim ping tri salat daim
ngèlmu daim kaping pat

kaping lima yayi salat daim 
kaping ênêm makripat daimnya
tokid daim kapitune
iman daim ping wolu
junun daim ping sanganèki
sêkarat daim dasa
pati daim uwus
jangkêp sêwêlas prêkara
lire basa pêrlu daim iku yayi
kang tansah elingira

mring Hyang Agung dene niat daim
ingkang tansah sihira maring Hyang
kang salat daim têgêse
ingkang tansah angêgung
mring Hyang dene kang ngèlmu daim
kang tansah maklumira
mring Hyang Kang Maha Gung
sadat daim têgêsira
ingkang tansah paworira mring Hyang Widi
makripat daim lirnya

ingkang tansah pandêngirèng Widi
tokid daim têgêse kang tansah
antêpira mring Hyang dene
iman daim liripun
ingkang tansah madhêp Hyang Widi
junun daim têgêsnya
kang tansah cêngêngmu
maring Hyang Kang Maha Mulya
sêkarat daim kang tansah panrimèki
sira maring Hyang Suksma

pati daim têgêsipun yayi 
ingkang tansah nikmatira marang
Hyang Agung kang karya kabèh
poma yayi puniku
prabot gêdhong mutyara adi
malige pasênêtan-
nira Hyang Maha Gung
sira Ni Kèn Tambangraras
atur sêmbah maring raka anuwun sih
kaikêt kakekat tyas

wanci bangun sêdhêng angin ngidid
pajar gidib asri kang swabawa
pêksyèng wana lan ingone
sabên esuk wit bangun
wong sêdesa dènira tangi
kathah kang kapiarsa
santri adan subuh
ting karêlik tanpa rungwan
Sèh Mongraga subuh ngimani parèstri
pinarnah kadya saban

anèng gandhok kilèn pinaranti 
praptèng bakda subuh byar atangat
sawusing bakda lukane
mi lan garwanipun
nèng pêndhapa lan paman linggih
angrukti bok Panukma
sêsaosanipun
dhêdharan enjing-enjingan
gya pêngulu Ki Bayipanurta prapti
para ri garwa putra

samyambêkta kadi sabênèki
bucu kupat lêgandha dhêdharan
wus tata pêlungguhane
dharan tinatèngayun
Kyai Bayi ngandika aris
sarwi nyarakên wedang
myang dhêdharanipun
nulya samya nyênyamikan
jalu èstri nulya angandika malih
anakmas Sèh Mongraga

mênggah rukuning eslam puniki
kadi punapa utamanira
linampahan supayane
ywa galat ing tumuwuh
Sèh Mongraga umatur aris
utaminipun ingkang
Islam rukunipun
liripun gangsal prêkara
sadat salat jakat apuasa haji
apan pêrlu sêdaya

kang rumiyin ngagêsang puniki 
pêrlu angucap kalimah sadat
kawan prêkawis pêrlune
sidik lan taklimipun
kurmat lawan tilawat nênggih
sidik ngawruhi marang
Pangeran kang agung
kang dadèkên sêdayanta
lan nêksèni jêng nabi kita puniki
têtêp utusaning Hyang

taklim tumêmên maring Hyang Widi
tan nêdya mungkir ing dalilulah
kurmat maha sucèkake
maring Hyang Maha Ruhur
tilawat mumule Hyang Widi
ping kalih pêrlu salat
ngagêsang puniku
kêdah nêmbah ing Hyang Suksma
kang rumasa tinitah kita puniki
kinarya badalulah

kaping tiga pêrlu jakat nênggih 
sung sidêkah mring pêkir kasihan
pitrah sarta lan jakate
kang manjing ngisabipun
lamun jêne wawrat sêtail
ngisabipun ing jakat
wrat kawan sagèku
dadya pangumbahing kasab
samya suci kang sinandhang kang binukti
tan wontên kang sumêlang

ping pat pêrlu ngaurip puniki
siam ing dalêm wulan Ramêlan
ingkang amuklis siame
tan batal datan makruh
mrêtandhani utamèng urip
pêngrusake kang hawa
luamah ati dur
mila pinrih asiamnya
kaping gangsal apan pêrlu minggah kaji
mring Mêkah kang kuasa

gangsal prêkara kuasanèki
kang dhihin wus kêncêng niatira
ping ro kuasa sangune
sangu binakta laku
wontên sinungakên ing rabi
ping tiganipun angsal
idine sang Ratu
ping pat idine gurunya
kaping gangsal wèh têrang talak mring rabi
lila palakinira

tan anambang mring rabinirèki 
pan punika rukunipun Islam
gendhong-ginendhong pêrlune
sêdaya sukèng kalbu
Kyai Bayi gumujêng angling
ngèlmu rukuning Islam
tan wuwus-winuwus
nanging durung padhang pisan
lagi kie murad tan sumêlangi
utama sinantosan

lah wis payo padha sèmèk bukti
kaya sabên bae kêroyokan
nulya tinata ambênge
pinire dharanipun
wus akêpung golonganèki
lah wus mara bismilah
sigra sami wisuh
adan lêkas samya nadhah
nutug sami pikantuk dènira bukti
sawusnya cinarikan

pamangsêgan dhêdharan binagi
wêradin jalu èstri ambêrkat
Ki Bayi lon andikane
sêdhêng bubaran mundur
sêsalaman wus samya mulih
tan ucapên solahnya
ya ta kang winuwus
kang lagya amangku karya
Ki Panamar rinayap rerehanèki
wong tandho tugur karya

kèh kang numbang prapta jalu èstri 
tan prabeda lan kang raka-raka
dènyarsa ngundhuh mantune
nalika wus ngêlumpuk
ingkang badhe mapag pêngantin
ing wanci bakda ngasar
dènya samya mêthuk
nulya prapta ing Panukman
wus miranti têtamu kadang myang siwi
têpung pênuh pêndhapa

wusnya sinugatan sêdayèki
rampung kêndhuri binêrkatan
sigra budhal sêdayane
rame slawatanipun
langkung langên dinulwèng mêrgi
prapta ing Panamaran
busêkan abikut
tamu wus tata alênggah
sinugata pawohan wedang weradin
sarta kêndhurinira

rame dènira nadhah pra santri 
nutug nulya ambêng binêrkatan
jaba jro wus rumat kabèh
nulya bubaran mantuk
pan kêsusu surup mèh magrib
kang pandam sinumêdan
abra ting pêlancur
santri nulya minggah salat
waktu mahrib kèh kang adan ngêlik-êlik
ramya sri dènya salat

wusing bakda ngisa para santri
kang winêling wangsul sêdayanya
tan ewah kadya sabêne
samya dikir maolud
langkung rahab akurmat nabi
nutug dènya singiran
myang kêndhurinipun
wus praptèng singir sêlawat
gya rinumat pikantuk dènira bukti
luaran binêrkatan

sawusira nulya bubar mulih
ingkang kantun mung rerehanira
angrêksa ing dangdanane
ya ta kang anèng tajug
sawusira tangat ing ratri
têsbèh tahajudira
kondur mring wismèku
lajêng tumamèng jro tilam
lan kang garwa myang Cênthini datan kari
nèng sajawining gubah

Sèh Mongraga angandika aris 
marang garwa Ni Kèn Tambangraras
yayi kawruhana kie
ingkang garwa umatur
pan sumangga tuan paring sih
ya yayi pirsakêna
kang tumanêm kalbu
kêrana kang ahli rasa
ing rêrasan ngèlmu kêlangkung arungsit
tan kêna kêcorok tyas

sampurnaning sêmbah lawan puji
tan andulu mungguh ananing Hyang
tan dinulu ing anane
papan tulis wus lêbur
sipat ing ro tan ana kari
mung mantêp ananira
apa kang dèn dulu
pan nora na paran-paran
ia iku yogya kawruhana yayi
sampurnaning panêmbah

lamun maksih anêmbah amuji 
kawruh iku pan lagya satêngah
durung tumêka kawruhe
aywa gupuh gumuyu
lamun dèrèng wêruh ing jati
aja rêna winêjang
ing warah lan wuruk
pan iku mêksih rêrasan
sêjatine kang mari nêmbah amuji
lawan kêdaling lesan

namung ênêngira ingkang dadi
lire ênêng ywa dadi tuladan
mring dalil kadis kuduse
miwah tuturing guru
guru iku mung mumucuki
tan nguwisi lêlakyan
sabab iku dudu
ingkang ingaranan dhalang
dede dhalang anguwisi ing sêjati
thok thil mung dhawakira

ingkang gawe lêlakon pribadi
pocapane luruh lan dugangan
lan jalwèstri ya dhèwèke
dhalang lan ringgitipun
apan mêksih tarik-tinarik
wayang manut ing dhalang
solahbawanipun
dhêdhalang manut ing wayang
pratandhane bu tan muni Srikandhi
mêksih roroning tunggal

durung sampurnaning sêmbah puji 
sabab mêksih korup swara rupa
dadya kadho mring karone
saiki apa iku
keron budi ing isbat napi
isbat upama wayang
napi dhalangipun
yèku sih kuasaning Hyang
durung jati kang sêjati-jatinèki
tan ana jatineka

iku luwih bangêt gawatnèki
ing rêrasan tan kênèng rinasa
tan kêna ginurokake
yèku yayi dèn rampung
ênêng onêngira kang êning
sungapaning lautan
kang tanpa têpinipun
pêlayaran ing kasidan
anèng sira dhewe tan lyan iku yayi
ênêng êning wardaya

Tambangraras ngaras padèng laki 
saha sêmbah umatur ing raka
mugyantuka pangèstune
sih tuan kang kasuhun
kang tumanêm ing iman mupti
sêngsêm sumungkêm ing tyas
kaula tawajuh
ing donya praptèng akerat
datan mèngèng kang dasih tur pati urip
lêbura nèng padanta

payo yayi ngambil tayostuti
myarsa wangsiting putêr bênggala
wus akir bangun wayahe
sêdhêng awêktu subuh
mumpung awal amrih utami
wau ta sang ro nulya
mijil lan kucumbu
mring patirtan samya kadas
lajêng maring gandhok adan angimami
parèstri sêdayanya

nulya kathah sabawaning santri
ingkang sami adan agalikan
miwah sêdesa langêne
kapyarsa mawèh rungrum
datan ewah srining desa di
subuh praptèng bakda byar
mêngkana sang bagus
sawusira bakda luka
lajêng mijil mring pêndhapa lan kang rayi
lênggah lawan kang paman

ni bok Panamar gupuh nyaosi 
patehan myang dharan jing-enjingan
Cênthini kang ngladèkake
tan dangu ingkang rawuh
para kadang lan Kyai Bayi
pêngulu lan pra putra
sarêng praptanipun
sêdaya wus sêsalaman
tata lênggah sagotra jalu lan èstri
Ki Bayi angandika

mring kang putra kalih myang pra ari
prie kono padha rinasakna
daliling kur'an lapale
kulu sein wadhahu
durung olèh murad kang ramping
putra ri sêdayanya
tumungkul mabukuh
sumanggèng kêrsa paduka
pan kaula dèrèng kêdugi miradi
mênawi kasêlayan

ngandika ris ring putra Mongragi 
prayogi minuradan anakmas
Sèh Mongraga lon ature
punika miradipun
kulu sein wadhahu nênggih
ing pangandikaning Hyang
kang wus tinartamtu
têtêping Hyang pinardika
datan singgan-singgun sakèhe dumadi
tan karya pêjah gêsang

tan kêrsa bagi ingkang dumadi
tan angganjar nugraha lan siksa
datan ngowahi sakèhe
ing dalêm pancènipun
tan ngêlongi datan muwuhi
wus rampung ing sapisan
tan kapindho kang wus
tan sêkuthu ing asya-a
yèn ta lamun ing papêsthèn ngaping kalih
tan têrang tuajêhah

sabab dalil lapal kulu sein
wajêhahu têntrêm ing babagan
ing dalêm nèng pêpêsthène
sêkuthu tan sêkuthu
ing kaula kêlawan Gusti
tan kumpul datan pisah
sigêg nalaripun
wontên ing raos piambak
nalirahe paworing kaula Gusti
wontên piambakira

samya ngalulun tyasira wêning 
myarsakakên ing dalil muradnya
suka sukur têrang tyase
Ki Bayi lon amuwus
durung ana murad kang ramping
pra ngulama rêrasan
kaya durung tutug
saiki wus manggih padhang
ing murade kakangira Amongragi
samya nuwun sêdaya

angling malih payo padha bukti
sèsèmèkan ran wus manggih murad
kang samya liningan age
nulya sarêng tuturuh
adan lêkas kêmbul abukti
nutug dènya anadhah
wus luaran dinum
tinundha bukti mangsêgan
sapikantuk nyênyamikan gya binagi
wusnya nulya bubaran

tan cinatur ingkang samya mulih
ya ta ingkang lagya majang wisma
kang badhe ngundhuh mantune
jor-jinor rakitipun
apan tonjok-tinonjok sami
ingkang numbang akathah
ing tiang sêdhusun
nadyan pêrapating desa
ingulêman kanan keri sami prapti
mrêtamu samya numbang

anglangkungi kang raka ing kardi 
rakiting tarub pajang tuwuhan
rinayap sarerehane
wong tandha kang atugur
apan samya wong sugih-sugih
dhasar Kulawirya
pêradhah bèr kalbu
anutug rerekanira
dènya mantu mèh mirib raka jêng kyai
traping wong nambut karya

myang pra tamu ingkang samya prapti
samya berag mêrabot asinang
nganggo-anggo saduwèke
samya amubra-mubru
duk ing ratri midadarèni
akathah ingkang prapta
Jayèngraga mratamu
mawi gamêlan lirihan
ginêndhèngan Sênu Surat dènya linggih
wurine Jayèngraga

sagêndhingan edhang ganti-ganti 
gus Suratin gêndhing pathêt sanga
Gambirsawit lan ladrange
Lompongkèli kalulun
Sênu gêndhing manyura wasis
genjung goling aniba
ginonjing ngajap kung
swara rum mrit muluh rêmak
apupunton lan swaraning rêbab suling
nganyut-anyut mêdhot tyas

Kulawirya bisa trap kamuktin
karya wiraga mring wong jagongan
myang santri samya brêgèngèng
myarsa gamêlan arum
wor pangliking gêndhèng amanis
sêmbada rekanira
alangên dinulu
kayungyun kang wong niningal
myat rakiting pajangan tulyendah asri
myang sinang ing pêndhapa

pandam sèwu warananing kori
pinalêngkung binakan cêlupak
pêndhapa kanan kerine
sabên sêsakanipun
tutuwuhan pandam arapit
myang pandaming daluang
rinujit bang wungu
samya winayang putêran
anèng tarub mrapit ngubêngi pêndhapi
tan wun ingucapêna

sakenjing mila kathah kang prapti 
samya numbang pan lajêng ngalêmpak
kang badhe mapag pêngantèn
dangu pan wus ngalumpuk
jalu èstri sampun miranti
ing wanci ngandhap asar
kinèn umangkat wus
jalu èstri sêdayanya
praptèng Panamaran tamu wus mêpêki
tata anèng pêndhapa

sinugatan sêdaya wêradin
sawusira ambêng binêrkatan
anulya sang pinangantèn
umangkat kang sêdarum
arantaban asri nèng mêrgi
santri kang sêlawatan
lumampah asêlur
myang kang bêkta kêmbar mayang
nulya prapta ing Kulawiryan arakit
kurmate sinamoa

saking jêrambah dumugi kori 
ginêlaran kêlasa lus pêthak
sinawur sêkar campure
Kulawirya amêthuk
anèng kori ngirid pêngantin
lajêng tumamèng wisma
sêdaya wus lungguh
atêpung anèng pêndhapa
sinugatan pawohan patehanèki
samya awewedangan

nulya kêndhuri lumadyèng ngarsi
wradin jalu èstri myang urakan
wus cinaran sêdayane
nutug pênadhahipun
santri cilik rêbat kêndhuri
sabên-sabên mêngkana
santri bocah rusuh
wus luaran ambêngira
binêrkatan kabèh samya nuli pamit
mantuk rêbat wêktunya

wus winêling bakda ngisa bali
antara prapta bakda ngisanya
samya prapta sêdayane
wus samya tata lungguh
Kyai Bayipanurta prapti
Jèngwèsthi Jayèngraga
myang kyai pêngulu
pêpakan kang para kadang
nulya lêkas ramya sêlawatan dikir
maulud langkung rahab

nutug dènira akurmat nabi 
antara praptèng singir sêlawat
wus rinumat kandhurine
anadhah sêdaya wus
ambêngan gêng nulya binagi
pêragat sami bêrkat
samya bubar mantuk
ya ta Ki Sèh Amongraga
sawusira bakda tangat tahjud tasbih
nèng langgar panêpenan

kondur maring wisma lan kang rayi
lajêng tumamèng ing tilam raras
Cênthini nèng jawi langse
tumangkêp samiripun
kang parèstri mijil mring jawi
samya maklum pêngantyan
mênawa mong lulut
dinuga wus kacarêman
tan wruh lamun dèrèng katêrasan ing sih
mêksih jêjaka kênya

Sèh Mongraga nèng jroning tilam mrik 
lan kang garwa Ni Kèn Tambangraras
Sèh Mongraga lon dêlinge
yayi pyarsaknèng wuwus
patitising layaping wirid
apan tigang prêkara
yayi kang karuhun
layaping dat layap sipat
layaping apêngal jangkêp tri prêkawis
dene layape ing dat

datan ana ing ananirèki
tan ngrasa darbe solah priangga
tansah kapurbèng solahe
solahe Sang Maha Gung
tan sêkuthu marang pribadi
dene layaping sipat
tan ana ripipun
uripe tansah ing suksma
tan ana kang kuat ing urip puniki
namung kêlawan ing Hyang

napon layaping apêngal yayi
tan rumasa ing pênggawenira
kula tana ihtiare
tan wun pamilihipun
pan tan ana osik sirnèki
kumambang ing priangga
mung Hyang Kang Murba Gung
yayi ing têlung prêkara
iku ingkang rampung sanalikanèki
purnanên blas sêkala

pandikane waliulah mupti 
sapa wonge anêmbah ing asma
tan dèn kawruhi maknane
dadi kapir puniku
lamun tan wruh ing maknanèki
makna iku kang nyata
musamaranipun
kang nêmbah ya kang sinêmbah
wong kang nêmbah ing makna tan dèn kawruhi
mring asma iku kopar

sabab nora wruh kang dèn arani
krana asma iku sêjatinya
asma wajibul wujude
kang nyata maknanipun
dadi wajib kita ngawruhi
lair batin ya batal
batale yèn lumuh
wus tan kêna tininggala
asma lawan maknane tan kêna kari
sing sapa wruh ing makna

lawan asma kang hak dèn kawruhi 
iku mukmin êkas kang sampurna
ngawruhi lair batine
jênênge êning iku
ati suci tan ngaro pikir
jênênge lair ika
sucining pamuwus
yèku ran iman sahadad
wong kang wus wruh ing asma lan makna yayi
mukmin ngarip kang kusna

panglêburan ing papan lan tulis
bisa amrat tulis anèng papan
bisa nganggo sêkarone
myang salah sijinipun
bisa nirnakakên ing kalih
wruh sêjatining tunggal
wruh jatining suwung
jatining tunggal pan êsir
sêjatining suwung pêsthi ananèki
anane tan kinarya

tan wiwitan tan wêkasan pêsthi
datan mamak datan kasatmata
pan ana anane dhewe
anèng ênêngirèku
ênêng ingkang mêrdika suci
dene jatining tunggal
sirna kalihipun
kula gusti tan kawêdhar
datan kêna dinuga kêlawan ati
tan kêna kinayapa

roro iku sira lan sirèki 
ing atunggal namung dhawakira
iku patitis layape
yayi layap puniku
rong prêkara jamane nênggih
dhingin jaman adhakan
kaping kalihipun
layap jaman kaelokan
ingkang layap jaman adhakan puniki
layape wong anendra

lagya lêse kala durung ngipi
ping ro layap jaman kaelokan
layape wong pana salèh
kalanira asuhul
kudu turu prasanak pati
iku tunggal babagan
sami nikmatipun
yèku yayi dèn kadria
Tambangraras cumêplong tyasira wêning
winêjang ingkang raka

miwah cèthi Cênthini adêling
kacathêtan panjuming wêrdaya
dènya myarsakên anungge
ya ta wus gagat bangun
sinasmitan sikatan muni
mijil mring pawarihan
ngambil toya wulu
lan garwa kucumbinira
wusnya suci Sèh Mongraga angimani
nèng gandhok pra wanodya

barung santri samya dan sarênti 
agalikan umyang ing sêdesa
asri ing sabên subuhe
Mongraga dènya wêktu
sabèn subuh wêwacanèki
wusing patekah surat
sujada asujut
kang akir pan surat kasar
dangu dêge parèstri kang makmum sami
karênan tyasnya rahab

kang rêkangat mawi dèn sujudi
samya cipta anèh lan pra iman
sêdaya tan kadya kie
rasa-rasa yèn uwus
kanikmatan kang makmum sami
swara ngalêp ngêmandhang
ulêm manis arum
miwah ing tawajuh ing tyas
kang parèstri sêdaya awêdi asih
mring Mongraga ngulama

bakda subuh sidik ing byar enjing 
bubar kang makmum nyandhak pakaryan
Mongraga lajêng lukane
sawusira akasud
mijil mring pêndhapa sarimbit
alênggah lan kang paman
kang bibi abikut
saos dhêdharan enjingan
lan Cênthini angladèni anèngarsi
dharan asri mawarna

nulya para kadang ingkang prapti
Ki Suarja lawan Wiradhustha
Panukma lan Panamare
sarêng dènira rawuh
pan sêrayat lir sabênèki
samyambêkta dhêdharan
myang kupat bubucu
praptèng pêndhapa salaman
lan Mongraga sêdaya kang bibi-bibi
samya asêsalaman

ni bok Kulawirya anampèni
dhêdharan lajêng tinatèng ngarsa
wus samya tata lungguhe
nulya jêng kyai rawuh
sarêng lan kang putra kêkalih
saha garwa ambêkta
dhêdharan pakintun
samya mudhun sing pêndhapa
Kyai Bayi gupuh ngacarani siwi
suawi sami lênggah

nulya sampun tata lênggah sami 
matumpa tumpêng anèngarsa
Ki Baywalon andikane
payo kono wedangmu
sarap banyu ngêt mumpung enjing
anulya wontên prapta
wau nyai Jambul
ngirid dhêdharan rong jodhang
sêkul ulam myang pêpanganan mawarni
sêdaya anêmbrama

Ki Baywangling lah ngriki nyai cik
praptèngarsa nêmbah sêsalaman
miwah salam sêdayane
dingarèn nyai Jambul
matur mila marêk ingarsi
tutuwi ing putranta
sang pinangantyan rum
saha ngaturkên dhêdharan
sumapala sêkul ulam pangabêkti
katura ing paduka

Ni Malarsih sigra anampèni 
lajêng winantu tinatèngarsa
rampadan nèng lancarane
Ki Bayi lon amuwus
lah anakmas Sèh Amongragi
mênggah sunat apêngal
kadospundinipun
Sèh Mongraga aturira
ingkang sunat apêngal punika nênggih
tan kenging yèn tinilar

nêm prêkawis dhihin sunat têrtib
kabliatan lawan bakdiatan
ping kalih sunat wabine
nêm rêkangat puniku
tigang salam tan kenging kari
kang dhihin wabin pakat
kaping kalihipun
awabinakaplil iman
kaping tri awabina istakarati
jangkêp wabil apêngal

kaping tiga sunat minal witri
rakangatal witri pan apêngal
tri rêkangat ro salame
ping pat sunat tahajud
kalih wêlas rêkangat nênggih
nêm salam pan abêngal
niate gumulung
kaping gangsal sunat luka
namung kalih rêkangat sêsalam nênggih
kaping nêm pêrlu jumngah

pan abêngal jumungah puniki 
sunat abêngal pan inggih wênang
niat parlan usaline
jumungah kang wus têmtu
tinêtêpkên pêrlu linuri
kêlawan malih wênang
anggugurkên luhur
mênawi botên muadah
jumungahe lamun muadah tan kenging
pan mêksih linohoran

ingkang sampun êkas ing agami
usaline ing sunat abêngal
sêdaya pinarlokake
sunat nênêm puniku
kang wus mashur namung sêtunggil
jumungah kang milya
ing pra imam agung
ngêgungkên kadising jumngah
carita sli saking kitab markum mupti
nutur sunat abêngal

Kyai Bayipanurta nganthuki 
asasmitèng putra ri sêdaya
sarya nor pangandikane
priye kono sirèku
rasakêna ingkang amupid
santosaning ibadah
mênawa winahyu
kuat mêrlokên abêngal
ingkang putra myang pra ari matur aris
mugi pilalêna

lah ya alkamdulilah pinikir
sarèhning misil luwih utama
matur nuwun sêdayane
anulya malih muwus
lah wis payo padha abukti
akêmbul bêbancakan
kadi sabênipun
gupuh wijik kang liningan
adan lêkas pikantuk dènira bukti
samya nadhah royoman

wus antara luaran kang bukti
kêndhuri sêkul ulam panganan
cinarikan dinum age
wêradin èstri jalu
miwah lurah lerehanèki
tuwin santri panua
kang anèng ingayun
kang anèng sor wus winêratan
Ki Baywangling payo wus bubaran mulih
nulya samya bubaran

tan cinatur gantya kang winarni 
ki pêngulu Basarodin ingkang
lagya mêmajang wismane
dènya ngundhuh mantu
pan rinoa kurmating kardi
rinaya tinuguran
sarerehanipun
sakèhing wong Pêkauman
miwah santri magêrsari kang kêdhaging
kang binubuhan karya

gêng-agêngan dènya nambut kardi
anêrêg tarub tutuwuhan
pan wus uning lêlajone
kang para ngundhuh mantu
pan rumaos Ki Basarodin
kaula kawêraga
wus binalung sungsum
rahmat pinaringan nikah
ki pêngulu sêbobotipun ing cilik
muktyanèng Wanamarta

gêng bawahe ngungkuli para ri 
saking sihe Ki Bayipanurta
kacumbu alit milane
kikinthil datan kantun
kinêrêngan sangêt tan gingsir
mila gêng trêsnanira
Ki Bayi mring Bawuk
kaetang mung puguhira
lami-lami wus balèg dèn tarimani
angsal sêntana misan

pinaringan nama Basarodin
dadya pêngulu ing Wanamarta
wus cukup sandhang pangane
ing mangke ki pêngulu
manahira anglir punagi
dènira mangku karya
ing dalêm tri dalu
anonjok murwat pinatah
pan asêlur myang dènya ngulêm-ulêmi
ing prapat manca lima

kathah prapta kang numbang anggili
jalu èstri wong ing Wanamarta
sangang dintên panumbange
myang dènya mubra-mubru
ngangge-angge adi-adining
desa datan rêkasa
namung bungahipun
ki pêngulu kêrsanira
kalih dalu dènira midadarèni
pênuh ingkang jagongan

dènya nambut damêl tigang ari 
mragat maesa têlas limalas
kêjawi bèbèk ayame
pan agung tamunipun
pan sadintên kang numbang mintir
lajêng sami ngalêmpak
jalu èstrinipun
ing wanci wus bakda ngasar
kinèn mapag kang badhe mapag pêngantin
lan bêkta kêmbar mayang

ki pêngulu piambak angirid
lan rayate ni pêngulu tua
kang ngirid pra wadonane
lumampah sêdaya wus
praptèng Kulawiryan miranti
têpang tatèng pêndhapa
supênuh asukup
nulya samya sinugatan
pawohan lan patehan sampun wêradin
nulya kêndhurinira

wus pininta saambêngirèki
ingacaran kang samya kondangan
nulya samya nadhah kabèh
sêdaya pan pikantuk
nutug dènya sami abukti
luaran cinarikan
kêndhuri wus dinum
wêradin miwah wong rucah
wusnya nulya ki pêngulu Basarodin
nabda mring Kulawirya

gati prapta kaula ingarsi 
nuwun sang ro pinangantyan tama
mugi parênga samangke
panuwun kula ngundhuh
mantu dalêm ing wisma mami
Kulawirya lingira
gih sumanggèng kayun
tan beda pitêmbungira
ni pêngulu wuwuse marang kang èstri
nêmbung nuwun pêngantyan

wusnya parêng gya budhal parèstri
pra pria nèng ing pêndhapa mangkat
wus miranti sêdayane
santri slawatan umyung
sinauran kang sêdayèki
dadya dudulwèng mêrga
kang nonton matimbun
tan antara nulya prapta
Pakauman ki pêngulu Basarodin
rumiyin lan rayatnya

lumayu ingkang Ki Basarodin 
arsa parentah wus ginêlaran
klasa prapta ing korine
dhatêng jêrambahipun
sinawuran ing bungah ramping
gêlaran rinangkêpan
sêrbèt putih alus
ki pêngulu nèng pêndhapa
amiranti dènya manggihi têtami
nulya pêngantyan prapta

lajêng tumamèng jro wismanèki
kang ngarak wus tata samya lênggah
kêpung akapang pipite
nulya pawohanipun
myang patehan sampun wêradin
nulya kêndhuri mêdal
wus pininta cukup
jaba jro miwah urakan
datan ana ingkang kêliwatan siji
ngajêng ngacaran nadhah

langkung samoa ambêngirèki
opor bêtutu bêsngèk bêkakak
ulam-ulaman sarwa kèh
nulya kabèh tuturuh
ramya pating karêpyèk bukti
antara cinarikan
binarêkatan wus
sawusira abubaran
jalu èstri sêdaya wus samya mulih
pan sampun winêlingan

samya rêbat wêktunipun mahrib 
sawusira wanci bakda ngisa
samya wangsul sêdayane
apan tiang sêdhusun
sêdagaran lan magêrsari
miwah pêrapat desa
kang winêling wangsul
sami tata nèng pêndhapa
tan kêliru sagogolonganirèki
banjêng têpung akapang

pêpak sêdaya tan ana kari
tuwin Kiai Bayipanurta
rawuh lawan pra arine
pêpakan anèngriku
miwah ingkang putra kêkalih
Jèngwèsthi Jayèngraga
myang santri sêdarum
wus tata anèng pêndhapa
sinugatan pawohan patehan sami
adan lêkas sêlawat

langkung ramya sêlawatan dikir 
tan ana ingkang nganggur sêtunggal
samya muni sêdayane
anutug singiripun
turun-turun sajakirèki
tan wun ucap ramenya
dènya dikir mulud
praptèng akir katam ramya
ki pêngulu andonga kataman dikir
santri anasib ramya

bakda dhikir kêndhuri sumaji
agêng samoa sarta akathah
ki pêngulu sidêkahe
wus dinongan rasul
nulya samya eca abukti
nutug sasukanira
wus antara dangu
luaran gya cinarikan
apan dinum barêkat sampun wêradin
sêsalaman bubaran

tan cinatur ingkang samya mulih
ya ta kang bakda tangat palilah
tasbèh tahajud sawuse
Ki Sèh Mongraga nêngguh
kondur saking pênêpènèki
laju tumamèng wisma
lan garwa kucumbu
wus jênêk anèng jro tilam
kang parèstri sêdaya sami sumingkir
ringga cêlak ing tilam

ingkang lênggah nèng jro jinêm amrik 
sira Ki Sèh Mongraga ngandika
yayi kawruhana kie
mungguh sêjatinipun
sipating Hyang ingkang sêjati
kang purna anèng kita
tanpa wangênipun
Tambangraras aturira
inggih ingkang mugi aparinga dêling
kang raka angandika

ia yayi pyarsakna sayêkti
sipat rongpuluh sêjatinira
kang nèng lapal kalipahe
muptadane ingriku
la illaha illalah nênggih
kang manjing lapal êla
lilima kèhipun
wujud kidam lawan baka
miwah mukalapatul kawadisi
kyamu binapsi ika

ingkang manjing illaha puniki 
apan nênêm samak basar kalam
samingan basiran rêke
mutakalimanipun
ingkang manjing nèng illa nênggih
sipating Hyang sêkawan
kodrat iradatu
ngèlmi kayat jangkêpira
kang nèng lapal Allah lilima sayêkti
kadiran lan muridan

ngaliman kayan wahdaniati
dene keat kayun têgêsira
jasad jisimira dhewe
rupa kêlawan mahluk
ingaranan ya angarani
lan malih ingkang sipat
lèlmu lan ngalimun
yèku ati lan kalbunta
apan cipta-cinipta rêrasan ati
rêrasan lan Pangeran

sipat kodrat kadiran puniki
têgêse tangan karo lungguhnya
obah osik tan talangke
kêlawan Hyang Maha Gung
de iradat muridan yayi
yèku nyawa lan suksma
parêng karsanipun
karêpe ingkang kinarsan
ingkang sipat samak samingun lirnèki
talingan lan pamyarsa

sipat basar lan basirun nênggih 
têgêsipun netra lan paningal
dulu-dinulu tan pae
kalam mutakalimun
têgêsira ulat lan uni
pêngucap lan suara
pan uwus-winuwus
kumpul nèng sipat sêkawan
ingkang dhihin sipat salbiah mangani
kêlawan maknawiah

lawan yayi kawruhana malih
mungguh salat wêktu subuh uga
tuduhe rèhulah rêke
bunbunan wêdalipun
warna abang lintange ugi
kamare kang minangka
turuning wahyèku
salating kêkêtêg dhadha
Nabi Adam rêkangat kalih puniki
witing kumpul roh jasad

ing wêktu luhur tuduhe nênggih 
pan ing utêk wêdaling talingan
akuning ika rupane
pan johar lintangipun
Nabi Brahim ingkang darbèni
salatipun punika
kêtêge atimu
rêkangat papat punika
nyatanipun nèng makripat kalih iki
lawan talingan uga

wêtu ngasar pan tuduhe ugi
ing lilimpa wêdale kang grana
aputih ika rupane
pan lintangipun samsu
Nabi Yunus ingkang darbèni
salatipun punika
kêtêg pusêripun
rêkangat papat punika
nyatanipun ing dhadha kêlawan gigir
lambung kiwa têngênya

ing wêktu mahrib tuduhe nênggih
pan ing nyawa wêdale punika
têgêse ing awak kabèh
pan ijo warnanipun
apan lagi asipat urip
lintange mutakarab
salate puniku
ing kêtêg gulu punika
Nabi Ngisa rêkangat têtêlu yayi
nyatèng tutuk lan grana

ingkang wêktu ngisa tuduhnèki 
ngula-ula mêdale punika
saking ora dadyanane
pan irêng warnanipun
lintangipun juhrata yayi
nyatane anèng kial
salate puniku
anèng kêkêtêg lêlatha
Nabi Musa rêkangat papat puniki
tangat rolas sukunya

minalwitri pan kêkalih yayi
rêkangate tuduhe punika
ananing kula gustine
lintangipun puniku
johar awal punika yayi
nabine nabi kita
Muhammad Jêng Rasul-
ulah ngalèhi wasalam
kang darbèni rêkangat kalih puniki
anèng dubur lan dakar

rakangatal iku yayi
rêkangat sêsalam punika
tuduhe tan ana manèh
anging Allah Kang Agung
kang misesa raina wêngi
salatipun punika
ing kêkêtêg wibuh
nyata ing gigithok uga
yèku yayi ywa kalêmpit sêmbah puji
dèn awas ing panêmbah

ingkang garwa umatur nuwun sih 
ya ta ing wanci pajar gidiban
asri bêkisar pangwuhe
nulya mijil tuturuh
lan kucumbu cèthi Cênthini
sawusnya sami kadas
mring gandhok kilèn wus
Sèh Mongraga dènya adan
nganyut-anyut landhung swara rum amanis
myang pra santri kèh adan

tampan-tinampan angalik-alik
sêdhêng ramya sêbawaning desa
myang pêksi-pêksi munya kèh
praptèng bakda byar esuk
kèh solahe jalma jalwèstri
raryalit rêbut paran
ing saparan umyung
ya ta Ki Sèh Amongraga
sabakdaning sunat luka nulya mijil
sêrimbit lan kang garwa

ki pêngulu mudhun ing pêndhapi 
gupuh mapag mundhuk atur salam
wong wus kinèn linggih age
kêpering dènya lungguh
ni pêngulu anglêladèni
papat pisan anata
sêsaosanipun
dhêdharan enjing-enjingan
nulya Kyai Bayipanurta kang prapti
lan putra kalihira

saha garwa sarta apangirid
pikantuk sêkul ulam panganan
jing-enjingan lir sabêne
sêdaya sami mudhun
ingkang rama gupuh nyarani
nulya samya alênggah
asêsalaman wus
tan adangu para kadang
Ki Suarja Wiradhustha Panukmèki
Panamar Kulawirya

lan sêrayat tan ewah lir wingi
lan nyai Jambul sarêngan prapta
rong jodhang bot gêgawane
samya marêk ingayun
atur bêkti salaman sami
nyai pêngulu papat
nampèni pamunjung
lajêng tinata ingarsa
samohandhèr rampadan awarni-warni
sêkul ulam panganan

Kyai Bayi angandika aris 
bok wis payo padha sèsèmèkan
mumpunga esuk enake
mara ta kono wisuh
kaya sabên bae abêcik
sigra ingkang liningan
samya atuturuh
adan lêkas samya nadhah
jalu èstri pikantuk kêmbulan bukti
tan ana ringganing tyas

sira ki pêngulu Basarodin
tunggil saambêng lan Jamil Jamal
tinuluskên punagine
wong têlu samya thêkul
Kulawirya sêsambèn angling
lah kang pêngulu Basar
dika niku kaul
punapa wus dika coba
ing kojahe têtamba Ki Jamal Jamil
Basarodin turira

kula coba pan inggih sayêkti 
suku kula wus mantun tan lara
Kulawirya ngling kadèkne
wingi bisa lumayu
ngêmpêt bangêt pan kêbat mêri
ingkang dene rêkasa
ukur mingkug-mingkug
wakne kang wadon akêbat
gèsèh têmên kang pêngulu Basarodin
kang wadon lan kang lanang

ingkang wadon bangêt kuru aking
ingkang lanang bangêtên lêmunya
kang myarsa gumuyu kabèh
ki pêngulu umatur
kula timbang lan waunèki
tan sagêd mlajêng pisan
suku kula ribug
kêdhik-kêdhik lêhêng mangkya
botên grigah-griguh wah sagêd lumaris
saking dhi Jamil Jamal

he lah layak yèn punagèni
Jamal Jamil marasakên lara
mêksih kuciwa kaule
iwake kèh kang wayu
êmpal bawuk dèn sungkên Jamil
pan sêrampadan pisan
kabèh padha bawuk
Jamal Jamil aturira
botên wontên kang bawak-bawuk sêtunggil
ki pêngulu anjola

sarwi kêdumêlan angling ririh 
dawêg nêdha mawon ywa pinirsa
Jamil mêngarti sêmune
jênênge ki pêngulu
Basarodin Bawuk dhèk cilik
kêtarèng guyunira
sêdaya aguyub
Kulawirya malih nabda
niki kang pêngulu opor bêsngèk pitik
kang botên bawuk mangkak

ki pêngulu mêlêruk nauri
botên ilok nyêmoni anjangkar
tan marèni sêmbranane
Kulawirya gumuyu
kang pêngulu kula rumiyin
kèn damêl bawak dika
mangke punapampun
ki pêngulu saurira
punapa takèn têmênan bawak yêkti
mênawi sasêmonan

yèn sayêktos dèrèng dados mangkin 
kantun anglus dorane kewala
lawan ancêpe tandhinge
Ki Kulawirya muwus
bok dèn êmpunakên tumuli
niku ga kanti lawas
bawak kongsi bawuk
pêngulu ngling lah apa ta
jarku apa dhasar wong arêp moyoki
samya ginuywèng kathah

saya kaecan dènira bukti
sinambi samya apagujêngan
Mongraga mèsêm myat dene
kang samya banyol wuwus
pan sinamur tanpantuk bukti
pamulukira arang
alit kêpêlipun
sapêntil tanjung kêrengga
ginêlintir kongsi atos ngip aking
gutuk kêpêl atobnya

sêdhêku sikut tumungkul bukti
pêmamahe tan kêtarèng waja
minamah kaping sêlawe
antara kongsi lêmbut
kêcap pisan pêngêlêdnèki
tan pati dhahar ulam
sêcuwil mung paru
sinêlan lawan lalaban
cokol laos têmupoh lêmpuyang kunci
tan kathah sawêtara

sêdangunira dènira bukti 
anyêngka angsal sangang pulukan
samya micarèng jro tyase
adat têmên sang mong kung
wus tan nêdya sêsambèn bukti
sêlaminya nadhah
royoman kadyèku
lagyèki kèh-kèhing buktya
wus tetela ulia Sèh Amongragi
tan lumrah lan wong kathah

têka mêngkana tyase jalwèstri
wus antara dangu dènya nadhah
anti-inganti uwise
nulya samya tuturuh
ngumbah tangan awijik wanting
ambênge cinarikan
dinum bêrêkat wus
wêradin sêdayanira
jalu èstri lurah santri magêrsari
kang samya nèng pêndhapa

dalah pawongwong tan ana kari 
nulya mangsêgan lumadyèngarsa
nyamikan sapikantuke
sêdaya sami nutug
nulya luar dharan binagi
bêrkat kèh enak-enak
sami pandumipun
jalwèstri ciptanya rahmat
sabab sajêgipun dèrèng anglampahi
royoman kang kadyèka

Kyai Bayi angandika aris
kadipundi anakmas Mongraga
mungguh kal dunya pêrlune
lan kal akeratipun
pêrlunipun kadipunêndi
Sèh Mongraga turira
lon mring ramanipun
ingkang kal dunya pêrlunya
apan gangsal prêkawis ingkang rumiyin
karya bèt sêsananya

kaping kalih nampurnakên mayit
kaping tiga anglakèkên anak
èstri pilih tumuntêne
kaping pat nrapkên kukum
ingkang sampun katrap ing sisip
ping gangsal naur utang
pêrlu rikatipun
tan kenging sinabarêna
lamun nyabarakên batal kal dunyèki
têmahan dadya wisa

al-akerat pan gangsal prêkawis 
kawit talabul ingèlmi papat
sarengat lan tarekate
kakekat makripat wus
kaping kalih angibadati
ing salat gangsal wêdal
kaping tiganipun
kipayah dusing mayita
sarta nyalatakên pisan datan pilih
kang prayoga lan nistha

ping pat sabar tawêkal tan gingsir
tan opèn ing lian mung dhawaknya
sarèh-rèrèh rahayune
de kaping gangsalipun
tapa têpa tanpantuk bukti
tan tomah rajah tamah
namung antêpipun
tan alincak alicikan
kang wus singsal ing misil sandhang lan bukti
namung nungge Pangeran

Kyai Bayi manthuk-manthuk angling 
jawane wus babagan piambak
kang ahli kal dunya kie
lan ahli akeratu
pan wus palalira pribadi
andhêku kang sinojar
ing wuwus jinurung
lingira Bayipanurta
mring kang putra kêkalih miwah pra ari
lah iku anakira

pupungkasan le padha punagi
dadi lakune nak putunira
kari sapisan ko sore
pan mulihe malêbu
ing wêngine akurmat nabi
iku parentahana
sarerehanamu
samya umatur sêndika
angling malih payo padha bubar mulih
sêdhênge tata-tata

sami sêsalaman sêdayèki
lajêng kondur Ki Bayipanurta
putra ri samya andhèrèk
wangsul ing korinipun
putra kalih lan para ari
mantuk sowang-sowangan
wau ta cinatur
ya ta Ki Bayipanurta
lan kang garwa Malarsih amangun kardi
parèstri olah-olah

Ki Baywangling marang santri Luci 
he Luci kabèh sira priksaa
tarub myang tutuwuhane
sulamana dèn gupuh
êndi ingkang rusak tan bêcik
lan manèh andadaka
kêmbar mayang arum
kang bisa maune sapa
konên gawe santri Luci matur aris
inggih pun Kêndhayakan

lah ya kokono mara ta dèn aglis
tur sêndika Luci sigra mentar
pêparentah mring santri kèh
tapung samya anambut
anulami kang tan prayogi
jalu èstri busêkan
mragat mesa lêmbu
wêdhus banyak bèbèk ayam
rinampungan têngange ngingon-ingoni
kèndêl lohor sêmbahyang

bakda luhur tatrap nambut kardi
rinayap ing anak putu kathah
purna sêdayaning gawe
ngajêngkên ngasaripun
ingkang sami kinèn wus prapti
kang putra kalihira
lan pra kadangipun
myang magêrsari sudagar
jalu èstri sêntana lan lurah santri
samya prapta sêdaya

wus pêpakan anèng ing pêndhapi 
Ki Bayi lênggah pinggir lèr têngah
nèng lampit kadêmangane
Ki Bayi alon muwus
apa uwus pêpak prasami
kang para ri turira
kados inggih sampun
nulya muni bêdhug ngasar
angling malih payo padha salat dhingin
sêdhêng mêngko bakda sar

nulya sami salat maring masjid
masjid Mangu dènira asalat
myang dhèrèk mring tajug bae
lan para èstri wêktu
salong kantun tan salat sami
maksih ngrukti pakaryan
samya rasan muwus
lan rowange nambut karya
ia talah ing kêrsane jêng kiai
ringkês wêkasan roa

ringkêse namung nora nyuruhi 
mring priayi ia gêdhe uga
mung tan natab gangsa bae
ia bênêr sirèku
yèn ngong dêdêg sajaking kardi
kêlamun tinêksira
rongatus tan cukup
bêgjane Kèn Tambangraras
tan krama kongsi kêlangkahan kang rayi
lêkas krama tan jamak

kinurmatan para kyai-kyai
prêsasat dèn mantokên ping sanga
atumpa-tumpa bêgjane
kang sawiji sumambung
wus tan kêna dilalahnèki
mangunahe kang garwa
Mongraga linuhung
he pêsthi ta iku uga
ingkang mawa ing gawe anèh sêsami
kaya ta wong anumbang

dadi kaping sanga sabênèki
wiwitane le padha anumbang
nuli maring Jayèngwèsthèn
mring Jèngragan kang ngundhuh
gantya-gantya sêlajêngnèki
Suarjan Wiradhusthan
Panukman ingriku
Panamaran Kulawiryan
mring pêngulon wong numbang tan ana sêdhih
têka bungah kewala

gawok ingong wong tan duwe picis 
samargane dumadakan gampang
lah arta sinumbangake
sêlawase mêmantu
jêng kiai tan kadi iki
iba dipun roaa
mendahne yanipun
mêngkana dènya rêrasan
lan roange nambut karya jalu èstri
ya ta ing Pêkauman

ki pêngulu Basarodin linggih
nèng pêndhapa lan Ki Jamil Jamal
ki pêngulu lon wuwuse
dhi Jamal ragi maju
dèn mariki lan kula linggih
sampun wigih mangarsa
wontên pêrlunipun
Ki Jamal Jamil agêpah
majêng ngarsa wus majêng kèn majêng malih
tinarik tanganira

dadya adu dhêngkul dènya linggih 
wong têtêlu samya dhêdhêkêtan
Ki Basar malih têmbunge
kula takèn satuhu
mring andika Ki Jamal Jamil
mênggah kula punika
kadospundinipun
sangêt kêpengin susuta
lamun parêng lêga galihe pun adhi
kang mugi pitulunga

saratipun mrih sagêd sisiwi
sampun tanggêl gèn angakên kadang
ing donya praptèng akire
ing batin ngong guguru
inggih dhatêng pun adhi kalih
sok uga katrimaa
gyandika sung tulung
pan agêng punagi kula
kalih dhene pêrlune ngong tanya malih
bab pakuating dakar

manthuk-manthuk Jamal Jamil angling
punapa pês tan gulawat pisan
pêngulu mèsêm saure
inggih bêlakanipun
botên apês têngèn pan nanging
tan pandak mung sakêdhap
sangêt rikatipun
sêtun dangu gangsal grêgan
nuntên makbrol sangêt cuane kang ati
kalihe sami cua

sin-isin punapa lan pun adhi 
mapan kula wus nêdyèng pêsaja
Jamil angling gih-gihane
dospundi lajêngipun
ki pêngulu apajar malih
punika bakyundika
yèn ngong darbe kayun
papat pisan kawêratan
gih puniku cacade saênyèk mijil
lagya jathok brol mêdal

bakyu dika kabèh mêmoyoki
winastan lir kambangan kewala
sarta apanas tibane
mila sami amuwus
bakyu dika maoni mani
apan cuwèr kewala
ganda lêtêng langu
winastan niku kang mawa
mila sangêt susahe tyas kula adhi
mugi wlasa maringwang

Jamal Jamil anauri aris
yèn mêkotên ywa dadi tyas dika
kula yun priksa wêrnine
pêngulu èsmu guyu
kadipundi ngisin-isini
èwêd têmên kaula
sangêt awonipun
angling gih ngangkah punapa
tiang sampun sami pêsaja tan kêlir
tan wangên-winangênan

anauri kadipundi adhi 
wontên ngriki kêjawi angiwa
inggih sumangga nulya ge
maring surambi tajug
wong têtêlu sami alinggih
ampingan tan kêtingal
nulya ki pêngulu
saking pêrluning patanyan
lingira lon kula alim dalêm adhi
amiak nyampingira

Jamal Jamil jumbul aningali
samya gumuyu alatah-latah
arsa sinasab tan awèh
lo kajênge ta sampun
kula grayangane rumiyin
ki pêngulu mathethah
isin pinêksa wus
Ki Jamal gumuyu mojar
bilah dene kaya kodhok dhêkêm iki
lir cêpuk kayu kawak

gêdhe bangêt bangêt cêndhaknèki 
tan sêmbada gêdhe lan dawanya
layak yèn copotan bae
tan sagêd kandhas masuk
maring uwêl jajambu jroning
ijêp asmaragama
sarwi tinêkêm wus
satutup kêpara mangang
Jamal Jamil wong roro gyan anêkêmi
gumuyu guligikan

darbèk dika anèh têmên niki
mêlulu kêpala thok kewala
nulya bêkayang guthule
mêlêng-mêlêng awungu
bêkuh mêngkirig pêngulu ngling
makbrol kamanya mêdal
macothot thêr thur thur
anyoroti tanganira
Jamal Jamil kidih-kidih angusapi
dèn waspadakên pisan

kamanira Kyai Basarodin
Jamal angling gih bênêr kang sojar
mêstani kopyor manine
sarwi samya tuturuh
pan wus sami wisuh bêrêsih
Ki Jamal wuwusira
mring kyai pêngulu
kula apajar kewala
dene saratipun amrih kuat rêsmi
sranane oyod kakas

ingukur dèn sami panjangnèki 
lan dakare dèntên racikanya
marica sunthi lan cabe
pipitu ingkang wungkuk
uyah lanang lan arêng jati
gula rèn pinêrapat
pinèt saprapat mung
pinipis têngahing latar
nuju wanci têngange pipisanèki
rinajah-rajah kêlar

yèn wus giling winatêg puniki
sang dewa sênjata akas-akas
kurang baga lwih akase
kurang baga akukuh
ora ana patine nuli
jêjamu dipun untal
sa Allah puniku
dene sarat maring kama
supaya mrih mani tan mêtu tumuli
tlutuh pisang bênggala

kunir lanang lawan murmak daging 
uyah lanang lisah wijèn ika
tinoyan jêruk lilange
mangka nuli inguyup
adatipun sampun sring-asring
dene amrih supaya
agadhaha tuwuh
babakan dalima wantah
lan êndhoging sawung kate lisah wijin
pinipisa cangkangnya

lan tètèsing sarêm sawêtawis
ingurutkên saking kawêtira
wit saking silit kodhoke
majêng mring dakaripun
sabên sontên suruping rawi
lan malih kang inguntal
pêli bajing gêndhu
racik sininjong kêdhikan
siji cabe wungkuk bongkot pucuknèki
tan mawi sinarêman

lamun sampun lêmbut pan pinipis
winorkên sajroning dhoging ayam
kate têmbean sarate
nguyup sing cangkangipun
pêndhak Gara Kasih jêjampi
sampun akêndhat-kêndhat
yèn dèrèng tutuwuh
insa Allah inggih uga
gadhah tuwuh mantun grewal-grèwèl iki
têmtu jênak atanak

wa samantên botên ngrumiyini 
ing dalêm pêsthi kêrsaning Allah
nanging ihtiar wajibe
kêtrima botênipun
langkung bêgjanipun pribadi
apan walahu alam
tan kawasèng tèngsun
nitik kang wus kêlampahan
dèrèng wontên kang madal saking satunggil
kang pêluh dadya akas

ki pêngulu lêgèng tyas ngungun ling
adhuh sêdulurku Jamil Jamal
muga kêtrima kojahe
yêkti kula pituhu
mugi sagêd nadar tumuli
mangke kula awakap
sapêngadêgipun
mring pun adhi kalih pisan
nulya nuding mundhut sapêngadêg jarit
tan dangu sinaosan

lah puniki krana'llah dhi Jamil 
prêtandha saking katrêsnan kula
Jamal Jamil lon saure
puniku kula nuwun
botên purun manira tampi
sadèrènge sampunnya
sihe ki pêngulu
sangêt panarimaningwang
botên watak angupaya ing wêjani
mung krana'llah kewala

kula puniki tiang kêkalih
langkung drêmba tadhah kula pangan
sami lan tiang gangsale
prandene kula lampu
angêlikik luwe tan bukti
lamun datan sinungan
pangan mring sang luhung
putrandika Sèh Mongraga
sanadyan kantosa pintên-pintên ari
lamun tan kinèn nadhah

inggih botên ngajêng-ajêng bukti
nadian sandhang yèn tan sinungan
saking putra dalêm dhewe
kaula datan purun
salin sinjang lian kang paring
pêngulu kêgawokan
gêgêtun agumun
lah inggih dhi sakalihan
kula narah kewala kêrsane adhi
punapa pinarêngan

lah wus dika wangsul ing pêndhapi 
kula adus mring kulah sakêdhap
lamun kasêlak praptane
pêngulu sigra adus
pan jinabat kurujil mani
satêngah dènya siram
kêsêlak kang rawuh
têtamu ingkang amapag
ing pêngantyan gumarêdêg jalu èstri
prapta tatèng pêndhapa

tarap têpung adu dhêngkul linggih
ki pêngulu kêsusu dènira
siram nulya dandan age
srewad-srewod agupuh
gupuh dènya manggihi tami
wus prapta ing pêndhapa
toya têksih kumyus
sêmu malêm busananya
Kulawirya waspada dènya ningali
têtanya mring Ki Basar

ki pêngulu wau saking pundi
punapi kesah têbih wau ta
kongsi kêbês kêringête
mencong dumancungipun
kêmancêpên kirang jêngginik
sarwi sasmitèng kathah
kang mulat gumuyu
dalih saking tan kaopan
ki pêngulu kewuhan dènya nauri
sinamur pêparentah

angenggalkên pasugatanèki 
pawohan wedang kasinomanya
wus wêrata sêdayane
Kulawirya amuwus
kang pêngulu wau king pundi
matur tan kesah-kesah
punapaa kumyus
sumangga mangsa boronga
sarwi ngingêr kêthu kang mèncèng jininggring
kumocor toyanira

andêrèwès nêlêsi kulambi
saya ginuyu maring ing kathah
mandah wartia ngartine
wusnya nginang sêdarum
nulya ambêng kêndhuri mijil
jaba jro wus rinumat
tan ana kang kantun
wus samya ngacaran nadhah
adan lêkas sêdaya anutug bukti
luar ambêng dinuman

binarêkat wradin sakathahing 
jalu èstri sawusnya mêngkana
Jayèngwèsthi lon dêlinge
lampah ngong man pêngulu
pan dinutèng rama jêng kyai
kinèn mundhut pêngantyan
tinimbalan kondur
kabêktaa ing manira
aturira ki pêngulu Basarodin
inggih dhatêng sumangga

tan prabeda pitêmbungirèki
Turida mring ni pêngulu tua
nulya majêng lon ature
matur mring sang linuhung
Mongraga tan sêwala kapti
sigra pawèstri mangkat
myang jawi sêdarum
jajaran songsong wus mêgar
Sèh Mongraga Kèn Tambangraras kinanthi
umangkat saking wisma

