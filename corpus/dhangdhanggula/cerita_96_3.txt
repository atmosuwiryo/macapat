ya ta wau lampahe sang pêkik
sampun prapta ing Pasir nagara
mring kapatihan jujuge
pan sampun canthèl atur
mring lêlurah kang para abdi
kinèn anglarapêna
ingaturkên sampun
gya tinimbalan ing ngarsa
Radèn Banyak Catra namanya wus salin
mangkya ran Kamandaka

atur sêmbah radèn wus nèng ngarsi
lon ngandika PatihRêksanata
kêtambuhan ngong yêktine
ing ngêndi pinangkamu
lawan sapa ingkang wêwangi
ingsun tigas kawuryan
lan apa sêdyamu
rahadèn matur manêmbah
amba tiyang ardi Tungkêban ran mami
inggih pun Kamandaka

marma ulun marêk mring ki patih
wit rumaos sangêt tarwilunya
mudha punggung sayêktine
ênir saliring kawruh
datan môntra-môntra praja di
lamine anèng arga
pêsthi cubluk wêlu
datan wontên sung pitêdah
yèn marêngi karsa paduka ing mangkin
ambêbadhe suwita

sapitêdah paduka nglampahi
asal ugi karsa ngabdèkêna
ing jasad dahat langipe
ki patih duk angrungu
sakalangkung wêlas ningali
samana wus tinampan
pasuwitanipun
ingambil atmaja pisan
dene bagus ing pasang graita bangkit
putus rèh parikrama

pan cinêkak ing kôndha wus lami
Kamandaka anèng kapatihan
ingaku putrane dhewe
kathah kang ora wêruh
lamun putra angkat sayêkti
ingugung sakarsanya
sihe wuwuh-wuwuh
jinurung marang ing dewa
lawan antuk sawab brêkahe sang yogi
ajar arga Tungkêban

langkung dènnya kacaryan ki patih
marang sira Radèn Kamandaka
apan kathah pêparinge
busana wastra dhuwung
lan paningsêt dhêsthar kulambi
pangangge sarwa endah
dhasare abagus
karêngga dening busana
Kamandaka lir Kamajaya sayêkti
kathah èstri kasmaran

dyan warnanên Sang Dipati Pasir
Kandhadaha karsa ngambil mina
kidul nagara kêdhunge
dhawuhkên undhang sampun
sakathahe prameya mantri
ing Bongas Cukangakar
Bonjok Kalirajut
miwah kang para punggawa
umbul lurah dêmang lawan para mantri
samya dandan bêndungan

kêrig lampit kang punggawa mantri
ingkang samya pinatah ing karya
têngara gong bèri bêndhe
umyang lor lawan kidul
tanpa rungyan sauran atri
wadya lit dhinawuhan
pakaryan sinambut
myang prajurit upacara
asiyaga badhene andhèrèk sami
tindake sang dipatya

jêjêl jibêg jalu lawan èstri
sampun samya munggèng ing parakan
sadandan jala ancone
sawênèh dandan wuwu
cadhuk sèsèr ayab lan sirib
kang lèpèn sampun asat
ki dipati rawuh
ginarêbêg para putra
papingitan sami ngapit kanan kering
samya bêkta ampilan

samya cingak wau kang ningali
ing rawuhe gusti sang dipatya
putra salawe andhèrèk
marang sudarmanipun
ngiring-iring marang ing kali
samya busana endah
dhasar ayu-ayu
lir apsari suralaya
sang dipati samana sampun alinggih
wontên ing pasanggrahan

kucêm kabèh wau kang ningali
kyana patih sampun asewaka
munggèng palataran lèpèn
lawan sakancanipun
sakathahe para dipati
tuwin para punggawa
sewaka ing ngayun
supênuh kang wadyakuswa
pan arame wong wadon gêlèthèk sami
ulat ingkang kasatan

umyang ingkang swaraning sujalmi
kyana patih sampun aparentah
tuba kinèn ngêcrubake
gya ingêcrubkên sampun
sakathahe kang para putri
sampun marêk ing platar
sami ngagêm cidhuk
wus wuru sakèhing mina
ting jalêmprah tômbra mangut mèlêm bibrih
têmpalung mara soca

ambêranang urang kongsi aking
munggèng tirah datan rinawatan
sumiyang swarèng jalma kèh
punika purwanipun
pan katêlah dalah samangkin
parak Branangsiyang
arane kang kêdhung
kacaryan kang para inya
eram mulat mina ambêranang sami
nèng tirahing lêmparah

sang dipatya jumênêng nêdhaki
mring pamunuh arsa ngambil mina
putra salawe andhèrèk
kalawan garwanipun
pêpingitan samya angiring
kumêtêr awurahan
arêbut-rinêbut
pakangsal ingkang pra wadya
para putra sadaya trustha tyasnèki
samya dhèrèk ing rama

ulam umèb parêkan kang ngiring
marang gustinira rêtnaning dyah
têdhak mring pamunuhane
wontên putra kang kantun
datan tumut dhèrèk sudarmi
eca nèng pasanggrahan
nênggih putri bungsu
asinjang limar panggubah
kasêmêkan gadhung malathi sinungging
sêngkang urubing damar

sang dyah arasukan sutra wilis
ukêlira tinatrap ing sêkar
cêpaka kanthil lan rone
cahya kadi sutèngsu
piningit ing ima amanis
riyêm-riyêm sung brôngta
gônda marbuk arum
Rêtna Dèwi Ciptarasa
sakalangkung kacaryan dènya ningali
anon wadya kang jala

jêjêl tembak kang para dipati
mantri kumpul para lurah-lurah
prasamya anitih gèthèk
busêkan munggèng kêdhung
liru ênggon ganti jabrugi
mina tan wontên gagal
anglungu cinadhuk
ingkang kêlêm kênèng jala
wuwu sèsèr anjo ayab lawan sirib
ing lèpèn sinilêman

dyan warnanên putrane ki patih
Kamandaka putra Pajajaran
amêndhêm kula jatine
laminira pinupu
mring ki patih wus sapta warsi
lir putra gènnya yoga
kalangkung sihipun
saparan tansah ginawa
duk samana tumut jala mring ki patih
amor para punggawa

rêspati nitih gèthèk pribadi
ngagêm clana panji-panji sutra
sasolahe nyêle dhewe
dhuwung pêndhok mas luru
ukirannya tinunggak sêmi
udhêng jingga pinrada
sondhèr sutra wungu
gambira myat mring sang rêtna
tuhu wigya panjalanira tur wasis
tan ana kang tumimbang

panjalane bêsus ngrêspatèni
tan sarênti angsalira kathah
mina kongsi mlapar gèthèk
kêbak têtêl kang kêmbu
malah tombok kêndhatan êpring
tambrane pirang-pirang
nèng kêndhatanipun
wau Rêtna Ciptarasa
eram mulat satriya pêkik tur wasis
kacaryan sang dyah mulat

langkung cêngêng sang dyah aningali
marang sira Radèn Kamandaka
kasêmêkan ting kuthèthèr
kuwuring tyas sang ayu
kandhah sruning kang brôngta kingkin
barobah kang wardaya
angganya margiyuh
dhasar mêpêg birainya
mangke mulat satriya pelag rêspati
surêm tyase sang rêtna

angartika sang rêtna ing galih
ora pati wong iki bagusa
nanging manis wêdanane
sasolahe apatut
ingsun dhingin tinari krami
marang ing kangjêng rama
lênggana katèngsun
nora panuju ing manah
yèn nêmua wong mangkono warnanèki
baya ingsun wus krama

wong iki ta pantês dadya laki
baya sapa ingkang duwe yoga
saka ngêndi pinangkane
ngandika sang dewa yu
marang êmbanira aririh
hèh biyang takonana
satriya kang punjul
sapa ingkang darbe anak
lan ing ngêndi asale prajane dhingin
lan apa wus akrama

nyai êmban tumurun aririh
mring gènira Radèn Kamandaka
nyai êmban lon dêlinge
radèn kula ingutus
dhatêng gusti kusumèng puri
kinèn amriksanana
dhumatêng sang bagus
ing pundi ingkang pinôngka
lawan sintên ingkang sinambat ing wangi
lan punapa wus krama

Radèn Kamandaka anauri
punapa èstu yèn dèrèng priksa
gusti kula nahing anggèr
dhumatêng abdinipun
kula anakipun ki patih
kang wasta Kamandaka
kang sudi anguwuh
kawula dèrèng akrama
alit mila kula anake ki patih
botên gadhah nagara

nyai êmban nulya wangsul malih
sampun prapta ngarsanira sang dyah
umatur saha sêmbahe
gusti kawula sampun
amariksa dhatêng sang pêkik
wasta Dyan Kamandaka
ingkang asêsunu
pun uwa rêkyana patya
dèrèng krama aturipun sang apêkik
inggih maksih wawujang

dèrèng sampun ature bok cèthi
kasaru kondur sang adipatya
sang putri nulya andhèrèk
êmbanya datan kantun
kondur dhatêng ing kênyapuri
tuwin rêkyana patya
nênggih sampun mantuk
miwah sagung pra punggawa
para mantri umbul lêlurah patinggi
wus mantuk gêgambuhan

sowang-sowang kang mantuk
kang prawira punggawa nung-anung
atanapi sagung ingkang para mantri
tuwin ki patya wus kondur
lan sawadyanira kang wong

Kamandaka tan kantun
undurira anggung rangu-rangu
sakalangkung pangungunira sang pêkik
saundurira sang bagus
datan ana ingkang katon

mung rajaputri bungsu
kaya-kaya sumandhing alungguh
ing saparipolahira pan kaèksi
anglocita jroning kalbu
nyata Ki Ajar Mirangrong

sabdane nora luput
lamun anaya ing Pasir Luhur
kang sun êprih baya iki wus kêpanggih
nora gethang warnanipun
lan kangjêng ibu kadhaton

lir kêmbar lan jêng ibu
mung kaote anèm lawan sêpuh
pan ing kene parawan maksih kumêncing
nanging warnane sang ayu
bênêr Ki Ajar Mirangrong

wêdhus bang ing wana gung
dhuh kusuma putri Pasir Luhur
yèn têmua sun kêkudang dika gusti
kalangkung brôngta sang bagus
midêr-midêr munggèng kêbon

Kamandaka mangun kung
langkung awiyang goyang tyasipun
Kamandaka ngartika sajroning galih
katon gêmuhing prêmbayun
biyada ing Pasir kaot

têka anggèndèng kalbu
biyadane wong ing Pasir Luhur
lurung-lurung amartiga otot wilis
bisa wèh rasaning kalbu
sun pupus saya karaos

de putrining wong agung
paran margane bisa katêmu
awak ingwang lah dewa sêkaring puri
pingitane jron kadhatun
tur putri kasihan kaot

balung pakèl tyas ingsun
katon mêlok kusumaning ayu
kang sun têdha manggis kuning wong alindri
aja maleca wong ayu
sidaa asih maring ngong

dhuh mirah pêpujanku
kusuma ing nagri Pasir Luhur
paribasan walunglang rineka jalmi
dêdungiking Pasir Luhur
lir wayang solahe tinon

__________nêngêna Dyan Kamandaka
warnanên kang nèng jro puri
Rêtna Dèwi Ciptarasa
sakondurnya saking kali
supe dhahar lan guling
tyase lênglêng angêndhanu
amung Dyan Kamandaka
cumanthèl pulunging ati
sadangune kaya ana sumandhinga

anglocita ing wardaya
wadung pari wong abênthing
kaningaya Kamandaka
sidhêkah dipangan sugih
bisa awèh wiyadi
amêrês-mêrês jêjantung
amêmurung wong kênya
agawe lara wiyadi
ludhês kèlês awèh moyang wong wêwujang

satriya tilar nagara
dahat susahe kang ati
yèn awèta mangkenea
galêpung pangusap roti
sêsulung mêdal enjing
môngsa lipura sawindu
yèn durung liron trêsna
roning gêmpol tan apait
yèn sun gugu rasane kaya matia

jamang wakul Kamandaka
kawêngku ing jinêm wangi
kayu malang munggèng wangan
sun wota sabudinèki
roning kacang wak mami
yèn tan panggih sira nglayung
toya mijil sing wiyat
roning pisang lêsahing wit
edanira tan waras dening usada

agama bôngsa Walônda
kapiran ora akrami
yèn ingsun dèrèng kapanggya
lawan anake wa patih
ora atakon malih
patine sariraningsun
jir-anjiring larangan
wong bagus ingsun sawèni
lampês irêng mugi asiha maringwang

dhusun wetan Pêkalogan
sun batang dede wong ngriki
pasang sêmune katara
ngaku anake wa patih
panduganingsun lamis
si dhongkah nora satuhu
akon-akone anak
ingsun durung amiyarsi
lamun uwa patih duwe anak lanang

dêstun supata ing ujar
yèn anak olèh mêmisil
sun duga wêdi palastra
tan wani ngrêbasèng puri
kali gêdhe ing Pasir
suka gawanên wak ingsun
saparan-paran dika
cangkaruk kang mawa gêndhis
Kamandaka dhampyang-dhampyangan lan kula

parêkanira sakawan
kang ngadhêp marang sang putri
miwah êmbane sang rêtna
Biyang Kandhêg arannèki
langkung dènnya prihatin
gustine anandhang wuyung
tansah mônca udrasa
ni êmban angarih-arih
adhuh anggèr sampun asangêt karuna

manawi anggèr kapriksa
ing ramanta sri bupati
satêmah dados dêduka
paduka anandhang brangti
kasmaran tiyang jawi
dede tiyange sang ayu
sang dyah ngandika sugal
sanadyan mantri bupati
kaya kompra iya biyang kanggo apa

sanadyan mêngko wong jaba
jêr ingsun panuju ngati
ludhês kèlês Kamandaka
kang bisa awèh wiyadi
pantês ingsun ngèngèri
biyang mantumu wong bagus
lêlancur kapatihan
wulikên praja ing Pasir
nora nêmu prakatine rong gotongan

Biyang Kandhêg awotsêkar
umatur marang sang dèwi
botên maibên kawula
jamak tiyang anèm gusti
priya rêmên ing èstri
èstri rêmên dhatêng kakung
nanging atur kawula
gusti sampun ngêtawisi
dipun sagêd anggèr anahan wigêna

sampun kawêntar ing kathah
ngandika sang rêtna dèwi
biyang bênêr ujarira
nging dèn kapakêna mami
tan bisa nahan brangti
mêngko pikir ingsun biyung
sira dhewe mêtua
marang jaba dèn adhêmit
anjujugamring kapatihan kewala

yèn sira ana ing marga
tinakonan mring sujalmi
dèn arêmpit sandinira
biyang olèhmu nauri
môngsa bodho sirèki
pan wong tuwa sira biyung
yèn praptèng kapatihan
poma dèn katêmu bibi
lan mantumu ludhês kèlês Kamandaka

wus têlas pitungkasira
ni êmban anulya mijil
sumêdya mring kapatihan
tan mawi rencang satunggil
ing kapatyan wus prapti
nyai êmban lampahipun
nênggih ing kapatihan
duk samana nuju sêpi
datan wontên mantri punggawa kang seba

kyana patih lagya nendra
ni êmban ingkang winarni
rangu-rangu lampahira
wontên panakawan alit
anulya dèn panggihi
dhatêng nyai êmban gupuh
takèn panggenanira
Radèn Kamandaka pundi
tinuduhkên yèn wontên kêbon pungkuran

nyai êmban tinakonan
dika nyai tiyang pundi
nyai êmban lon saurnya
kawula tiyang ing jawi
yêktine awak mami
akên-akênaning biyung
mring Radèn Kamandaka
alami botên pinanggih
langkung onêng pan arsa ngirim panganan

sampun kinèn umanjinga
ni êmban malêbêt aglis
dhatêng kêbon pêpungkuran
warnanên kang anggung brangti
Kamandaka ing nguni
anggung gandrung kapirangu
agandrung ing wardaya
arêngêng-rêngêng rêrêpi
kang sinambat mung dèwi sêkaring pura

kagèt Radèn Kamandaka
mulat nyai êmban prapti
datan pangling warnanira
kang ingutus duk nèng kali
radèn gya mapag aglis
sarwi tyasnya kêpyur-kêpyur
nanging kêpyuring manah
pan dede kêpyuring ajrih
kêpyurira pan iku labêting suka

alon dènira anyapa
lah nyai punapa kardi
dene karya kêpyuring tyas
bok êmban prapta ing ngriki
lir kagunturan wukir
mênyan madu ingkang dhawuh
akaroban samôdra
juruh kilang ingkang manis
nimbok êmban mèsêm alon têmbungira

radèn kawula dinuta
mring gusti sêkaring puri
kinèn aparing uninga
mangke jêng gusti sang putri
sakondure sing kali
kasambêt ing gêrah gandrung
kabyatan ing turida
tan wontên kaciptèng ati
inggih amung satriya soma katingal

ingkang wasis pênjalanya
kang lancingan panji-panji
kang dhêsthar jingga pinrada
kang dhuwung pêndhok mas adi
ukiran tunggak sêmi
ingkang sondhèr sutra wungu
nanging ujar petangan
tan wontên sagêd jampèni
mung paduka kang sayogya jampènana

paduka kalêbèng cêtha
nyaraskên sang rajaputri
adhuh radèn lamun wêlas
timbalanira sang putri
paduka dèn aturi
lumêbêta mangke dalu
Rahadèn Kamandaka
myarsa bok êmban turnèki
rajaputra angadêg suraning driya

mèsêm alon angandika
lah inggih nyai ban inggih
yèn gusti sang liring sêkar
karsa anyarwe mring abdi
lah inggihnyai inggih
kula sowan mangke dalu
wus matêng jangjinira
ni êmban anulya pamit
mantuk mêdal sangking kêbon pêpungkuran

tan kawarna lampahira
wus prapta sajroning puri
lajêng marêk mring sang rêtna
katur ing sasolahnèki
wiwit malah mêkasi
datan kirang datan langkung
sang rêtna langkung suka
myarsa bok êmban turnèki
nibok êmban ngaturkên solahnya radyan

sêmune langkung sungkawa
ing watawis kula gusti
tan sanès lawan paduka
samya anahan wiyadi
netranya pan katawis
yèn tinon lupa alêsu
kadya awis adhahar
socane balut abintit
pan samana pan kadya mêntas karuna

sira padha sêsajia
dhaharan kang adi-adi
kang nora ana golèka
gawea wida kang wangi
cawisane wong bênthing
manawa sida malêbu
si dhongkah Kamandaka
pra inya samêkta sami
sang dyah ayu miyoskên rarasing driya

dupi surup hyang pratônggapati
hyang côndra gumantos
nênggih nuju tanggal ping pitune
andhèr pawongan pasowan cèthi
ana ingkang mipis
wida burat arum

ana sêsaji dhaharan adi
sami munggèng bokor
manggis dhuku pêlêm lawan durèn
nulya siram sang rêtna mring bèji
inya angladosi
kujamas sang ayu

ri sampunnya asiram sang dèwi
gya salin panganggo
arja sinjang cindhe jo godhonge
kasêmêkan kang jingga rinukmi
sêngkang gumyar adi
pênunggul hèr laut

dhasar ayu karêngga sang dèwi
busana di kaot
lir apsari sang ayu citrane
kang wadana lir purnama sasi
riyêm-riyêm kèksi
apêpilis wungu

alis ngroning imba netra jait
alindri sumorot
rema panjang tumibèng jêngkune
ngandhan-andhan muyêk sêmu wilis
ukêl kinêtêb ing
sêkar gandanya rum

waja anglir mutyara inganggit
rênyêp-rênyêp tinon
kadya manggis karêngat lathine
grana rungih talingan amanis
idêpnya nglangêni
pan tumêngèng luhur

sasinome angêmbang giyanti
micis wutah tinon
pan awêlar awijang jajane
kang prêmbayun anglir cêngkir gadhing
mênthêk-mênthêk manik
jôngga anglung gadhung

darijine alus mucuk êri
kalpika bang ijo
mirah intên nila widurine
hèr bumi munggèng dariji manis
tinon ting karêlip
mutyara ngênguwung

datan têlas winuwus ing tulis
candrane sang sinom
kirang papan alangkung warnane
ri sampune busana sang dèwi
pinarak nèng panti
ingayap pra babu

sakalangkung yung-yunên sang dèwi
nêngêna sang anom
kawarnaa Dyan Kamandakane
duk samana wus malêbèng puri
amor wadya kêmit
lêbune sang bagus

datan wontên ingkang ngudanèni
lêbête sang anom
sasampune malêbèng purane
radèn jujug kori pôncaniti
singidan sang pêkik
sangandhap wit jambu

jambu drêsana pangge andadi
angrêmpayak ayom
ngandhap jambu kalangkung pêtênge
tiyang kathah liwat wira-wiri
tan ana udani
yèn ana wong ngriku

mila mawi singidan sang pêkik
dene akèh uwong
pukul sanga ing wau jangjine
sang dyah kinèn mêthuk pôncaniti
ingkang dèn êntosi
wêdale sang ayu

ênêngêna ingkang lampah dhêmit
warnanên sang sinom
prapta ing pukul sanga mangsane
miyos sangking dalêm sang pinutri
lan êmban satunggil
kang kinanthi kewuh

biyang kandhêg tansah anèng wuri
lampahe sang sinom
praptèng kori ing pôncanitine
nuju sêpi tan wontên sujalmi
lampahe sang dèwi
tansah gandrung-gandrung

wida jênar gandane mrik wangi
anêrus kadhaton
praptèng madya ing kori lampahe
Kamandaka wau tan kaèksi
sang putri anganti
nèng madyaning pintu

Kamandaka dangu nora prapti
tumêdhak sang sinom
dhatêng pasowan pôncawatine
ingulatan radèn tan pinanggih
wau kang andhêlik
sayêkti wus wêruh

lamun sang dyah ayu angulati
dèn maha sang anom
apan arsa anyoba karsane
arsa wikan solahe sang putri
ingkang asung brangti
wuwuse asêndhu

dene iki biyang nora prapti
ludhês kèlês goroh
aja kari saraganekabèh
setan banaspati lawan bêlis
Kamandaka nguni
mêmulu pandulu

lamun têmên jangjine lan mami
radèn panêdhèng ngong
salamêta saparan-parane
awèta dadi satriya pêkik
kang dipun raosi
mèsêm jroning kalbu

nulya dhèhèm wau sang apêkik
kagèt sang lir sinom
Radèn Kamandaka mêdal age
marêpêki ngarsane sang dèwi
sang ayu duk uning
galihe kumêpyur

ngong ulati kangmas tan kêpanggih
malah sayah ngantos
Radèn Kamandaka lon saure
duk pasetan antu banaspati
kula wus nèng ngriki
mèsêm sang rêtna yu

bisa têmên singidan wong iki
nginjên solah ingong
apan sarwi mrêpêki sang radèn
sang rêtna yu pamuwuse aris
lah kangmas suwawi
pinarak wismèng sun

sampun dangu-dangu wontên ngriki
kang manah kuwatos
bokmanawi kadêngangan radèn
pintên têbihe gèning wong kêmit
amung lêt sakêlir
banone puniku

wau laju lumaris sang dèwi
lawan risang anom
inya cèthi sami marak age
wus sumaji dhaharan kang adi
sang abagus mèksi
langkung trusthèng kalbu

ênêngêna sang kusuma dèwi
miwah risang anom
kawarnaa kang nèng dalêm gêdhe
mantunira wau sang dipati
ingkang samya kêmit
lawan para umbul

gêledhegan ênggoning prajurit
rame munggèng regol
kajinêman paseban ênggone
mung kaputrèn ora dèn kêmiti
pra putri wus krami
mung siji kang kantun

putri bungsu kang dèrèng akrami
mung dasade kaot
para kadang sampun krama kabèh
samya ngênutakên dhatêng laki
bubar saking puri
ing kaputrèn suwung

amung putri bungsu ingkang kèri
pramila wong caos
mung kaputrèn kang linowongake
namung dipun langlang kadhangkawis
mila sang sudèwi
wagêd nglambangsantun

duk samana wayah lingsir wêngi
dalême sang sinom
apan kathah ingkang unèn-unèn
pêksi têkêk bênce sami muni
kadya awawêling
mring sang karon lulut

anganggea sawatawis gusti
tiyang lampah cêlor
kêsambungan kapodhang lan bênce
prêkutut ingon anglir mèngêti
dèn prayitnèng wèsthi
badhe wontên satru

katêmahan têkêk anyambêri
tuhu lawan menco
munya barung nèng dalêm kaputrèn
amiyarsa ingkang sami kêmit
kang caos jro puri
samya langlang mêtu

kajinêman lan para prajurit
wus mêdal sing regol
lampahira prayitnèng wèsthine
ngagêm waos wênèh ngagêm cundrik
wênèh pêdhang tamsir
dhêmit lampahipun

sampun prapta kori pôncaniti
sami mingêr ngulon
anjog dhatêng ing kêbon kaputrèn
pan jinajah sadaya asêpi
lajêng lampahnèki
jêjêp dalêmipun

dalêm putri bungsu dèn sambêri
tuhu lawan menco
pan samana kusumèng purine
durung sare lawan sang apêkik
ting garêndhêng sami
nèng jroning tilamrum

kajinêman karo wus angrampid
sabên kamar padon
saya dalu pratela swarane
ya kang swara kakung lawan èstri
nèng jron tilamwangi
tamping glandhang mundur

__________wong sakawan mundur ngiwa mapan têbah
apirêmbagan sami
lêlurahe mojar
marang ing kancanira
iki wis tatela maling
nyidrèng asmara
priye rêmbuge sami

prayogane ingkang patut linakonan
apa ta dèn lêboni
marang jroning wisma
cinêkêl ingkang dhustha
apa atur pirsa dhingin
kancane ngucap
yèn mungguh rêmbug mami

inggih sae dhingin ngaturi uninga
mring lurah agêng sami
myang para punggawa
tuwin para bêndara
upama dipun lêboni
ginora-godha
sampun dumèh wong siji

apan ewah sabarang sampun gumampang
manawa maling sêkti
anêrawasêna
utawa yèn gagala
mendah dukane pra gusti
kalêbu ina
dene dhingini kapti

ingkang kaduk sura anauri sugal
wong nyêkêl maling siji
nganggo tur uninga
katon wong wêdi modar
mundhak angisin-isini
yèn rêmbug kula
sampun kakèhan pikir

age dawêg kula ingkang nglêbonana
ngong cêkêle si maling
dika kang ngadhanga
dèn bêcik mênèk babal
dika acawis têtali
ya ta kancanya
manut sadayanèki

ing rêmbuge prajurit kang kaduk sura
wus samya ngati-ati
wangsul marang wisma
ing tyas langkung bramantya
gora sabda minta kori
sarya sru ngucap
lah sapa wonge iki

andon nyidrèng mring asmara gusti sang dyah
sira mêtua maling
apa tan ana lanang
amung sira priyôngga
dene ta asugih wani
kagyat rahadyan
samana arsa mijil

ginendholan marang sang kusumèng pura
paningsêt dèn bondhèti
kang mas sampun mêdal
manawi pinêjahan
para prajurit sru angling
gusti uculna
apan punika maling

para êmban babu inya pêpulêtan
langkung maras tyasnèki
kang para pawongan
kagyat tangi sadaya
bilulutên awor ajrih
wong kajinêman
matur ambubrah kori

tinotogan jinêjêg kongsi malêsat
kajinêman wus manjing
lan tamping rowangnya
angagar-agar pêdhang
kajinêman asru angling
maling nututa
yèn sira arsa urip

anututa age maling ingsun bônda
Dyan Kamandaka taksih
nèng sajron paprêman
sang dyah tan kêna bênggang
pawongan pating jalêrit
wong kajinêman
lok maling jêlih-jêlih

ya ta kagyat ingkang kêmit jroning pura
kang para mantu sami
lan para punggawa
samya wungu sadaya
miyarsa wong alok maling
gya sami mêdal
wadya arêbut dhingin

prajuritan kalawan wong kajinêman
tunjang-tinunjang ngisis
birurutên samya
kang mêntas tangi nendra
datan uninga prakawis
pating brêsasat
tambuh kang dèn parani

ting salêbar ana ngulon ana ngetan
kèh kudangdapan sami
kagyat wadya jaba
myarsa swara gumêrah
samya malêbèng jron puri
obor asinar
malêbèng pôncawati

apan kathah gêgaman sajroning pura
ing kaputrèn wus prapti
obor ambêranang
lir kêmamang satêgal
ucapên kang andon rêsmi
sampun tumêdhak
sangking ing jinêmwangi

kinêmbulan wong sakawan ting palêsat
prasami nandhang kanin
rahadyan wus mêdal
anèng jawining wisma
nulya baris kathah prapti
angêpung wisma
kaputrèn dèn idêri

sang dyah ayu mêmpên ana jroning pura
lan sapawongannèki
ing tyas langkung maras
ningali Kamandaka
manawa tumêkèng pati
sang dyah abela
pêsthi tan bisa kari

Kamandaka kinêpung kinandhang-kandhang
dening sagung prajurit
kang para punggawa
tuwin pra mantu samya
kang tumut nindhihi baris
nênggih sakawan
samya digdayèng jurit

Ki Dipati Wiranata Cukangakar
ingkang sêpuh pribadi
panggulu ing Bongas
Dipati Digyayuda
lawan ing Bonjok Dipati
Mêrtanagara
nênggih namanirèki

Adipati Marêsi sakawanira
Endrapati kang nami
samana akapang
barise akalangan
têpung baris angidêri
lêlurahira
aran Ki Sindusari

angabani mring kancane prajuritan
lah payo aja kèri
sakèh kancaningwang
sigra samya umangsah
sangking kanan angêmbuli
Dyan Kamandaka
kinarutug tan gingsir

apan lagi rinêksa ing dewanira
angganira upami
anglir Panjangputra
sinosog ngalang-alang
malèsèt tan anêdhasi
sagung gêgaman
tan ana miyatani

langkung krodha rahadèn agêming yuda
amung êcisirèki
nênggih babrêkatan
saking ing Pajajaran
saparan tan kêna kari
sampun dèn ikal
munggèng asta kumitir

Kamandaka atêtêg tatag trangginas
kêbat cukat tarampil
apan kinêmbulan
prajurit kajinêman
tan kewran panêmpuhnèki
lir singa lodra
galak amôngsa jalmi

kèh kabranan prajurit ingkang katrajang
pra kajinêman sami
kathah nandhang brana
ingkang lambunge dhongkah
jêjaringanipun mijil
wêtênge bêdhah
usus manguwir-uwir

lurah kalih samya atêtulung yuda
wau Ki Sindupati
lan Prawirayuda
kalih anyandhak watang
kalangkung bramantyanèki
mulat kancanya
kanan kering kèhmati

wau lurah kalih tandange lir yêksa
galak amôngsa daging
saking kering kanan
asru pamuwusira
pan sarwi numbak anitir
Dyan Kamandaka
nadhahi tan gumingsir

dipun sabêti cis putung watangira
kalihe tigas pancing
tumibèng bantala
kalih narik curiga
narajang nutug anitir
Dyan Kamandaka
bramantya nyandhak aglis

sirahira kalih pan ingabên kumba
rêmuk polone mijil
kalihnya wus pêjah
wadya tamping galandhang
kajinêman bubar gusis
giris tumingal
mring maling pamuknèki

gya lumaywa anunjang barisan kathah
dhadhal malayu ngisis
obor sami pêjah
katunjang wong lumajar
sagunging mantri bupati
ulêng-ulêngan
pra mantu samya wingwrin

pêtêng dhêdhêt tan uninga ing têlatah
tunjang-tinunjang sami
Radèn Kamandaka
samana sampun mêdal
anurut banyu sêsuling
wus praptèng jaba
tan ana kang udani

ing jron bètèng pan taksih ulêng-ulêngan
lir gabah dèn intêri
akathah kabranan
sami kônca pribadya
sawênèh bithi-binithi
têndhang-tinêndhang
kang asor dèn tunggangi

apa lajêng binônda ingaran dhustha
dipun dhêdhabyang sami
marang wadya kathah
nulya binêkta mêdal
dhatêng ing pasowan jawi
kang pra punggawa
amundhut obor sami

marang wisma jawi nulya ingaturan
saksana dèn obori
wau kang binônda
sambate biyang-biyang
kula niki dede maling
pinarêpêkan
ingoboran anangis

tinakonan marang mau kang ambônda
sira iki wong ngêndi
sapa jênêngira
lawan bature sapa
sumaur kang dèn takoni
wisma kawula
inggih ing Langgongsari

Lenatruna anênggih wasta kawula
tumut priyayi Ngawin
anak Sabdanaya
putune Kaki Darpa
buyute Ki Sobagati
tiyang lêlana
sangking Kusambilêgi

adhuh sampun kiyai awak kawula
nuntên dika uculi
sampun dika bônda
ingkang nuntun angucap
yèn uwis ingsun uculi
sira ngothoka
dèn kandêl sun togogi

nulya wangsul wau kang para punggawa
tuwin kang pra dipati
marang jroning wisma
obor akèh kang prapta
angupaya ponang maling
ing palataran
kêbon dèn osak asik

tan kapanggih lajêng lumêbèng jro pura
kang pra ipe dipati
sami atêtanya
mring Dèwi Ciptarasa
si dhustha ana ing ngêndi
sang dyah angucap
kula datan udani

apan wau sampun mêdal sangking wisma
botên wangsul mariki
tan uning purugnya
sagung pra ipe samya
datan sakeca tyasnèki
nulya lênggahan
jron tilam dèn obori

myang sajawining tilam têlas sadaya
kang dhustha tan pinanggih
gagêtun sadaya
kang pra mantu dipatya
mundur sing kaputrèn sami
malêbèng pura
badhe atur udani

sang dipati samana duk wungu nendra
kagèt wong alok maling
swarane gumêrah
miyos ing palataran
sadhiya angagêm cundrik
pinarêk sigra
ingayap para sêlir

lan wong Ngawin mangangge kandhêg nèng ngarsa
ngagêm pêdhang lan tamsir
lagya arsa mêdal
kapêthuk pra punggawa
pra mantu malêbèng puri
sapraptanira
ngarsane sang dipati

samya matur ing purwa madya wêkasan
sangêt dukanira ji
jaja bang mawinga
kumêjot lathinira
netranya ngatirah abrit
kondur sang nata
marang ing dalêm wingking

__________ya ta kawarnaa enjang
sang dipati nulya miyos tinangkil
pinarêk ing sitiluhur
andhèr ingkang sewaka
para mantri umbul lurah para mantu
prasamya sowan sadaya
dene sawêg wontên kardi

mantunira sang dipatya
salawe prah samya nama dipati
mantunira ingkang sêpuh
Dipati Cukangakar
adipati ing Bongas ingkang panggulu
nuntên ing Bonjok Dipatya
mangkya Adipati Marêsi

ingkang wontên iring wetan
mantunira Adipati ing Pasir
ingkang cinatur karuhun
nênggih lêwih buaya
Selamanik ing Bocor lawan Pituruh
ing Wêdhi lawan ing Ngambal
Pêtanahan Kawisinggil

kyai dipati ing Daha
lan ing Ayah ingkang kilèn winarni
ki dipati ing Kêwangsul
dipati ing Losêkar
lan Sumêdhang atanapi ing Maruyung
ki dipati ing Kêrawang
Kuningan Imba nagari

ki dipati ing Limbangan
Timbang Bantên lan ing Ngukur Dipati
langkêpipun kawan likur
mantune sang dipati
pra dipati kang cakêt prapta sadarum
ing Taruntung lan ing Bêntar
Dipati Panyarang nangkil

para umbul lurah desa
pra nayaka ing Pasir samya nangkil
Ki Tumênggung Jagasatru
Ngabèi Wirapraja
Rêksaprana Kyai Dêmang Udanarum
Kyai Umbul Selajaya
Ki Lurah Andakawèsthi

Kyana Patih Rêksanata
wus sewaka munggèng ngarsa pribadi
pasowan jêjêl supênuh
saksana ingandikan
Kyana Patih Rêksanata munggèng ngayun
praptèng ngarsa awot sêkar
ngandika sang adipati

hèh ta patih mêngko ana
banthèng julig asare nèng jron puri
tumambirang wayahipun
ngrusak isining pura
lamun ana iku patih ingsun pundhut
yèn tan ana golèkana
poma patih dèn tumuli

sun têmpuhakên mring sira
lamun ora katêmu ing sirèki
banthèng ingkang julig iku
sun toron lungguhira
kyana patih tumungkul kraos ing kalbu
anyipta yèn putranira
Kamandaka lambangsari

ki patih sungkawèng driya
sakalangkung ribêd ing tyasirèki
trêsnaning wong asêsunu
awrate wong ngawula
mangu-mangu pinikir saya katêmu
têturutan paribasan
upama sanak lan siwi

sayêkti yèn eman suta
lawan sanak iya urute malih
anak lawan awakipun
sayêkti eman awak
pan mangkono ki patih pangèsthinipun
tanapi uga dhèwèka
pan putra ênggone mipil

katumpak awon tingkahnya
ya sanajan yoga dhewe puniki
yèn awon ing lampahipun
sujalma ingkang êkas
nora gingsir piturut ing adil ukum
wêkasan ilang trêsnanya
samana rêkyana patih

anulya matur sandika
inggih amba pukulun angladosi
kula nuwun pamit mantuk
dhatêng ing kapatihan
wus rinilan ki patih tur sêmbah mundur
sang adipati wus jêngkar
kondur malêbèng jro puri

wus bubar ingkang sewaka
pra niyaka tuwin para dipati
para mantri para umbul
mulih sowang-sowangan
dyan warnanên kyana patih konduripun
sapraptane ing dalêmnya
gya nimbali abdinèki

awasta Ki Wiradhustha
tau tate nglampahi karya dhêmit
samana wus praptèng ngayun
kyana patih ngandika
Wiradhustha lungaa sira sun utus
andhustha Si Kamandaka
poma titikên dèn kêni

saênggone asingidan
lamun durung katêmu aja mulih
yèn Kamandaka katêmu
kawruhana kewala
ing prênahe nuli muliha dèn gupuh
apratela marang ingwang
Wiradhustha awotsari

nuhun pamit nulya mangkat
lajêng saking ngarsane kyana patih
angetang sajron lumaku
nuju dina Jumungah
Lêgi apan sawêlas ing jêjêmipun
ilang-ilanganing jalma
mangetan karêpe iki

lakune Ki Wiradhustha
têpis wiring ngetan denya ngulati
nêngêna ganti winuwus
Rahadèn Kamandaka
sawêdale saking urung-urung banyu
lampahira ngalèr ngetan
mudhun saking ngandhap bèji

ing tirah lèpèn Logawa
asingidan ngandhap kajêng trêngguli
asingub prênahe singkur
sampun tan wontên ngambah
panyanane môngsa anaa wong wêruh
wus eca tyasira radyan
duk wanci têngange mangkin

rahadèn arsa asiram
kasumubên tumurun maring kali
munggèng saluhuring kêdhung
pan wus cucul busana
sinèlèhkên ing têpi nulya salulup
angum salêbêting toya
sarirane dèn luluri

nêngêna kang lagya siram
kawarnaa wau kang lampah dhêmit
Wiradhustha lampahipun
saking ing sabrang wetan
lagya nabrang mangulon nulya andulu
wontên sujalma asiram
sabrang kilèn kidul kali

lagya angum jroning toya
busanane ngalumpruk munggèng têpi
Wiradhustha nulya wangsul
marang ing sabrang wetan
asingidan andhêpa awor lan rumput
maspadakakên kang siram
Wiradhustha nora pangling

siraRadèn Kamandaka
eca dènnya lulur sariranèki
anèng salêbêting ranu
Wiradhustha waspada
wus tatela paningale nora pandung
dangu Kyai Wiradhustha
dènira amandêng liring

ri sampunira waspada
Wiradhustha mundur mangetan malih
ambêrangkang lampahipun
manawa kawanguran
sampun têbah lampahe prapta gêgunung
mingêr ngidul lampahira
nyabrang sandhap Banakêling

sigra mantuk lampah enggal
tur uninga dhatêng rêkyana patih
tan winarna lampahipun
sampun praptèng nagara
lajêng sowan ing rêkyana patih wau
katur ing sasolahira
rèh dinuta lampah dhêmit

ing purwa têkèng wêkasan
kyana patih nulya lumêbèng puri
gya tinimbalan mring ngayun
matur saha wotsêkar
gusti sampun kadhustha ing lampahipun
banthèng julig saba pura
singidan tirahing kali

kapanggih lagya asiram
dhatêng abdi ingkang alampah dhêmit
sumôngga karsa pukulun
manawi sêlak giras
kesah têbah satêmah kecalan lantun
mumpung taksih sêsingidan
sang dipati ngandika ris

hèh patih parentahana
kancanira punggawa para mantri
tuwin para mantunipun
padha konèn sadhiya
lan mataha wadya kang nyêgat marga gung
lor kidul kalawan wetan
padha mêndhêmana baris

ki patih tur sêmbah mentar
lèngsèr sing byantaranira dipati
prapta ing paseban gupuh
nimbali pra punggawa
para lurah prajurit prapta sadarum
prangtandang myang jagabela
andhèr ngarsane ki patih

rêkyana patih ngandika
pra punggawa lan pra lurah prajurit
padha siyagaa gupuh
asikêp ing ayuda
pêrangtandang padha nyêgata marga gung
lor kidul kulon lan wetan
padha mêndhêmana baris

lamun Kamandaka liwat
aywa kongsi babal dèn ngati-ati
cêkêlên kalamun nutut
yèn bôngga têlasana
lah ta uwis padha dandana dèn gupuh
dyan bubar kang para lurah
mantuk pradandosan sami

ri sampunnya aparentah
kyana patih utusan angaturi
sagung ingkang para mantu
tuwin kang pra bupatya
pra niyaka pan sampun prapta sadarum
supênuh munggèng pasowan
ngandika rêkyana patih

hèh sagung kônca manira
tuwin ingkang para bêndara mami
nuli siyagaa gupuh
kapraboning ayuda
sang dipati ing mangke arsa bêburu
banthèng julig saba pura
singidan tirahing kali

badhe kinêpung kewala
karsanira kangjêng kyai dipati
anulya bubaran gupuh
kang pra mantu sadhiya
kyana patih wus mundur mring wismanipun
praptane ing dalêmira
angrasuk kaprabon jurit

sawadya prajuritira
wus siyaga sowan wangsul ing puri
ginarêbêg ing wadya gung
wau kang pra punggawa
wus siyaga samêkta gêgamanipun
ing alun-alun atembak
punggawa nèng pôncaniti

prangtandang myang jagabela
andhingini samya ngadhang ing margi
wetan kulon lor lan kidul
wus kanggenan sadaya
kang prajurit sami mêndhêm barisipun
wau ki rêkyana patya
wus prapta ing pôncaniti

sadaya sampun sêdhiya
nèng pasowan ngandika sang dipati
uwis mangkata dèn gupuh
sira kang nindhihana
nanging poma aja kongsi babal iku
sun lokna ing sadosanya
padha dèn angati-ati

pan ingsun ora tumindak
ya mulane mangkono iku patih
watir anakmu si bungsu
manawa nuli lunga
saking pura dene ta anandhang wuyung
upama ingsun lungaa
ora ana kang malangi

ki patih tur sêmbah mêdal
sapraptane wau ing pôncaniti
binubarakên sadarum
sagung ingkang gêgaman
Wiradhustha kang dadya cucuking laku
bodhol baris ngalor ngetan
gêgaman lir gunung agni

gêgamane warna-warna
binang êmas kapurancang lan jinggring
gamêng lir akasa têdhuh
tinon saking mandrawa
pra punggawa nindhihi saking ing pungkur
wau sang rêkyana patya
lumakwèng wuri pribadi

kang gêgaman agêng prapta
têngah lèpèn akapang angidêri
ing prênahe ingkang adus
wau Dyan Kamandaka
binarisan ing êlor kalawan kidul
tuwin kulon lawan wetan
para punggawa nindhihi

warnanên Dyan Kamandaka
wusnya siram pan sampun wangsul malih
dhatêng panggenane wau
karsanira rahadyan
yèn wus sontên arsa malbèng tamansantun
manawa sang putri mêdal
asiram ing tamansari

kapanggiha wontên taman
saking sangêt brangtanira sang pêkik
marang kusumaning ayu
samana lagya lênggah
sor trêngguli mulat mangulon andulu
gêgaman kathah kang prapta
lor wetan kulon dhatêngi

kêpung kêmput akalangan
amrêpêki sagung gêgaman sami
alok lor kalawan kidul
kulon kalawan wetan
ambêlabar ing lêbak lan gunung-gunung
sami kanggenan sadaya
gumêrah swaraning baris

__________Radèn Kamandaka pan sampun prayitna
cise sampun pinusthi
ingikal nèng asta
murub mubyar katingal
yèn tinon lir Partasiwi
kala rinêbat
sarta Kurawèng jurit

mulat kilating wastra agêbyar-gêbyar
kang kacipta ing galih
kincangira sang dyah
Kusuma Ciptarasa
kala nèng madya jinêmrik
wau gêgaman
kang prapta angêmbuli

Radèn Kamandaka tan kewran ing tadhah
êcisira kumitir
nêmpuh kering kanan
kathah tiyang kabranan
swaraning watang agathik
pating kêrayak
pêdhang putung ting crêngkling

Kamandaka tandange lir singa lodra
ingkang katêmpuh ngisis
pra punggawa kathah
samya kesisan bala
Ngabèi Wiraprajèki
lan Rêksaprana
katunjang dening baris

Ki Tumênggung Jagasatru sampun ngithar
angungsi pra dipati
Umbul Selajaya
lawan sakancanira
Ki Lurah Andakawèsthi
angungsi samya
wurine pra dipati

pra bupati bramantya nêrêgkên bala
samya têtulung jurit
gumuruh umangsah
Rahadèn Kamandaka
ingurugan ing pêpati
karoban bala
tan kuwawi nadhahi

dyan tumurun ambyur ing kêdhung rahadyan
silulup nèng jro warih
gya kinêpang-kêpang
ing kiwa têngênira
ing ngandhap tuwin ing nginggil
apan dèn adhang
wêtunira pribadi

apan wangsul dèn adhang-adhang tan mêdal
kaku tyasira sami
sagung pra dipatya
sigra angatag bala
kang kêdhung kinèn bênturi
ing sela kathah
saklapa lan sagandhik

kang saêndhog sakêpêl kumrutug kathah
lir jawah tibèng warih
jêjêl tumpang-tumpang
ingkang kêdhung kèbêkan
suka sagung pra dipati
pan dèn watara
Kamandaka wus mati

cinarita jron kêdhung wontên wêwatang
sarah kêlêm tan kèli
sakêbo gêngira
kajêng sêpuh punika
kagutuk ing sela asring
watang nèng toya
bosokira wus lami

kagutuk ing sela tatalira bibal
pating kêrambang

sami
tatal sami kendhang
nyanane pra dipatya
Kamandaka wus ngêmasi
wangkene kendhang
ajur mumur ting sluwir

apan wontên usus ayam ingkang kendhang
anênggih saking nginggil
punika winastan
ususe Kamandaka
pan cinarita ing nginggil
wontên wong ngumbah
ulam sawung ing nguni

tiyang tiga nguni ingkang ngumbah ayam
dadya ususe sami
kang tuwa binuwang
sami kèli mangandhap
eca tyasira prasami
kang pra punggawa
sampun atur udani

mring ki patya yèn Kamandaka wus pêjah
balung lan daging kèli
usus ting kêrambang
kèli kabêktèng toya
wus rêmbug bubaran sami
sowang-sowangan
pra niyaka pra mantri

para mantu dipati tuwin ki patya
sapraptane nêgari
lajêng malbèng pura
tumamèng byantarèng sang
sira kangjêng adipati
atur uninga
matur saha wotsari

dhuh pukulun pun Kamandaka wus pêjah
kinêpang jroning kali
ginutuk ing sela
ing abdi dalêm kathah
ajur mumur rontang-ranting
dadya galêpang
bangke jur amoh kèli

wontêndene pêjahe pun Kamandaka
anèng kêdhung puniki
ngandhap tamansêkar
wau sang adipatya
myarsa Kamandaka mati
kalangkung suka
sirna kalilipnèki

__________rêkyana patih wus mantuk
kunêng gantya kang winarni
wau Dèwi Ciptarasa
sampun amiyarsa warti
lamun Radèn Kamandaka
misuwur sampun ngêmasi

dènnya mati nèng jron kêdhung
kunarpane sirna ênting
kinarutug sela kathah
mring sagung para prajurit
sang dyah kalane miyarsa
pêpungun tyas lir rinujit

ngandika mring êmbanipun
mau ta wong padha mijil
payo adus marang taman
lawas têmên ingsun iki
mumpung sare kangjêng rama
payo marang tamansari

nulya miyos sang dewa yu
saking dalêm kênyapuri
parêkan dhèrèk sadaya
angiring sang rajaputri
datan kawarna lampahnya
ing tamansari wus prapti

sang rêtna nulya tumurun
saking satirahing kali
ing jamban langkung kewala
anurut kêliring kali
lir rinujit tyasnya sang dyah
mung Kamandaka kang kèksi

êmbane samya umatur
sang dyah ingampah tan kêni
sang dyah luru layonira
Kamandaka mati kèli
dahat dènnya karungrungan
angrêringik ringik-ringik

pan sang dyah dahat kawuyung
kawayang wiyanging galih
anêmpayang tyas marayang
ambêlayang poyang-paying
lampahe asêmpoyongan
micara sajroning galih

midêr kêbon tamansantun
sinamur miyat ing sari
sarinemawarna-warna
anjrah sêkare andadi
kang pradapa apawanan
lir ngawe kang asung brangti

nêdhêng kang sêkar prikancu
priya amêkar awilis
padma lawan kanigara
ing kering sêkar trêngguli
jôngga milêt tiningalan
lir priya angopan ipi

sinamur tan kêna lipur
linali lali tan lali
Rêtna Dèwi Ciptarasa
mung Kamandaka kaèsthi
wasana ingapus gita
kinarya sambating brangti

dhuh kakang mas kimpul agung
wêtune saking jro puri
anglês ora ajak-ajak
wruha yèn bakal ngêmasi
supaya ingsun gêlêma
tininggal anèng jinêmrik

sanadyan tumêkèng lampus
adhuh kangmas têpus kuning
aja pisah ing dêlahan
wong loro luwanga siji
ombak agung ing tunjung bang
gulang-gulung wong kêkalih

dadia ganggêng lêlumut
anèng toya wong kêkalih
kombak-kombul nèng lautan
yèn ingsun dadia sari
kangmas kang dadi brêmara
angisêpa marang mami

dadia wowohan ingsun
kakang mas dadia pêksi
anucuka ing manira
yèn ingsun dadia margi
aja liya ingkang ngambah
amung kangmas wong jalanthir

kêndhal toya raganingsun
dhuh kakang mas jênang siti
dene tan tèyèng wak ingwang
amingit satriya siji
pathining tom raganingwang
cilakane angluwihi

upamaning raganingsun
lir wohing bintaro kèli
sapa kang sudi mupua
kang amupu wus ngêmasi
kangnama Si Kamandaka
adhuh kangmas mèlu mati

anjalmaa kaping pitu
dhuh kangmas abdèkna mami
dèn siksaa ing naraka
kawulane anglabuhi
tuwin manjinga ing swarga
kawulane angladosi

sang dyah lênglêng mangu-mangu
myat pêthetan tamansari
wowohan awarna-warna
woh ingêmbên anjajari
woh dênta lan môndhalika
kèh wre kang pating palangkring

asêsiwon lawan lutung
arame arêbut bukti
pêksi non woh awurahan
mibêr golong ganti-ganti
ngungkung kang pêksi kitiran
sami munya ganti-ganti

asri kang pala gumantung
nêdhêng wohira andadi
kapundhung durèn pijêtan
jambu drêsana lan manggis
dhuku langsêp lan kokosan
gôndaria lan kuwèni

gumêdêr kang para babu
angambil wowohan sami
durèn nôngka pêlêm bapang
jêruk wulon lan kuwèni
jambu wèr abang lan seta
pêlêm dodol pêlêm wangi

mencok ingkang pêksi siyung
jalu èstri samya muni
kadya abela karuna
mring kang lagi among brangti
jangkung tumiling ing toya
lir nambrama kang abrangti

sang rêtna tansah agandrung
agung amurcitèng galih
karan tyasira gung rimang
yèn èngêt anglês ing galih
dhuwêt alit rêrentengan
mung kangmas sun kêlayoni

aling-alingana gunung
êlêta sagara gêni
lamun sira taksih gêsang
ora sande sun layari
kêmbangbiru munggèng têgal
mung dika têlênging ati

janur kuning raganingsun
sun pupus rasaning ati
ardi kilèning Banyumas
angungun tan nyana mami
yèn kangmas tumêkèng tiwas
sun sidhêp awèta urip

ni êmban tansah umatur
mring sang dyah angarih-arih
dhuh gusti nuntên èngêta
dipun tawêkal ing galih
yèn kadurusana brôngta
atêmah wurung sujalmi

punika anggèr wus dangu
suwawi siram mring bèji
mèh surup ingkang hyang arka
ing mangke wus munggèng ardi
sang rêtna anulya siram
lumêbèng sajroning bèji

sampune siram sang ayu
kondur dhatêng dalêm puri
lawan pawongan sadaya
datan kawarna ing margi
ing kaputrèn sampun prapta
nêngêna sang rajaputri

mangke gantya kang winuwus
kang lagya sungkawèng galih
Sri Bupati Pajajaran
kang tansah anganti-anti
de Banyak Catra tan prapta
orêg tiyang sanagari

sigra utusan sang prabu
animbali putranèki
ingkang wontên ing pratapan
ing ardi Megasumini
anama Dyan Gagak Ngampar
bêntur tapane wus lami

awit balèg kesahipun
dhêdhepok ardi Sumini
kesahe Dyan Banyak Catra
Gagak Ngampar tan udani
sabdening wus nèng prêtapan
ing ardi Megasumini

rahadèn mangke jêjuluk
nama Radèn Silihwarni
praptane ing Pajajaran
marang kang rama tinuding
kinèn ngulati kang raka
Banyak Catra kinèn mulih

wus lami dènnya lumaku
jajah desa milang kori
wau Radèn Silihwarna
sabên praja dèn lêboni
Banyak Catra tan kapanggya
lajêng ngetan lampahnèki

sapraptane Pasir Luhur
rahadèn malêbêt ngabdi
dhumatêng sang adipatya
kinarya lurah prajurit
anggêntosi ingkang pêjah
dhinandhang ingabên jurit

__________ênêngêna Radèn Silihwarni
ingkang sampun malêbêt ngawula
tan cinatur rêroncène
gantia kang winuwus
Radèn Kamandaka ing nguni
apan maksih rinêksa
marang dewanipun
kala kinarutug sela
wontên kêdhung rahadèn datan ngêmasi
malêbêt jroning guwa

panyanane punggawa ing Pasir
Kamandaka tinarka palastra
anèng salêbêting lèpèn
dèn nyana ajur mumur
sayêktine maksih basuki
Rahadèn Kamandaka
nèng jro guwa maksud
saking sih marmaning dewa
guwa iku ngidul anyêmplong kaèksi
kêtug marang Sawangan

Sawangan lèpèn Logawa nênggih
ingkang winastanan Suruplawang
rahadèn nurut lampahe
kadya ngambah marga gung
pan sakeca dènnya lumaris
Rahadèn Kamandaka
lampahe lêstantun
nurut sajêroning guwa
praptèngSuruplawang rahadèn umijil
nèng tirahing Sawangan

nurut lèpèn Sirayu amudhik
cahyanira radèn lir basônta
katrangan lir mas mêncorong
lagya purnamanipun
tilar dhahar kalawan guling
pêpungun ing wardaya
kang tansah kaetung
amung Dèwi Ciptarasa
sasolahe gumantung pulunging ati
lir ngalapêna jiwa

Kamandaka anglocitèng galih
kali gawe mirah têpus jênar
sungkan pisah lan dhèwèke
bêndha ijo wong ayu
liwat luwih rasaning ati
kêmbang biru ing têgal
mung dika wong ayu
kang dadi têlênging driya
yèn têmua malih mirah sun kauli
wêdhus bangsa bawana

sun kêkudang mirah siyang latri
apan sarwi ingsun aras-aras
kaline wong desa Kace
gusti sun êlus-êlus
bathukira kang mênis-mênis
kukus gunung limêngan
kapakêna ingsun
kudu trêsna marang sira
pagêr wayang toya mijil sangking langit
sakalire wèh edan

wêwilangan sanga langkung kalih
ora wêlas mirah mring pun kakang
dene tan nusul marene
bèbèk gêng kang sêsunu
angur aja têmua dhingin
pan ingsun ora brôngta
anggèr tanggung-tanggung
katêmua mung sadhela
yèn awèta pisah mangkene wak mami
suka ingsun pêjaha

bantal dawa ngapit kasur gusti
ombak agung kang anèng tunjung bang
kang pantun salawe gèdhèng
yèn salamêt ing besuk
pan dadia têtôngga guling
gulang-gulung lan sira
ing panêdhaningsun
cêmpaka kang pinardika
amung dika agawe bubrah wong ngabdi
mêmurung wong ngumbara

ingsun yayi ora bisa mulih
marang nagriningsun Pêjajaran
yèn durung panggih lan anggèr
ciptane atiningsun
datan dêrman ingsun aurip
kêndhal jêram kusuma
kapidêrêng ingsun
anjir-anjiring larangan
sun sawèni wong ayu musthikèng Pasir
kang bisa gawe brôngta

datan têlas yèn winarnèng tulis
brangtanira Radèn Kamandaka
jinujug kandhane bae
lampahira sang bagus
nêdya wangsul mring Pasir malih
mondhok salèring kutha
dènira kêkuwu
amondhok wismaning rôndha
Nyai Krêtisara sakalangkung miskin
tan sagêd nyandhang mangan

sadèrènge kanggenan sang pêkik
nyai rôndha anyandhang gombalan
sade godhong pakaryane
mring warung Pasir Luhur
nyai rôndha bisane bukti
yèn ora mangkonoa
sadina anglêkuk
lanange mati wus lama
tanpa suta dahat dènnya kawlasasih
wau Dyan Kamandaka

langkung wêlas mring ni rôndha miskin
marma pinondhokan mring rahadyan
dene ta langkung wêlase
duk samana sang bagus
adu ayam pakaryannèki
sabên pêngadon ayam
radèn kesah nglurug
lawan rencangnya satunggal
wong nanêka asale saking Losari
ngawula mring rahadyan

saparane radèn ora kari
wayahira mantu ping sakawan
Ki Rekajaya wastane
tuwa ala tur bucu
wêtêng jêmbluk bokonge nyanthik
impur tindake kiwa
nonong bathukipun
balêndhèh doyan mêmangan
dèn kêndhoni sabuke lamun abukti
awak kuru sêmôngka

nyai rôndha langkung sukèng galih
salamine kanggenan rahadyan
maria wade godhonge
sandhange sarwa wutuh
pêparinge sang rajasiwi
abukti ora kurang
sabên dina tuwuk
sinôngga marang rahadyan
sabên-sabên mênang abên sawung nênggih
sinungkên nyai rôndha

ingkang ngolah dhahare sang pêkik
sira Nyai Rôndha Kartisara
cinatur wau rahadèn
apan asring anglurug
marang têpis wiring nagari
nênggih ing pangêbatan
pasamuwan agung
lami-lami kèh uninga
tiyang Pasir lamun Kamandaka urip
katur marang punggawa

lajêng katur mring rêkyana patih
èstu Kamandaka taksih gêsang
samya dahat gêgêtune
dèn nyana ajur mumur
mati anèng sajroning warih
mangkya wêkasan gêsang
kyana patih gupuh
lumêbèng marang jro pura
praptèng ngabyantara sira sang dipati
manêmbah tur uninga

lamun Kamandaka gêsang malih
sakalangkung kagyat sang dipatya
myarsa ki patih ature
pangandikanira sru
lah kapriye iku apatih
dene wus ataunan
aturmu maring sun
yèn Kamandaka wus pêjah
mêngko urip ki patih matur wotsari
pukulun tadhah duka

pan punika purwane ing nguni
pan winastan kêdhung Pataunan
apan punika purwane
wusnya ki patih matur
ya ta wau sang adipati
nimbali Silihwarna
wus prapta ing ngayun
sang adipati ngandika
Silihwarni ilangna kalilipnèki
sun pundhut karyanira

ana maling julig saba puri
Kamandaka arane kang dhustha
punggawaningsun kabèhe
ora prêcaya ingsun
ingkang uwis kalakon nguni
kala malêbèng pura
Kamandaka mau
kinêmbulan pra punggawa
ora kêna malah sagunging prajurit
kèh pêjah kèh kabranan

samêtune saking jroning puri
kinêpung pinggir kali Logawa
punggawa kèh kanin mangke
ambyur lumêbèng kêdhung
saking ngandhap luhur jinagi
ingadhang wêtunira
kinrutug ing watu
sagung kang para punggawa
sadinane tan timbul ingaran mati
wêkasan mêngko gêsang

mung sira yogya mêkasi kardi
amatèni mring Si Kamandaka
ingsun arsa wruh atine
lawan gêtihe iku
besuk Kamandaka yèn mati
nuli bêdhèlên enggal
atine sun pundhut
gêtihe arsa sun lôngga
Silihwarna umatur saha wotsari
nuhun dhatêng sandika

idi pangèstu sang adipati
mugi kawula sinung kawasa
dèrèng sumagah abdine
nanging panuwun ulun
mugyantuka brêkahing Gusti
mugi kalampahana
karsane sang ulun
Silihwarna atur sêmbah
amit mêdal sapraptanira ing jawi
nimbali kancanira

hèh sakèhe kônca-kônca mami
timbalane jêng sang adipatya
ingsun kinèn buru banthèng
julig saba kêdhatun
iya sapa ingkang udani
ênggone Kamandaka
Nitipraya matur
kawula ingkang uninga
sabên pasamuwan pangêbatan prapti
ngabên sawung karyanya

angandika Radèn Siliwarni
yèn mangkono sira ingsun gawa
anuduhakên rupane
lawan ênggone iku
banthèng julig kang saba puri
uwis nuli dandana
ingsun mangkat gupuh
pan amung sira pribadya
kang sun gawa dene kancanira sami
baris pêndhêm nèng marga

yèn Kamandaka liwat nèng margi
lamun pangkat ênêngna kewala
adhangên undure bae
ya dadia pitulung
mênèk ana ing tiwas mami
uwis padha dèn yitna
radèn pangkat gupuh
lan Nitipraya kewala
bêkta sawung ing pangêbatan kinapti
wus lêpas lampahira

ênêngêna Radèn Silihwarni
kawarnaa Radèn Kamandaka
kang lagya lênggah pondhoke
rintên dalu mung sawung
kang dèn ulig siyang lan ratri
sawungira satunggal
pun mrêcu ranipun
apelag wulu wido bang
asring mênang akathah pakayannèki
kalangkung kinasihan

siyang dalu datan kêna têbih
yèn asare Radèn Kamandaka
pan sinandhing kurungane
punika purwanipun
pan ing têmbe dipun dhukuhi
ran dhukuh Kurangayam
nênggih labêtipun
kurungane Kamandaka
dadyatangtu kurungan tuwuh dadya pring
sadhapur angrêmpayak

duk samana rahadèn lumaris
arsa nglurug marang pangêbatan
lan Rekajaya rewange
sarwi angêmban sawung
tan kawarna marga wus prapti
nênggih ing pangêbatan
pasamuwan agung
wau Radèn Silihwarna
sampun dangu lan Nitipraya alinggih
amor lan botoh kathah

nulya Radèn Kamandaka prapti
tirah êlèr kilèn pasamuwan
lan Rekajaya rewange
ngêmban sawung nèng pungkur
ya ta Nitipraya udani
marêk mring Silihwarna
bêbisik turipun
lah punika Kamandaka
sampun prapta Dyan Silihwarna ningali
warnane Kamandaka

baya wus karsaning dewa luwih
dahat pangling Radèn Silihwarna
tan uninga yèn kadange
miwah kang raka wau
Kamandaka pan samar ugi
tan wruh yèn arinira
saking laminipun
dènira apêpisahan
sarta salin nama sigra Silihwarni
anyandhak sawungira

Radèn Silihwarna asru angling
marang rencange Ki Nitipraya
ayam kang wido bang kae
payo tinandhing gupuh
iya lawan ayamku iki
arame ingsun sawang
nanging karêp ingsun
aja na wong garap ayam
ambyur dadi apa bêjane pribadi
singa ingkang kacèka

Nitipraya anauri aris
bilih ingkang gadhah botên suka
tan angsal garap jagone
Silihwarna amuwus
lamun ora awèh ya uwis
nulya bêbotoh kathah
sami saur manuk
anabda mring Kamandaka
inggih dawêg bagus kula tumut nêmpil
ngêtohi sawung dika

ing pangraos manah kula ngriki
yèn ningali wangwange kang ayam
mênang sakalir barange
sawung dika abagus
mênang agêng lan mênang inggil
otot môngsa kantuna
kalih mênang tau
pun mrêcu pan asring mênang
pan ing mangke punika mungsuhe alit
inggih ajrih punapa

ya ta Radèn Kamandaka ngèli
anut rêmbuge bêbotoh kathah
Kamandaka lon wuwuse
gih kônca kula nurut
nanging kula sambut pribadi
sawung kula punika
Silihwarni ngrungu
langkung suka manahira
dene Kamandaka anyambut pribadi
angling Dyan Silihwarna

inggih suwawi kula ladosi
sanadyan sawung kula punika
sinambut tiyang tan awèh
kula dhewe kang nambut
pintên tohe kula ladèni
Kamandaka lingira
kêdhikan tohipun
katiga bêlah kewala
pan punika kalêbêt kang tumut nêmpil
kônca bêbotoh kathah

Radèn Silihwarna anauri
gih sampun dados katiga bêlah
pan kula andhèrèk bae
dawêk sami ambanyu
nulya sawung sami winarih
lan pinakanan sêga
Silihwarna wau
kang nyêpêng kêkopohira
Nitipraya Radèn Kamandaka nênggih
ngopohi Rekajaya

ri sampunnya kang sawung winarih
Radèn Silihwarna wuwusira
dawêg sami ngêculake
Dyan Kamandaka gupuh
ngêculakên sawungirèki
nanging Dyan Silihwarna
anginggati mundur
kinadho Dyan Kamandaka
Silihwarna sawunge dèn brukkên aglis
marang Dyan Kamandaka

ingkang pinrih jaja nanging sisip
sawung kaliwat mring lambung kiwa
patrêm kang nèng sawiwine
naratas murug lambung
Kamandaka angraos pêrih
anulya tiningalan
lambung kiwanipun
adrês kang ludira muncar
Kamandaka bramantya tur awor isin
salaminira gêsang

dèrèng uning ing ludiranèki
têmbe mangke uning ludiranya
sigra sawunge mungsuhe
cinandhak gya tinapuk
apêplajêng binanting siti
pun kilat babar pisan
samana wus lampus
Dyan Silihwarna bramantya
gya nêrajang pan sarwi anarik kêris
asru panudukira

Kamandaka prayitna nadhahi
panuduke Radèn Silihwarna
wus ping tiga panggocone
tan busik kulitipun
Kamandaka sigra malêsi
sinuduk lambungira
Silihwarna pêngkuh
tan busik wulu salêmbar
sigra Radèn Kamandaka nyandhak êcis
sinabêt lambungira

Silihwarna aniba gumuling
binuntar ing landheyan cisira
radèn kapidhara suwe
bêbotoh bubar larut
ajrih mulat mring radèn kalih
gègèr tunjang-tinunjang
swarane gumuruh
wau ta Ki Rekajaya
nyandhak sawung pun mrêcu ingêmban aglis
sigra Ki Nitipraya

myat Silihwarna gumuling siti
pêksa tulung sigra anêrajang
tinadhahan cis lambunge
nibèng pratala lampus
Kamandaka èngêt ing galih
pan dede wadinira
rumaosing kalbu
yèn dadi maniking praja
mundur ririh Ki Rekajaya tan kari
pangêbatan kawuntat

__________warnanên kang ngadhang marga
pra prajurit kang sami mêndhêm baris
tigang atus kathahipun
kancane Silihwarna
kagyat myarsa swaraning jalma gumuruh
wus nyana yèn sida karya
prasamya prayitnèng wèsthi

kônca satunggal kèn mêdal
yèn ana wong liwat kinèn nakoni
ingkang kinèn mêdal gupuh
ya ta datan antara
pan anuju bêbotoh ingkang lumayu
gya ingandhêg tinakonan
apa rame-rame iki

ingkang tinanya saurnya
apan wontên satriya pôncakawis
ing jro pasamuwan agung
kang tanya wangsul enggal
panggih lan kancane wus sinungan tutur
saujare kang lumampah
gya samya prayitnèng wèsthi

wus tinata barisira
ngapit marga gêng-gêng dahat ngajrihi
Dyan Kamandaka winuwus
lampahira wus mêdal
saking marga wus andungkap ing marga gung
gya miyat têngahing marga
baris gêng-gêng angajrihi

radèn wus prayitnèng baya
lajêng ngalèr Rekajaya tan kari
kang baris awas andulu
èstu yèn Kamandaka
sigra mangsah kang prajurit tigang atus
rahadèn kinêpang-kêpang
tan kewran panêmpuhnèki

nêmpuh kering nêmpuh kanan
kang prajurit suraknya asru anjrit
radèn pangamuke liwung
kèh prajurit kabranan
Kamandaka amung cis gêgamanipun
nèng asta kadya kitiran
murub mubyar pan mêtyagni

giris kang samya tumingal
dadya ora wani amarêpêki
kinandhang-kandhang kinêpung
sing kadohan kewala
lajêng ngalèr rahadèn ing urung banyu
nut udhik lèpèn Logawa
prapta wetan Langgongsari

warnanên kang kapidhara
Radèn Silihwarna sampun anglilir
papungun kagyat andulu
yèn Nitipraya pêjah
tatu jaja Kamandaka tan kadulu
bramantya sumusul sigra
anut salasahing gêtih

akêbat panusulira
sampun prapta sawetan Langgongsari
nanging kasaput ing dalu
panggih lan wadya kathah
Radèn Kamandaka ingkang tinut pungkur
nabrang ngilèn lampahira
sakilèning Langgongsari

sawetaning Situsêkar
Kamandaka rêrêp kasaput latri
kang prajurit kawan atus
myang Radèn Silihwarna
datan kantun saparane tinut pungkur
angêpung panggenanira
Kamandaka ingkang pinrih

ing dalu datan winarna
enjangira sang hyang surya wus mijil
mojar Dyan Silihwarnèku
mring wadyabala kathah
iki rungokêna padha prentah ingsun
aja nakang milu yuda
ingsun dhewe kang ngêmbari

amungsuh Si Kamandaka
iya ingsun ujane padha siji
kajaba ingong kapupu
apa sakarêpira
yèn sun waras mung surake kang sun jaluk
kancane matur sandika
sigra Radèn Silihwarni

mrêpêki mring Kamandaka
payo Kamandaka padha ajurit
Dyan Kamandaka sumaur
ya apa karêpira
ya ta Radèn Kamandaka mundur cancut
têtali wônda umangsah
Dyan Silihwarna nadhahi

rame rok têmpuhing yuda
silih-ungkih candhak banting-binanting
akuwêl tapuk-tinapuk
ganti dugang-dinugang
dangu rame katanggor padha tosipun
ajogol udrêg-udrêgan
purwane punika nguni

panggenanipun ayuda
pan ing têmbe apan dipun dhukuhi
Ajogol araning dhukuh
dalah mangke katêlah
kawarnaa ingkang aprang sampun dangu
yèn sayah ngaso kalihnya
yèn wus ngaso aprang malih

angling Radèn Kamandaka
payo ngalih panggonaning ajurit
kang adoh saking praja gung
nutug sakayunira
nora cuwa Radèn Silihwarna muwus
iya apa karêpira
ingsun iki anuruti

sigra ngetan lampahira
nabrang dhatêng lèpèn Logawa malih
saparane tinut pungkur
nyabrang ing lèpèn Apa
lajêng ngetan ing lèpèn Jêngok kapungkur
ing lèpèn Bodhas kawuntat
lajêng ngalèr ngetan malih

tan kantun Ki Rekajaya
ngêmban sawung pun mrêcu datan kari
sigra kèndêl lampahipun
kilèn lèpèn Banjaran
Silihwarna lan sawadya kawan atus
anut saparaning mêngsah
kunêng kawuwusa malih

bêbantu saking nagara
kang tinuduh Adipati Marêsi
kinèn ngenggalakên laku
wau Dyan Silihwarna
sampun prapta Dipati Marêsi pangguh
mojar marang Silihwarna
hèh ta adi Silihwarni

timbalane sang dipatya
sun kinèn ngenggalkên lampahirèki
Rahadèn Silihwarnèku
aturira sandika
ya ta Radèn Kamandaka duk andulu
yèn wontên bêbantu prapta
prayitna wus nyandhak êcis

sigra Radèn Silihwarna
angabani ing wadya kawan biting
tuwin wadya ingkang bantu
sarêng dènnya umangsah
Radèn Kamandaka tan kewran ing kewuh
anêmpuh ngamuk manêngah
lir banthèng katawan kanin

wong bêbanton bubar-bubar
ingkang pêngkuh kèh kanin akèh mati
tuwin wadya kawan atus
kèh kanin kèh palastra
Silihwarna akiwul-kiwul kawangsul
sadina dènira yuda
tan ngobêri pamuknèki

pan punika purwanira
wana iku ing têmbe dèn dhukuhi
desa Kobêr wastanipun
ya ta Dyan Kamandaka
dènnya aprang malah kasaput ing dalu
rahadèn mundur lon-lonan
karsanira angoncati

dene karasa kaninnya
sêdyanira singidan wetan kali
arsa nabrang ngetan gupuh
kapêpêtan ing mêngsah
mingêr ngalèr Kamandaka lampahipun
amlipir pinggir banjaran
amanggih dhawuh anênggih

anglêrêsi ing sabrangan
arsa dipun turut margine rumpil
nulya binobosan gupuh
punika purwanira
sakilèn bêndungan têmbe dadya dhukuh
ingaran dhukuh Bobosan
katêlah dalah samangkin

wau lampahe Rahadyan
Kamandaka nabrang ngetan lêstari
nulya lumêbèng wana gung
tulus dènnya singidan
sêdya ngaso sayah dènnya aprang pupuh
lan karaos kaninira
sapraptanirèng wanadri

Rekajaya kinèn enggal
mêndhêt godhong têpus badhe kinardi
lèmèk sareyan sang bagus
tan dangu sampun angsal
wus binèbèr sigra sareyan sang bagus
mawi karangulu sela
Ki Rekajaya mêtêki

warnanên Dyan Silihwarna
sarewange tuwin Dipati Mrêsi
dènira ngaso wus dangu
mungsuhe tan katingal
anggraita lamun morod mêngsahipun
wus kinèn anitik enggal
sigra dènira anitik

katur yèn ngalèr lantunnya
nurut ing satirah lèpèn manginggil
gya bêdhol kang baris agung
nurut ingkang salasah
tirah lèpèn prapta ing bêndungan sampun
gya mingêr nabrang mangetan
praptèng têpining wanadri

mangu kang wadya pangarsa
dene larinira malbèng wanadri
arsa nusul langkung takut
rungkud kang ponang wana
lan kaetang digdayanirakang mungsuh
tur dalu langkung pêtêngnya
nadyan mawi obor sami

ing tyas kêdah mêlang-mêlang
dadya wingwrin sagung para prajurit
nulya kèndêl lampahipun
sami apagunêman
Radèn Silihwarna alon muwusipun
lah paran budine baya
angling Dipati Marêsi

yèn mungguh rêmbug manira
ingkang wana dèn idêrana baris
mring para prajurit agung
dèn kongsi têmu gêlang
karuhane bacute jêdhêg kang lantun
môngsa ora katêngêra
Silihwarna duk miyarsi

Dipati Mrêsi rêmbugnya
kapanujon mring Radèn Silihwarni
sigra matah wadyanipun
kinèn ngidêri wana
gya lumampah para prajurit tinuduh
apan sampun têmu gêlang
katur yèn jêdhêg kang lari

sigra Radèn Silihwarna
matah wadya kinèn nêpungkên baris
kang têlung mêdahab iku
lèr kidul lawan wetan
amung kulon kang linowongakên iku
pan sampun têpung barisnya
suka Radèn Silihwarni

panggraitane rahadyan
nadyan uwal malih tan sagêd têbih
yèn mêtu mangulon iku
pan parêk lawan praja
sigra Radèn Silihwarna mundhut asu
badhe kinèn nglêbonana
kang singidan nèng wanadi

datan antara wus angsal
kang sêgawon linêbêtakên aglis
kinèn manjing mring wana gung
ponang sêgawon mangsah
malbèng wana lampahe angingus-ingus
warnanên kang nèng jron wana
mirsa yèn sinusul nganjing

sigra matak pambungkêman
asu sampun praptèng ngarsa sang pêkik
nanging tan purun angalup
anggung minggu kewala
kinèn nyêpêng mring Ki Rekajaya sampun
asu sampun kinurungan
punika purwane nguni

wana iku têmbe dadya
iya dhukuh ingaran Karang Anjing
ya ta warnanên wus esuk
rahadèn arsa mêdal
wus pinriksa keblat sakawan puniku
ingkang nora binarisan
ingkang kilèn lowong nênggih

wau kang angêpung wana
samya nilingakên swaraning anjing
nanging tan ana karungu
samya kaku tyasira
baya marang ngêndi parane kang asu
apa ta tinêkuk macan
dene ora kapiyarsi

wau Radèn Kamandaka
lajêng mêdal Ki Rekajaya ngiring
dhatêng keblat kilèn wau
kang datan binarisan
lajêng nabrang ngilèn wau lampahipun
kang ngêpang datan uninga
sapraptane kulon kali

Dyan Kamandaka sêsumbar
Silihwarna nusula yèn prajurit
nanging aja gawa batur
payo aprang tandhingan
kagyat myarsa wau ingkang baris agung
sigra bêdhol kang gêgaman
nututi mring kilèn kali

Dyan Silihwarna bramantya
mêmpêng ing tyas sigra nrêgakên baris
praptèng kilèn lèpèn sampun
Kamandaka wus têbah
pan sinêrêg lampahing baris gumuruh
apan ta untap-untapan
ing lèpèn Jêngok wus prapti

baris kèndêl pirêmbagan
Radèn Silihwarna asru dènnya ngling
hèh sakèhe kancaningsun
kabèh padha kariya
ingsun dhewe iya kang bakal anusul
ing lakune Kamandaka
marmane ing mangko iki

yèn ingsun gawa wong kathah
têmah rubêd nora bisa nututi
kalawan wus sêdyanipun
iya Si Kamandaka
kudu arsa aprang tandhing lawan ingsun
yèn ingsun mawia wadya
pasthi iku oncat malih

padha lumakuwèng wuntat
apan ingsun andhingini pribadi
Dyan Silihwarna anusul
wantêr tan mawi bala
kawarnaa Kamandaka lampahipun
wus prapta ing lèpèn Apa
lajêng anrucuk ing udhik

ludiranya maksih mêdal
saking tatuk kakècèr urut margi
Ki Rekajaya tan kantun
angêmban sawungira
Kamandaka maksih lajêng lampahipun
praptèng udhik lèpèn Apa
amanggih sela lir wukir

sela gung wus ingunggahan
majêng ngidul kang ludira drês mijil
amili nurut kang watu
Rekajaya aturnya
lah suwawi singidan mênèk sinusul
Radèn Kamandaka mojar
hèh paman mirea aglis

dimèn Silihwarna prapta
apan ora nêdya ingsun oncati
singa bêgya amrih lampus
ucapên Silihwarna
kang anusul anut salasahing marus
pan sinêrêg lampahira
wus prapta ing sela iki

Silihwarni sumbar-sumbar
Kamandaka sira aja ngoncati
pan ingsun iki anusul
lamun tuhu prawira
lahmudhuna payo aprang takêr marus
wau Radèn Silihwarna
curigane wus tinarik

payo aprang nèng buntala
aja sira manggung nèng sela nginggil
Dyan Kamandaka sumaur
Silihwarna munggaha
payo kene aprang saluhuring watu
angadu pucuking braja
lah padha agênti kêris

lamun ingsun gumingsira
kaya dudu atmajaning nrêpati
Silihwangi ratu agung
kang angrèh Pajajaran
lah rêbutên Banyak Catra iya ingsun
putra sêpuh Pajajaran
môngsa sun wêdia mati

angur aja alêlana
Radèn Silihwarna kagyat miyarsi
sinarungkên dhuwungipun
ambruk nungkêmi sela
sru karuna sêsambate mêlasayun
dhuh kangmas sadulur ingwang
salawase sun ulati

nuli têmah katambuhan
kaniaya dene dhingin tan warti
kawula kalangkung pandung
kangmas nuhun aksama
dene ngantos kaprêjaya têmah tatu
kagyat Radyan Kamandaka
ana mungsuh anangisi

ngandika lah sira sapa
dene nangis iya amêlasasih
kang rayi alon umatur
kula rayi paduka
gih pun Banyak Ngampar kangmas awak ingsun
kagyat Radèn Banyak Catra
anulya tumurun aglis

kang rayi rinangkul sigra
kalihira karuna amlasasih
wus dangu rangkul-rinangkul
kalih èngêt wentehan
nulya pisah pan samya tata alungguh
ingkang rayi atur sêmbah
ngaras pada nguswèng siti

wus lênggah alon aturnya
kakang êmas lampah kula tinuding
dhatêng kangjêng rama prabu
animbali paduka
dhuh kakang mas ing mangke suwawi kondur
rama prabu sampun sêpah
paduka jumênêng aji

kang raka alon ngandika
gampang yayi iku kêtêmu buri
balik ta lakunirèku
ari mas wong dinuta
marang Kyai Adipati Pasir Luhur
ing mangke paran rèhira
manawa dèn arsi-arsi

ingkang rayi lon aturnya
wêlingipun Adipati ing Pasir
upami paduka lampus
kêsambut ing ayuda
inggih galih paduka ingkang pinundhut
lan êrah paduka kangmas
badhe linôngga kang gêtih

kang galih arsa dhinahar
ingkang raka pangandikanira ris
iya gampang yayi iku
ya ta Ki Rekajaya
mulat gusti wus atut lan mêngsahipun
sigra marêk Rekajaya
gagêtun dènnya ningali

angling Radèn Kamandaka
paman Rekajaya gustimu iki
apan iya ariningsun
kang kèri nèng nêgara
anyuwita mring dipati Pasir Luhur
dinuta mring sang dipatya
kinèn amrih pati mami

hèh paman sira sun duta
marang gone asu kang makurungi
yèn wus prapta goning asu
kang asu patènana
ya gawanên kang êrah lan atinipun
nanging dèn bêcik ing marga
yèn kapranggul lan wong Pasir

sandika Ki Rekajaya
sigra mangkat mangetan lampahnèki
murih ja kongsi kapranggul
lan wong Pasir lampahnya
tan kawarnaing marga prapta gon asu
kang asu wus pinêjahan
atine sampun ingambil

lan gêtihe winadhan
nulya wangsul Ki Rekajaya aglis
tan adangu lampahipun
praptèng gènnya rahadyan
sampun katur kang ati lawan rahipun
sigra Radèn Banyak Catra
ngandika dhatêng kang rayi

lah yayi iki aturna
iya marang Sang Adipati Pasir
matura yèn galih ingsun
kalawan gêtih ingwang
dimèn sang adipati marêm ing kalbu
wus môngsa bodhoa sira
kang rayi matur wotsari

sigra wangsul lampah enggal
êrah lawan galih sampun cinangking
sampun têbah lampahipun
tan antara kapanggya
lan kancane kawan atus kang anusul
tuwin Marêsi Dipatya
wus panggih lan Silihwarni

Radèn Silihwarna mojar
inggih kakang Adipati Marêsi
kakang kula turi kondur
inggih dhatêng nagara
ngaturakên galih lawan êrah wau
galihipun Kamandaka
lan êrah pinundhut nguni

wondene kawula mangkya
badhe wangsul pan arsa angulati
Kamandaka rencangipun
inggih dèrèng kacandhak
Rekajaya apisah lan gustinipun
arsa sun sasak ing wana
hèh sakèhe kônca mami

mèlua mulih mring praja
anjaluka gilir kônca kang kèri
nuli ingsun enggal wangsul
yèn sêlak kêtilapan
sigra Radèn Silihwarna wangsul gupuh
rah lan galih wus tinampan
dening Dipati Marêsi

gya Dipati Mrêsi budhal
myang prajurit kawan atus umiring
tan kawarna lampahipun
praptèng Pasir nagara
Adipati Marêsi lajêng malêbu
ing pura lajêng tumama
ing byantarèng adipati

angaturakên kang êrah
lawan galih katur sasolahnèki
datan kirang datan langkung
purwa praptèng wêkasan
sang dipati kalangkung suka tyasipun
dene kalilipe ical
sigra risang adipati

êrah lan galih dhinahar
mamêntahan langkung suka tyasnèki
kinêcap ginilut-gilut
sang dipati sru mojar
kalingane Kamandaka atinipun
dene ta sun kêcap-kêcap
rasane lir ati anjing

pantês iku mangkonoa
duk uripe solahe kadya anjing
kaliwat bêlêr ambêsur
sok malêbèng jro pura
apan Silihwarna yèn têka ing besuk
bakal sun ganjar nagara
iku ingkang mêgat kardi

__________