pramèswari Prabu Nyakrawati
ingkang sangêt amangun sungkawa
duk sang nata kacêkêle
marang sang nata wau
Sadat Kabul Ngumar Ngabêsi
sêdya atur uninga
marang putranipun
kang anèng Kaos nagara
Jayèngrana pramèswari tan miyarsi
yèn kondur marang Mêkah

tan kawarna dutanira prapti
nagri Kaos jujug Patih Bêstak
kang sêrat tinupiksa ge
kalamun sang aprabu
kinunjara anèng Ngabêsi
mring Sadat Kabul Ngumar
Patih Bêstak ngungun
lajêng marak rajaputra
pan katiga miyarsa marêbês mili
kang rama pinanjara

lajêng samya tumamèng jro puri
tur uninga mring Rêtna Muninggar
putra têtiga karsane
praptèng dalêm kadhatun
panggih lawan sang rajaputri
nanging putra têtiga
kang raka lingnya rum
babo radèn ana paran
nêmbah matur wau kang tanaya prapti
katur saaturira

yèn kang rama nênggih dèn kurungi
mring Sang Raja Sadat Kabul Ngumar
binêkta marang nagrine
langkung wagugênipun
duk miyarsa sang rajaputri
anuduh kang caraka
kang badhe ingutus
tur uninga mring kang raka
katarucut wong Mêdayin tan miyarsi
lamun Sang Jayèngrana

pangrasane bala gêng Mêdayin
antukira Sadat Kabul Ngumar
dene ing Mêkah sêpine
mila gêng nêpsunipun
mring Bathara Natèng Mêdayin
dene têtawa mêngsah
sêpi prajanipun
nusul mring Kaos tan arsa
pan mangkana ciptane bala Mêdayin
ulihe Kabul Ngumar

dadya duka mring Rajèng Mêdayin
tan miyarsa yèn sampun picondhang
Sadat Kabul Ngumar dene
wong Menak Jayèngsatru
antukira marang Ngabêsi
sampun salin agama
mangkana winuwus
dutane Rêtna Muninggar
jujug marang Kuparman sampun kapanggih
lawan Sang Kakungingrat

sêrat katur mring Sang Jayèngmurti
katupiksa ingkang patêmbayan
pêpuji mring Pangerane
ping kalih nabinipun
kaping tiga marang ing laki
wusnya mangkana ingkang
nawala sung wêruh
lamun rama jêng panduka
sri bupati binêkta marang Ngabêsi
mring Sadat Kabul Ngumar

pinanjara ing kurungan pêksi
sinung tadhah apêm mung satunggal
ing siyang lan sadalune
langkung kawêlasayun
duk miyarsa Sang Jayèngmurti
ngungun wagugên ing tyas
mèsêm Jayèngpupuh
animbali Umarmaya
pan sadaya punggawa para narpati
jêjêl anèng ngayunan

wus winartan yèn Natèng Mêdayin
binêkta mring Sadat Kabul Ngumar
kinurungan wêwadhahe
tan sinung mêtu-mêtu
nèng kurungan dipun wadhahi
apêm siji sadina
Marmaya gumuyu
gumêr sagung para nata
angandika Wong Agung Wiradimurti
mring rayi Andarmuka

pan punika satriya Ngabêsi
kang pêparab ari Andarmuka
mring Kabul Ngumar arine
marmanipun kinantun
mring kang raka sri narapati
Sri Sadat Kabul Ngumar
apan karsanipun
anut mring parane Ambyah
ingkang rayi binêktan bala sakêthi
tugur wismèng Kuparman

pan tinuduh mring nagri Ngabêsi
bêkta surat Sang Sri Kakungingrat
mring Kabul Ngumar dhawuhe
mêsat kang dinuta wus
sêdya mundhut Natèng Mêdayin
sakêthi balanira
kuda tan cinatur
wong agung pan kadhatêngan
sêrat saking sri narendra ing Biraji
Sang Prabu Aspandriya

tunggul panantang mring Jayèngmurti
nèng Kuparman sira anungkula
ngaturna bulu bêktine
mring Aspandriya Prabu
kang ngadhaton nagri Biraji
dêdêg astha dasa gas
widigdayèng kewuh
titir murahakên lawan
Siswaningrat sang nata gung ing Biraji
prawira môndraguna

dene sira wani ngadhatoni
ing Kuparman iku pan nagara
ingsun sêngkêr salawase
yèn anungkula gupuh
sumiwia marang Biraji
lawan asraha tobat
marang jênêng ingsun
mèsêm sang prawirèng baya
hèh caraka matura gustinirèki
yèn ingsun wus kêkirab

sira dhewe iku pan udani
lamun ingsun mêdal saking kitha
lan sawadyaningsun kabèh
iya karsa anglurug
sêdya gêcak nagri Biraji
kadya ge kapanggiha
ingsun lan gustimu
caraka nulya ginanjar
nêmbah lèngsèr saking ngarsanira Amir
asigra lampahira

tan kawarna duta ing Biraji
sigra wong agung nêmbang têngara
budhal saking pakuwone
wadya lir awun-awun
kadya wana agêng kabêsmi
ujwalaning busana
lir baskara têdhuh
ruging kisma lir ampuhan
kadya kocak prakêmpaning jalanidhi
magiri gara-gara

lumrèng saba-saba kadya wukir
kapuk katrajang krasèng mirana
wadyanya asri warnane
jêjêl sêsêk supênuh
wadyaning kang para narpati
wadya gêng kaèbêkan
iring-iring gunung
kunêng kang lagya lêlampah
kawurcita dutane Natèng Biraji
praptèng nagarinira

lajêng marêk ing ngarsa narpati
matur nêmbah pukulun sang nata
mêngsah tuwan sabalane
patikbra pan kapêthuk
dêdamêle sampun lumaris
wadya tanpa wilangan
wana gêng supênuh
lampahe samadya côndra
kang wana gung pakuwone angêbêki
balane Jayèngrana

para ratu tan kêna winilis
samya ratu prakosa digdaya
samêkta lan prajurite
sadaya anung-anung
dèrèng manggih kawula gusti
kathah ratu digdaya
parandene suyud
salamine manggih mêngsah
jêng pukulun pan dèrèng kadi puniki
tuhu misesaningrat

sampun lami pun Wiradimurti
dènirarsa ngrabasèng panduka
duk miyarsa ing wartine
yèn tuwan narendra gung
milanipun kula lampahi
kadhaton sowang-sowang
nênggih wartinipun
lampahe nêm bêlas dina
alang ujuring kitha jêjêl wadyèki
kadhaton para raja

ngumpul sami Kuparman nagari
Ratu Rokam pan sampun suwita
sira Sang Raja Gulangge
saputra garwanipun
pan binêkta Kuparman nagri
ketang dènnya suwita
ing Sang Jayèngsatru
Indi Ngabêsi kabala
ing Mêdayin ing Kaos lan Mukabumi
ing Rum Selan kabala

apan Wong Agung Wiradimurti
yèn makuwon rinakit abahak
sarimbag nênggih alange
lampahan wolung dalu
ujuripun nêm bêlas bêngi
suka duk amiyarsa
Aspandriya Prabu
iku lêgane tyas ingwang
manggih mungsuh padha lêlananging bumi
sêdhêng datan kuciwa

singa ingkang kasoran ing jurit
ajugala rerehaning benjang
nora cuwa aprang rame
pan ana cuwanipun
ngadu gada karingêt gêtih
yèn mungsuh ratu ala
kêdhik misilipun
iki tumpêse wong Arab
salawase apan durung olèh tandhing
ratu aran asmara

apan Sang Rajèng Biraji
jatine dudu manusa
anênggih kala mulane
iku bêlis kamanusan
kêna papa cintraka
dinukan wong tuwanipun
duk tiwas kinèn gêgodha

mila umadêg narpati
apêparab Aspandriya
nêlukakên para katong
kathah ratu sumawita
kasor ing yudanira
tan ana kuwawa mungsuh
ratu kanan kèrinira

dene kang kinarya kulit
Aspandriya pan têmbaga
tosan iya bêbalunge
kathah para raja-raja
nungkul ajrih ing loka
nênggih ta pêpatihipun
Kyana Patih Kalbudiyan

apan ta nagri Biraji
tan wruh yèn gustine setan
mangkana wau sang katong
angundhangi balakuswa
samêkta ing ayuda
karsanira arsa mêthuk
ing mêngsah jawining kitha

samêkta sagung narpati
Kyana Patih Kalbudiyan
kang sampun saos pakuwon
munggèng sajawining kutha
para ratu amônca
kang kinèn abaris tugur
munggèng sajawining kutha

langkung suka tan sinipi
sira Prabu Aspandriya
dene mungsuh prapta dhewe
iya alah linurugan
salamine don aprang
pan dèrèng amanggih mungsuh
singa nagri linurugan

tan ana ingkang nadhahi
kathah kang nungkul arisan
kang nêdya magut pakuwon
mila kathah para nata
kang nungkul Aspandriya
samya atur putri ayu
miwah atur kadangira

kunêng kang winuwus malih
lampahira Radèn Ambyah
praptèng dhusun ampeyane
paminggir gègèr wurahan
praptane wong Kuparman
para mantri kang atunggu
tampingan atur uninga

yèn bala Kuparman prapti
panganjur cucuking lampah
patang puluh para katong
wus akarya pasanggrahan
saosan gustinira
bala tanpetungan agung
para nata myang satriya

suka Sang Natèng Biraji
animbali Kalbudiyan
lawan sagung para katong
kang baris jawining kitha
prapta munggèng ngayunan
Raja Aspandriya muwus
hèh ta bapa Kalbudiyan

apa ta kabèh wus prapti
prajurite wong Kuparman
iya Si Jayèngpalugon
matur Patih Kalbudiyan
dèrèng gusti kang prapta
amung ratu patang puluh
kang akarya pasanggrahan

kalih yuta winitawis
balane ratu kang prapta
Umarmadi pangiride
kalawan sakadangira
dene pun Jayèngrana
lawan sagung para ratu
praptane kantun nêm dina

ngandika Natèng Biraji
sagunging ratu amônca
padha kêrigên dèn age
baris tugur jaba kutha
tunggul sira gawaa
wulung kang aciri tèngsu
dene sun besuk kewala

tur sêmbah Rêkyana Patih
Kalbudiyan wus têngara
budhal lawan sabalane
awatara wong sayuta
gêgaman kang lumampah
satriya lan punggawa gung
ngiring Patih Kalbudiyan

wus praptèng jawi kitha glis
baris tugur bala wadya
nêngêna kang para katong
Wong Agung Kuparman prapta
sawadya para nata
masanggrahan Jayèngsatru
kang wadya apamondhokan

kadya robing kang jaladri
wadyabala ing Kuparman
pakuwone para katong
anglajur-lajur anjirap
lir wana kawalagar
swarane bala gumuruh
busana lir kêmbang-kêmbang

ing ngarsa Natèng Kohkarib
kalawan sakadangira
ing kering Rajèng Gulangge
Prabu Lamdahur ing kanan
ing wuri Raja Maktal
sarerehan para ratu
pakuwon salurah-lurah

sagunging para narpati
siyang dalu akasukan
nèng ngarsa Jayèngpalugon
lumintu gènnya bojana
angiras pagunêman
wau kang munggèng ing ngayun
wong agung ing Tasikwaja

lawan prabu ing Kohkarib
lan satriya Tambakrêtna
Lamdahur lawan Gulangge
punika wadana nata
Ngêrum kalawan Kebar
ing Yunantanus Samtanus
kang samya ratu wadana

Wong Agung Tasikwaja ris
umatur lawan wong Menak
kula miyarsa sang katong
Aspandriya datan mêdal
saking jawining kitha
kang mêthuk abaris agung
amung Patih Kalbudiyan

lan tunggul kang ciri sasi
ingkang pangabaran barat
punika binêkta miyos
Kyana Patih Kalbudiyan
ingkang sinung wêwênang
gadhuh tunggul ciri tèngsu
binêkta magut ing yuda

ngandika Sang Jayèngmurti
mring kang raka Menak Abas
kakang nênulisa age
iya kang tunggul panantang
marang Si Aspandriya
Menak Abas nurat gupuh
tan adangu nulya dadya

katur mring sang ari Amir
dyan sinungkên Darundiya
Sang Rajèng Bangid kang kinon
amundhi tunggul panantang
dhawuhing Aspandriya
Darundiya awotsantun
lèngsèr saking ing ngayunan

budhal saupacarèki
mung bêkta bala sanambang
lan upacara karaton
bandera lêlêt-lêlêtan
sakawan kang binêkta
asigra kang dipun utus
anjujug Kya Kalbudiyan

kagyat punggawa Biraji
kang baris jawining kitha
myat upacara karaton
praptane alêlancaran
katur mring Kalbudiyan
wus pinariksa kang rawuh
yèn dutane Jayèngrana

namane duta prajurit
Rajèng Bangid Darundiya
mundhi tunggul panantange
saking Sri Sang Kakungingrat
Dyan Patih Kalbudiyan
mêthuk kang caraka rawuh
binêkta mring pasanggrahan

tinanyan lampahirèki
yèn mundhi tunggul panantang
abadhe katur sang katong
sigra Patih Kalbudiyan
ngirid marang jro kitha
ingkang kawuwusa wau
Sang Aprabu Aspandriya

duk lagya mijil tinangkil
sang prabu arsa tênaga
munggèng ing panangkilane
ngadêg munggèng rimbagan mas
watara kawan asta
suku tinarik wong sèwu
ing rante datan kaikal

samôngsa suku ginonjing
prajurit kang sèwu rêbah
suka sagung kang balandhèr
kang munggèng ngarsa narendra
miwah sagung biyada
kang ngayap ing ngarsa prabu
para putri samya suka

nêngguh Sri Rajèng Biraji
aparêkan putri samya
samya bêboyongan kabèh
nanging datan cinangkraman
amung putri sadasa
kangkaparêk siyang dalu
kinêmpit tan sinung bênggang

wontên putri ing Lojami
kang putra Raja Kurisman
wus lami dènnya kaboyong
marang Raja Aspandriya
putri ayu utama
binêkta kadange jalu
nama Radèn Inggrisliyar

ambêkta bala sakêthi
saking Lojami nagara
sang dyah ayu pêparabe
Rêtna Dèwi Saribengat
langkung lumuh sang nata
agung kinêbon sang ayu
tan amor lan putri kathah

ing siyang dalu anangis
Rêtna Dèwi Saribengat
langkung lumuh mring sang katong
kang rayi agung pinular
Rahadèn Inggrisliyar
datansah angajak mantuk
marang Lojami nagara

anggung rinapu ing cèthi
Rêtna Dèwi Saribengat
gusti sampun kêdah mulèh
dipun angeman wong tuwa
yèn dika aloroda
masthi rama dika prabu
lan ibunta pinêjahan

luhung ngatingala gusti
karya lamis raga-raga
ngiring-iring mring sang katong
yèn kalane siniwaka
karya pangliriking tyas
kathah ingkang dipun dulu
lah gusti ing panangkilan

lêjar tyasira sang putri
samana milya karsanya
angiring-iring sang katong
miyos marang panangkilan
arsa nêningalana
mring duta kang badhe rawuh
saking nagari Kuparman

mila putri ing Lojami
lênggah keringe sang nata
kapêncil rada mêmojok
mangkana wau kang prapta
Kya Patih Kalbudiyan
angirid duta kang rawuh
dutane Sang Kakungingrat

kèndêl kari pôncaniti
Kyana Patih Kalbudiyan
tur uninga mring sang katong
nulya duta tinimbalan
sigra Sang Darundiya
lan saupacaranipun
amundhi tunggul panantang

orêg sagung ingkang nangkil
mulat Prabu Darundiya
dene wus praptèng ngarsane
Sri Narendra Aspandriya
maksih saupacara
kaprabon busanèng ratu
kang sêrat duk tinampenan

Darundiya ciptèng galih
aningali Aspandriya
bênêr pawarta tuture
pawakane Aspandriya
nora kaprah manungsa
kaya têmbaga satuhu
tan nganggo wulu salêmbar

apa ta êmpuk kinuwik
kayaparan mêngko ingwang
kongsia gêpok kulite
apa êmpuk apa ora
yèn dinangu ing benjang
mring gusti Sang Jayèngpupuh
kayaparan atur ingwang

sêrat lagya dèn tampani
marang Nata Aspandriya
nulya ge rinêbat manèh
jinangkah atuna-dungkap
anggêpok astanira
kumrèngsèng atos satuhu
tan kaprah lawan manusa

sarya sru dènira angling
hèh sang prabu gumingsira
saking gonira alunggoh
anèng patarana êmas
aywa ta tinggal cara
anampani sêrat ingsun
gusti sang pramudèng rana

sang nata sakala runtik
rinapu mring Kalbudiyan
cingak sagung para sinom
miwah sagung kang sewaka
satriya myang punggawa
miyat pasang solahipun
ratu anom kaduk sura

mundur Raja Darundiya
wus kinèn lênggah ing kursi
jajar lawan Kalbudiyan
sang nata ambuka tulis
patêmbayaning tulis
pèngêt iki layang ingsun
satriya widigdaya
Wong Agung Wiradimurti
kasub ing prang alêlana andon yuda

akèh ratu sumawita
minôngka lêlanang jurit
kang ngadhaton ing Kuparman
Kalana Jayadimurti
dhawuha surat mami
mring Aspandriya sirèku
dumèh ta praptaningwang
iya nagara Biraji
lan sawadyaningsun para raja-raja

arsa ambônda mring sira
yèn tan nungkul marang mami
yèn ora salin agama
sarengat Nabi Ibrahim
yèn bôngga sun patèni
sun obrak-abrik kuthamu
sun gawe karang abang
yèn sira nungkul ing mami
lawan anut sarengat agama mulya

mêksih sun têtêpkên sira
karatonmu ing Biraji
duk miyarsa Aspandriya
talingan kadya sinêbit
kumêlêng muka miring
sirate jaja kumukus
kadya ta abêlaha
anggêrêng kadya rasêksi
hèh muliha sira duta ing Kuparman

matura ing gustinira
Si Kalana Jayèngmurti
yèn ingsun amapag yuda
besuk gustimu sun juwing
nuli sun suwir-suwir
nuli ngong pakakkên asu
nuli sun gawe lalab
daginge gustimu benjing
Darundiya mèsêm sarwi mengo nganan

sadangunira alênggah
sira sang natèng ing Bangid
miyat wanodya utama
kang ngayap sri narapati
kapering ragi mêncil
Kèn Saribengat tumungkul
pinandêng Darundiya
ngartika putri Lojami
langar têmên dutane wong ing Kuparman

sasuwene ika lênggah
mung ingsun bae linirik
nora mambu seje jaman
wong iki angkuhe luwih
anom dhasare pêkik
dene rada kaduk angkuh
tan mambu wong ngumbara
angkuhe kaya wong bumi
wani nglirik ing sêsêngkêran sang nata

têka nora nganggo taha
katuju sri narapati
lagyewuh ambuka surat
wong iki mandêng tan sipi
baya nora kuwatir
mêngko yèn mulih barundhul
baya lamun konangan
pêsthi mulih nora bêcik
sun watara wong abagus dèn rêrômpa

wong iki ingsun watara
apa satriya bupati
ana ing Kuparman kana
upamane ing Biraji
midêra têlung bêngi
sun watara nora antuk
watara têkèng manah
pamandênge si dijuwing
nora ilang rinewangan kuthah darah

pantês sêmune si dhêngkah
dadia putra Lojami
ing rama Prabu Kurisman
ngadhêpa tan dèn arani
yèn putra amêmanggih
miwah putrane mêmantu
kalawan Si Grisliyar
dadia kadang sayêkti
dènnya sami baguse sêmbada padha

amung cacade wong ika
rada mènthèl mêrak ati
wau Raja Darundiya
mangkana ciptaning ati
kaprênah apa iki
marang Aspandriya Prabu
apa sêlir pingitan
apa putrane sang aji
pasêmone lamine wong kaupama

ing mêngko ingsun watara
wanodya iki prihatin
pasang-pasanging wadana
kêtara ngêmu wiyadi
pantêse kurang guling
prihatin apa wong ayu
eman atajin dhahar
apa kasoran rêbat sih
sun lipura marang nagara Kuparman

apan Prabu Darundiya
dèrèng nambutkên pawèstri
dèrèng tuk têtingal ika
putri kang sumiwèng krami
dèrèng kapasangyogi
ingkang dadya galihipun
apan duk milya kesah
saking nagri Ngalabani
manakawan duk rare dhatêng kang raka

satriya ing Tambakrêtna
tut lêlana andon jurit
ing mangke malah diwasa
kongsi jumênêng narpati
anèng nagari Bangid
dèrèng amanggih panuju
èstri ingkang prayoga
kang yogya kinarya padmi
salamine pan amung sêlir kewala

sêlire pan salawe prah
jarahan saking Mêdayin
kalane Wong Agung Menak
sarawuhe saking Mêsir
samya ambêboyongi
anèng nagari Mêdayun
duk sêpi Sri Nusirwan
mêthuk ing Sang Ratu Jobin
baris anèng ara-ara Bakdiyatar

mila sabalane Ambyah
nèng Mêdayin bêboyongi
satriya lawan punggawa
miwah kang para narpati
mangkya Sang Rajèng Bangid
miyat ing dyah luwih ayu
mèh supe yèn dinuta
kèrêm ing putri Lojami
sadangune agung dènnya balang ulat

nanging Rêtna Saribengat
iriban maksih ngecani
ing solahe Darundiya
dene nèng ngarsa narpati
agung anyadhong liring
datan acipta pakewuh
ngandika Aspandriya
sapa rane sang duta Mir
saur sabda ingsun aran Darundiya

ing Bangit kadhaton ingwang
môngka cundakaning wèsthi
pan ingsun iki gêgawan
wong agung ing Ngalabani
Radèn Maktal prajurit
naking-sanak lawan ingsun
putra ing Tambakrêtna
minôngka kadang sayêkti
mring Wong Agung Kuparman Sri Kakungingrat

matura ing gustinira
yèn ingsun amapag jurit
amit Prabu Darundiya
lampahe anolih-nolih
amung putri Lojami
kang cumanthèl ing jêjantung
Sang Rêtna Saribengat
kadya pinêthêt kang galih
aningali antuke Sang Darundiya

kadya ta sira milua
mring kang mulih nolih-nolih
tyasira kadya sinêmpal
kapalang durung prajangji
duta wus praptèng jawi
Prabu Aspandriya kondur
mung Patih Kalbudiyan
wangsul barisane malih
kawarnaa kang dumunung dalêm pura

rêtna adi Saribengat
iya putri ing Lojami
praptane ngiring sang nata
tan antuk dhahar lan guling
udarasa sang putri
animbali arinipun
Rahadèn Inggrisliyar
nilib apan manjing puri
gènnya miyos saking kori bêbutulan

angangge cara wanodya
Sang Rajaputra Lojami
Radèn Arya Inggrisliyar
wus prapta ing dalêm puri
tur sêmbah ing raka glis
kang rayi sigra rinangkul
dhuh nyawa ariningwang
anglakoni kawlasasih
ngêtutakên mring kadang dadi boyongan

daya yèn manggiha arja
nèng paran kawêlasasih
sira mau asewaka
wruh karyane duta prapti
saking Kuparman nagri
ya ki besan Dalêmdarun
kang tlacap-tlacap ika
piangkuhe dèn kandhangi
wong kinongkon kadya sarayan pilala

mendah nèng ênggone kana
baya angêbêki bumi
piyangkuhe Darundiya
kang rayi umatur aris
inggih punapa kasil
angucap dede kêkaruh
jamak wong dadi duta
karya gunggung sawatawis
yèn kasoran gustine ingkang kandhapa

pratôndha jalma utama
kinarya duta narpati
pan manusa pêpilihan
dene prayoga tinuding
apan Sang Jayèngmurti
sinêmbah ing para ratu
inggih môngsa ngutusa
satriya kang cêkak budi
pasthi ngutus ingkang wirutamèng tindak

sêdhêng Raja Darundiya
dutane wong agung luwih
mèsêm Rêtna Saribengat
kagagas ing tyas wiyadi
nyata satriya luwih
ya ki besan Dalêmdarun
kang rayi dèrèng wikan
lamun kang raka wiyadi
kang kacipta mung caraka Darundiya

angling Rêtna Saribengat
mula sirasun timbali
bok aja dhuwêl kewala
anèng ing pondhokirèki
yayi golèka margi
sinaua akêkaruh
lan Nata Darundiya
ika narpati ing Bangit
iya ingsun mas ari kang awèh beya

apan ingsun ginawanan
ing ramanira ing nguni
mirah rêtna sagotongan
gawenên rêruba yayi
marang Sang Raja Bangit
ya ki besan Dalêmdarun
prandene tan tumama
sira nèng nagri Biraji
angur yayi padha minggat nèng Kuparman

iya lêlakon sapira
yayi kang dèn pasanggrahi
marang Wong Agung Kuparman
kang rayi umatur aris
inggih amung saari
saking ngriki têbihipun
ing wana jawi rangkah
kêbak ing bala Nata Mir
Saribengat gumujêng sarwi ngandika

yèn mêngkono paran karsa
dene iku nora têbih
pondhoke si bakal besan
Dalêmdarun Rajèng Bangit
kang rayi matur aris
gunêm punapa puniku
kakang bok sêdya mangkat
manawa mindho papani
apan dèrèng kantênan yèn unggul ing prang

kang êmbok sintên kang nôngga
yudane Rajèng Biraji
bilih Wong Agung Kuparman
kawula dèrèng andugi
pawarta kang sayêkti
sugih bala para ratu
pan dhusun jawi rangkah
wanane samadya sasi
kaèbêkan pakuwone para raja

samya ratu gung prakosa
kabala mring Jayèngmurti
prajurit lêlananging rat
marma purun anglurugi
gêcak nagri Biraji
gustine Darundiyèku
Menak Pêpakuningrat
balane datanpa wilis
pakuwone jêjêl lakon sangang dina

inggih kakang bok ing benjang
kawula ngupados margi
pawong sanak wong Kuparman
kang rayi pan sampun mijil
saking ing dalêm puri
kunêng wau kang winuwus
lampahe Darundiya
wus prapta ngarsanira Mir
sampun katur satêmbunge Aspandriya

suka dènira miyarsa
Wong Agung Jayadimurti
Aspandriya mapag aprang
nimbali sagung prajurit
atap munggèng ngarsa Mir
samya busana anayub
wau Sang Darundiya
wus kenjing dènira linggih
sampun lèngsèr saking ngarsane kasukan

praptane pakuwonira
nimbali ingkang pêpatih
Wujungkalbat wastanira
wotsari bapa sirèki
pakênira sun tuding
marang ing jro kitha gupuh
lan sapa namaning kang
garwane Natèng Biraji
putri endah ingkang rada prihatinan

yèn putri nagri amônca
amêsthi na kang nunggoni
iya kang makuwon jaba
amasthi bapa katawis
pakuwon wong prihatin
kukuse nora na mumbul
basa kang padha adang
anèng ing pondhokirèki
pan kumutug kukuse prasamya rêbah

yèn ana wadya ngon jaran
kang tunggu ngantuk adhidhis
iku bapa takonana
gustine pasthi prihatin
kyana patih wotsari
Wujungkalbat nêmbah mundur
lajêng marang jro kitha
mung bêkta bala kêkalih
panyamure mindha wong golèk dagangan

prapta salêbêting kitha
wontên pakuwon kapêncil
malêbêt sira kya patya
mulat pakuwon amampir
wadya kèh dhêdhêp sami
kukuse tan ana mumbul
kang wau tinakenan
wong jawi saurira ris
pan puniki pakuwone gustiningwang

aran Radèn Inggrisliyar
putrane Katong Lojami
ngiringkên kadange tuwa
mung bêkta bala sakêthi
nanging gusti sang putri
tan antuk pakramanipun
mring Prabu Aspandriya
karsaning kang ujwalati
putri ayu têka nora kanggo krama

rumiyin pan winasesa
dene Sang Rajèng Biraji
praptèng don tan kaupama
baya ta uwus pinasthi
kyana patih nulya glis
anêsêg pitakonipun
Kya Patih Wujungkalbat
ingsun gawanên kiyai
aturêna marang ing lêlurahira

mangkana wau binêkta
mring ênggèn lurahirèki
ing lêbêt pondhokanira
tan adoh lawan kang gusti
lêbête kyana patih
lan sikêp ngarit kadulu
angirid wong têtiga
lampahe anyalawadi
pasêmone kaya dudu wong urakan

nulya sira tinimbalan
kapat wus prapta ing ngarsi
angling Radèn Inggrisliyar
hèh bapa sira wong ngêndi
padha pasajan ugi
aja dudon marang ingsun
sumaur Wujungkalbat
kawula têtiyang Bangit
pamomonge inggih Prabu Darundiya

mêdal wuwuse putra Lojami
bapa sun têtakon
karyanira kinongkon marene
Wujungkalbat umatur wotsari
ngupados jêjampi
jêjampining wuyung

duk ingutus mariki udani
wurine sang katong
èstri luwih pan dadya galihe
ya ta mèsêm putra ing Lojami
iya bapa baik
pan iku kadangku

lamun iya sang prabu ing Bangit
tuhu ing wiraos
asih marang kadang ingsun mangke
praptèng manah kongsi kawlasasih
nuli sun aturi
praptaa dèn gupuh

apan ingsun kang anggawa ugi
marang kakang êmbok
Ingrisliyar têlas wêwêlinge
atur sêmbah rêkyana apatih
mundur praptèng jawi
sigra lampahipun

kunêng ingkang kawarnaa malih
sang putra wiranom
marang pura anamur lêbête
tur uninga marang kadang èstri
wuwusên sang putri
kang agung awuyung

Rêtna Saribengat gêng akingkin
anandhang wirangrong
tanpa dhahar sang dyah salamine
miyat Prabu Darun Rajèng Bangit
sangêt awiyadi
sang dyah agung muwun

sambat ibu rama tan kadugi
kaliru wiraos
jêbul Darundiya sêsambate
wong Kuparman kang ingutus dhingin
pamulune manis
ya Ki Dalêmdarun

bêkta tunggul panantang mariki
têka gawe angkoh
pan anglirik ing wurine rajèng
apa prapta ing tyas maring mami
narpati ing Bangit
ya Ki Dalêmdarun

panglirike amalangatèni
si jênat maring ngong
nora mambu yèn lagi kinongkon
ambêk angkuh wong kaciwa bumi
mendah nèng dhangkaning
ya Ki Dalêmdarun

baya angkuhe ngêbêki bumi
lawan mega awor
baya nora nolèh ing ngandhape
wêgah têmên ingsun angladèni
wong angkuh kapati
babo Dalêmdarun

yèn maria angkuh sun opahi
êmas têlung bokor
dimèn aja angèl ladènane
wong abagus aja duwe ciri
lêgawa ing budi
dhêngkah Dalêmdarun

duk larène saking Ngalabani
wartane si bancol
trah prajurit wong ika jawane
marma angkuh tinandur narpati
anèng nagri Bangit
nama Prabu Darun

saya wuwuh angkuhe kalêngki
dhingin wartaning wong
kala manakawan ing kadange
piyangkuhe nora ambêdhati
ing mangkya dadya ji
marmangkuh Ki Darun

pan kasaru praptane kang rayi
pan mêksih ambogor
anungkêmi sang dyah gêgulinge
êmbanira umatur wotsari
rakanta wus lami
kandhuhan gung wuyung

kang dadya kung mung sang duta Amir
Darundiya Katong
duk nalika dinutèng marene
mawi tunggul panantanging jurit
saungkure nênggih
mung punika ketung

lah matura ing kakang bok aglis
ingsun darbe dhayoh
nanging iya wus ingsun kon mulèh
pêpatihe Bangit namanèki
Wujungkalbat nênggih
ngutus gustinipun

lamat-lamat sang dyah pamirsèki
kang rayi miraos
ngangge Darundiya pêpatihe
jog tumêdhak anyêluk ing ari
tutugêna yayi
wartanira mau

sira kadhayohan Patih Bangit
apa ta kinongkon
ingkang rayi tur sêmbah ature
pan ingutus marang gustinèki
ngupados jêjampi
jêjampining wuyung

nanging sampun kawula sagahi
Darundiya Katong
yèn praptaa lawan prajurite
kula turkên ing paduka benjing
lan kula tut wuri
lolos sampun tanggung

parandene mêmirang nèng ngriki
tan sae mulat wong
lan andika kangbok botên kajèn
luhung suwitèng Sang Jayèngmurti
yèn tulus narpati
ing Bangit angukup

Aspandriya salamine prapti
Sang Jayèngpalugon
tingal kula arêgêd cahyane
manawi ta arsa pês kang jurit
luhung samya ngungsi
wong agung pinunjul

kunêng ingkang lagya gunêm kawis
anèng jro kadhaton
ingkang rayi sêmana wus kinèn
mantuk marang pakuwon ing jawi
kagyat kang winarni
Wujungkalbat rawuh

ngarsaning Gusti Darundiya ngling
hèh bapa olèh don
kaya apa lakumu wartane
Wujungkalbat umatur wotsari
inggih angsal margi
panggih kadangipun

Inggrisliyar putra ing Lojami
punika kang anom
ingkangsêpuh sang dyah wêwangine
Saribengat kusumaning puri
patêmbayèng nguni
panduka sinuhun

lamun têmên-têmên praptèng galih
marang kadang ingong
alah iya praptaa marene
têmu lawan kakang bok pribadi
dèn gawaa nuli
yèn ana pakewuh

wong Biraji yèn ana nututi
katêmu maring ngong
wus jamake iya kadang anèm
tan gumingsir iya milang kanin
anging Natèng Bangit
dèn tumêkèng kalbu

kadang ingsun pan lumuh kapati
mring Biraji Katong
lan Sang Prabu Aspandriya mangke
mitambuhi angêbonkên lami
paran ta inganti
andêdawa guyu

dhingin durung ana kang nandhingi
Aspandriya Katong
parangmuka samya takut kabèh
mangke ana kang wani nandhingi
ingsun sakit ati
pasthi kadang ingsun

ingsun gawa ngungsi kang prayogi
yèn ana kang takon
pan makatên nênggih têmbayane
duk miyarsa narpati ing Bangit
suka angundhangi
ing prajuritipun

pra dipati dhomas ingkang prapti
sawadya kaprabon
mantri tigang èwu prapta kabèh
prasamya kapraboning ajurit
mantri kang sinêlir
nênggih pitung atus

ingkang winor lawan pra dipati
kang prawirèng tanggon
sèwu gangsal atus ing panjinge
gêgawane saking Ngalabani
limang atus mantri
dadya limang èwu

sami awahana kuda kuldi
banthèng lan angrimong
sikêp ga duduk lan parise
gandhi kalawahi lan calimprit
sagung wadya Bangit
sakêthi nêm èwu

bêkta jêmpana tandhu lan joli
gumuruh ponang wong
angkatira anganti surupe
kang sinêdya lampah dalu baris
wadya kang ginangsing
tan na nêdya mundur

suruping kang arka Prabu Darundiya
budhal sawadya atri
dene kang tinilar
pakuwon pra dipatya
sakawan ingkang winêling
yèn ana surak
ing jro kutha Biraji

lawan têtêg kêndhang gong bèri wurahan
nulya atur upaksi
iya mring pangeran
Wong Agung Parangteja
yèn ingsun angrêbat putri
marang jro kutha
tur sêmbah kang winêling

pan ginêlak lampahe bala asigra
wadya ingkang sakêthi
kinèn andhêdhêpa
munggèng têpining wana
bala kang wahana sami
lajêng mring kutha
ngakua wong Lojami

pan ingutus marang Sang Prabu Kurisman
bêbantu ing ajurit
dadya katambuhan
dene bala jro kitha
kori lèr kang dèn wêdali
bubuhanira
Raja Dahan nênggani

ingkang wetan gènnya Patih Kalbudiyan
datan kawarnèng margi
wau lampahira
Sang Prabu Darundiya
praptèng jro kitha Biraji
kang tinakenan
angaku wong Lojami

wong Biraji tan ana ingkang non taha
têmên panarkanèki
Patih Wujungkalbat
kang kinèn rumiyina
panggih lan putra Lojami
matur punika
raka panduka prapti

maksih dhêdhêg anèng sajawaning kitha
angakên wong Lojami
sandi dutanira
nênggih rama paduka
Radèn Inggrisliyar aglis
amêthuk mêdal
panggih lan Natèng Bangit

sarêng cundhuk gantya angaras kang jôngga
wong kang atunggu kori
kang darbe bubuhan
balane Raja Dahan
kaipe ing sri bupati
sampun winartan
kang prapta wong Lojami

asêngadi punggawanipun kewala
ingkang binêkta manjing
dene bala kathah
inggih enjing kewala
sadaya kang tunggu kori
tan ana nyana
yèn bala Kuparmani

sampun prapta pakuwone Inggrisliyar
atrap tata alinggih
Raja Darundiya
bupati kang binêkta
tri atus mindha wong cilik
sira Rahadyan
Inggrisliyar ing puri

ingkang raka Rêtna Dèwi Saribengat
sampun binêkta mijil
saha pawongannya
manggihi ingkang rama
prapta saking ing Lojami
tan anggraita
wadya kang tunggu kori

sapraptane pakuwone Inggrisliyar
lajêng binêkta mijil
marang jawi kitha
wong Bangit wus samêkta
ing sakèthèng sampun prapti
bubuhanira
Raja Dahan prajurit

hèh wong apa dalu-dalu akèh mêdal
lawan bêkta pawèstri
ya ta saurira
Sang Rêtna Saribengat
arsa manggihi ramèki
wong tunggu lawang
asru dènira angling

apa sira anggawa layang pratôndha
pratandhane narpati
yèn uwus kalilan
yèn ora ngong tan suka
dene anggawa pawèstri
lah jaman apa
iya ing môngsa iki

akèh mungsuh barise tanpa wilangan
sigra Sang Natèng Bangid
wadya kinêjepan
angrêbat sorogira
pinêdhang kang tunggu kori
gègèr wus pêjah
mênga kang ponang kori

gumarubyug wêdale asalang-tunjang
opyak wadya Biraji
yèn kalêbon cidra
ambêndhe Raja Dahan
wong Bangit lawan Lojami
wus praptèng jaba
siji tan ana kari

anututi sabalane Raja Dahan
têmpuhe prang ing latri
wau balanira
Sang Raja Darundiya
kang kinantun ing wanadri
lawan jêmpana
gugup dènnya miyarsi

sigra mêthuk putri wus munggèng jêmpana
Prabu Darundiya ngling
hèh sagung dipatya
kabèh padha karia
pagutên ingkang nututi
bala jro kitha
sarwi lumaku ririh

sangsaya gung wadya jro kutha praptanya
wus katur sang narpati
yèn kalêbon cidra
nêngguh pangendrajala
wêdale ambêkta putri
langkung bramantya
Aspandriya Narpati

kunêng ramening dalu wuwusên enjang
gumrah kêndhang gong bèri
Prabu Aspandriya
mêdal saking jro kitha
gumuruh ingkangprajurit
Sang Raja Dahan
kang maksih anututi

tinimbalan wangsul marang Aspandriya
apa karya nututi
ing benjang kewala
iya môngsa wurunga
iku yèn kaboyong mami
yèn uwis pêjah
iya Si Jayèngmurti

Kyana Patih Kalbudiyan matur nêmbah
matur tiwasing gusti
kang alampah cidra
nêngguh pangendrajala
Darundiya Natèng Bangit
asru ngandika
sri raja ing Biraji

tanbuh-tanbuh bapa sira kang kaucap
ayya ta sira pikir
pakartining bocah
balik gêgamanira
payo tatanên dèn aglis
lan tunggul aja
adoh lawan sirèki

wadyèng Arab sadaya uwus miyarsa
yèn mêngsah amiyosi
lawan praptanira
Sri Nata Darundiya
wong Kuparman gupuh sami
nêtêg têngara
wurahan munggèng wuri

miyos baris ing Kuparman
ambalabar lir robing kang jaladri
sagung ingkang para ratu
wus tata barisira
Jayèngmurti nèng wijoan palowanu
kagyat wau duk umiyat
rakite baris Biraji

ngandika ing Radèn Maktal
lah ta yayi awasna baris iki
seje lawan para ratu
ing nguni mungsuhira
kaya nora nêdya prang tunggulan iku
rakite baris katingal
dudu arsa aprang tandhing

hèh yayi bubrahên enggal
barisira undhangna para aji
satriya myang punggawa gung
prayoga owahana
akaryaa panumping lawan sêsungut
sadaya wus ingundhangan
obah baris ing Biraji

Aspandriya nèng dhampar mas
Kyana Patih Kalbudiyan wotsari
paran karsa sang aprabu
punapa kinêbutna
ponang tunggul Aspandriya ngandika sru
lah êngko dèn lirih bapa
antinên parêke ugi

Lamdahur tan bêtah miyat
amit nêmbah arsa mêtoni jurit
ngandika Sang Jayèngpupuh
lah iya dèn prayitna
lah dhingina sun dulune tingkahipun
sang nata nitih dipôngga
mangsah gadane pinandhi

mungsuh rowang barêng surak
piniyarsa lir rêbah kang wiyati
dyan tunggul wulung kinêbut
mêsês mêdal prahara
duk katrajang kaplêsat Prabu Lamdahur
tiba saking ing dipôngga
kabucal katut ing angin

dipangganya galundhungan
Alamdahur tiba jabaning baris
wadya apan akèh kabur
katut ing samirana
duk tumingal wau sira Jayèngpupuh
dene solah kang mangkana
sigra anitih turanggi

sarwi ngawe ingkang bala
sarêng mangsah sagunging kang prajurit
Ki Umarmaya tan kantun
buntut sêkarduwijan
wong Biraji obah lir samodra pagut
wong Arab kang anèng ngarsa
kèh kombul katut ingangin

mêsês ingkang bayu bajra
mobat-mabit tunggul kang ciri sasi
datan pêgat ponang lesus
wong Arab kèh kabucal
ingkang mangsah ing ngarsa prasamya kabur
akèh kang tiba ing wana
kang saking kering ngêbyuki

kinêbut pating palêsat
samya katut kadya ron tibanèki
tan gawêr tinrajang lesus
wuri saya gung prapta
wadya Ngarab prajurit myang para ratu
kathah kang jêbul ing wana
gusis kang katrajang angin

swarane bala gumêrah
langkung suka sang nata ing Biraji
anon kang mungsuh kèh kabur
kang saking kanan mangsah
Sri Gulangge lan prajurit gajah sèwu
prajurit ing Rum umangsah
nitih blêgdaba sakêthi

kinêbut ingkang daludag
blêgdaba sèwu samya katut angin
tiba sajroning wana gung
ambyuk kang saking kanan
Darundiya lan Prabu Tanus Samtanus
kinêbut samya kaplêsat
katut kabucal ing angin

sangsaya drês kang pawana
wadya yutan wêndran ingkang prajurit
kang samya katut ing lesus
wong agung duk umangsah
Umarmaya tan kontal tansah nèng buntut
kuda pun sêkarduwijan
katêmpuh drês ponang angin

kuwat pun sêkarduwijan
Umarmaya nèng buntut konthal-kanthil
turôngga tan sagêd maju
suku manjing bantala
brêbêl êrah sêkardiyu netranipun
katrajang drêsing pawana
wau sagunging narpati

kang kari dèrèng umangsah
ana ingkang kabucal wangsul malih
saking kanan kering ambyuk
prajurit ing Kuparman
sakêthi kang kabucal sayuta rawuh
sayuta ingkang kabucal
sawêndra sabara prapti

kasaput suruping arka
samya mundur wau kang yuda kalih
masanggrahan sawadya gung
Sang Prabu Aspandriya
langkung suka ing dalu bujana nginum
sira Wong Agung Kuparman
sawadyanira prihatin

gantya ingkang kawuwusa
kadangira nênggih Natèng Biraji
aran Mraja Baladikum
kuthane Ngambarsirat
duk miyarsa kang rayi mangun prang pupuh
mangsah Wong Agung Kuparman
ing dalu budhal sang aji

anitih garga si raja
ulês dadu saunta gêngirèki
nanging cêmêng sirahipun
kadya sirahing liman
wulunya bang akuning walakangipun
sagêd angambah gêgana
titihanira narpati

punika ratuning garga
wus anitih wau sri narapati
mêsat Mraja Baladikum
angambah jumantara
kadya kilat lampahe Sri Baladikum
ing marga tan kawursita
wus prapta kitha Biraji

wus panggih lan Aspandriya
ingkang rayi matur solahing jurit
ngandika Sri Baladikum
aywa pêpeka sira
mêmungsuhan yayi lan satriya iku
wus kasub kaonang-onang
dadi lêlananging bumi

têdhak ing Brahim Ambiya
nora ana prajurit sura sêkti
nadyan gandruwo lanlêmbut
ditya yaksa danawa
pirang raja kang wus kalah dene iku
sayuta sawêndra sirna
dene uwongiku siji

ing besuk yèn sira yuda
ingsun arsa miyat saking wiyati
abangêt kuwatir ingsun
mungsuh Si Kakungingrat
kunêng ingkang agunêm lan kadangipun
wontên ingkang kawuwusa
anduduk pandhita sêkti

apan sampun angraga sukma sang wiku
têtigasane narpati
dhêdhukuh tapane gêntur
kang putra sampun ngêmasi
kantun wayah madêg katong

apêparab Sri Maha Pandhita Maskun
kinasihan ing Hyang Widi
pratandhanira sang wiku
barang kang cinipta dadi
sayêkti sampun sayêktos

wukir Teja sang yogi dènnya pilungguh
tanah nagri ing Ngalabi
Sang Nata Pandhita Maskun
samana ing tyas wiyadi
kang wayah têtiga katon

ingkang samya lêlana andon prang pupuh
Rahadèn Maktal prajurit
punika wayah kang sêpuh
Sang Raja Sarkam kang rayi
dene wayah kang sawiyos

ingkang paman Arya Maktal kang sêsunu
Darundiya Natèng Bangid
nênggih samya prênah putu
mring sri nata pandhita di
mangkana duk awirangrong

salamine tan kadya mangke sang wiku
onêng mring kang wayah katri
wus têdhak sakinging gunung
sang yogi sidik ing èksi
jujug Biraji kadhaton

pakuwone bala Kuparman jinujug
wadya kang sami ningali
ana pandhita lêlaku
samya atur pangabêkti
sang yogi têtanya alon

iya takon êndi ta pakuwonipun
satriya ing Ngalabani
kang tinakon sauripun
inggih ngriku pan katawis
pinagêr sari pra katong

kang lèr wetan pinanjêran umbul-umbul
kalih atus tunggul kuning
sapalih ijêm puniku
kathah panjêran katawis
angungkuli para katong

pan puniku nênggih kang dadi wêwêlu
sagung barisan puniki
nênggih angidhêp ing ngriku
sasat Gusti Jayèngmurti
ginusti-gusti pra katong

ingkang rayi pakuwone wetanipun
kang rayi Sang Rajèng Bangid
Sri Darundiya Sang Prabu
pakuwone datan têbih
nênggih pojok êlèr kulon

nuntên para ratu magêrsarinipun
kang amunggèng kanan kering
tuwin ing ngarsa ing pungkur
kang karèh para narpati
lajur-lajur kang pakuwon

sang pandhita mèsêm sarwi lumastantun
praptèng pakuwon Ngalabi
Radèn Maktal duk anuju
tamian Umarmayèki
kagyat sang pandhita rawoh

sarêng têdhak satriya kalih sumujud
ing suku sang maha yêkti
sampun ingaturan lungguh
Radèn Maktal animbali
mring kang rayi prabu karo

sarêng prapta prabu kalih ngaras suku
mring eyang sang maha yêkti
Ki Umarmaya umatur
kamayangan tuwan prapti
ing ngriki manggih pakewoh

susah amba kadi kala duk karuhun
kala wontên Ngalabani
angrêksa wayah pukulun
Rêtna Muninggar rumiyin
duk kinêpung Rajèng Kaos

lawan Prabu Mêdayin sawadyanipun
inggih kongsi kawan warsi
tan wontên ngraos pakewuh
sawab paduka ngungkuli
ngapèn-apèni ing kewoh

mangke wontên wayah panduka pukulun
langkung samya aprihatin
ing mangke kawula matur
Ki Umarmaya nulya glis
marêk dhatêng jro pakuwon

nulya matur punika pun kaki rawuh
pandhita gung Ngalabani
pan pun Maktal eyangipun
duk anom ratu prajurit
patitis ngulah pakewoh

aturana iya kakang dèn agupuh
Ki Umarmaya wus mijil
panggih lawan sang awiku
wus kèrid sang maha yêkti
sapraptane jro pakuwon

sigra têdhak Sang Jayèngmurti amêthuk
angaras pada sang yogi
wus tata samya alungguh
munggèng wijoan rinukmi
andhèr sagung para katong

ya ta matur Ki Kalana Jayèngpupuh
kamayangan eyang prapti
kawula manggih pakewuh
mêngsah Sang Nata Biraji
kawula wingi yuda sor

kêmatipun Aspandriya munggèng tunggul
wulung kang aciri sasi
yèn kinêbut mêdal lesus
kathah prajurit ngêmasi
mila sagung parakatong

samya susah prajurite kathah katut
kang samya kabucal angin
gumujêng sang maha wiku
agampil anggèr yèn ugi
waskithèng ulah cumêplos

benjing-enjing yèn tuwan mêdal prang pupuh
pun putu Umarmayèki
anganggea kulukipun
pêparing andika nguni
kang saking Ngajrak kadhaton

kang pusaka Nabi Suleman karuhun
lan malih tuwan agêmi
jêjirêt paju manguntur
kang saking Bagendha Kilir
nuntên amora lan mungsoh

inggih môngsa katingala dening mungsuh
ri sêdhêng têmpuhing jurit
sabêtên paju manguntur
pasthi tunggul nuli mati
inggih mulèh jurit amoh

ing ayuda amungsuh lawan lêlêmbut
yèn kalêrês pan agampil
sirnane kalawan sêmbur
abot sami manusèki
yèn antuk ratu kinaot

nahan ingkang sami pikiran sadalu
kang eyang kinèn ngantosi
wus katalèn wulangipun
ya ta kawuwusên enjing
mundur anêtêg kêndhang gong

pan gumuruh swarane bala Kuparman
miyosi ing ajurit
sagung para nata
ngumpul prajuritira
kang samya wahana èsthi
unta turôngga
sênuk blêgdaba kuldi

mèmrèng krêndhi angrimong lan adal-adal
supênuh gunging baris
lir samodra pasang
sagunging para nata
wahana wus dèn titihi
Sang Kakungingrat
sampun munggèng turanggi

Umarmaya sampun angangge makutha
Suleman dèn agêmi
jêjirêt wasiyat
Nabi Kilir punika
wus amor lan wong Biraji
Sri Aspandriya
saha bala wus mijil

ingkang raka wus mêsat saking gêgana
pan sarwi anitihi
kang garga di raja
kawot gêgamaning prang
Sang Baladikum Narpati
nèng jumantara
ngungkuli mring kang rayi

Kyana Patih Kalbudiyan tan atêbah
munggèng ngarsaning gusti
mundhi tunggul ingkang
ciri baskara ika
Ki Umarmaya andhêmping
nèng wurinira
tan ana ngudanèni

dyan Wong Agung Kuparman angawe bala
kang munggèng kanan kèri
sagung para nata
bupati myang satriya
wahana sarêng ginitik
surak gumêrah
sarêng manduk ing jurit

cinamêthi mamprung pun sêkarduwijan
wau Rêkyana Patih
Kalbudiyan sigra
angêbut tunggul nulya
sinabêt saking ing wuri
mring Umarmaya
brak suwèk tibèng siti

panandêre wau pun sêkarduwijan
prapta ngarsanirèki
Aspandriya kagyat
anjola wus ginada
luluh Sang Rajèng Biraji
datanpa krana
mung têmbaga kang kari

Baladikum miyat kang garga lumarap
niyup arsa ngêbyuki
awas Jayèngrana
duk prapta tinadhahan
ing gada garga ngêmasi
tibèng bantala
rêmuk awor lan siti

Baladikum sirnane datanpa krana
gègèr wadya Biraji
Patih Kalbudiyan
pan sampun tinalenan
mring Radèn Umarmayèki
abilulungan
prajurit ing Biraji

pra dipati Kuparman lan para raja
samya nglud amangungsir
akèh kang kacandhak
punggawa tinalenan
wus bêdhah kutha Biraji
wong agung sigra
manjing sawadyanèki

anjêjarah gêdhong salêbêting pura
pawèstri dèn cacahi
kapanggih salêksa
parêkan lan pawongan
kajawi kang para putri
kapanggih samas
sadaya wus binagi

kalih duman ingkang dhatêng para nata
saduman ingkang maksih
dadya gêgantungan
pawongan kang saduman
marang sagunging narpati
ingkang saduman
katur ing Jayèngmurti

tinunggilkên lawan putri ingkang samas
apa adate lami
yèn ambêdhah kitha
pandume pan mangkana
kang makuwon kêbut sami
marang jro kitha
prasamya jêjarahi

kang kêrapa wisma sajawining pura
gêmpur dening wadya lit
Patih Kalbudiyan
sinadatakên samya
punggawa satriya mantri
salin agama
sarak Nabi Ibrahim

Kalbudiyan kang ingadêgakên raja
anèng nagri Biraji
sampun ingèstrènan
Sang Raja Kalbudiyan
wus lênggah nunggil para ji
langkung arsanya
anggung atur mêmanis

Raja Kalbudiyan tur upêksi
lamun sampun waradin sadaya
wong Biraji agamane
cacahing para ratu
dhomas ingkang môncanagari
bupati jroning praja
kèhe gangsal èwu
ulubalang tigang nambang
kalih kêthi cacahe kang para mantri
punika paran karsa

ya ta wong agung ngandika aris
iya kabèh kasraha mring sira
apan sira narpatine
amung kang para ratu
dhomas ingkang siwakèng ngarsi
nunggala para nata
maksiha sirèku
iya kang dadi wadana
ratu dhomas bupati sun tan ngawruhi
apan wus darbèkira

ya ta wong agung munggèng sitinggil
abujana lawan para nata
umyang gumuruh swarane
langkung asri awantu
sêsuguhe Natèng Biraji
Sang Raja Kalbudiyan
sapunggawanipun
bikut angladosi ngarsa
ingundhangan siyaga kondur tumuli
maring nagri Kuparman

kunêng wau sang pandhita prapti
duk katingal sagung para nata
tumêdhak saking ênggone
mêthuk sigra wong agung
sang pandhita sampun kinanthi
munggèng wijoan rêtna
wong agung wotsantun
ngaras padane pandhita
dyan umangsah sagunging para narpati
mangaras ing suku sang

alon matur Menak Jayèngmurti
eyang tuwan suwawi lajênga
dhatêng ing Kuparman mangke
sang pandhita turipun
botên anggèr inggih pun kaki
saking ngriki kewala
samya dum rahayu
nanging gusti dèn prayitna
mêngsah tuwan maksih kathah ingkang kari
samya ratu digdaya

ratu agung-agung wira sêkti
ingkang kari ing sami manungsa
akèh abot sêsanggane
gampil mêngsah lêlêmbut
lamun mangsah manusa sêkti
tuwin ta cobaning Hyang
akathah kang kantun
yèn anggèr prapta Kuparman
dèn kumpulna kang wontên Kaos nagari
manawa na bêncana

nuwun angaras pada Sang Amir
tuwin Umarmaya Radèn Maktal
katiga lawan arine
samya mangsah asujud
munggèng padanira sang rêsi
myang sagung para nata
samya ngaras suku
mêsat sri nata pandhita
ingkang kantun wus nêtêg têngara nitir
budhal maring Kuparman

bêboyongan wus budhal kariyin
kèrid dening Raja Kalbudiyan
rumêksa gotongan kabèh
lan sapunggawanipun
samya ngrêksa kang para putri
sêlur joli jêmpana
ewon ponang tandhu
gumuruh swaraning bala
lir ampuhan sawang robing jalanidhi
balabar wanawasa

tan kawarna ing marga wus prapti
ing Kuparman sagung para nata
gumuruh ingkang wadya kèh
para putri pan sampun
manjing pura lan para cèthi
sagunging para nata
lan sawadyanipun
mring purane sowang-sowang
langkung dening wuwuh arjaning nagari
jêjêl tanpa linggara

pan wong agung sampun munggèng puri
anutuggên karya pakêbonan
kinêmbar-kêmbar kêmbange
tuwin kangpara ratu
nutugakên karyaning nguni
Sang Raja Kalbudiyan
pan sampun tinuduh
makuwon sakidul pura
saha bala wong Biraji nambutkardi
wisma myang puranira

tan winuwus solahing kang mukti
Jayèngrana enjing siniwaka
pêpak para ratu kabèh
satriya punggawa gung
angandika Sang Jayèngmurti
yayi mas Parangteja
saosa sirèku
lawan sagunging narendra
iya kabèh padha uruna bupati
ngiringa lakunira

iya marang ing Kaos nagari
amondhongi marang putraningwang
dèn gawaa lan ibune
tuwin sagung kang tunggu
para ratu aja na kari
lawan ya putunira
iya aywa kantun
Raja Sayid Ibnu Ngumar
aja pisah lan Ki Prabu Nyakrawati
Mraja Kobatsareas

mung Si Jobin iku konên kari
atunggua ing Kaos nagara
yayi Nirman sakadange
yayi Urmus Samakun
Bahman Bêstak aywa na kari
sandika aturira
sagung para ratu
samya amatah punggawa
kang umiring maring ing Kaos nagari
kunêng tan winurcita

wontên utusan kang lagya prapti
atur surat saking ingkang rama
lawan saking ing ibune
apan ngaturi kondur
maring Mêkah inggih rumiyin
kang ibu lan kang rama
sangêt onêngipun
miwah santana sadaya
duk praptane saking ing Kaos nagari
laju marang Kuparman

labêt pisah kalih dasa warsi
lagi prapta lajêng karyanira
mangkya Biraji bêdhahe
ing pawartanya katur
mila ingkang rama nimbali
kang ibu sambatira
mangkana wong agung
wande dènira utusan
angundhangi bodhol mring Mêkah nagari
mung Raja Kabuldiyan

ing Biraji sawadya para ji
kinèn têngga kitha ing Kuparman
wong agung sigra budhale
ing Mêkah sampun rawuh
jêjêl sagung para narpati
Wong Agung Kakungingrat
laju mring kadhatun
wus panggih lawan kang rama
lan kang ibu ngaras pada Bagendha Mir
ibu miwah ramanta

lan sawarga jalu lawan èstri
anêkani ing jagad sadaya
gung alit samya karsane
prasamya jrih alulut
dyan wong agung enjang tinangkil
mring sagung para nata
Sang Prabu Lamdahur
dhinawuhan asiyaga
kinèn budhal marang ing Kaos nagari
lawan sabalanira

lan Tamtanus lawan Yusup Adi
saha bala kinèn rumiyina
sandika tur sêmbah lèngsèr
budhal sabalanipun
pan ing marga datan kawarni
prapta Kaos nagara
kunêng kang winuwus
wus lami antaranira
Kyana Patih Bêstak lan Sang Raja Jobin
anggit karya upaya

karya surat têmbunge sêngadi
muni Sang Raja Prabu Nusirwan
marang ki patih jujuge
hèh pèngêt layang ingsun
Sang Aprabu Anyakrawati
ratu kang pinituwa
marang para ratu
ing Mêdayin binathara
Maha Prabu Nusirwan dhawuha iki
marang ing sira Bêstak

liring ingsun aparing udani
lamun Ambyah lawan Umarmaya
mati sinulah karone
mring Raja Sadat Kabul
Ngumar prange ing kaping kalih
prang nguni wus picondhang
nuli wangsulipun
gawa satriya digdaya
mila tiwas sutèngong Si Jayèngmurti
lawan Ki Umarmaya

sabalane wus anungkul sami
amung Ratu Sangrandil lan Yunan
nora mênang ing karone
mangkat mring Kaos mungkur
wuri prapta Natèng Ngabêsi
Sri Sadat Kabul Ngumar
antuk sraya ampuh
dene ing mêngko ta Bêstak
anak ingsun nini putri Muninggarim
arsa sun paringêna

mring Si Bahman lamun ananggupi
angêmbani ngadêgakên raja
nyakrawati karatone
mring sutèngong kang sêpuh
pan Si Arya Nirman Apatih
wong Arab tinumpêsan
kang padha atunggu
anèng ing Kaos nagara
yèn abôngga yèn nungkul uripna sami
yèn anut mring Si Nirman

wusnya dadi gènira nênulis
Patih Bêstak ana wadyanira
kang rama anyar praptane
saking nagri Mêdayun
kinèn ngakên duta narpati
nênggih kang bêkta sêrat
punika kang dhawuh
marang Ki Apatih Bêstak
lawan kinèn ngakua wêruh pribadi
nora anyilih mata

ing patine wong agung kêkalih
Kakungingrat lawan Umarmaya
duk sinulah mustakane
katur marang Sang Prabu
Nyakrawati marang Mêdayin
kinarya mêng-amêngan
marang Sadat Kabul
Patih Bêstak wus mupakat
sapolahe kalawan Sang Ratu Jobin
nrapakên kamadaka

mantrinira Bêstak dèn paringi
sèwu dinar kang badhe dinuta
angatêrêna surate
mring Bahman kinèn ngaku
anyar prapta saking Mêdayin
Hèrkopah namanira
mantri rada sêpuh
Patih Bêstak wêlingira
dèn manthêlêng matanira dèn macicil
têtomboka supata

suratira sampun dèn tampèni
Hèrkopah sigra mêsat tur sêmbah
praptèng Bahman pakuwone
duta mangsah tumanduk
matur lamun caraka Patih
Bêstak ngaturkên surat
kang saking Mêdayun
inggih ingkang anyar prapta
pan kawula kang bêkta saking Mêdayin
Bahman atampi sigra

tinupiksa têmbunge kang tulis
wus kadriya unine nuwala
Raja Bahman sasampune
maos surat adangu
kaya apa wartane iki
dene ta nora nana
wèh wêruh maring sun
kônca-kônca para raja
mantrinira Bêstak umatur macicil
sampun paduka was-was

pan kawula angadhêp pribadi
dhatêng rama paduka narendra
duk sirah kalih praptane
katur rama sang prabu
Raja Sadat ingkang anyangking
lajêng kinarya onclang
nèng ngarsa sang prabu
sirahipun Umarmaya
inggih kula ngiling-ilingi pribadi
nyêng-unyêngipun gangsal

wontên nginggiling githok kêkalih
mung satunggil kang wontên ing têngah
kêkalih nginggil bathuke
lan andhêng-andhêngipun
sakêlungsu tumèmplèk kuping
dene Sang Kakungingrat
kalih gèthèkipun
sami sanginggil talingan
RajaBahman sawusnya miyarsa nangis
langkung prihatinira

agêng trêsna mring Sang Jayèngmurti
luhira drês ngadhuh ngusap jaja
caraka kalih lumèngsèr
pamit sarwi wotsantun
Raja Bahman nora nauri
pijêr dènnya karuna
Hèrkopah wus laju
prapta ngarsanira Bêstak
matur lamun Narpati Bahman prihatin
sampun amaos surat

lara-lara ambêkuh anangis
duk miyarsa sira Patih Bêstak
lan Jobin kagèt manahe
sigra ing lampahipun
andhatêngi wong agung kalih
Jobin kalawan Bêstak
arsa apitutur
maripih ing Raja Bahman
aja kongsi prihatin mring Jayèngmurti
maria lara brôngta

wus prapta wong agung kalih
ing pakuwonira Bahman
kèndêl wau panangise
ngacarani ingkang prapta
sampun tata alênggah
Kyana Patih Bêstak muwus
hèh sang prabu ing Kurisman

sampun paduka prihatin
sungkawa marang wong Menak
jêr sampun tan wontên mangko
uripe ana ing donya
wong sampun seje alam
prihatin tanpa karyèku
wong mati môngsa wangsula

luhung paduka puniki
angraosa kaluhuran
jêr sampun wontên pasrahe
rama paduka sang nata
apan tuwan kuwasa
angrèh wong Arab puniku
pan sampun wontên ngarsanta

yèn lumuh paduka mangkin
punapa ingkang sinêdya
Sang Raja Bahman wuwuse
dènnya gêng sihing wong Menak
asru pracayaningwang
apan ingsun arsa kiwul
apranga tandhing digdaya

lawan ratu ing Ngabêsi
pan Si Sadat Kabul Ngumar
ing besuk ingsun sulahe
Patih Bêstak angrêrêpa
prabu aywa mangkana
manawi têmah kaduwung
ing karsane si bathara

lamun paduka anampik
dhatêng Sang Putri Muninggar
manawi pinaringake
maring para ratu liya
jêr Ambyah sampun pêjah
sayêkti owêl puniku
Muninggar sêsotyaning rat

yèn kalap tuwan pribadi
apan botên abêbakal
wong Mêdayin panêmbahe
miwah balanipun Ambyah
inggih sayêkti tumrap
jêng tuwan kinarya sampun
sêsilih Sang Jayènglaga

punika wontên narpati
agung-agung badhe prapta
ing Turkiyah kadhatone
balane tanpa wilangan
sugih bala punggawa
pan maksih wontên dêlanggung
Sang Raja Sarkab Turkiyah

lan Narendra Parangakik
Raja Perit badhe prapta
ratu abot sêsanggane
sugih punggawa prakosa
wadya yutan awêndran
sayêkti punika ayun
pinaringakên sang rêtna

yèn sampun tuwan sanggêmi
ratu ingkang badhe prapta
yakti manjing bantu bae
jêr tuwan sampun atômpa
lilane sri bathara
Nata Bahman mangu-mangu
kêna mêmanise Bêstak

wus sirna tingale asih
kang maring Sang Kakungingrat
dadya angalih ciptane
maring Kusuma Muninggar
owêl yèn kaliyaa
ya ta Bahman wus anurut
pratikêle Patih Bêstak

Raja Bahman ngandika ris
têtapi Kya Patih Bêstak
pakewuhe atiningong
dene Sang Surayènglaga
abala sinantana
lan sakèhing para ratu
kabèh manjing jiwa raga

kayaparan tingkah mami
tan kêna jinadha-jadha
wong Arab abot sanggane
tan kêna sinapakana
lawan Rêtna Muninggar
Ratu Jobin gya sumambung
punika kapanggya ingwang

iya ngong milu ngrewangi
pan ana paekaningwang
sun sandi aduwe gawe
mêmule kang cakal bakal
mrih lujênge wak ingwang
iya nagari ing Kaus
sun sandi angundang mangan

sagunge para narpati
kalawan mantri punggawa
padha praptaa jêjodhon
iya ing pakuwon ingwang
sira Kya Patih Bêstak
sun bubuhi angrêrimuk
ing Prabu Kobatsareas

dening durung darbe sori
saibune dèn turana
kewala môngka wakile
dèn aturana tumêdhak
iya ngluwari nadar
Kyana Patih Bêstak sanggup
pêsthi kêna sun rimuka

karana panggawe wajib
iya angluwari ujar
lan adêge putuningong
Narpati Kaos nagara
Sri Sayid Ibnu Ngumar
apan iku putuningsun
saparo putu wong Menak

sayêkti padha agampil
yèn mangkono nadarira
sang rajaputri têdhake
angèntrèni marang wayah
dene yèn sampun mêdal
agampang pratingkahipun
Raja Bahman siyagaa

sakapraboning ajurit
miwah ta apêpaèsa
dipun kadi pêpangantèn
yèn ana wong Arab wangkal
tinumpês pinêrangan
sampun dadi rêmbagipun
bubar wus kênthingan dina

Raja Jobin animbali
putra Ni Dèwi Luljohar
Umaryunani garwane
prapta kang rama ngandika
hèh babo putraningwang
matura marang lakimu
yèn ingsun ngluwari ujar

ing adêge putu mami
Prabu Sayid Ibnu Ngumar
yèn tulus jumênêng katong
anèng ing Kaos nagara
lêluhure sadaya
sun mêmule badhenipun
anadene lakinira

matura ingsun bubuhi
ulam kang buron ing wana
Rêtna Luljohar ature
sandika mundur tur sêmbah
prapta kadhatonira
mring kang raka nêmbah matur
sawêlinge ingkang rama

Rahadèn Umaryunani
angundhangi wadyanira
kunêng mangkana solahe
sawusnya tutug ing môngsa
ing pitung dinanira
sampurna sadayanipun
sakèhe kang rêratêngan

Raja Bahman angundhangi
marang para ratu samya
bala Arab sadayane
lawan satriya punggawa
dèn prapta saha bala
Kyana Patih Bêstak sampun
umarêk marang jro pura

marang Prabu Nyakrawati
Bathara Kobatsareas
sampun prapta ing ngarsane
Patih Bêstak matur nêmbah
pukulun sri bathara
pun Jobin adarbe kaul
bawahi putra paduka

adêgipun narapati
Prabu Sayid Ibnu Ngumar
sarta inggih amêmule
dhatêng ingkang cakal bakal
nagri Kaos nagara
tuwan têdhaka pukulun
sarta ibu jêngandika

angluwarakên punagi
dene sagung para raja
ingaturan ajêjodhon
miwah satriya punggawa
Prabu Kobatsareas
pangandikanira arum
yèn mêngkono kaki iya

ibu mêngko sun aturi
wajibane Jobin iya
ambawahi karatone
anak Sayid Ibnu Ngumar
mundur Ki Patih Bêstak
mundur sagung para ratu
sira wus sami kalihan

sami mangkata kariyin
ibu sarêng lawan ingwang
sigra ingkang para katong
budhalira sowang-sowang
lah iku cobanira
pakuwone Jobin rawuh
aglar kang para narendra

wau Prabu Nyakrawati
Bathara Kobatsareas
sampun marêk ing ibune
umatur kadya turira
wau Ki Patih Bêstak
kang ibu sungkawèng kalbu
pinêksa dening kang putra

angrasa yèn dèrèng idin
sang nira Bagendha Ambyah
nanging kang dadya gampile
onêng salamête wayah
Sri Sayid IbnuNgumar
dadya dhangan manahipun
budhal tan patya busana

sang rêtna anitih èsthi
arja palana lêlawak
pan kalih wêlas songsonge
kang munggèng luhuring liman
nunggil sarta kang putra
sang ratu anom binagus
Bathara Kobatsareas

busêkan kang nêningali
saking gunge kang bawahan
kontrag sanagara Kaos
tembak satêpining marga
miwah kang arsa wikan
mring Rêtna Muninggar tumpuk
ing marga tanpa linggara

tuwa anom jalu èstri
apipit jêjêl ing marga
tan karasa gon-anggone
sumping kêkalung kèh ilang
miwah karoncong gêlang
prandene tan pinilaur
saking kêdahing uninga

maring Rêtna Muninggarim
mangkana duk katingalan
kang konus ali-aline
tan ana ginawe rasa
pijêr dènnya tumingal
kang kadi katipa mancur
tan pae sasôngka wimba

idung-idungên prasami
tan ana jalma mangkana
mung putri Mêdayin kiye
ngasorkên jim parayangan
isine suralaya
angayapa kabèh patut
marang Kusuma Muninggar

wus prapta dalême Jobin
sagung garwa para nata
wus aglar dangu praptane
gumrah swarane ing jaba
praptane Sri Bathara
Kobatsareas gumuruh
lan ibu Rêtna Muninggar

kadya sudama lan sasi
kasorotan diwangkara
tanpa cahya sadayane
kumpul lawan Ni Muninggar
mendah si busanaa
garwane kang para ratu
lumrah pêpaès sadaya

amung Rêtna Muninggarim
tan paès tan abusana
pasaja salêlewane
mangkana Bêstak tur priksa
marang Sang Raja Bahman
anganti mangke yèn sampun
dhêdharan pan ingangkatan

kunêng ta ingkang winarni
wontên Rajaputra Selan
kang kantun nèng pakuwone
wau ta maksih anendra
mila datan binêkta
ing rama Prabu Lamdahur
ing mangke wungu anendra

anama Radèn Pirngadi
putrane ingkang taruna
mring bana rungsid rayine
agêng ngungkuli kang raka
wungu dènira nendra
anyupêna aprang pupuh
wungune kagyat têtanya

rama prabu anèng ngêndi
êmbanira matur nêmbah
rama paduka sang katong
anjênêngi wong bawahan
Ratu Jobin kang ngundang
malah ratu anom wau
Bathara Kobatsareas

inggih tumut anêdhaki
Radèn Pirngadi ngandika
apa gawa bala akèh
êmban alon aturira
pan amung upacara
Radèn Pirngadi angungun
karasa yuda kênaka

ngundhagi kapraboning prang
saha balanira Radèn Pirngadi
wong Selan aja na kantun
sagung para sudira
ingsun gawa anusul rama sang prabu
budhal bala tan petungan
Sang Rajaputra Pirngadi

sakathahe balanira
para ratu lamun Radèn Pirngadi
nusul saha balanipun
kêrig punggawanira
dadya lami nusul saha balanipun
anut saparipolahnya
ing rama Raja Sêrandil

wontên malih kang winarna
ana babunira Sang Muninggarim
wau ta datan tinantun
budhale tan uninga
agya nusul sigra lampahira rawuh
ing madyane pasamoan
marêk ing Sang Muninggarim

matur sarwi angrêrêpa
hèh sang pinangeran sang para putri
marma amba datan tumut
ing bawahan punika
botên eca anggawat salênthingipun
suwawi nuntên kondura
sang putri gêtêr miyarsi

tan pamit anulya budhal
dipun andhêg ing putra datan kêni
sigra-sigra lampahipun
ngungun sapasamoan
samya êlam-êlamên dènira dulu
Sang Raja Bahman miyarsa
kondure sang rajaputri

Raja Bahman langkung duka
amrêpêki mring prabu ing Sêrandil
hèh pagene rada wagung
angimanakên iya
karatone mring Kobatsareas iku
misih ana Radèn Irman
anak Prabu Nyakrawati

iki anake Si Ambyah
nora patut dadia nyakrawati
Lamdahur sugal sumaur
pagene sira Bahman
têka ngucap kang mangkono nora patut
apan sira haram jadah
angucap tanpakêkèring

aparsa gawe durjana
liwat luwih sira tan wruh ing bêcik
alam kowar si dodohun
kêlar angucap salah
Raja Bahman sigra narik pêdhangipun
Lamdahur arsa pinêdhang
rinêbut pêdhange kêni

Alamdahur sigra ngayat
lan pêdhange Raja Bahman pribadi
Raja Bahman gya lumayu
gègèr ing pasamoan
barêng angrok busêkan luwih rubiru
asrang sêdhèting warastra
kadya udan kilat thathit

rame kang candhak-cinandhak
pêrang-pinrang gênti jênggit-jinênggit
tan ana kang bisa mêtu
tumpuk sêbrak-sinêbrak
buh polahe butêng kang ayuda bingung
akèh tatu akèh pêjah
kèdêkan kapipit-pipit

kumpul acaruk apisah
tan antuk gon akèh mele mundêlik
mara-mara kêmpus-kêmpus
akèh kang kadrawasan
bala Ngarab kapara têngah gènipun
sagung ingkang para raja
mangsah kapondhot katitih

mangsah Rajaputra Selan
parêng ngamuk sira Radèn Pirngadi
gumulung anunjang nêmpuh
ambyuk angêmah-êmah
wadya kapir kang sinimpên kathah rawuh
nadhahi pangamukira
Sang Rajaputra Pirngadi

bangun malih kang ayuda
sangsaya sru rok-rinok rêbut tangkis
tambah-matambah matimbun
tanbuh kang piniarsa
kunêng wontên Ratu Jobin kadangipun
sanès ibu tunggil rama
jumênêng narendra èstri

ing Pirkari kuthanira
sami myarsa yèn pratingkahe Jobin
badhe karya arubiru
marang ing bala Arab
sira Prabu Kalajohar èstri pupuh
siyaga sabalanira
samêkta kaprabon jurit

lami dènnya nandhang brôngta
pan kasmaran mring Radèn Maryunani
datan wontên marganipun
misan lawan Ki Bahman
dènnya dadi mantu kaponakanipun
kang garwa Ni Aluljahar
putrane kang raka Jobin

dadya mangke napung yuda
tulung marang wong Arab Maryunani
mêmotangi sêdyanipun
mungsuh marang kang raka
sigra raja dèwi lan sawadyanipun
samya anitih turôngga
wontên prajurit nêm kêthi

rawuh lajêng napung yuda
balanira Jobin tinêmpuh aglis
tinundhung kathah kang lampus
dadya apuliringan
dene baris anêmpuh saking ing pungkur
yèn kadange Jobin iki
Kalajohar Nata Dèwi

tanbuh mungsuh tanbuh rowang
apadene sira Radèn Pirngadi
wuri dene Rêtna Prabu
Kalajohar kang mangsah
bilulungan wong Arab barêng anêmpuh
wruh ing gusti lan kawula
wong kapir kesis kalindhih

Bathara Kobatsareas
wus ingadhêp ing raka Maryunani
miwah ingkang para ratu
kumpul angayap samya
mundur marang wong Arab mring kitha sampun
Rêtna Muninggar wus mêdal
mêthuk ing putra ngabêkti

rinangkul wau kang putra
wus binêkta manjing ing kitha sami
wong Arab kang nandhang tatu
sadaya ingusungan
ginotongan mring balanerêtna prabu
binêkta manjing jro kitha
kerid sang narendra dèwi

wus kasrah anèng jro kitha
rêtna prabu lajêng marêk sang putri
panggih lan Muninggar sampun
sawusnya tata lênggah
Prabu Dèwi Kalajohar nêmbah matur
kusuma mila kawula
atêtulung ing ajurit

kawula pan lara brôngta
dhatêng putra panduka awèh wingit
Umaryunani puniku
lami kawula ngarang
Rêtna Dèwi Muninggar ngandika arum
iya dèn aririh uga
aja sira walangati

nanging sira angantia
ing praptane ingkang rama mèh prapti
ingsun utusan asung wruh
marang Mêkah nagara
aprakara murtate wong roro iku
lah iya Si Raja Bahman
kalawan Sang Ratu Jobin

ing kene wus ana pêrang
pasthi aglis yèn ingsun kang ngaturi
dèn ayêm hèh rêtna prabu
basa wong duwe karsa
dèn arèrèh môngsa wurunga katêmu
yèn gugup wong duwe karsa
sayêkti arang kapanggih

rêtna prabu wruhanira
ingsun dhingin onêng mring Jayèngmurti
sun sabarkên têlung taun
iku kapanggih ingwang
yèn gugupa kaya wurunga katêmu
lah iku pitutur ingwang
lah kondura nata dèwi

tur sêmbah narendra kênya
Kalajohar bubar sawadyanèki
mring Pirkari kuthanipun
kunêng Sang Raja Bahman
winurcita sampun ngadêgakên ratu
Radèn Irman wus kinarya
Bathara Anyakrawati

wus kait kang para raja
ratu kapirkang srayan akèh prapti
wus umadêg barisipun
kutha Kaos nagara
ênggènipun wong Arab sampun kinêpung
gêgaman tanpa wilangan
wong Arab samya ngunduri

samya mêpêk jro kitha kang para nata
tan ana kang miyosi
anganti parentah
Prabu Kobatsareas
lan Radèn Umaryunani
andina aprang
ing jro lan ingkang jawi

wus mangkana Sang Prabu Kobatsareas
amit ing ibunèki
arsa miyosana
ing prang jawining kitha
kang ibu ngandika aris
dhuh putraningwang
timur têmên sirèki

durung môngsa angadoni jayèng yuda
kang putra matur aris
lah ibu milanya
pun bapa alit mila
ingabên gitik nagari
dhatêng pun eyang
inggih Prabu Mêdayin

pintên-pintên para ratu kang binônda
sinêmbahakên sami
dhatêng ing pun eyang
pan dèrèng adiwasa
maksih rare kadi mami
kang ibu mênggah
paran ta ingsun iki

yèn bisaa nanggulang ing karsanira
sira ngucapkên iki
lamun ramanira
yakti sakarsanira
sun srahakên ing Hyang Widi
amit tur sêmbah
prabu taruna mijil

panangkilan kang raka sampun siyaga
Radèn Umaryunani
tuwin para raja
Lamdahurmunggèng ngarsa
wus rêmpêg ing prang miyosi
nêmbang têngara
umyang kêndhang gong bèri

andalêdêg barise wong Arab mêdal
wong kapir pan angrakit
baris akalangan
wus samya tata lênggah
ing padmasana alinggih
lan Raja Bahman
Bêstak lan Raja Jobin

akalangan barise mungsuh lan rowang
wong Arab lan para ji
samia punggawa
kapang sami angayap
nèng wijoan palowani
têtungguling prang
Rahadèn Maryunani

asisihan Lamdahur lan Rajèng Yunan
sumambung lan para ji
ya ta Raja Bahman
amit ing ratunira
Irman Prabu Nyakrawati
nitih turôngga
nguwuh abêlik-bêlik

hèh wong Arab iya sapa aranira
parikudu ngrewangi
marang ing sutambyah
apan ta uwis pêjah
kabèh sakèhe para ji
balik tan padha
ngêsrahna Muninggarim

lawan iya angasrahna rabinira
supaya aja kongsi
prapta bênduningwang
lan padha suwitaa
sira kabèh maring mami
karatonira
tan ana sun owahi

lan maksiha têtêp satriya punggawa
mangkana duk miyarsi
langkung dukanira
sang aprabu taruna
Sareas arsa miyosi
pamit ing raka
Radèn Umaryunani

yayi aja mêngko ingsun kang tumandang
magut ing Bahman iki
kang rayi amêksa
ingandhêg nora kêna
sigra anitih turanggi
pun Abu Kartas
binusanan angrawit

wus anandêr ingkang raka langkung marma
tuwin para narpati
wau kang ayuda
Bahman asru lingira
apa kang anèng sirèki
lah lêkasana
sasukane sirèki

anauri Bathara Kobatsareas
carane rama mami
aprang datan ana
iya andhinginana
sira lêkasana dhingin
hèh haram jadah
apa anèng sirèki

krodha ngangkat salukun Sang Raja Bahman
molahakên turanggi
Sang Kobatsareas
kudhung parise waja
Sang Raja Bahman anggitik
pan katadhahan
parise datan osik

Kobatsareas ngolahakên turôngga
surak gumuruh asri
mungsuh lawan rowang
sigra Kobatsareas
Bahman kinitêr angèri
sinabêt pêdhang
sigar parise wêsi

Raja Bahman kontal kasiwo walikat
kadya ginitik paris
kang sigar pinêdhang
dene sang prabu jaka
kèngêr pan angraos sakit
Kobatsareas
pan arsa amindhoni

Raja Bahman angingêrakên turôngga
lumayu maring wuri
bokonging turôngga
wau kang katututan
tugêl pan kadya jinuwing
surak gumêrah
bubar kang bala kapir

bala Ngarab nimbangi mundur prasamya
Kusuma Muninggarim
mêthuk ingkang putra
kang saking ungguling prang
rinangkul wus manjing puri
kang para nata
tugur ing pôncaniti

sigra bêdhah gêdhong Kusuma Muninggar
winêdalakên sami
dinum bala Ngarab
myang bala Kaos samya
kang trêsna Umaryunani
apan akathah
kêdhik kang milu Jobin

nanging Jobin minta sraya nagri liyan
wau donya kang mijil
warata wong Arab
tan ana kang malarat
eca tyase kang prajurit
sami anyipta
mati urip lan gusti

kawuwusa para ratu kathah prapta
srayane Ratu Jobin
lan srayane Bêstak
prapta tanpa wilangan
kadi robing jalanidhi
andina-dina
praptane kang bantoni

lajêng pasang pakuwon kadya sagara
wong Arab anêliki
ratu ingkang prapta
arane prajanira
lan arane ratunèki
wus tinulisan
sabên-sabên ningali

para ratu sami minggah pêpanggungan
punggawa para mantri
minggah pêpanggungan
nuju sawiji dina
lêbu malêdug kaèksi
lir ampak-ampak
katrajang gunging baris

kadya sêmut ambrubul tanpa wêkasan
turôngga pitung kêthi
gajah tigang lêksa
mèmrèng sênuk salêksa
blêgdaba kalawan kuldi
bihal salêksa
gumuruh anèng margi

kang adharat pan ana pitulas yuta
balane Raja Perid
ratu gung prakosa
Parangakik kuthanya
rêrêb kang wadya para ji
wus sinêgahan
marang Bêstak lan Jobin

pira-pira sugatane wus kamulyan
wontên kang prapta malih
ratu kang prakosa
prajane ing Turkiyah
lawan wontên prapta malih
Sang Raja Sarkab
prajane ing Kudari

ratu wudhu ing aprang Raja Bardiyan
balane satus kêthi
wontên malih prapta
ratu saking Dinawar
jêjuluk Sang Raja Sulbi
tanpa wilangan
sugih bala prajurit

wontên malih kang prapta Raja Parisdan
pitung kêthi wadyèki
wontên malih prapta
sira Raja Puldriyan
ing Burhan kuthanirèki
ratu digdaya
prawira nom apêkik

akathah yèn cinatura
para ratu kang bantoni
srayane Jobin lan Bêstak
wong Arab ingkang winarni
ngumpul nèng pôncaniti
sagunging kang para ratu
prasamya pagunêman
lawan Radèn Maryunani
miwah Prabu Taruna Kobatsareas

alon dènira ngandika
Rahadèn Umaryunani
sagunging kang para raja
paran pratingkah puniki
mêngsah saya gung prapta
para ratu kang bêbantu
wadya tanpa wilangan
andina-dina kang prapti
sira ingkang abêbantu nora ana

jêng ibu Rêtna Muninggar
lagya utusan tur paksi
iya mring nagari Mêkah
sayakti lami tan prapti
lêlakon patang sasi
ingarêp-arêpa iku
wuri sêlak akèh prang
iya apa kang pinikir
bantunira pan amung sihing Hyang Sukma

umatur kang para raja
dhuh gustiku sang apêkik
punapa winalangdriya
sampun tate anglampahi
tinilar marang gusti
kinêpung wolulas taun
nguni rama paduka
duk pinèt sraya ratu jin
mring Jabalkab ing wuri anggung ayuda

ing mangke wontên paduka
miwah ari narapati
Bathara Kobatsareas
tumpêka ngêbêki bumi
suwawi amiyosi
mêngsah kapir gya pinagut
rêmpak kang para raja
ngajap têmpuh ing ajurit
Maryunani parentah nêmbang têngara

têtêg munya asauran
gumuruh kêndhang gong bèri
kori sakèthèng binuka
dalêdêg bala kang mijil
wadyane kang para ji
tan awor sajuru-juru
praptèng jawi wus aglar
Senapati Maryunani
kang amangku Sang Prabu Kobatsareas

bêbau Sang Rajèng Selan
lawan Sang Prabu Yunani
miwah para raja-raja
putra glar kaprabon jurit
wong kapir wus udani
wong Arab barise mêtu
sigra nêmbang têngara
wadya gung wus tata baris
ambêlabar kadya trunaning samodra

katingal gunge kang mêngsah
ngandika Sang Maryunani
hèh ala têmên Si Bahman
ingandêl kapati-pati
marang wong tuwa mami
pamalêse gawe mungsuh
matur kang para raja
dhuh gustiku sang apêkik
dèrèng kenging pun Bahman winastan ala

pun Jobin lan Patih Bêstak
èstu gêgêdhêging bumi
kang ngipuk Sang Raja Bahman
sigra Sang Rajèng Sêrandil
amit ing Maryunani
miwah prabu tarunèku
miyosi ing ayuda
nitih pun magêloningsih
mindha gada mangsah marang rananggana

cingak para ratu anyar
miyat Sang Rajèng Sêrandil
gung luhur rowa arikat
angucap Sang Raja Perid
lan Raja Sarkab Turki
apa tandange wong iku
angling Sang Raja Bahman
tontonên ing yuda mami
Raja Bahman têdhak anitih dipôngga

sarwi ngundha-undha gada
praptèng rana anudingi
hèh Rajèng Sêrandil sira
baya ta bosên aurip
angur ta sira iki
Muninggar srahna maring sun
karo lawan putrambyah
srana bêbandan ing mami
lamun ora mangkono sira palastra

Lamdahur nauri sugal
Bahman ram jadah siranjing
ujar apa sira ucap
aja karungu ing mami
sira ratuning anjing
tan wruh ing bêcik sirèku
kopar sato ta sira
dudu ratu kang sayêkti
ujar dudu kawêtu ing lambenira

apa alane wong Arab
mring sira wus ambêciki
kalah aprang inguripan
kinarya sudara yêkti
Raja Bahman sru runtik
gugup ing panggadanipun
tiba ing paris waja
panggitike wanti-wanti
sigra malês arame gada-ginada

wong Arab surak gumêrah
miwah ingkang wadya kapir
antuk sisihing ayuda
tan ana kasoran kalih
rame bindi-binindi
asalukun-sinalukun
têmpuh kang alugora
yayah angontragnawukir
sèlèh pukul arame pêdhang-pinêdhang

rukêt liman pêpulêtan
angêmprèt wal parêng tarik
dangu tan ana kasoran
sadina dènira jurit
sapih kasaput latri
sampun tinêtêgan mundur
bubar kang mungsuh rowang
makuwon kang bala kapir
wadya Ngarab kukud manjing jroning kitha

sadalu rame kasukan
ya ta kawuwusa enjing
muni têngaraning yuda
kêndhang gurnang lawan bèri
têtêg mawanti-wanti
wong Arab barise mêtu
miwah bala ing jaba
siyaga kaprabon jurit
sampun aglar barise têpung akapang

Bathara Kobatsareas
lan raka Umaryunani
rumêksa ing arinira
tan atêbih dènnya linggih
banjêng para narpati
tuwin para rajasunu
miwah kang para raja
mungsuh kapir amiyosi
wus miranti Bahman lan Bathara Irman

Rahadèn Urmus kalawan
Sêmakun lan Ratu Jobin
jajar lawan Raja Sarkab
Raja Perid Raja Sulbi
Raja Puldriyan nunggil
Bardiyan Parisdan têpung
Raja Perid umangsah
narendra ing Parangakik
nitih kuda pindha drêpaning taksaka

kuda janggi ingêmasan
anglela madyaning jurit
wadyane surak gumêrah
ratune digdaya sêkti
tate wudhu ing jurit
Perid yudanira ampuh
wau duk amrih lawan
wong Arab mêtua jurit
lamun ana aran lanang kang digdaya

miyarsa kadya sinêcang
jajane Radèn Pirngadi
putra Selan kang taruna
amit ing Sang Maryunani
nêmbah umêsat aglis
anitih turôngga mamprung
sagung kapraboning prang
kawot saluhur turanggi
praptèng rana pan sampun ayun-ayunan

Sang Raja Perid ta têtanya
hèh rare anom apêkik
sapa ingkang asêsuta
dene kumudu ajurit
tanpa ngrasa kêpati
Radèn Pirngadi sumaur
sun Rajaputra Selan
kang anom Radèn Pirngadi
ya ta latah Sang Raja Perid sru mojar

lah ta êndi ramanira
pagene tan mêtu malih
iku kang sun sêdyèng manah
mulane ngong mêtu iki
dêstun arsa ngicipi
gêgitike wong tuwamu
wingi ingsun tumingal
lan Ratu Bahman ajurit
nora bisa angasorkên ramanira

ingsun kang sanggup ambônda
mulane sun mêtu iki
mêngko dadak sira bocah
kudu mapag tandang mami
balia sira aglis
angundanga wong tuwamu
Radèn Pirngadi mojar
kumadi-kadi sirèki
ingsun sanggup anguwisi yudanira

yèn mungguh sira anadhah
kaya warêg dening mami
haram jadah sira kopar
anjing kuthamu ing ngêndi
sapa aranirèki
Raja Perid asru muwus
Perid jêjuluk ingwang
prajaningsun Parangakik
iya mara putra Selan anggadaa

Radèn Pirngadi saurnya
sira mamak sun arani
mokal yèn ora ngrungua
tatane wong Arab jurit
tan watak andhingini
Sang Rajèng Perid gumuyu
iya sira kudhunga
bôndabaya ingsun gitik
sira kudu bosên anèng alam donya

kinêtap turangganira
winuwung Radèn Pirngadi
gumuruh suraking kopar
wong Parangakik samya ngling
wong anom ika mati
pasthi lamun ajur mumur
sapa kuwasa nôngga
gêgitike ratu mami
ya ta Radèn Pirngadi tangkis kuwawa

Raja Perid asru mojar
sun nyana sira wor siti
katiban ing gadaningwang
payo malêsa Pirngadi
sigra ngêtap turanggi
sarwi mutêr gadanipun
wus wignya yuda gada
angitêr sarwi anggitik
kadya guntur surake kang bala Ngarab

kuwate pêpukulira
rosane ingkang atangkis
parise mêtu dahana
gumêtêr Sang Raja Perid
obah bêbalungnèki
kang pitung puluh têtêlu
anjrit turangganira
sri bupati mêmpis-mêmpis
hèh Pirngadi tuhu yèn prawirèng jagad

endah silih diwasaa
pan ingsun durung ngrasani
gêgitik kang kaya sira
lawase sun andon jurit
tuhu trahing sinêkti
Rajèng Sêrandil pinunjul
ewamangkana ingwang
iya durung anglabêti
iya payo tutugêna yuda gada

arame gada-ginada
gantya anadhahi tangkis
suka eram kang tumingal
solah bawaning ajurit
tuhu trahing sinêkti
Rajèng Sêrandil pinunjul
Raja Perid mutah rah
rong kêpêl tumibèng siti
irêng kênthêl gêtih matêng utahira

alon dènirangandika
sang prabu ing Parangakik
Pirngadi antaranira
ing prang lan antara mami
durung ana kajodhi
gêtih saking ngêndi iku
Radèn Pirngadi mojar
pan ingsun ora ngawruhi
iya dudu yèn sakinga raganingwang

Raja Perid mangu mênggah
ngusap talingane kalih
palikêt karingêt ngêndhal
iya gêtih saking mami
karepotan sun iki
têtapi sun isin mundur
mangkat malih kang aprang
wus praptèng antara wêngi
tinêtêgan mundur kalih kang ayuda

tumurun saking turôngga
sira Rahadèn Pirngadi
mangsah ngraup padanira
ing Radèn Umaryunani
sinambrama angênting
yayah kamulyan ping sèwu
suka sagung prawira
wus manjing kitha prasami
para nata kapir samya masanggrahan

wau Sang Putri Muninggar
amêthuk bojana asri
aglar munggèng panangkilan
wus lajêng bojana sami
akasukan sawêngi
myang kapir rame anayub
sênggake atimbalan
sawêngi tan ana guling
rayyan-rayyan atandhak gandhengan asta

kunêng gantya kang winuwus
Wong Agung Surayèng Bumi
salaminira nèng Mêkah
ingandhêg kang rama nênggih
agung akarya ngibadah
asare Kakbah yèn latri

supênanira ing dalu
Wong Agung Amir Mukminin
nagri ing Kaos katingal
prang gêdhe akèh pêpati
angungun sawungunira
Wong Agung Surayèng Bumi

animbali silahulun
Marmaya wus praptèng ngarsi
ngandika Sang Kakungingrat
hèh kakang ingsun angimpi
prang gêdhe Kaos nagara
ing sabên dina ajurit

Marmaya kagyat turipun
kadi èstu kang kaèksi
sabên paduka supêna
tan nilib ing doradasih
yèn sarta karsa paduka
kula tupiksa tumuli

wong agung ngandika arum
lah iya kakang dèn aglis
mundur Arya Tasikwaja
sapraptanira ing jawi
sigra nampèl wêntisira
saasta tan napak siti

lir kilat lampahnya mamprung
sadina yèn dèn lampahi
antuk lêlakon sawulan
patang dina patang sasi
samana duk kalih dina
Marmaya kèndêl wanadri

angandhêgi wohing dhuku
matêng-matêng dèn ampiri
mêmènèk dhahar wowohan
Marmaya kagyat miyarsi
ana swaraning turôngga
ciptèng tyasnya sônggarunggi

gya ngiwa sarwi dêdulu
turôngga ingkang lumaris
bokmanawa iku mêngsah
ngrêregoni wong lumaris
wus prênah dènira ngiwa
katingalan kang lumaris

kêkapalan tigang atus
kêkalih mantri pangirid
mantrine Rêtna Muninggar
kang dinuta tur udani
Sangitpingsèn namanira
satunggile Pingsènsami

Umarmaya datan pandung
lahika Si Pingsènsami
Sangidpingsèn ngarêp ika
gya nguwuh sarya ngudhuni
hèh Sangidpingsèn mandhêga
iya lan Si Pingsènsami

mantri kalih kagyat dulu
sigra têdhak saking wajik
mrêpêki Ki Umarmaya
mantri kalih atur bêkti
anggèr dene kêmayangan
paduka kêpanggih ngriki

amba punika ingutus
ing gusti sang rajaputri
tur uninga mring kang raka
wontên bêbaya ing wuri
pun Jobin lan Raja Bahman
lan Bêstak amalik bumi

sami ngadêgakên ratu
Irman Prabu Nyakrawati
kathah ratu sêsêrayan
andina-dina kang prapti
samya ratu gung prakosa
ing sabên dina ajurit

Marmaya jêtung macucu
ngucêmil akêthip-kêthip
gèdhèg-gèdhèg akêkayang
bênêr impène Sang Amir
ya Allah astapirolah
Marmaya sarwi mandêlik

lah pira lawas sirèku
lakumu ana ing margi
Sangidpingsèn matur nêmbah
sampun kalih wulan gusti
angling Arya Tasikwaja
lah paran lakumu mangkin

Sangidpingsèn nêmbah matur
ing mangke sumanggèng kapti
pan sampun panggih paduka
sasat gusti Jayèngmurti
ngandikarya Tasikwaja
lah sira mênênga ngriki

lamun lajua sirèku
kari lêlakon sasasi
dadi lawas anèng marga
lamun sira kang nglakoni
yèn ingsun kang nglakonana
pan rong dina bae prapti

lagyeca imbalan wuwus
wontên cundaka nusuli
anama Radèn Sihngiyar
lurah kajinêmannèki
wadya ing Kaumarmayan
sawadya nitih turanggi

kêkapalan tigang aus
Sihngiyar iku prajurit
sosorane Tajiwalar
pêpatihe Marmayèki
Tajiwalar patih tuwa
Sihngiyar patih taruni

atêngga kantun nèng Kaus
among ing Radèn Mardani
lawan bala sangang lêksa
sadaya wadya sinêlir
Sang Dipati Tasikwaja
kagyat dènira ningali

Sihngiyar kagyat tumurun
nêmbah umarêk ing gusti
umatur lamun dinuta
ing Radèn Umaryunani
tur uninga raning mêngsah
ratu kang sawiji-wiji

ratu kang bêbala ratu
nênêm kang pangajêng sami
Raja Sarkab ing Turkiyah
Raja Perid Parangakik
ing Burhan Raja Puldriyan
ing Dinawar Raja Sulbi

gangsal sang prabu ing Kulsum
Raja Parisdan sinêkti
nênêm Sang Raja Bardiyan
kithanipun ing Kudari
samya ngirid para raja
milane wadya ngêbêki

kitha ing Kaos kêkêmput
nanging gusti Maryunani
tan arsa ngêkêp ing kitha
sabên enjing amiyosi
mêthuk prang jawining kitha
rame prang ing sabên ari

Arya Tasikwaja muwus
ngumpula makuwon ngriki
padha karyaa jêjagang
ewuh aya nèng wanadri
manawa balaning mêngsah
kang anusul wira-wiri

yèn ingsun balia pan wus
antuk kabar kang sayêkti
nanging ta kurang utama
utama kang wruh pribadi
rong dina bae sun prapta
iya ing Kaos nagari

DipatiTasikwaja wus
nampèl wêntisira kalih
malumpat mêsat lir kilat
pan kadya thathit akêsit
jangkêp kalih dina samya
lan kalakon kalih sasi

kunêng ing Kaos winuwus
Rahadèn Umaryunani
enjang anêmbang têngara
kêkirab sagunging baris
gumrêgut kang wadya Ngarab
tan nêdya mundur ing jurit

tri gumuruh enjang swaraning têngara
kirab sagunging baris
praptèng rana aglar
mungsuh kalawan rowang
wadya Rab maksih anggili
saking jro kitha
turôngga lawan èsthi

sampun lunggyèng ing wijoan palorêtna
Radèn Umaryunani
lan ari narendra
Prabu Kobatsareas
ing ngarsa Rajèng Sêrandil
lan Rajèng Yunan
banjêng têpung para ji

Raja Bahman lawan Sri Bathara Irman
ing padmasana linggih
sagung para nata
aglar nèng kering kanan
wadya lit kadya jaladri
tabah-tabahan
yayah karêngèng langit

tunggul payung agung lêlayu daludag
kadya ambusanani
rêngganing akasa
soroting diwangkara
sumarambah angênèni
rêngganing jagad
tuhu ngebat-ebati

wau ta kang umêsat kadya kêkilat
Dipati Guritwêsi
praptèng Kaos enjang
jujug ing rananggana
lincak-lincak asêsirig
kagyat wong Arab
sadaya aningali

ana lincak-lincak jujug barisira
wau Radèn Mardani
wus samya têtela
têdhak kang para raja
gupuh samya malayoni
èstu Marmaya
prasamya angujungi

pan sakala gumêring warta kawarta
yèn Umarmaya prapti
sagung juru kêndhang
salin pamukulira
têngêr yèn suka kang galih
baris ing Arab
berag sagung wadya lit

kadya taru kadhawahan udan kapat
ing tyas mangsane sêmi
Sri Kobatsareas
ngastuti lan kang raka
Rahadèn Umaryunani
kinèn ngumpulna
sagung wadya kang kanin

wus tinamban mring Wong Agung Tasikwaja
waluya sadayèki
sagung para raja
têtanya wartanira
ing gusti Sang Jayèngmurti
lamun raharja
kunêng kang wadya kapir

wus misuwur yèn prapta Sang Umarmaya
miwah katingal sami
dening Raja Bahman
èstu yèn Umarmaya
prapta nèng papan sêsirig
akêplok tangan
ngarêpe Maryunani

adoh-adoh nudingi mring Raja Bahman
Bahman kêtêr tyasnèki
ngucap marang Bêstak
hèh Bêstak tingalana
dêduta Umarmayèki
pan wus têtela
doranira ing kami

aturira Bêstak sarwi garagapan
surat saking Mêdayin
kula tan uninga
dora yêktining surat
Sang Raja Bahman nulya glis
nitih turôngga
Bêstak cinandhak aglis

ikêt pinggange Bêstak dèn ikal-ikal
munggèng luhur turanggi
pan kadya likasan
kuwate Raja Bahman
katingalan sadayèki
wadya tan samar
Islam kalawan kapir

pan sinurak dening wadyabala Ngarab
wruh ing pakaryannèki
dyan binanting kisma
wusnya dangu dèn ikal
Raja Bahman aningali
mring Umarmaya
langkung dènnya prihatin

wus angrasa yèn ora antuk ngapura
wau Rêkyana Patih
Bêstak galangsaran
dèrèng tuntunge pêjah
ginosongan ing wadyèki
wau kang para
ratu suruwan sami

angrêrapu dukanira Raja Bahman
Sang Prabu Parangakik
Perid lan Puldriyan
miwah Raja Parisdan
Raja Bardiyan lan Sulbi
lan Raja Sarkab
sarêng dènira angling

sampun tuwan manjangakên duka cipta
dumèh mungsuh lan Amir
miwah Umarmaya
kula kang mêjahana
sampun mawi walanggalih
pasthi kasulah
dening kawula sami

Prabu Irman karuna ngarsane Bahman
Bahman lilih tyasnèki
dadya tinêtêgan
sadina tan antuk prang
de Bahman sangêt prihatin
bubar kalihnya
mundur makuwon sami

Umarmaya ngucap marang para raja
dèn têtêp sira sami
tunggu gustinira
padha manggiha arja
ingsun amit tur upaksi
rèhning dinuta
ngong datan sipêng ngriki

sigra nampèl wêntis Umarmaya mêsat
malumpat kadi thathit
byar ari praptanya
gène sang raja duta
kang nganti anèng wanadri
Radèn Sihngiyar
lawan pun Pingsènsami

Sangidpingsèn sadaya wus dhinawuhan
besuk barênga sami
lawan bala kathah
yayi mas Parangteja
iku besuk kang angirid
bala sadaya
ingsun lan Gusti Amir

andhingini pasthi wong roro kewala
katêlu sêkarduwi
sigra Umarmaya
mêsat nampèl wêntisnya
ing marga datan kawarni
wus praptèng Mêkah
marêk ing Jayèngmurti

matur èstu kadya supêna paduka
miwiti amêkasi
ing sasolahira
ngungun Sang Kakungingrat
marêk ing rama nulya glis
myang ibunira
nêmbah anuwun pamit

wus linilan wong agung anulya mêdal
sapraptanirèng jawi
animbali sigra
satriya Parangteja
wus kinèn angirid baris
gya tinimbalan
kuda pun sêkarduwi

tinitihan kuda pun sêkarduwijan
kinêtab mêsat aglis
nandêr kadya kilat
tan têbih Umarmaya
rong asta tan napak siti
wus praptèng wana
gèning duta kang nganti

ya ta kunêng wong agung kang anèng marga
ing Kaos kang winarni
ing saungkurira
Dipati Tasikwaja
enjang wong kapir miyosi
miwah wong Arab
aglar wuri miranti

wus samya ayun-ayunan
lir samodra balabar tanpa têpi
barising rowang lan mungsuh
kadya wanarga kobar
busananing wadyaning kang para ratu
surêm surating baskara
kandhih dening busana di

rêmbag para ratu samya
kawit samya miyosi ing ajurit
sagunging ratu gêgêdhug
amrih nuli wêkasan
anyikêpa numpês mring wong Arab iku
Sang Raja Perid umangsah
narendra ing Parangakik

nitih turôngga rinêngga
ing mas tatur mubyar sumorot asri
asikêp gada sang prabu
molahakên turôngga
angajrihi sêsumbar aminta mungsuh
hèh ta êndi Rajèng Selan
papagêna tandang mami

Lamdahur arsa tumandang
kèndêl dening suta Umaryunani
mothah marang ramanipun
Sri Sayid Ibnu Ngumar
kêdah aprang kang rama ngandika arum
maksih timur têmên sira
kang putra mêksa turnèki

punapa ta yèn timura
pêpantaran kula sampun ajurit
lah puniku paman prabu
nênggih Kobatsareas
sampun aprang lan Bahman duk wingènipun
kang rama kewran ing driya
wêkasanira nglilani

amit anitih turôngga
ingêmasan rinawis sêsotya di
molahkên turangganipun
ebat wong kapir mulat
ing solahe wong Arab kang maksih timur
rikat prang luhur turôngga
angikal pêdhang kumitir

kadya sikatan ginêtak
kang sawênèh para ratu samya ngling
agawok wong Arab iku
mendah wusa diwasa
solahing prang ngasorkên wong sêpuh-sêpuh
wus panggih ayun-ayunan
angling Prabu Parangakik

hèh sira anake sapa
maksih jèdhèng pêksa mêtu ing jurit
Sayid Ibnu Ngumar muwus
ingsun putune Ambyah
Maryunani ingkang sêsuta maring sun
sênggak sarwi latah-latah
sang prabu ing Parangakik

sokur yèn putune Ambyah
bok anake ratu lyan sira iki
Sayid Ibnu Ngumar muwus
sira sapa ranira
iya ingsun Parangakik ratu wudhu
Raja Perid juluk ingwang
lan ratu anglêlanangi

angling Sayid Ibnu Ngumar
payo apa ingkang anèng sirèki
nuli lêkasna dèn gupuh
Raja Perid sru mojar
amêkasi sira mêngko ajur mumur
katiban ing gadaningwang
pasthi rata lawan bumi

Raja Perid ngundha gada
wus pinutêr luhur sirahirèki
Sayid Ibnu Ngumar sampun
kudhung parise waja
wus tiniban gada wêsi pindha guntur
rosane ingkang anggada
kuwate ingkang atangkis

parise mêtu dahana
kantar-kantar mumbul marang wiyati
eram kang samya andulu
kapir surak gumêrah
panarkane wong anom iku wus ajur
sira Sayid Ibnu Ngumar
katilar umbuling agni

katon molahkên turôngga
sarwi ngikal pêdhangira kumitir
Perid arsa mindho mupuh
binarêngan pinêdhang
asta tugêl runtuh sarêng gadanipun
Perid gumêtêr kêlaran
kinitêr ing Prabu Sayid

Ibnu Ngumar kudanira
mungsêr angubêngi ing Raja Perid
sêsaat tan kêna mêtu
saking pangalangira
dadya jêjêr Rajèng Parangakik jêtung
angêtap-ngêtap turôngga
kadhangan pangitêrnèki

arsa lumayu tan kêna
dyan pinêdhang astane ingkang kering
ingkang anyêkêli apus
pêdhangira lumumah
rinogohkên kinipatakên mandhuwur
pêdhot pagêlanganira
èpèk-èpèk tibèng siti

surak atri bala Ngarab
para ratu eram mulat ningali
pining kalih baunipun
tugêl awak tan kêna
Raja Perid anèng turôngga dêlujur
kadya tugu rinampasan
pangewan-ewaning jurit

wus dangu pangêtêrira
dyan ginêtak anglumba kang turanggi
Raja Perid tiba kabruk
surak wadya ing Arab
Raja Sarkab Parisdan tumingal jêtung
miwah sagung para raja
dening wignyaning ajurit

mendah si wus diwasaa
nora kêna kalah padhaning janmi
anumbras trah Arab iku
gunane ing ayuda
sigra Tajiwalar amarani gupuh
pêpatih Kaumarmayan
layonira Raja Perid

tinigas mustakanira
tinancêpkên pucuking tumbaknèki
binêkta mring ngarsanipun
Sri Sayid Ibnu Ngumar
lincak-lincak sirah Perid mumbul-mumbul
cêrik-cêrik Tajiwalar
lah dulunên laknat kapir

iki ta bêbêcikira
ratu wudhu saking ing Parangakik
dene amung kaya wêdhus
kucêm kang para raja
pan kasaput latri tinêtêgan mundur
sira Sayid Ibnu Ngumar
umarêk kang rama aglis

rinangkul lungayanira
sarêng bubar manjing jro kitha sami
pinêthuk ing ibunipun
kalawan ingkang eyang
rêtna sêkar kadhaton mêthuk ing putu
kinêmpit-kêmpit kang wayah
binêdhahkên gêdhong aglis

mêtu pirang-pirang yuta
wadya Kaos sadaya pan waradin
miwah sagung para ratu
Arab sabalanira
winaratan donya dana pan lumintu
ing bala prasamya suka
saking pura anggung mijil

KacaPrabu Aspandriya nantang dhatêng wong agung. ... 3Wong agung mangsuli panantangipun Prabu Aspandriya. ... 7Putri tawanan Rêtna Saribengat. ... 14Raja ing Bangit kengkenan kapanggih Rêtna Saribengat. ... 22Rêtna Saribengat dipun rêbat dening Raja Bangit. ... 26Wadyanipun wong agung sami kabur dening wasiyatipun Prabu Aspandriya. ... 29Wong agung angsal pitulungan saking Sri Maha Pandhita Maskun. ... 33Bêdhahipun nagari Biraji. ... 36Wong agung kondur dhatêng Mêkah. ... 39KacaWong agung tuwin Umarmaya dipun wartosakên pêjah. ... 45Raja Bahman tuwin Raja Jobin ambalik. ... 51Raja Bahman pêrang kalihan Bathara Kobatsareas. ... 56Radèn Pirngadi pêrang kalihan Raja Perid. ... 60Umarmaya nuwèni nagari Kaos. ... 66Wong agung bidhal dhatêng Kaos. ... 70Raja Perid pêrang kalihan Sayid Ibnu Ngumar. ... 74