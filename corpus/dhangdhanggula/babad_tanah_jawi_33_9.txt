ingantukkên Radèn Jaka Tingkir
anglurahi prawira tamtama
sri narendra timbalane
patih sun arsa kundur
undhangana para dipati
myang wadya kulawôngsa
kya patih wotsantun
wus mêdal ngundhangi wadya
nulya jêngkar budhalan sri narapati
saking ardi Prawata

awurahan swarane kang dasih
langkung rame wus prapta nêgara
jêng sultan manjing kêdhaton
Rahadèn Jaka sampun
ingantukkên dalême lami
suka sakancanira
mangkana winuwus
Lêmbu Pêtêng Tarub ika
turunira tinutur lajêre singgih
Ki Agêng Tarub seda

Lêmbu Pêtêng wau kang gumanti
apêputra wau wastanira
Ki Gêtas Pêndhawa rane
Gêtas Pêndhawa sunu
Kyagêng Sela wastane singgih
langkung abênturtapa
nênêdha Hyang Agung
siyang dalu datan pêgat
wus kasosra prawira guna sinêkti
dibya amahambara

wus misuwur ing wong sanêgari
lan desa macapat môncalima
Ki Agêng Sela sêktine
kalanira rumuhun
nyêkêl gêlap padha sawiji
duk kala macul sawah
pramila misuwur
wus kalok kajana priya
duk sêmana ki agêng miyarsa warti
lamun Jêng Sultan Dêmak

amilihi pong prawira sêkti
pan kinarya prawira tamtama
ki agêng malbêt karsane
prapta ing Dêmak sampun
lajêng katur mring narapati
ya ta ingabên sigra
anèng alun-alun
lan banthèng sami satunggal
kalaganjur Kodhokngorèk munya atri
banthèng anêmpuh sigra

tinadhahan banthèng tinampiling
sirah pêcah polonira muncrat
Ki Agêng Sêsela mengo
milane mengo iku
ywa kongsi kacipratan gêtih
sang nata awas mulat
angandika arum
hèh patih sira pirsaa
kaya ngapa Ki Jêbèng Sela ing kapti
mengo nabok andaka

kyana patih mentar sampun panggih
Kyagêng Sela sampun pinariksa
ki agêng alon ature
milamba mengo wau
bokmênawi cipratan gêtih
nalika gêtih muncrat
kyana patih wangsul
wus prapta ngarsa sang nata
sampun katur sadaya aturirèki
sang nata angandika

jêbèng Sela balèkêna patih
nora klêbu prawira tamtama
iku wong tipis atine
wêdi kêna ing marus
sri narendra kundur mring puri
patih dhawuhkên sigra
timbalan sang prabu
ya ta Ki Agêng Sêsela
sakêlangkung merange dene tinampik
lajêng kundur mring Sela

sampun prapta anèng dalêmnèki
wong Sêsela pinêpak sêdaya
sarta lawan gêgamane
wêtara kawan atus
lajêng budhal umangsah jurit
arsa ngrabasèng Dêmak
ciptanirèng kalbu
pan arsa angogèr tapa
gege môngsa pramila arsa ngayoni
ngandêlkên kadigdayan

Kyana Patih Wanasalam prapti
lajêng matur marang sri narendra
sang nata suka gujênge
patih undhangna gupuh
wadyaningsun ja na nadhahi
marang gêgaman Sela
dimèk prapta iku
jêbèng Sela ngarsaningwang
sigra miyos ing pagêlaran sang aji
lawan wadya tamtama

kawan atus pra tamtama sami
apan andhèr sami munggèng ngarsa
sêdaya sami rinante
pan amung sang aprabu
lênggah dhampar dèn ayap cèthi
sêkawan anèng ngarsa
lênggahnya mabukuh
sarwi angampil gandhewa
lan jêmparing kyana patih anèng ngarsi
parêk lawan sang nata

Kyagêng Sela kawarnaa singgih
ingkang nglurug dhumatêng ing Dêmak
lawan sawadyabalane
prapta jawi kitha wus
surak gumêr awanti-wanti
wong Dêmak datan mêdal
amapag ing pupuh
ya ta laju lampahira
Kyagêng Sela sabalane sami ngiring
ki agêng nitih kuda

tan adangu wadya Sela prapti
surak-surak sarta tabuhannya
ki agêng nèng ngarsa dhewe
nitih turôngga mungguh
mandhi lawung kudanya nyirig
prapta waringin kêmbar
sumbar-sumbar nguwuh
sang nata nyandhak gandhewa
jinêmparing andhêmane kuda kêni
nglumba lajêng palastra

Kyagêng Sela gya malumpat aglis
praptèng dharat nolih wadyanira
sampun gusis sêdayane
ki agêng gya lumayu
pan angguguk sri narapati
lah ta ujarku apa
jêbèng Sela iku
tipis atine tan panggah
ngandêlakên bisa nyêkêl gêlap mêngi
pêksa amutêr jagad

sapa wêruh ya ing buri-buri
luwih gaib karsane Hyang Suksma
nanging ta iku karêpe
pan durung mangsanipun
jêbèng Sela amutêr bumi
ya ta Ki Gêdhe Sela
sêmana wus rawuh
anèng ing dhusun Sêsela
anêrima takdiring Hyang Maha Suci
binantêr panêdhanya

Kyai Agêng Sêsela winarni
lagya pinarak anèng ing langgar
ingadhêp putra wayahe
ki agêng apitutur
marang putra wayahe sami
lah bocah sun pêpoyan
marang sira iku
kabèh padha pirsakêna
tutur ingsun dudu papan dudu tulis
pêpali aranira

pêpali iku apan bêrkati
tur sêlamêt sarta kuwarasan
pêpali iku mangkene
aja agawe angkuh
aja ladak lan aja jail
aja ati surakah
lan aja calimut
lan aja guru alêman
aja ladak wong ladak agêlis mati
lan aja manah ngiwa

aja saèn dèn idhêp ing isin
aja sira ngagungakên awak
wong urip iku bêcike
lan aja adol bagus
bagus iku dudu mas picis
lan dudu sêsandhangan
dudu rupa iku
wong bagus pakewuh uga
pêpadhane wong urip dèn padha asih
prak ati kang utama

aja sira mangeran mas picis
aja sira mangeran busana
ywa mangeran kabisane
aja mangeran ngèlmu
aja gunggung têguhirèki
aja mangeran japa
aja gunggung laku
kabèh iku singgahana
aja gugu ing ujar kang tanpa yêkti
lah iku dèn waspada

kang ajujur rahayu ing budi
aja sira ngarah kinèringan
bêcik saidhêpe dhewe
ewuhe wong tumuwuh
dèn abisa ngenaki ati
atine sapêpadha
aja ngumbar nêpsu
iku nêpsune manungsa
kudu kèdhêp mring sama-samaning jalmi
lah poma singgahana

aja sira padhakakên jalmi
amarentah marang sato kewan
kêbo sapi myang kudane
aja sira prih wêruh
endah uwong kang nora bangkit
aja kaya Ki Soma
kêbone pinukul
kinon sinau amaca
sami dene kêbo iki nora bangkit
mulane awêwuda

ayam ginusah yèn munggah ing panti
atanapi yèn nucuka bêras
iku ingadhangan bae
iku wong olèh sêmu
wong têtôngga bêcike iki
kang layak ingaruhan
aruhana iku
yèn tan layak amênênga
apan iku mangan sêgane pribadi
pan dudu rayatira

yèn amuruk duryatira iki
kapenakna awake punika
larakêna ing atine
aja siya mêmuruk
warahana yèn durung sisip
yèn uwis katiwasan
aja sira tutuh
ilange iku dèn lila
aja sira sok angumpah-umpah kaki
lah poma lungguhana

aja gunggung wong asuka sugih
aja kêpingin wong kêkêdhotan
pangawasan apadene
lan aja anggêguru
ing wong urip pan ora bêcik
lan aja manah ngiwa
ala kang tinêmu
sing sapa atine ala
nora wurung ing têmbe iku nêmahi
ala anêmu ala

sapa ingkang dhasarakên bêcik
nora wurung benjang manggih arja
miwah saturun-turune
yèn kalakyan dadya gung
parentaha dèn ngati-ati
aja sêdaya-daya
dadi nora tulus
gone dadi pangauban
aja nacah yèn parentah mring wong cilik
aja sawiyah-wiyah

kumbah sarakah cukit andulit
sira aja amalantên warna
iku nora dadi gêdhe
sirikên ujar iku
yèn wong urip dèn anêngêri
apan sagone ana
trusing dalilipun
sêmune sampun kêtara
titènana kang ala lawan kang bêcik
kang jujur anèng cahya

bokmênawa kakita ing benjing
kêlakona dadi pawong sanak
aja pati-pati dahwèn
lawan aja kumingsun
aja watak lêngus sumugih
aja amanah murka
aja mangun nêpsu
sokura lan panarima
ywa bêkiwit aja watak mêmetangi
yèn luput kawirangan

mulane wong aurip puniki
sêkathahe ywa ngadêlkên rosa
dèn kawruhana awake
nora beda sêdarum
sêkathahing umating nabi
kinarya lêlawanan
marang ingkang agung
kang sugih mêskin punika
kang agêdhe kêlawan ingkang acilik
kang bagus lan kang ala

wus pinêsthi takdiring Hyang Widi
ya mulane aja arêrasan
wong ngina panacad gêdhe
gêmpal dêrajatipun
lawan batal tapanirèki
lah padha estokêna
ing pitutur ingsun
yèn sira emut ing wêkas
yêktènana iku têtalining urip
têranging lampahira

lamun wêngi ya ta sira kaki
kacêgaha mangan nendranira
lamun ing raina mangke
cêgahên pangan iku
lamun sira tan cêgah kaki
ing turu panganira
dadi nora antuk
anggènira anênêdha
mring Hyang Suksma dadi lawas nora eling
wêkasan awèt tapa

lamun sira dinadèkkên sugih
mring Hyang Suksma ginanjar ing dunya
têrusêna tan tapane
mênawa durung usum
pan pinundhut ing dalêm pati
yèn sira dadi wirya
dèn narima iku
saking kodrat takdiring Hyang
aja pêgat pujinira ing Hyang Widi
sarta sira tapaa

uwong ingkang tan prihatin dhingin
iya ingkang gayuh-gayuh tuna
ing sandhang lawan pangane
lampahipun andarung
sakêlangkung amêsu ragi
sangêt asru nastapa
saya nora antuk
osiking tyas pan mangkana
wiyosipun angraosi kang wus mati
tan wruh ing takdirira

yêktènana ing pitutur mami
anggènira urip anèng dunya
sira raha sabêcike
aja sira katungkul
ing raina kêlawan wêngi
padha dipun prayitna
wong urip puniku
upamane awakira
manglong-manglong anèng jurang ingkang miring
yèn tiba dadi lara

nadyan sira uwus anglampahi
cêgah turu lawan panganira
yèn tan têrus ing batine
tapanira dèn têrus
lairira kêlawan batin
sabar lawan dêrana
tapa lawan ngèlmu
upamane wong lumampah
yèn apêtêng kudu gawa obor kaki
dadi tan nunjang-nunjung

kang minôngka oborira kaki
duga-duga kêlawan prayoga
iku dadi obor gêdhe
têgêse obor iku
sadurunge angati-ati
têgêse aprayoga
yèn uwis alungguh
sênajan sira ngucapa
aja tinggal dêdugi lawan prayogi
supaya manggih arja

yèn lumampah aja nacad margi
yèn alèrèn ja nacad panggonan
lan aja nacad lungguhe
aywa nêrak garumbul
grumbul iku gone bilai
iku sira latana
poma dèn katêmu
yèn wis nêmu tutur ika
lakonana yèn sira nêmu bilai
tutuhên sliranira

kaanane marga maring iki
karyanira lan karyèng wong kathah
wêruha beda-bedane
wong angèl gampang iku
upamane marga kang sungil
lan dirga drêjêg padhang
supit angèl iku
rakêta marang sêsanak
adoh pêdhak rakêtira dèn asami
rangkêpana prayitna

kaananing atinira iki
atining wong sanak pêkênira
kawruhana sasêmone
wong kêrêng sabar iku
upamane panasing api
lawan adhêming toya
bêntèr lawan mêndhung
ana bêcik ana ala
wong sêsanak aja pêgat ngati-ati
wêkasan aprayitna

kaanane lungguhira iki
pan jênênge wong tuwa kang bisa
amomonga ing anake
wong kang tan bisa iku
upamane ênênging ati
lan kang ladhok ingômba
ywa gerang ta iku
yèn wong baud angawula
kumawula aja sira lali-lali
wêdi lan prayitnaa

sêkathahe sanak-sanak mami
pirsakêna tutur sêsêmonan
dèn sami wikan karsane
aja suka gumuyu
graitanên sajroning ati
yèn dhangan suka wirya
ujarèki sêmu
têmên tutupên sêmbrana
upamane kadhung lawan aling-aling
aja lali prayitna

kaya ngapa raganingsun iki
lamun ora duwea panrima
pêpêsthène wis mangkene
ing ngêndi gon sun ngluru
kana-kene titahing Widi
mumbula ing akasa
nêrus langit pitu
môngsa bisa bêdhahêna
ing kuthane kang ana kodrat ajali
mundhak kasurang-surang

kunêng kangjêng sultan kang winarni
arsa pêpara mring Kalijaga
sarta mondhongi karsane
dhumatêng sang pilungguh
Kalijaga sang maha yêkti
samêkta saha bala
budhal sang aprabu
wêtara wong tigang lêksa
kang umiring sêdaya para dipati
busana warna-warna

anglir sêkar sêtaman kaèksi
sri bupati anitih dipôngga
pan sampun lêpas lampahe
ing marga tan winuwus
ing Carêbon pan sampun prapti
ing dhukuh Kalijaga
wus panggih sang wiku
sultan mangaras suku sang
mangusapi ing lêbu sri narapati
mangrêpa aturira

binoyongan mring Dêmak nêgari
tan lênggana wau sang pandhita
nalika pasugatane
printahing pra wadya gung
sami ngadhêp ambêng pribadi
para dipati samya
punggawa gung-agung
lurah pêkathik sêdaya
kang sinuwun angliwêt amung sakêndhil
kêndhil Siyêm arannya

bêkta solèt dhatêng sang ayogi
ngêdhuk liwêt ing ngarêpanira
pra dipati dhewe-dhewe
miwah sawadyanipun
datan têlas liwêt sakêndhil
tuwuk wong tigang lêksa
pan maksih kinêdhuk
parandene datan têlas
kramatira anênggih sang maha yêkti
langkung nikmating raga

sampun kering wau sang ayogi
praptèng Dêmak ingaturan papan
singa kang dèn karsakake
amilih Kadilangu
dhukuh ingkang awon pribadi
kang bêcik datan arsa
milih Kadilangu
ya ta ingkang kawarnaa
sri natendra apan nênêm putranèki
ingkang sêpuh wanodya

krama angsal Kyai Langgar singgih
putranira Kyai Agêng Sampang
panênggak jalu wastane
Pangeran Arya Bagus
nuntên arinira pawèstri
krama angsal Pangeran
Kalinyamat iku
ya ta ingkang kawarnaa
èstri malih aran Ratu Kambang singgih
warnanira yu endah

èstri malih pinanggihkên singgih
lawan Radèn Jaka Tingkir mangkya
tinanêm ing Pajang mangke
warujunira jalu
pinaraban dene sang aji
Dèn Mas Timur punika
warnanira bagus
kang rayi jalu jêng sultan
Pangran Seda ing Kali putra sawiji
aran Arya Pênangsang

wus tinanêm ing Jipang nêgari
aran Arya Pênangsang ing Jipang
ing Pajang kang winiraos
ing kidul kilèn Butuh
binabadan sawetan Pêngging
ingkang kinarya kutha
kathah kang tut pungkur
wus dadya nêgara arja
duk sêmana Jêng Sultan Dêmak ngêmasi
ing Pajang madêg nata

sinêngkalan adêging nêrpati
sarêng lawan sedane jêng sultan
tri lunga mônca bumine
putra Dêmak winuwus
wus tinanêm dipati mukmin
nami Sunan Prawata
putra kang waruju
wus binêkta marang Pajang
gya tinanêm anèng Madiun nêgari
ya ta kang cinarita

pusaka Dêmak wus dipun bêktani
marang Pajang tan ana suwala
sami ajrih digdayane
pinêsthi gênti pulung
suyud kabèh para dipati
dene Ki Mas Amônca
kya patih jêjuluk
Tumênggung Môncanêgara
ababêngkok salêksa nêm èwu mukti
Wuragil lan Ki Wila

pan kinarya bupati jro sami
pan Ki Wila aran Wilamarta
gangsal èwu pilênggahe
Ki Buyut Banyubiru
apan tulus pinundhi-pundhi
apan Buyut Majasta
tulus pinisêpuh
Ki Gêdhe Butuh sêmana
putranira dadi sêntananing aji
lawan jinunjung nama

Pangran Wanèngpati tuhu pêkik
sampun dadya nêgari ing Pajang
arja wingit kêratone
kutha kêkojor pêngkuh
arja bagus wingit rêspati
sakèthènge majupat
pasange manguntur
ginapura kutha gora
pinalatar amunggul panggungnya asri
kutha Pajang rakitnya

ya ta ingkang winurcita malih
putranira Kyai Agêng Sela
lan Ki Agêng Ênis mangke
Pênjawi wastanipun
asuwita ing Pajang sami
samya ingakên kadang
sarta tunggil guru
mring Jêng Sunan Kalijaga
pan Ki Ênis kinarya pradikan nênggih
marang Jêng Sultan Pajang

sinung dhukuh ing Laweyan nênggih
pan anama Ki Gêdhe Laweyan
sinêpuh-sêpuh wong akèh
kêkalih putranipun
sami jalu pupon satunggil
kadange naking-sanak
ingkang asêsunu
Ki Agêng Ngêrang pamannya
alit mila kinadang-kadang sayêkti
kêlawan putranira

ingkang nama Rahadèn Pênjawi
kakang adhi lan Ki Pêmanahan
Ki Agêng Sela putrane
antuk ngawulanipun
marang kangjêng sri narapati
dèn andêlakên prana
pinarcayèng kewuh
kinarya lurah tamtama
karo pisan asisihan Ki Pênjawi
lawan Ki Pêmanahan

karo samya kinanthi ngajurit
Ki Pênjawi lawan Pêmanahan
anglurahi tamtamane
angrèh wong kawan atus
pêpilihan wong olah wèsthi
ingandêlakên prana
mangkana winuwus
Ki Pêmanahan pêputra
pêmbajênge Dyan Mas Danang ingkang nami
pinundhut mring sang nata

pan kinarya jalaran sang aji
dene sang nata dèrèng pêputra
Mas Danang kinarsakake
putranira pêmbayun
Radèn Bagus idhêpirèki
supe ing yayah rena
nadyan rama ibu
anggêpira ambêndara
sawab dene putrane sri narapati
kogung rinaja-raja

sinung êmban sinongsongan kuning
sakêlangkung sang nata sihira
kadya putranira dhewe
wontên malih winuwus
Pangran Jipang ingkang winarni
nênggih Arya Pênangsang
agêng galihipun
lumuh seba marang Pajang
Sunan Kudus nênggih ingkang dèn guroni
ginubêl ing prakara

kêrêp anèng ing Kudus nêgari
arang anèng nêgari ing Jipang
saking susahe galihe
kêkuwu anèng Kudus
dènnya amrih madêg nêrpati
amêngku tanah Jawa
sangêt aturipun
nora sortah asebaa
marang ratu bèbète wong tani pêngging
tan sudi ngawulaa

wani angrok bôndawala pati
takêr marus têpung pupu jôngga
kêncêng otot liru kanthèt
angadu tosing balung
akantaran bau liru kris
Sunan Kudus ngandika
aja gege laku
Ki Jêbèng Pajang digdaya
dèn adhêmit solah muna lawan muni
aja juwarèh liyan

balik ana wong ngalapdho iki
ing pangawruh mungguh kaya sira
ki jèbêng apa ukume
Pangran Jipang umatur
ukumipun dipun pêjahi
balik sintên punika
dhawuh tuwan wau
Sunan Kudus angandika
iya rane kakangira Prawatèki
amaro pêtakonan

Pangran Jipang sigra awotsari
inggih gampil kêlamun mangkana
pun kakang Prawata mangke
Pangeran Jipang wau
kundur marang pakuwonnèki
nimbali kajinêman
kang nama pun Rangkud
hèh ta Rangkud lumakua
ya cidranên kakang Prawata dèn mati
pun Rangkud amit nêmbah

binêktanan dhuwung marang gusti
Pangran Arya Pênangsang ing Jipang
Ki Rangkud prapta lampahe
ing dhukuh Prawatèku
Jêng Susunan Prawata lagi
lênggah sêsèndhèn garwa
Ki Rangkud duk rawuh
Sunan Prawata ngandika
apa karya Rangkud sira praptèng ngriki
Ki Rangkud aturira

amba kinèn arinta sang pêkik
kinêrsakkên anyidra paduka
Sunan Prawata sabdane
lah payo age Rangkud
nanging aja ngèmbèt-èmbèti
marang garwa manira
Ki Rangkud anuwun
sigra jaja linarihan
kawatgata anrus ing garwanirèki
anjrit asru karuna

Sunan Prawata angandika aris
hèh ta Rangkud ya pagene cidra
garwa manira kaèmbèt
sigra sinawat dhuwung
Kyai Bêthok ingkang kinardi
Rangkud kêna tungkaknya
kêmbang kacangipun
Ki Rangkud niba palastra
niba Bêthok gowèng kêmbang kacang kêdhik
Sunan Prawata seda

apan sarêng kêlawan kang rayi
nanging tilar kang putra têtiga
ingkang kalih priya mangke
èstri warujunipun
ingkang rayi ika miyarsi
Ratu Mas Kalinyamat
marang Prawata wus
têtilare ingkang raka
putra alit binêkta marang kang bibi
Ratu Mas Kalinyamat

nêdha ukum mring Kudus nêgari
dene patine kadangnya tuwa
Sunan Prawata sedane
kalawan lakinipun
Sunan Kalinyamat tut wuri
wus prapta ngarsanira
Jêng Susunan Kudus
kèndêl datan angandika
ya ta ajrih Pangran Kalinyamat mulih
binegal anèng marga

mring utusan Pangran Jipang mantri
Sunan Kalinyamat kapêrjaya
sampun pralaya layone
sinarèkakên wau
ingkang rayi langkung prihatin
kêpatèn kadang tuwa
nuli lakinipun
tanbuh raosing wêrdaya
gla anglampus minta ukuming Hyang Widi
kapungkur dhahar nendra

Nimas Ratu Kalinyamat
tilar wismamêrtapa anèng wukir
tapa wuda sinjang rambut
nèng wukir Danaraja
apratignya nora tapih-tapih ingsun
yèn tan ana adiling Hyang
ukume sadulur mami

kapindhone lakiningwang
iya dene Si Jipang kang matèni
yèn ora kêlakon lampus
si bêthuh Arya Jipang
ênêngêna gêntia ingkang winuwus
Pangeran Arya Pênangsang
kajinêmane satunggil

kêlangkung prawiranira
agal alit tan ana dèn wêgahi
cinatur jinêman wau
dhasar wong tautatal
asring kinèn akarya randhaning satru
kêkês bupati bang wetan
dene wong papat sinêkti

Pangeran Jipang ngandika
mring wong papat kang sami dèn kasihi
kabèh sun jaluk gawemu
padha lakua dhustha
lah cidranên Sultan Pajang dipun lampus
yèn kêlakon gawenira
papat sun karya bupati

Si Setan Kobêr tamakna
amit nêmbah dhuwung dipun tampèni
winanti-wanti duta wus
mêsat sêkawan pisan
tan kawarna lampahe sêkawan rawuh
sêjawine kutha Pajang
amomor duk kala manjing

wus prapta sajroning pura
kawarnaa lêbune duta singgih
apan wanci têngah dalu
malumpat pagêr bata
panjingira anèng sajroning kêdhatun
maling sêkti papat pisan
wus prapta prasami dingkik

kang kêmit tan ana wikan
panjingira maling padha sinêkti
wus angrampit dalêm agung
pasareane Sultan
kang sawiji nèng jawi rumêksèng kewuh
kang tiga mring pêsarean
sêsirêpe langkung mandi

tinarima sikirira
istijrade dinuta marang gusti
salampahira lêstantun
miwah sêsirêpira
wus tumama kang kêmit sêdaya turu
tan ana èngêt drigama
anjêjêp katiga sami

marêngi sang nata nendra
nanging dèrèng kêpati dènnya guling
dadya amor api turu
wau ta ponang duta
momor cèthi anganti kêpatinipun
ing sarene sri narendra
nêngêna ingkang winarni

Pênjawi lan Pêmanahan
samya nganglang kuwatir ing jro puri
lêlurah kalih tyasipun
kêlangkung mêlang-mêlang
cipta ana ingkang mara sandu rawuh
ananjak karti sampeka
mangendrajala sinêkti

caraka pandung lampahnya
wus malumpat bata ing dalêm puri
Pêmanahan asru muwus
hèh adhi dèn prayitna
saya bangêt yayi marase tyas ingsun
kadya wus kalêbon dhustha
ngong duga sajroning puri

Ki Pênjawi saurira
inggih kakang kawula sami ugi
yayi dèn prayitnèng kewuh
pêsthi maling utama
pratandhane bênce têka klawan tuhu
payo dingkik pasarean
mêtu ngulon-ulonnèki

kêkalih pan sarêng mara
kawarnaa maling papat wus manjing
jêjêk siti kaping têlu
sultan kêpati nendra
sarêng jangkah sultan sare gya sinuduk
asangêt panggoconira
wong têtiga wanti-wanti

kêsangsang kêmul kewala
eca sare sang nata dèn suduki
lir lalêr mencok nèng kêmul
ya ta garwane sultan
wungu sare miyat sultan nyananipun
kang raka sampun palastra
tan wruh lamun eca guling

kagyat Kangjêng Sultan Pajang
wungu sare kêmul binuwang aglis
ngêbyuki maling katêlu
ambyuk katêlu pisan
datan ana darbe karkat wong katêlu
katiga luntak ludira
gêrêng-gêrêng ting karêmpis

maling kang siji nèng jaba
mirsa jêro gumêr pating karêmpis
tumindak arsa têtulung
tinubruk saking wuntat
wus kacêkêl ngaroncal tan bisa ucul
lajêng malêbêt kalihnya
atêtulung gawa maling

kangjêng sultan sampun lênggah
aningali Pêmanahan Pênjawi
andika wakane sokur
karone inggal prapta
takonana maling kang nyidra maring sun
Ki Pênjawi Pêmanahan
maling sigra dèn takoni

kang dhustha matur bêlaka
sami matur lampahipun tinuding
dinangu wismane pandung
kêlamun duta Jipang
Singaprana Jagasatru Jayèngkewuh
sawiji pun Kartajaya
ngungun sang nata nabda ris

ki raka padha wêtokna
sun apura kabèh iku si maling
iku darma wong ingutus
poma ja na kang wikan
apan sampun ginanjar wong papat iku
ing êmas nyêkati sowang
ja wêruh ing para mantri

wus sami binêkta mêdal
mari lumpuh tobat sarta ngabêkti
Setan Kobêr dhuwungipun
ingaturakên sigra
iya maring Pêmanahan wêdalipun
minôngka wadal waluya
bok pinindho anèng jawi

sapraptanira ing jaba
lajêng pamit maling sêkawan sami
ing marga datan cinatur
nagri Jipang wus prapta
matur tiwas sasolahira ingutus
Pangeran Jipang ngandika
iya luput saking mami

umatur duta sêkawan
nagri Pajang kêlangkung saking wêrit
sêdalu tan sagêd masuk
malah praptèng raina
tan katingal nêgari katingal laut
kêlangkung kewran ing manah
Pangeran Jipang lingnya ris

sun dhewe besuk tumandang
ênêngêna Jipang Pajang winarni
saya wuwuh arjanipun
murah sandhang lan pangan
wong têtanèn prasami eca nênandur
tan ana wong doracara
sri nata ingkang winarni

ya ta sampun lama-lama
kocapa sri narapati
Sultan Pajang wus pêputra
sêkawan kathahe singgih
sêdaya putranèki
alanjaran radèn bagus
wanodya kang têtiga
kang priya sawiji pêkik
pêmbajênge Ratu Mas Pêmbayun nama

anuli Ratu Mas Malad
nulya sumêndhine malih
jalu Pangeran Bênawa
wuragilipun pawèstri
Rêtna Sêkaring Puri
nanging maksih sami timur
radèn bagus diwasa
pan sampun jinunjung linggih
nama Radèn Ngabèi Saloring Pasar

ya ta ingkang kawarnaa
wus lami dènira mikir
Pangeran Jipang sêmana
sikêp kêpraboning jurit
mentar saking nêgari
saos dhatêng Sunan Kudus
karsanira yun mêksa
ngrabasèng Pajang nêgari
sakêlangkung lumuh dènnya kaparentah

prapta lajêng asiwaka
lajêng matur ing sang yogi
putra paduka ing Pajang
timbalana dipun aglis
amba arsa ngayoni
ing kasap kêlawan lêmbut
singa ingkang tiwasa
mila paduka timbali
sêngadia pagunêman ngèlmu rasa

asangêt atur kawula
Jêng Sunan Kudus nuruti
sigra mêsat kang dinuta
mundhi srate sang ayogi
datan kawarnèng margi
ing Pajang pan sampun rawuh
gya katur ing sang nata
lamun wontên duta prapti
saking Kudus sang nata lagya sineba

aglar kang mantri punggawa
satriya lan pra dipati
busanane warna-warna
kadya diwangkara mijil
lir pendah gunung gêni
ambêranang yèn dinulu
sagung para dipatya
sang nata munggèng sitinggil
atap andhèr asri ingkang upacara

dènnya pinarak sang nata
munggèng padmasana rukmi
arja babut lèmèkira
sinulam toya mas adi
kang munggèng ngarsa aji
banyak dhalang lan kêkacu
kidang mas ardawlika
banyak dhalang sawunggaling
pêdhang tamsir sênjata jêpun nèng ngarsa

wadya jro gêdhong kêparak
ingkang wontên ing sitinggil
Kya Patih Môncanêgara
miwah sagung pra dipati
satriya para mantri
jêjêl anèng alun-alun
kadya sêkar sêtaman
sinawang kêlangkung asri
Kyana Patih Môncanêgara ngandikan

minggah marang sitibêntar
ngaturakên duta prapti
saking ing Kudus nêgara
sêrat katur ing sang aji
sinuksma ing jro galih
surasane sêrat katur
jêngkar dènnya siwaka
angêdhaton sri bupati
praptèng pura pinarak lan para garwa

atap munggèng maderêtna
ninbali rêkyana patih
Ki Wuragil Wilamarta
Ki Pêmanahan Pênjawi
cèthi prapta ing jawi
gandhèk kang dinuta mêtu
kalima ingandikan
wus prapta ing dalêm puri
pan sêdaya alênggah byantarèng nata

muka lir konjêm pratala
ngandika sri narapati
hèh ta patih kaya ngapa
surate sang maha yêkti
manira dèn timbali
ingajak gunêman ngèlmu
anggalih ngèlmu rasa
sira ngundhangana dasih
ya ta kyana patih alon aturira

pukulun sri naranata
punika anyalawadi
mênggah wêtawis kawula
datan sakeca dewaji
ingkang srat ulun dugi
tunggilipun pandung dalu
botên kenging linamban
sênadyan tindak sang aji
sampun tungkul kêprabon sikêping yuda

sang nata kèndêl sêkala
ing driya ginalih-galih
wusana alon ngandika
paran rêmbugira sami
Pêmanahan wotsari
atur kawula pukulun
kados lamun mangkana
dhuh gusti sêrat kang prapti
botên sanès inggih saking Arya Jipang

sri narendra lon ngandika
lamun lumakua mami
samêkta kêpraboning prang
sayêktingowah-owahi
têmah ngagèt-agèti
dadi kanisthaning ratu
Pêmanahan tur sêmbah
lampah dadya kaping kalih
jêng paduka rumiyina lêlancaran

bêktaa uwos kewala
sampun mawi bêkta mênir
abdi dalêm jro sêdaya
pinêthil ingkang prayogi
sampun amawi mênir
mungna kuda kawan atus
katingal lêlancaran
ngandikan dhatêng sang yogi
kados botên lamun ngantos kagraitan

rêkyana patih nèng wuntat
nindhihana pra dipati
sawadyanya sowang-sowang
lan kagungan dalêm èsthi
sarênga lan ki patih
kêprabon lampahing ratu
marêngi aturira
lah kakang inggih prayogi
aja suwe payo padha sadhiyaa

wus mêdal rêkyana patya
nimbali para dipati
sang nata sampun busana
sakêpraboning ajurit
kang wadya wus miranti
ingkang sarêng kawan atus
têtindhihirèng lampah
Pêmanahan lan Pênjawi
ya ta Radèn Ngabèi Saloring Pasar

tan têbah lawan jêng sultan
Pêmanahan lan Pênjawi
sigra budhal sri narendra
duta ing Kudus kinanthi
sigra dènnya lumaris
wadya kuda kawan atus
ing marga tan winarna
prapta ing Kudus nêgari
duta kinèn malêbêt atur uninga

kèndêl ing paseban jaba
ing Pajang Sri Narapati
rakite wadya atata
sêdaya prayitnèng batin
Pêmanahan Pênjawi
kanan kering wêntis prabu
dene kang anèng ngarsa
ing kanan ragi kapering
Dyan Ngabèi Saloring Pasar tan têbah

angampil dhuwung carigan
tamtama atap nèng wuri
duta ing Kudus sêmana
dumrojog manjing ing puri
prapta ngarsa sang yogi
Sunan Kudus nuju lungguh
kêlawan Arya Jipang
duta matur awotsari
putra dalêm ing Pajang pan sampun prapta

kèndêl ing pasowan jaba
tan mawi bêkta wadya lit
saking gugup tinimbalan
upacara datan mawi
kêpraboning nêrpati
sêdaya tinilar pungkur
mèsêm Arya Pênangsang
atur sêmbah sigra mijil
praptèng jawi ningsêti paningsêtira

ciptanira ing wardaya
ing Pajang Sri Narapati
arsa ginoco ing mangkya
lawan dhuwunge pribadi
prapta paseban panggih
ya ta sêsalaman sampun
Arya Jipang turira
kakang mas sami bêsuki
wontên karsa prapta ing Kudus nêgara

yayi mas laku manira
tinimbalan ing sang yogi
milane pun kakang gêpah
tan nganti gawa wadya lit
kinarsan rêmbug ngèlmi
pramila manira gupuh
datan anggawa bala
miwah kêprabon nêrpati
ya ta mèsêm Ki Arya Jipang lingira

kang tuwan wangking punika
kakang mas dhuwung kang pundi
kawula arsa uninga
Sultan Pajang têka gampil
sinungkên kang sawiji
kang sawiji maksih kantun
tinampan mring ki arya
kang dhuwung lajêng tinarik
lah kakang mas punapa mandi punika

Ki Pênjawi Pêmanahan
sarwi nyikut dhuwungnèki
sarta mangsit dhatêng sultan
wêntise jinawil-jawil
kangjêng sultan gya narik
cêcothène Ki Carubuk
sarwi lon angandika
adhi tan kadi puniki
pun Carubuk ampuhe kagila-gila

Ngabèi Saloring Pasar
dhuwunge pinipit-pipit
netrane kumêdhèp tismak
Pêmanahan lan Pênjawi
sami prayitnèng wèsthi
dhuwunge tansah sinikut
miwah wadya tamtama
prasami prayitnèng wèsthi
ciptanira sêdaya sarêng pralaya

kari gêcose kewala
Sunan Kudus sigra prapti
lah ta iki kadar apa
wong agung padha bêlantik
age sarungna kalih
saru tiningalan iku
sinarungakên nulya
Pangran Jipang angling aris
mèh saêmèh gon ingsun agawe rôndha

Sultan Pajang angandika
dene ta kurang sathithik
sun awèh pakaning gagak
wau Radèn Angabèi
Loring Pasar miyarsi
ana aja salah dudu
wiwit dènnya graita
pan sarwi amandêng liring
kang pinandêng sasolahe Arya Jipang

rêngu ciptane mangkana
kagila-gila wong iki
kaya ta lêlanang jagat
arêp ngayoni kiyai
dhuh-adhuh tak tandangi
yèn dèn ajanana ingsun
Sunan Kudus ngandika
lah uwis padha dèn aris
aja ana micara kang ora-ora

balik payo pagunêman
ing ngèlmu rasa puniki
mumpung pêpak pra dipatya
anulya saosan mijil
ya ta dhaharan sami
nèng ngarsane sang awiku
ambênge sowang-sowang
sawusnya linorod sami
ya ta lajêng binage ing wadyanira

tan antara dangunira
luwaran makuwon sami
ya ta ingkang kawarnaa
praptane Rêkyana Patih
Môncanêgara singgih
lan mantri punggawa agung
sêntana sinang arya
nusul ing wuri gung prapti
tigang lêksa kang gêgaman kathahira

kêjawi para dipatya
môncanêgara pasisir
gumêrah tanpa wilangan
mangkana sri narapati
pakuwonira ngalih
bumi Bintara rinêngkuh
ing dhusun Pajimatan
lor wetan kutha gonnèki
ambêlabar pakuwone wadya Pajang

wongira Ki Pêmanahan
sêntana Sêsela prapti
apan sampun winangsitan
sadhiya gêgaman jurit
ya ta sri narapati
ing Pajang têtuwi gupuh
mring wukir Danaraja
Pêmanahan datan kari
ing pêrnahe mangun tapa ingkang raka

anèng wukir Danaraja
datan kawarna ing margi
prapta wukir Danaraja
kang raka dènnya manggihi
êlêt gubah sakêlir
apan maksih sinjang rambut
kang rayi aturira
kakang bok sinjanga aglis
Nimas Ratu Kalinyamat angandika

manira tan arsa sinjang
yèn durung ana nyanggupi
matèni Si Arya Jipang
praptaa kiyamat yayi
kang rayi matur aris
kawula ingkang sumanggup
kakang bok asinjanga
kawula ingkang nyanggupi
dipun inggal kundura mring Kalinyamat

Nimas RatuKalinyamat
ngandika marang kang rayi
sira kang akon maringwang
sayêkti manira tapih
nanging ta ujar mami
dèn kêlakon yayi tuhu
kang raka nulya sinjang
kang rayi sigra wotsari
Ki Pênjawi Pêmanahan awotsêkar

mojar Ratu Kalinyamat
yèn ingsun sira prih mulih
iya marang Kalinyamat
kakangira salah siji
yèn ora Si Pênjawi
Pêmanahan ingsun jaluk
ngatêrna marang ingwang
sang nata ngandika aris
lah ki raka kang tuwa sira dhèrèkna

sigra kundur Sri Narendra
Pêmanahan ingkang kari
angatêr mring Kalinyamat
lampahira sampun prapti
ya ta kang saking wukir
ing Kalinyamat wus rawuh
samya apagunêman
Pêmanahan kang tinari
dhatêng nimas ratu ingkang agung brôngta

lah yayi sira sun tari
amrih nuli kêlakona
ubayane yayi katong
bokmênawa dilêlawas
priye pênagih ingwang
kayaparan polah ingsun
pakewuh pênagih ingwang

Pêmanahan aturnya ris
mênawi parênging karsa
amrih inggal kêlakone
pêjahipun Arya Jipang
inggih gampil kewala
apan wontên saratipun
wantune rayi paduka

inggih ing dintên puniki
rayi dalêm aturana
paduka masang wong wadon
warnanipun ingkang pelak
kang ngungkuli wong kathah
angadhanga anèng pintu
sakêdhap nuntên ngicala

yèn sang nata aningali
dhatêng wanodya kang endah
watak arinta sang katong
sayêkti sami sêkala
mêdal saguhanira
sênadyan agêmpur gunung
angêsatêna samodra

sayêkti kêlakon nuli
tangkêpa sakêthi ngarsa
salêksa kanan keringe
pêsthi lamun sinaguhan
dhatêng rayi paduka
lajêng angawaki pupuh
amêngsah pun Arya Jipang

utawi punika nuding
mring mantri punggawanira
lumampah lan ganjarane
sang rêtna lêga tyasira
pan sarwi angandika
iya yayi duwe ingsun
wanodya kang luwih endah

abênêr rèhira yayi
sira yayi ingsun ganjar
li-ali mirah ta kiye
aran si mênjangan abang
mapan iki wasiyat
Pêmanahan nêmbah matur
nuwun sampun tinampanan

sira yayi ingsun tuding
yayi prabu aturana
mring Kalinyamat ing kene
lèngsèr prapta pêsanggrahan
tumamèng ngabyantara
umatur wawêlingipun
Nimas Ratu Kalinyamat

Sultan Pajang angling aris
lah iya kakang ing benjang
dhasar niyat ingsun dhewe
mring Kalinyamat laminya
tigang dina laminya
enjing mangkat sang aprabu
datan kawarna ing marga

ing Kalinyamat wus prapti
nimas ratu wus amasang
wanodya anèng korine
kinèn siyaga kang endah
ing kono adhakona
asinjanga garbong wungu
kêmbêne jingga rinenda

yèn sang nata praptèng kori
api-api kêpapaga
nuli mirea dèn age
sarwi anolèh-nolèha
wingkisên lathinira
aja lèrèn aja gupuh
lan kincangên imbanira

tan antara nulya prapti
gumêrah upacaranya
kang ponang wadya wus manggon
upacara tinêrajang
sultan kagèt tumingal
pinandêng sarwi lumaku
lakune datan rêkasa

apan ora pati têbih
nolèh-nolèh lampahira
sarwi angincang alise
mangkana sri naradipa
kasmaran ing wardaya
kang raka anulya mêthuk
wus sami lênggah atata

Sultan Pajang matur aris
kakang bok kula tumingal
wontên èstri ayu kaot
duk kawula praptèng lawang
punapa masih lêgan
dene endah warnanipun
kang raka aris ngandika

tilare rakanta swargi
iya iku pêpingitan
kala dhingin maksih rare
ing mêngko sêdhêng diwasa
durung kambon ing priya
kang rayi aris umatur
kakang bok kawula têdha

kang raka ngandika aris
yayi aja mungguh ika
nadyan babêrkatan kabèh
ing Kalinyamat Prawata
kabèh pan darbèkira
yayi mung pratignyaningsun
patine Si Arya Jipang

nuli kêlakona yayi
kang rayi mèsêm wotsêkar
kangbok sampun walangatos
wuwuha satus prawira
kang kadi Arya Jipang
yèn kawula sampun sanggup
sayêkti môngsa lêpata

ingkangraka angling aris
yayi Pêmanahan sira
iya kang dadi sêksine
sanggupe yayi narendra
ing Pajang mênèk cidra
ing besuk pratignyaningsun
Pêmanahan awotsêmbah

dhuh inggih sami ginalih
môngsa botên anggaliha
mênawi botên kasupèn
rayi dalêm sri narendra
sami gumujêng suka
sêlamine nimas ratu
sasedane ingkang raka

dèrèng gumujêng duk mangkin
kèngêtan wardayanira
dene bênêr pamêtike
ingkang rayi Pêmanahan
nora sisip sakêcap
dene mêtu sanggupipun
kang rayi duk mulat ing dyah

wus pinaringakên nuli
wanodya kêkalihira
dhatêng kang rayi sang katong
wus tinitihakên jolang
binêkta pêsanggrahan
sang nata anulya kundur
aglis prapta pêsanggrahan

sigra dènnya animbali
Ki Pênjawi Pêmanahan
lan ki patih katigane
sang nata aris ngandika
hèh patih ingsun arsa
angawaki ing prang pupuh
kêlawan Si Arya Jipang

paran kang kinarya wiwit
têmpuhing prang Bratayuda
iku jêr sukêr atine
matèni wong tanpa dosa
lawan niyate ala
iya marang jênêng ingsun
nora dosa pinrih ala

mung ewuhe ati mami
dene iku kinasihan
marang sang pandhita kaot
wotsêmbah rêkyana patya
kawula nuwun duka
yèn paduka aprang pupuh
kêlawan pun Arya Jipang

yèn maksiha ingkang dasih
sayêkti kêlangkung nistha
aprang tan sami timbange
satriya lawan narendra
kawula kang mêthukna
ingabêna takêr marus
atêpunga pupu jôngga

angrok bôndawala pati
ngabên pragolaning tulang
kêncêng otot liru kanthèt
kêlawan pun Arya Jipang
sang nata angandika
Pêmanahan kang tinantun
ki raka paran rêmbagnya

mungguh ature Ki Patih
Pêmanahan aturira
pukulun lêrês ature
nanging ta mênggah kawula
sênadyan ta kya patya
inggih dèrèng mangsanipun
yèn maksih para dipatya

pan inggih rêkyana patih
aprasasat sri narendra
patih kalipahing katong
apan inggih botên kirang
kang sami ngrèh jajahan
punika para tumênggung
kang sami asongsong bawat

ngandika sri narapati
yèn mangkono hèh ta patya
undhangêna sarupane
tumênggung lan pra dipatya
sapa ingkang sanggupa
agêdhe ganjaran ingsun
ing Pathi lawan Mêtaram

nanging patih dèn adhêmit
kumpula pakuwonira
kang para dipati kabèh
kyana patih nêmbah mentar
Pênjawi Pêmanahan
atur pamit sarêng mêtu
saking ngarsane sang nata

wus prapta pakuwon sami
angundhangi pra dipatya
sampun kumpul sêdayane
jêjêl prawira punggawa
dhinawuhakên sigra
timbanlane sang aprabu
angrabasèng Arya Jipang

tampi ganjaran ing Pathi
kêlawan desa Mêtaram
hèh ta kônca sêdayane
dèn pikira dèn prayoga
prakara kang punika
tandangana ing prang pupuh
patine Si Arya Jipang

saguna-gunane sami
linêmbut tuwin kinasap
iya saduwèk-duwèke
umatur para dipatya
pêjah gêsang katura
kawula pan botên sanggup
mêngsah lan pun Arya Jipang

ing warti digdaya sêkti
tur samêkta sugih bala
sumôngga karsa sang katong
kya patih kewran ing nala
lajêng sami bubaran
patih saos ing sang prabu
sêmana praptèng byantara

ulun matur sri bupati
abdi dalêm sêdayanya
ngaturkên pêjah gêsange
para dipati sêdaya
samya tur palênggahan
tan wontên ingkang sumanggup
mring yudane Arya Jipang

sami kêkês miris ajrih
tan wontên adarbe manah
sang nata kewran driyane
wus mêdal rêkyana patya
ya ta ingkang kocapa
lêlurah kalih gya mêtu
Ki Pênjawi Pêmanahan

pan sarêng tata alinggih
kêlawan ing ipenira
Kyai Juru pêparabe
Pêmanahan ipenira
Kyai Juru punika
ipe naking-sanak iku
putrane Ki Agêng Saba

Pêmanahan duk ing nguni
akrama anaking uwa
mila Ki Juru ipene
putrane Ki Agêng Saba
nênggih Nyi Agêng Saba
sêdhèrèke ingkang sêpuh
marang Ki Agêng Laweyan

Ki Pêmanahan Pênjawi
lan Ki Juru awêwarta
sayêmbarane sang katong
sapa ingkang bangkat karya
patine Arya Jipang
nêgara ganjaranipun
ing Pathi lawan Mêtaram

sagunge para dipati
sami atur pêjah gêsang
milane kewran sang rajèng
kados kakang sri narendra
tan wande ngawakana
milane aywa katungkul
mênawi ta wontên karsa

botên wande ngong wêtawis
sang nata ngawaki yuda
dene wus kathah sanggupe
mring kang raka Kalinyamat
malah sêksine kula
Ki Juru dupi angrungu
prakara kadya mangkana

Ki Juru lingira aris
mungguh wong kang kaya sira
mangkono karsa sang katong
kaya priye budinira
kinadang mring sang nata
tur ingandêlakên kewuh
yèn kongsia sri narendra

angawaki ing ajurit
amungsuh Si Arya Jipang
sun rasa têka sêpele
nora nyatur pra dipatya
mungguh kang kaya sira
tiwas gêgadhanganipun
padha ingandêlkên prana

yèn sang prabu angawaki
sira kang dèn adu yuda
angur ta pêranga dhewe
yèn mênang tômpa ganjaran
ing Pathi lan Mêtaram
Ki Pêmanahan gumuyu
ki raka kados manira

cumênthaka anyanggupi
ing bobote Arya Jipang
pra dipati sêdayane
kang sami bêngkok nêgara
ajrih mring Arya Jipang
ingkang kadya awak ingsun
kadar pira wong Sêsela

cawêta lan jabang bayi
nora liwat mung wong dhomas
Ki Arya Jipang bobote
prawira asugih bala
dhasar adarbe karsa
gangsingane pitung atus
dinulang mangap sêdaya

sasêliranira mantri
sandi prana ing ayuda
tigang atus wong ginênthèng
apa margane kalaha
amungsuh wong Sêsela
wong dhomas tur kuru-kuru
Ki Juru gumuyu latah

kêlamun mangkono yayi
para punggawa sêdaya
durung katêmu nalare
wong wêdi lawan ki arya
wong ajrih ing pawarta
durung nêmu tingkahipun
iku wong datanpa nalar

aprakara wong ajurit
nora kêna pinarosa
pêsthi kêlawan nalare
lamun uwong mangun yuda
bênêr pratikêlira
pae duk jaman karuhun
aprang ngadu kasêntikan

Ki Arya Pênangsang yayi
gampang yèn tinikêl nalar
ika wong doyan kuwanèn
nora kêna mambu tantang
iya lamun tinantang
pêsthine tan tolih batur
watake Si Arya Jipang

yèn wis têmu padha siji
apa ingkang kinajrihan
sira karubutên roro
lah iya kaya punapa
wong siji tan rubuha
dudu Menak Jayèngsatru
pan iku Si Arya Jipang

Ki Pêmanahan Pênjawi
duk miyarsa wuwusira
kalihe tyasira bolong
angadêg suraning nala
pan asru wuwusira
yèn mêkatên nalaripun
suwawi yuda kênaka

