langkung suka tyasira narpati
gya ginanjar kang saking ayuda
wus warata ganjarane
Arya Jasupôntèku
apan sampun jinunjung linggih
sinung nama Dipatya
Sujanapurèku
sami ngèstrèni sadaya
pra bupati wus misuwur sakathahing
wong Mataram sadaya

ri sampuning gêganjar narpati
datan kawarna ing laminira
sang nata sineba malèh
pêpak wadyèng Matarum
angandika sri narapati
hèh Dipati Sujana
pura dèn mring ngayun
lah ngong duta mangkya kita
anglurugi mring nagri kang durung radin
Madura unggahana

angirida wadya ing Matawis
kita nitihana ing ayuda
lan wong pasisir sakèhe
adunên ing prang pupuh
wong ing Dêmak lawan wong Pathi
Lasêm lan ing Juwana
Kalinyamat Kudus
Kaliwungu lan ing Kêndhal
Pakalongan Batang Pamalang Tatêgil
Barêbês Wirasaba

Sumêdhang Wiradêsa ja kèri
iku kita adua ayuda
sang nata sigra ling malèh
mring Tumênggung Singranu
sira utusana tumuli
mring sakèh wadyaningwang
wong pasisir iku
ing Badholèng patêmonna
tatan-tatan Sujanapura wotsari
myang pra mantri sadaya

numbakanyar lan mantri Panumping
sadaya sampun samyatur sêmbah
sampun bubar gêgamane
apan bubar karuhun
kang gêgaman mantrinya lagi
bubar saking pasowan
anindhihi laku
ing gêgaman ing ayuda
tunggal ing prang lawan Sujanapurèki
gya lampahing carita

tan kawarna lampahirèng margi
ing Bêdholèng apan sampun prapta
gêgaman pasisir kabèh
sigra mêpak parau
sakyèh ingkang pasisir sami
miwah baita tundhan
têtungganganipun
sakèh gêgaman Mataram
Tumênggung Sujanapura dèn aturi
ran baita lêlanang

punika ingkang dipun titihi
dening Dipati Sujanapura
sakyèh pra dipati kabèh
wus samya nitih prau
miwah wong Mataram kang cili
wus samya munggèng palwa
bubar layar sampun
ting karêtap katingalan
saking ing doh lir pêksi nglayang tumiling
kadya kontul rêratyan

wus prapta ngrampit ing Surabanggi
ya ta Sinisiyung kang nagara
kagegeran wong ciline
angungsi kithanipun
dadya nagri ing Surabanggi
datan atulung sira
mring Madura iku
anjaga kitha priyôngga
kawarnaa gêgaman agêng jaladri
wus ngungak ing Madura

sigra prapta têpining gêgisik
kawarnaa wadyèng ing Madura
wus pêpak nèng pasisire
samya ajagèng kewuh
wong Mataram praptanirèki
inggahipun jinaga
yun-ayunan sampun
bêdhil-binêdhil aramya
swaraning kang surak lir karêngèng langit
wong Mataram krepotan

datan olèh papan ing ajurit
wadyèng Mataram akathah pêjah
akathah kanin undure
nanging wadya Matarum
kang tan kanin mêksa angungkih
ing kapurunanira
nanging ta katangguh
alami gènira aprang
kawarnaa prajurit Madura mangkin
samya arêrêmbagan

Dipati Sampang lan Surabanggi
Sumênêp Balega Pakacangan
samya gunêm ing wêngine
Dipati Sampang muwus
kadipundi karsanirèki
sakèh para dipatya
mênggah juritipun
wong Mataram iki uga
sampun tita tan bôngga ing dika sami
mangke karsa manira

bok dimène munggah wong Matawis
ing dharatan dene yèn wus munggah
nêdha ingantêp jurite
pasthi iku yèn lêbur
yèn mêkètên kang wong Matawis
punika bubar pisan
ing pangarah ingsun
pasthi lêbur dening toya
wong Mataram kaya nora mangsah malih
bupati wus mupakat

wus sami ngundhangakên tumuli
mring sakathahe para prawira
sami kinèn dhêdhêp kabèh
dene mêngko yèn sampun
padha munggah wadya Matawis
têlas sabaturira
nêdha nuli ngamuk
pasthi tumpês wong Mataram
ênêngêna wadya Madura kariyin
kocapa Janapura

dawêgira yun abôngga sami
anèng têngahing jaladri sira
bupati ngutusan kabèh
kinèn sami tumurun
anitiha baita alit
gya dipati ing Dêmak
prapta minggah sampun
ing palwane Janapura
sigra sakèh bupati pan sami prapti
nitih baita sampan

prasamya adhêdhayungan sami
wênèh jungkung tinitihan ika
ana nitih jêjatène
parau kathah dulur
sampun prapta sadaya sami
minggah para dipatya
mring baitanipun
Tumênggung Sujanapura
Kya Tumênggung Sujanapura sigrangling
ngantêp para dipatya

kadipundi ing karsa puniki
gènnya jurit pan sampun alama
datan wontên wêkasane
wong cili kathah lampus
dening karsa manira mangkin
lah sami ngawakana
pra bupatinipun
sami wontêna ing ngarsa
sakèh para prawira maguta dhingin
bupati nindhihana

lamun silih pinapag ing jurit
sakathahe kang wong sasêliran
nêdha sami ngamuk age
ywana ngucirèng laku
nêdha jangji sarênga mati
pra bupati sadaya
sampun sami rêmbug
wus sami aprajangjian
nêdha mangke sami mangkat bangun enjing
minggah dhatêng dharatan

sampun rêmbag sagung pra dipati
nulya sarêng mulih wangsulira
mring palwane dhewe-dhewe
sagung wadyabalèku
ingundhangan wus sami cawis
ing latri kawarnaa
sampun bangun esuk
sami minggirakên palwa
pra prajurit lampahe arêbut dhingin
tan ana sabawanya

sami minggah sadaya aririh
kang prajurit sami aprayitna
wus prapta ing dharat age
nata gêgaman sampun
kang wadyalit wus sami prapti
miwah wadya Mataram
sadaya wus rawuh
anèng dharatan atata
wus raina gêgaman sampun tumindhih
wong pasisir busêkan

wontên dene wadya ing Matawis
sampun amiranti bêdhilira
kalantaka mariyême
myang bêdhile lah êbum
lan anakan sampun miranti
kalayan malih ika
papan sampun antuk
langkung pêpêt papanira
kawarnaa dipati ing Sampang mangkin
sarêng wayah raina

nulya akèn amriksaa aglis
dutanira pan sampun uninga
yèn wadya Mataram mangke
sampun prapta sadarum
sakancane para bupati
wus tata barisira
miwah bupatyagung
sampun acawis sadaya
gêgamane mudhun saking palwa aglis
wus munggah dhatêng dharat

wong Sampang sigra têngara aglis
kagegeran punang bêbarisan
de kadhinginan papane
dening prajuritipun
samya lena tan nyana mangkin
lamun wadya Mataram
angunggahi dalu
dahat gugup tatanira
wong Madura wontên dene wong Matawis
suraknya bal-ambalan

wong Madura agya amêdali
pating bulasik tatane ika
watêk kasusu lakune
gugup kasêlak rawuh
wong Mataram wus ambêdhili
wong Sampang kathah kêna
ing mimis kyèh lampus
dening wus kaparantean
singa mara-mara wong Sampang kèh mati
kang mundur binayangan

dadya sakathahe pra dipati
ing Madura mangke karsanira
sami angawaki dhewe
sêdya ngantêp prangipun
adipati papat akait
sampun sami prasêtya
nêdya sarêng ngamuk
kalawan wong Pamêkasan
sampun sami asêdya ngantêp ajurit
lêlêbur anèng kitha

Ngarisbaya Balega akait
Sumênêp Madura myang Dipatya
Sampang nurut ing rêmbuge
sarêng dados ing rêmbug
sigra muni têngara jurit
suraknya asauran
lir rob sagaragung
angrok lan swarèng sanjata
kalantaka sauran lan bêdhil alit
gumrudug swaranira

ramening prang lir rêbah kang langit
swaranira wong Sampang Madura
prangira kyèh pêpatine
wong Mataram kyèh luput
paran dènnya mêksa angungkih
tandangnya wong Madura
sadaya bêg lampus
samya prajurit kewala
kang anêmpuh ana dene wong Matawis
sigra mara nêmpuh prang

prajurite samya angawaki
wong Mataram angantêp ing yuda
miwah wong Pasisir kabèh
para bupatinipun
sarêng sami nêmpuh ing jurit
datan nêdya mundura
angantêp pêpurun
dahat ramya kang ayuda
wong Madura prajurite ngantêp wani
datan arsa mundura

prajurite wong Mataram kang narajang
aran pun Jagapati
polahe lir macan
babal tinub ing watang
wong Mataram anagahi
pan sampun pêjah
ana prajurit malih

anarajang kang aran pun Jayèngkara
lawan pun Jayèngpati
lan Jayèngingrana
kapat Suradilaga
kalima pun Surèngpati
lan Jayabrata
lan Rôngga Gobag-gabig

ana malih Ki Dêmang Sabuk Balungkang
lan Rôngga Obang-abing
lawan Dêmang Lata
lan Dêmang Cukakakan
lawan Rôngga Thona-thani
lan Bragajagan
lan Dêmang Golang-galing

parêng nêmpuh kadi ta liman amêta
surak gumuruh atri
wong Sampang kèh pêjah
dening Dipati Sampang
pêrangipun nguciwani
sampun malayya
binrêg ing wong Matawis

wong Madura akathah ingkang kaplajar
dipatine angisis
pan sampun lumajar
dipati ing Madura
Sumênêp sampun anggêndring
lan ing Balega
lumayu tan anolih

wus binêrêg wong Sampang mring wong Mataram
pamburune angungkih
wong Mataram ika
dhumatêng wong Madura
wong Sampang sigra abali
ngamuk sadaya
dhumatêng wong Matawis

pan kalindhih pêrangira wong Mataram
akathah ingkang mati
dèn amuk wong Sampang
wong Mataram sêmana
palayune datan nolih
sira Dipatya
Janapura winarni

pan angêkêp anèng jroning pasanggrahan
eca kasukan nênggih
pan abêbadhayan
sigra kang ngamuk prapta
sêmana Sang Adipati
Sujanapura
anuli dèn larihi

kêna jajanira têrus ing walikat
tan antara ngêmasi
ri sampuning pêjah
Dipati Janapura
saksana mundur tumuli
kang ngamuk ika
sêmanawong Matawis

arêrangkah angandêli bitingira
ya ta kawarnèng latri
mangkya wong Mataram
sadalu gêgunêman
tan ana wani mêtoni
yèn apêranga
wau ingkang winarni

Pangeran Silarong wau rêmbagira
mantuk dhatêng Matawis
ngaturi uninga
dhumatêng kangjêng sultan
Pangeran Silarong aglis
numpak ing palwa
tan kawarna ing margi

gêgancangan lampahe praptèng Mataram
wus malêbêt ing puri
umatur jêng sultan
amba matur ing tuwan
kawulatur pati urip
tiwas kawula
kawone wong Matawis

pun Adipati Sujanapura pêjah
wingwrin wadya Matawis
tan purun maguta
yudane wong ing Sampang
lêgêg sang sri narapati
ya ta ngandika
Kangjêng Sultan Matawis

hèh Silarong kaya ngapa karêpira
ing mêngko wong Matawis
yèn mêngkono iya
apa kinèn mundura
Pangran Silarong turnyaris
atur kawula
nuhun duka narpati

yèn suwawi yèn karsa paduka nata
pun kaki Juru Kithing
tuwan lampahêna
dhatêng ing Pamêkasan
kagyat tyasira narpati
apa agêsang
si kaki juru mangkin

yèn mêngkono kaki juru timbalana
lampahêna dèn aglis
mring nagara Sampang
sigra sang adipatya
nuhun amit ing sang aji
sigra pangeran
kakêbatan lumaris

siyang dalu datan kandhêg lampahira
tan kawarna ing margi
pangeran wus prapta
ing ngarsane kang eyang
kang nama Kya Juru Kithing
ya ta kang wayah
pan sampun angujungi

kyai juru anapa kang wayah prapta
lah bagea sirèki
nyawa putuningwang
bayana karyanira
Pangran Silarong siraris
matur kang eyang
inggih kawula kaki

pan ingutus dening wayah jêngandika
Kangjêng Sultan Matawis
ngaturi uninga
kaki dhatêng sampeyan
rusaking tiyang Matawis
nglurug Madura
rusak kawon ing jurit

pun Tumênggung Sujanapura kang pêjah
ingamuk ing ajurit
yèn sawawi eyang
sampeyan lumampaha
dhumatêng Sampang nagari
ingkang ngajuma
têtiyang ing Matawis

lamun sampun wilujêng tiyang Mataram
nuntên apranga malih
sampeyan ngabêna
kyai juru ngandika
wis lali ingsun ajurit
lan ora kêlar
lumaku kaya dhingin

Adipati Silarong aris ngandika
atur kawula kaki
suwawi nitiha
tandhu ingkang prayoga
iya Kyai Juru Kithing
adan lumampah
wus prapta ngarsa aji

gancanging carita pan sampun ingatag
dening Sultan Matawis
dhatênga ing Sampang
kyai juru wus mangkat
datan kawarna ing margi
wus prantèng Sampang
panggih lan wong Matawis

wus apanggih lan pra nayaka sadaya
sami enggar kang galih
kyai juru prapta
mantri bêkti sadaya
enjinge tinata aglis
tiyang Mataram
kang sami mati jurit

wus ginêntèn ing anak kangduwe anak
kang tanpa anak nênggih
sadulur punika
gêgêntine sêmana
yèn tanpa sêdulur nênggih
sanak ing sanak
ika kang anggêntèni

yèn tan darbe sanak lawan nak ing sanak
patinggi kang gêntèni
sampun ing mangkana
enjang kang kawarnaa
kyai juru tumulyaglis
angliwêt ika
ing kakêndhilirèki

wusing matêng kang sêga dinum saksana
wrata sawong Matawis
tanna kaliwatan
agêng alit warata
sampuning sêga binukti
wong ing Mataram
sadaya sami wani

agya wong Mataram wus sami ingatag
tumungkul ing pratiwi
tumênga ngakasa
ri sampuning mangkana
pinajêngakên ngajurit
praptèng ing rama
wus jêng-ajêngan baris

kang kocapa wau têtiyang Madura
apan samia wêdi
wruh mring wong Mataram
tan purun apêranga
mapag yudane Matawis
tiyang Madura
waose dèn bongkoki

miwah sanjata lanang wus binongkokan
nuli abiluk sami
wong Sampang sêmana
suguh katur sadaya
gancanging carita mangkin
saksana bubar
sakèhing wong Matawis

lampahira ingiring wong ing Madura
ing Sampang datan kari
miwah ing Balega
Pakacangan Risbaya
punika kang biluk sami
datan kawarna
ing marga lampahnèki

ing Madura sampun binoyong sadaya
mung kitha Sampang nênggih
kang nora rinusak
dene anungkul ika
ya ta mundur wong Matawis
ngiringkên ika
boyongan agêng alit

Adipati Arisbaya ngungsi ika
dhatêng ing Giripuri
dening dipatinya
ing Sumênêp sêmana
kasikêp de wong Matawis
sampun binêkta
anulya dèn suduki

Rajèng Pamêkasan wau pêjahira
anèng paranirèki
Dipati Balega
binêkta mring Mataram
apan kinèn amêjahi
mring kangjêng sultan
kapapag anèng margi

gènnya nuwêg ing jurang jêro sêmana
dening makamirèki
pan dadi karamat
kocap Dipati Sampang
dènnya ambêkta wong cili
sèwu kathahnya
aseba mring Matawis

sinangkalan obah kapati kang jagat
ri sêsampuning prapti
têtiyang Mataram
wau Dipati Sampang
sapraptane ing Matawis
dadi tontonan
sigra manjing kithaglis

sapraptane sajroning kitha Mataram
sang nata wus tinangkil
pêpak wadyanira
kang anglurug wus prapta
ing alun-alun ngêbêki
Dipati Patya
sampun marêk tur bêkti

langkung suka tyasira sri naranata
sigra ngandika aris
Adipati Sampang
sira sun aku sanak
Dipati Sampang ngabêkti
langkung jrihira
muka konjêm ing siti

wus ginanjar sira dipati ing Sampang
miwah Dipati Pathi
busana lan arta
kancana mas salaka
lawan wadya ing Matawis
wus ginanjaran
agêng alit waradin

langkung sihe sang nata mringadipatya
ing Sampang dèn kasihi
sang nata wus jêngkar
saking ing Panangkilan
mantuk ngadhaton narpati
wus praptèng pura
pinapag para manis

sêsampunira alami-lami
kawarnaa narendra Mataram
siniwi dening balane
wontên kawulanipun
mantri saking Kajragan uni
aran pun Gêniroga
wus jinunjung lungguh
pun Tumênggung Endranata
Sri Narendra Mangunonêng dèn timbali
sampun marêk tur sêmbah

sri narendra angandika aris
Mangunonêng sira lurugana
ing Surabaya dèn age
sakèhe wadyaningsun
sira ingkang sun kon nindhihi
Mangunonêng tur sêmbah
sigra bubar sampun
Ki Ngabèi Katawêngan
lan Ki Dêmang Yudaprana wus tur sêmbah
sarêng bubar sadaya

wong Mataram kabèh wus tur bêkti
sigra bubar lampahe akêbat
datan kawarna lampahe
ing Japan sampun rawuh
ing Têrusan dipun pondhoki
bangawan sinangkrahan
pan sami binêndung
kang mili mring Surabaya
ingurugan bêbathang lan kolang-kaling
dadya wong Surabaya

datan ana toya kang binukti
singa ngombe apan dadi lara
awatuk lara awake
mantri sampun arêmbug
kang sawênèh angajak jurit
ana ngajak beluka
apan sampun katur
mring Dipati Surabaya
sinewaka dening sakathahing mantri
ngabèi lawan dêmang

pra tumênggung myang para dipati
dêmang rôngga miwah sinangarya
wus samya anangkil kabèh
pan sampun sarêng matur
kang sapalih angajak jurit
sapalih amrih seba
kèmêngan tyasipun
dipati ing Surabaya
ki dipati ing Sanjatabèr kawanin
malaku ingabêna

wong Surabaya prasamya angling
Ki Sanjata pêksa kumawawa
kudu amapag jurite
yèn enjuha karuhun
pasthi mênang prange ing nguni
duk anèng nagri Pajang
basa uga iku
wong mati angajak-ajak
Ki Sanjata bêburone wong Matawis
pasthi angajak ala

langkung èmêng tyasira dipati
dipun rasa bênêr ingkang mojar
angajak nungkul bêcike
rinasa galihipun
anging maksih karaos isin
mangke saya alama
sangsaya akuru
wong Surabaya tan mangan
sakathahe wadya kang angajak jurit
sami nungkul sadaya

maring kangjêng sultan ing Matawis
wadya dipati ing Surabaya
kagegeran ing manahe
anungkul karsanipun
maring Kangjêng Sultan Matawis
lah sira putraningwang
nungkula karuhun
ingsun pan ora tumindak
anak ingsun Ki Pêkik sun karya wakil
keringa mantriningwang

Mantri Surabaya kabèh angling
matur dhumatêng sang adipatya
pangraos kawula anggèr
mênggah ing lampahipun
kadi botên yèn amêkasi
yèn suwawi ing karsa
lêng tuwan pukulun
lumampaha aprayoga
apanggiha lawan sultan ing Matawis
supados katrimaa

Adipati Surabaya angling
ingsun wêruh kabèh karsanira
nanging ingsun durung sae
têmua lan sang prabu
nanging putraningsun ta ugi
Ki Pêkik lumakua
iku wakil ingsun
sun srahakên ing Hyang Suksma
lara pati lêwih karsaning Hyang Widi
môngsa bodhoa uga

alah sira kang sun kon tutwuri
angatêrna maring putraningwang
dadia ing saratine
anggawaa wong sèwu
lan sakèhe kang para mantri
gawaa rajabrana
iki layang ingsun
tibakêna ing utusan
mring Mataram kang baris jawining kori
Mangunonêng kang nama

sigra bubar sira Ki Mas Pêkik
dèn iring mantri ing Surabaya
samya munggèng ing wingkinge
rajabrana pêpikul
pan akathah babêktanèki
pan kinarya pratôndha
yèn têmên anungkul
sapraptanira ing jaba
dèn sêsiyung dening wadya ing Matawis
wong Surabaya ebat

Kyai Dêmang Urawan rumiyin
bêkta sêrat mapan sampun prapta
sajroning barisan gêdhe
Ki Mangunonêng mêtu
Ki Urawan dipun panggihi
wus sinungkên kang surat
winaca ing kalbu
unining nawala patra
arsa nungkul raja Surabaya wakil
atmajanya kewala

Mangunonêng suka dènnya angling
iki bênêr karêpe dipatya
wong angeman nagarane
nanging kuciwanipun
têka anak kinarya wakil
Mangunonêng gya mojar
kadyapa ing rêmbug
mantri sadaya turira
môngsaborong Mangunonêng angling aris
gêgaman bubarêna

Kyai Dêmang Urawan wus mulih
nulya matur maring radèn êmas
sampun katrima lampahe
kyai dêmang winuwus
ya utusan maring Matawis
angaturi uninga
Surabaya nungkul
enjing mangke kawarnaa
sigra bubar sakèhe wadya Matawis
miwah ing Surapringga

tan kawarna lampahirèng margi
sampun prapta ing nagaranira
sami rêrêp sadayane
kawarnaa ing ênu
Mangunonêng lan Angabèi
Katawêngan rêmbagan
lan Yudapranèku
Katawêngan sigra mojar
kadipundi Dipati Surabayèki
têka botên lumampah

dèrèng eca raose kang galih
manawa manahipun tan lômba
kinarya bujuk putrane
Mangunonêng amuwus
yèn makotên karsa puniki
suwawi ingutusan
lamun sida nungkul
anulya aglis nusula
wus utusan Ki Mangunonêng tumuli
maring ing Surabaya

Radèn Pêkik anggawani mantri
Ki Urawan kang kinèn matura
dèn asangêt mring ramane
utusan wus lumaku
tan asuwe utusan prapti
nagari Surabaya
Urawan umatur
sampeyan gusti ngaturan
deningputra sampeyan dhatêng Matawis
panggiha lawan sultan

adipati gupuh ingkang ati
nulya dandan akêkapa kuda
sarwi nutuh sarirane
angrasa lamun luput
yèn nganggea rêmbaging mantri
môngsa ta mangkenea
mêmanah anglalu
manawi ta kangjêng sultan
duwe adil paramarta angalimi
cupêt baliluningwang

sigra bubar sira Adipati
Surabaya lawan Ki Sanjata
binêkta ika karsane
Jayaraga tan kantun
Adipati Pajang tan kari
sampun sira lumampah
pabarisan agung
anênggih ing Pranaraga
Adipati Surapringga sampun prapti
nagari Panaraga

asêseban sakathahing mantri
Mangunonêng lawan Katawêngan
Yudaprana sakancane
arêrêp anèng ngriku
lami nganti karsa narpati
anuli sigra prapta
utusan sang prabu
amundhi andika sultan
wus apanggih lawan Mangunonêng aris
pangeran ingutusan

sampun rawuh sira Adipati
Surabaya sigra kang utusan
dhawuhakên timbalane
yèn dika kinèn wangsul
putra dika kinèn abali
dhatêng ing Surabaya
karsane sang prabu
mung dipati ing Sanjata
kang pinundhut binêkta dhatêng Matawis
dhatêng putra andika

lawan sakèhe kang para mantri
Surabaya pinundhut sadaya
kinèn lajênga ing mangke
putra dika sang prabu
apan arsa rêke udani
mantri ing Surabaya
dipati tumungkul
datan kawasa lênggana
ing karsane kangjêng sultan ing Matawis
Surabaya katura

nadyan pati urip ingsun iki
pan sumôngga katura ing sultan
datan angrasa dêduwe
wong Pranaraga sampun
dipun seba dening ing mantri
Mangunonêng nèng ngarsa
sigra aturipun
pan sampun katur sadaya
polahira iya ingkang para mantri
Surabaya sadaya

sampun katur dhatêng sri bupati
angandika aris sri narendra
padha uculana kabèh
sakèhe bojonipun
ulihêna lakine malih
sampun sami nguculan
marêk ing sang prabu
sang nata aris ngandika
ki tumênggung sira dadia têtindhih
ana ing Surabaya

padha sira muliha dèn aglis
lan si paman anèng Pranaraga
lah ampirana dèn age
iku gawanên mantuk
mring nagara lawan si adhi
omaha jaban kutha
ayya mawa batur
kang kinon tur sêmbah mentar
sampun prapta ing Pranaraga tumuli
pangeran wus binêkta

tan kawarna ing marga wus prapti
Surabaya Tumênggung Sapanjang
angênggèni ing kithane
pangeran ênggonipun
anèng Rêmpèh saanak rabi
ênêngêna sêmana
ucapên rumuhun
Sri Naranata Mataram
dina Soma sang nata miyos tinangkil
datan arsa mundura

sampun miyos sang nata ing Panangkilan
magêrsari angapit
lan bintulu pêdhang
kalawan tumbak sulam
wong anyutra wus marapit
wong priyantaka
anèng ngarsa atêbih

saragêni anjajari anèng ngarsa
nanging sinigêg dhingin
ingkang winangsulan
dipati ing Sanjata
caritanya kala prapti
nagari Pajang
sêmana dèn suduki

nanging sakèhing braja datan tumama
tumiba angganèki
ya ta ingantêban
selatur ginitikan
ing kayu sangêt kagitik
datan karasa
ing badane dipati

ya ta tinalenan Dipati Sanjata
linêbêtkên ing warih
sêmana wus ical
dipati ing Sanjata
wus nora ana kapanggih
malih winarna
sultan dènnya siniwi

saragêni anjajari anèng ngarsa
kakôndha amirapit
warnanên kang seba
kapêdhak jagabaya
sangkraknyana sisihnèki
kapilih ika
sisih sami kapilih

udaraga asisih lan wong miyangga
wong nirbaya anangkil
lan wong kartiyasa
silih wong wiramarta
wong brajanala asisih
wong wirabraja
sadaya sami nangkil

patrayuda asisih lan wong kanoman
gandhèk anaking mantri
wong singanagara
Martalulut sisihnya
wong niyaga anèng wuri
Kabayan ngarsa
wong mandhungwus anangkil

astranôngga kalawan wong maodara
miwah wong judhipati
lawan wong jantaka
sami nangkil sadaya
wong margôngsa anèng wuri
para dipatya
tansah ngarsèng narpati

Panêmbahan Purubaya anèng ngarsa
miwah kang para rabi
Pangeran Ariya
Widamanggala seba
lan Dipati Singasari
lan Têpasana
sadaya sami nangkil

Adipati Juminah sampun sewaka
Dipati Mangkubumi
miwah Kapugêran
lawan pangeran dêmang
kabèh prasamya anangkil
para santana
Dipati Sokawati

Adipati Balitar sampun aseba
miwah para dipati
ing Amartasana
miwah Prawiratruna
Pulangjiwa wus anangkil
Rônggatanpulas
lan Radèn Wirasari

Adipati Martalaya wus aseba
lawan sira Dipati
Mamênang aseba
lan Radèn Pringgalaya
punika kang lagi prapti
Kusumayuda
Dêmang Malaya nangkil

para mantri ingkang aseba winarna
Singaranu nèng ngarsi
lawan Endranata
Tumênggung Alap-alap
Arya Martalaya nangkil
Mangunonêngan
kalawan Rajaniti

Ki Tumênggung Asmaradana nèng ngarsa
kalawan Wirapati
lawan Prangwadana
kalawan Têpèngsara
Ki Tumênggung Môndakarti
Aryanagara
lan Arya Dhadhaptulis

Radèn Pamot aseba anèng ing ngarsa
lan Kulandaragêni
lawan Salingsingan
Tumênggung Singajaya
lan Ngabèi Prabangsèki
lan Katawêngan
Yudaprana anangkil

Ki Tumênggung Sindubaya anèng ngarsa
lan Jayamênggalèki
myang Malangsumirang
Ngabèi Nayahita
lawan Panji Wirabumi
Astrawêdana
Arya Panular nangkil

Angabèi Randhêgan lan Wirantaka
kandhuruhan ing Wêdhi
lan Kartamênggala
lan Kyai Wiraguna
Dipati Sampang anangkil
lan numbakanyar
sèwu kalawan bumi

wong Banyumas têngahan lan wong Pasundhan
miwah wadya pasisir
Cêbonggêbang ika
Kaliwungu king Kêndhal
Barêbês lawan ing Têgil
Batang Pamalang
Wiradesa sumiwi

wong Madiun Magêtan ing Panaraga
Kaduwang Jagaragi
Japan Wirasaba
Kalangbrèt Rawa Malang
dening para mantri alit
Gêdhong kapêdhak
wêdanane winarni

Mangunagara lêlurah ingkang kiwa
kang têngên Surantani
kapêdhak lurahnya
têngên Ki Nayagarwa
pêpak wadya ing Matawis
môncanagara
lawan wadya pasisir

sri narendra ngandika mring wadyabala
apa mulane Pathi
têka nora seba
dening iki pêpakan
pasisir môncanagari
mangsane uga
aseba maring mami

Ki Tumênggung Endranata atur sêmbah
kawula mirsa warti
Dipati Bragola
akarsa ambalika
agênti waris Matawis
mila akarsa
paduka dèn ayoni

pan ing mangke sampun sami padandanan
arsa nglurug mariki
pan nagari tuwan
kang bang êlèr sadaya
sampun sami dèn irupi
Warung Juwana
Garobogan wus kêni

mung ing Dêmak punika taksih angutha
wong cili dèn bahaki
Lasêm Pajangkungan
sampun kêni sadaya
ing Rêmbang dipun kakahi
mring Adipatya
Bragola ta ing Pathi

asmu duka kangjêng sultan ing Mataram
lah iya adhi bêcik
ngayoni pun kakang
lah uwa Purubaya
andika raos ing galih
sapa kang yogya
angyêpuka ing Pathi

inggih uwa Purubaya karsaningwang
sun tindaki pribadi
apan adhi êmas
dipati ing Bragola
arsa angayoni mami
tandhing prakosa
lah iya sun tindaki

wong Mataram padha dandana sadaya
ingsun bubar ing benjang
sakèh pra ditya
nêmbah samya sandika
sang nata jêngkar tinangkil
malêbèng pura
ginarêbêg ing sêlir

kawarnaa enjing anêmbang têngara
obah wadya Matawis
amêpêk gêgaman
sampun prapta sadaya
ing alun-alun abaris
andhèr ing pasar
nglêlurung kêbak baris

datan kêna ngambah lêlurung wong lintang
saking jêjêl ing baris
miwah kang turôngga
pirang pandêlêng sinang
lir sagara tanpa têpi
lamun sinawang
anglir prawata agni

gêgamane wong pasisir warna-warna
ingkang binolang kuning
mamas kapurancak
ana kang ponthang lima
saparan-parane baris
jawining kitha
jêjêl baris wong cili

pan wong Sampang landheyane bolang abang
tumbak sulam nèng ngarsi
saha bêdhil kathah
tulup lêmbing lan pêdhang
prajurite bêcik-bêcik
babrêngos capang
panjang-panjang pinuntir

kawarnaa sang nata sampun siyaga
nyamping bathik rêspati
lancingan rinenda
pantês rasukan tambal
abêbênting cindhe wilis
ginombyok ing mas
tinurut ing kêkitir

wus akuluk tarênggos pan rinangkêpan
dhêsthar cawêni putih
ginombyok toya mas
têpinipun rinenda
dinulu angrêspatèni
dhuwung nyuriga
waos sampun rinakit

sigra miyos horêg wadya ing Mataram
gêgaman dalêm mijil
saragêni aglar
amyang kang tumbak sulam
waos wargu myang panjalin
sinulam ing mas
galathik mungup asri

wong anulup lan magêrsari akapang
pêdhang tamèng lan tamsir
kering kanan nyutra
towok angrakit kantar
rangin sikêpipun kêris
lir hyang-hyang surat
dinulu angajrihi

sri narendra sigra anêmbang têngara
bubarêna kang baris
nulya tinêngaran
bubar baris pangarsa
anglir obah ingkang bumi
swaraning janma
kang nguwuh kang nauri

asauran pangriking turôngga liman
lir ombaking jaladri
myang kriciking watang
umrês krêbêting laywa
dinulu anggêgirisi
untaping bala
lir awun-awun agni

sigra nitih dipôngga Sultan Mataram
bêdhol sagunging baris
untabe awêndran
dinulu tan petungan
sajaman-jaman ngêbêki
para santana
ingkang lumakyèng wingking

tan winarna kêbating ingkang carita
prapta jabaning taji
lajêng kang gêgaman
sampun prapta ing Pajang
wong pasisir andhingini
môncanagara
wus anggêpok ing Pathi

sri narendra arêrêb anèng ing Pajang
wadya kang andhingini
sami ambêbajag
wong Pathi padêdesan
kidul gunung dèn boyongi
ingkang abôngga
pan sami dèn patèni

wong desane prasami angungsi kitha
samya atur upaksi
matur ing lêlurah
ya ta kang kawarnaa
sira Adipati Pathi
dawêg sineba
dening sagunging mantri

kandhuruhan ingkang tansah anèng ngarsa
lan Arya Sawunggaling
lawan Sindurêja
tansah anèng ing ngarsa
lan Rajamênggala sami
sami pêpakan
Dipati Kulanangkil

Ki Tumênggung Binorong lan Mangunjaya
tansah ana ing ngarsi
dening rowangira
Ki Dêmang Tanpanaha
Ngabèi Carangdesèki
lan Arya Tôndha
lan Radèn Mêgatsari

Pangalasan lawan Dêmang Jagantaka
lawan Ki Waduaji
lawan Jayèngrana
tan kari pun Prameya
lawan Rôngga Surèngpati
mantri sadaya
andêl-andêling Pathi

Surantaka lawan Dêmang Kartalaya
Ngabèi Jayèngpati
Rôngga Martahita
lawan Wirabramêtya
lan Ki Rôngga Kartapati
Astrawijaya
samya andêl ing jurit

Kapêdhêke miwah mantri Kajinêman
Kartayuda anangkil
lan Dêmang Caruban
lawan pun Marcukilan
Ki Gêlapthathit sumandhing
Dêmang Katawan
lan Rôngga Orang-aring

Dêmang Cêkaklak lan Dêmang Gêlapngampar
lawan pun Endragini
lan pun Cakrajagad
lawan pun Langitbêdhah
Jurangambrah sisihnèki
Setan Arungan
Mancangah anèng ngarsi

Astrapati lan Dêmang Pangrunjanglawang
lawan Dêmang Kêkolik
lawan Rujakpanjang
lawan Rajatumbakan
lawan Setan Mangan bêlis
Rujakbaruwang
kalawan Bajobali

Kapêdhake awasta Ki Lurah Patra
angluruhi prajurit
Gajah Tambakbaya
Ki Lurah Astranôngga
kang sasisih Patragati
Ki Sewandaka
samya têguh prajurit

angandika aris Dipati Bragola
mring sakèh para mantri
kayapa kang warta
dening gègèr ing jaba
kajinêman matur aris
singgih kawula
angaturi upaksi

pan dêdamêl Matawis kang sampun prapta
têpis wiring ing Pathi
lêbur kang wong desa
jinarah binajagan
kang arosa dèn pêjahi
ingkang kacandhak
prasamya dèn boyongi

alah sapa wong Mataram kang tumindak
kinarya senapati
prajurit anêmbah
raka tuwan priyôngga
ingkang tumindak mariki
sri naranata
Kangjêng Sultan Matawis

prajurite gusti kinêrig sadaya
muwah mantri pasisir
pra môncanagara
sami dhatêng sadaya
suka Adipati Pathi
sokur mangkana
sun papage pribadi

lah sakèhe santana para prawira
sira padha sun tari
nêdha sukanira
padha sun ajak pêjah
ajana anguciwani
yèn têkèng têmah
kabèh padha sun kanthi

sakathahe sanak ingsun
sun jaluk sukanirèki
sakèhe para dipatya
ajana anguciwani
padha ngêrêmna netranya
ajana ingkang anolih

Kandhuruwan matur nuhun
dhuh gusti sang adipati
kamangkara ling paduka
dening akèn ngrêmkên aksi
punapa sang adipatya
botên andarbèni bêcik

nadyan kawula pukulun
milua sabaya pati
yèn sampeyan nêdya pêjah
kawula matia dhingin
yèn sampeyan nêmahana
kawula sampun mênangi

Arya Sawunggaling matur
prasêtya kawula gusti
sampun liya saking tuwan
ênggèn kawula angabdi
lamun tuwan ngarah pêjah
kawulane sampun kari

Arya Sindurêja matur
panêdha kawula gusti
yèn sampeyan karya yuda
kawula ngamuk rumiyin
yèn benjang kawula pêjah
sakarsa paduka kari

lan panêdha malih ulun
sampun angawula malih
ing donya rawuh ngakerat
sampeyan dadosa gusti
sampun tanggêl jêngandika
amala ingkang anggitik

Ki Rajamênggala matur
yèn sampeyan arsa jurit
môngsa kawula mundura
angamuk ing wong Matawis
panêdha kawula ing prang
sampun kongsi mulih urip

Dipati Tohpati matur
wong punapa sêdya urip
yèn gusti angarah yuda
sapa kang lumayu benjing
sampun pinakanan sêga
dipun dulanga ing tai

Tumênggung Binorong matur
yèn ana kang wêdi mati
eman-eman kang wanudya
dèn ajak turu sarêsmi
iku pantês ingkang lanang
dipun jodhonana anjing

Dipati Pathi amuwus
kawula têtêdha ugi
saking sêdya pakanira
têtêpêna ing Hyang Widi
dipati malih ngandika
dhatêng ingkang para nyai

amundhuta arak anggur
janèwêr lawan branduwin
lawan mundhuta busana
kancana salaka picis
bêborèh kalawan lênga
sarta kalawan sêsumping

kang kinon ya ta amundhut
tan asuwe nulya prapti
Dipati Pathi ngandika
dhatêng ingkang para sêlir
padha sira larihana
sêsumping trapêna kuping

kang anayub sami wuru
kathah sanggupe mring gusti
sawênèh ana angucap
panêdha kawula benjing
yèn sampun têka ing yuda
kawula angamuk dhingin

amalêsa ing sihipun
ing gusti Dipati Pathi
wutahe gêtih kawula
lan tigase jôngga mami
sun karya pamalês benjang
ing êsihe gusti mami

satrutus kawula besuk
sampun liya dèn ujungi
yèn dede anggèr sampeyan
tan suka kawula gusti
ingkang sawênèh angucap
panêdha kawula benjing

kawula janma ping pitu
sêdya kawula angabdi
gusti dhatêng ing paduka
tan sagêd suwita malih
yèn benjing dhatêng paprangan
kawula lêbura dhingin

sang adipatya amuwus
anêdha manira sami
prasêtyanira sadaya
tan prabeda lawan mami
benjing yèn têmpuh ing yuda
sun sêdya barênga mati

barênga lan sanak ingsun
miwah ingkang para mantri
barênga lêbur sadaya
angamuk ing wong Matawis
nanging silih pirabara
yèn anaa kongsi urip

nanging ta pangrasaningsun
ingsun mungsuh kakang aji
pirabara yèn mênanga
pasthi ingsun anêmahi
kayapa yèn undurana
yèn wus karsaning Hyang Widi

Radèn Kandhuruwan matur
lawan Arya Sawunggaling
lan Tumênggung Sindurêja
ature sami anangis
dhuh gustiningsun pangeran
sampun tuwan tumut jurit

kawula gusti kang magut
ing yudane wong Matawis
yèn abdi tuwan sadaya
wontên mundura sajari
rinampoga saking wuntat
binoyonga anak rabi

pangeran andika kondur
tulusa wibawa mukti
anyakraawatiningrat
ulun dhewe kang nglampahi
angamuka wong Mataram
yèn sampun kawula mati

sakarsa sampeyan kantun
kawula sampun udani
adipati angandika
anêdha manira ugi
saking trêsna pakanira
tan kawawa amalêsi

winalêsa ing Hyang Agung
kapindho nabi sinêlir
sakathahe wangsaningwang
miwah ingkang para mantri
angsala rahmating Allah
manggiha swarga kang adi

Arya Mangunjaya matur
aturipun ngasih-asih
dhuh gusti sang adipatya
yèn kênia ngong aturi
sampun mêngsah rakandika
sri bupati ing Matawis

botên wontên awonipun
mring sampeyan langkung asih
sampun kadhaharan ujar
botên pênêt kang pinanggih
sakèhe wadya Santênan
môngsa mênanga ajurit

Dipati Pathi amuwus
wus pasthi tan kêna gingsir
sampun karsaning Hyang Suksma
alah si wong amatèni
lêng pinêjahana dhawak
dening kakang mas Matawis

para prawira kang muwus
Ki Mangunjaya sirèki
ja jêrih têmên andika
baya dika wêdi mati
lah têka dika mênênga
aja kudu milu jurit

Ki Mangunjaya amuwus
kumênthus têmên wong iki
adawa yèn winicara
dipati ngandika malih
dhatêng sagunging prawira
manira mêdal ing enjing

sakathahing wadyaningsun
padha amêpaka baris
benjang-enjang dèn tataa
ing alun-alun ing Pathi
sampun binayar busana
sakèhe para dipati

prajurit warata sampun
sinungan busana adi
rasukan lawan lancingan
bêbêntinge cindhe sami
sang dipati kondur sigra
malêbêt ing dalêm puri

para garwa sami mêthuk
mring raka sang adipati
samya angiring sadaya
wus prapta ing dalêm puri
apan wus sira pinarak
srinata dipun pêtêki

kang para garwa tumingal
sang adipati atintrim
netrane beda lan saban
para garwa matur aris
kawula matur gusti
punapa karananipun
dening datan ngandika
punapa duka ing rabi
pan kawula suka dipun pêjahana

ki dipati angandika
lah wruhanira mas ari
ingsun pêpoyan ing sira
ingsun pan apamit mati
marang sira mas gusti
pan ingsun arsa amêthuk
yudane kakang êmas
sri narendra ing Matawis
sakathahe garwaningsun kabèh sira

ing benjing sapungkur ingwang
dèn bisa sira mas yayi
angawula ing Mataram
dèn bisa angalap ati
lawan ingsun atitip
maring putranira jalu
langkung dening mamêlas
durung wruh rasaning mukti
ingsun tilar poma yayi dèn karêsa

lah ta yayi wruhanira
yèn ingsun amapag jurit
lan kang êmas ing Mataram
pasthi tumêka ing jangji
kang garwa sami anjrit
miyarsa wuwusing kakung
umyang sajroning pura
adhuh yèn kenginga gusti
asowana dhatêng raka jêngandika

sampun sampeyan abôngga
dhatêng raka dika gusti
sintên mala anggitika
kang raka ngandika aris
wus pinasthi ing Widi
yayi ayu lêbur ingsun
dening wadya Mataram
ingsun ingkang amêkasi
awibawa anèng nagari Santênan

anakira Radèn Rôngga
apan ora anggêntèni
uripipun pirabara
kang garwa sangsayaanjrit
sêsambate mlasasih
wong dalêm karuna umyung
samya milu karuna
ya ta kawarnaa enjing
sang dipati tan gingsir samayanira

sira Dipati Bragola
adusku jamas abrêsih
nulya sira agêgônda
jêbat ingkang marbuk minging
sampun angangge wangi
angrasuk busananipun
nyamping samboja sêkar
paningsêt cawêni putih
arasukan cêmêng rinenda kancana

pamêkak cindhe puspita
akris sarungan tinulis
sêsawatan dhasar pêthak
alandheyan tunggak sêmi
dhuwunge Parungsari
apan jigja tangguhipun
dhuwung rangkêp têtiga
kang satunggil tangguh tubin
dhapuripun carita kêkêlênthengan

kang satunggil dhuwungira
Ki Kêlêng ingkang anggitik
nênggih adhapur sampana
pan sampun sami rinakit
lancingan cindhe wilis
rinenda mandhêpunipun
pamêkak ginêbyogan
pan tinurut ing kêkitir
warnanira rênyêp-rênyêp kadya lintang

ajamang mas kinatipa
têbah jaja anting-anting
kêlat bau agêgêlang
bêbadhong sampun rinakit
lancingan rangkêp kuning
asisim pating palancur
citrane sang dipatya
lir ringgit Karna prang tandhing
kala mêngsah Arjuna munggèng palagan

prajurite wus agêlar
anganti wijiling gusti
gêgaman wus amalatar
dinulu lir gunung sari
gêgaman warni-warni
waos binang wênèh wungu
ana kang tumpêr ingas
wênèh bung ampèl lan jinggring
kang sawênèh binange akapurônta

warnanên sang adipatya
saksana sira umijil
ingiring ing para garwa
kalangkung samya prihatin
sadaya tawan tangis
pan sampun kinèn awangsul
ing kori paregolan
kang garwa sami anangis
kadi yayah wong trêsna dèn ungkurêna

sang adipati gya mêdal
saking kutha obah wadya ing Pathi
gêgaman dalêm wus mêtu
asri têngêranira
umbul-umbul pêpareanom kumêbul
kang tunggal lêlaywa amyang
tinon lir prawatasari

lêlurahira kapêdhak
wastanira nênggih pun Cakrawarti
Cakrayuda sisihipun
kalayan Prayadita
anglurahi Saragêni têngênipun
kang kiwa Ki Prayanôngga
kalihe sami prajurit

Lurah Kanoman anama
Ônggayuda lawan pun Yudakarti
Patrawisa lurah nulup
lawan pun Wisamarta
wong anutra Anggandara lurahipun
kalawan Jayalêksana
kalihe sami winani

wong angrangin lurahira
Jayèngsari lawan pun Jayèngrêsmi
wong magêrsari akêpung
kabèh samya prayitna
sang dipati akèn atêngara sampun
ambubarêna gêgaman
sadaya sami umiring

gêgaman bubar sadaya
tiningalan kalangkung dening asri
prajurit panganggenipun
kang kulambi sangkêlat
sorah sari sawênèh ana baludru
renda anurut dom-doman
kang bajo sangkêlat abrit

kang bajo binapang-bapang
dhasaripun sangkêlat bang ingasih
anakang sangkêlat wungu
ana kulambi leja
galar konus kulènthèng lan alam kantun
ingkang ambêkta gêgaman
kulambi sangkêlat mayit

prasamya trênggos sangkalat
tiningalan kadya wukir kabêsmi
gêgaman bubar sadarum
sigra sang adipatya
nitih kuda Layarwaring wastanipun
ulêsipun dhawuk pêthak
binusanan murub asri

ingkang kinon tunggu pura
mantri papat samya prawirèng jurit
dipati sigra lumaku
dèn iring ing gêgaman
tuhu bagus samêkta busananipun
magêrsarine akapang
sadaya angati-ati

wus prapta jawining kitha
wus atata sakathahing pra mantri
akarya têtarub agung
pirantine kasukan
ôndrawina para bupati anayub
milane para prawira
sanggupe tan kêna gingsir

ênêngêna ing Santênan
kawarnaa Sri Bupati Matawis
siniwi ing wadyanipun
ana ing pasanggrahan
sampun katur yèn wong Pathi sampun mêtu
sri narendra angandika
mring sakèhe para mantri

payo atatan-tatana
ingkang anèng pangawat kanan kering
Si Tumênggung Singaranu
iku anitihana
sakathahe iku ing têngêran ingsun
kang dadia gêgunungan
nindhihi wadya Matawis

dene ingsun anèng wuntat
rada kèri dening kang sun titihi
sakèhing kapêdhak ingsun
lan sakèhe santana
iku aja adoh lawan jênêng ingsun
lan padha dipun prayitna
wong ing Pathi bêcik-bêcik

kalawan Si Endranata
nitihana sakèhe wong pasisir
anèng kiwa prênahipun
sampun sami winêkas
pra dipati nindhihi gêgamanipun
pan sami wawang-winawang
wong Pathi lan wong Matawis

sakèhe para santana
punika kang rakêt lan sri bupati
rada lindhuk prênahipun
kalingan pagêr jarak
ênêngakna sang nata datan winuwus
warnanên sira dipatya
ing Pathi amêpak baris

pinapag anèng taratag
sakathahe pra prajurit ing Pathi
asowan dipatya muwus
maring Ki Kandhuruwan
ngêndi prênahe kangmas gêgamanipun
pan iku ingkang sun sêdya
waspadakêna dèn pasthi

panêdhaningsun ing Allah
aja liya anangani ing mami
lamun dudu kakang prabu
pan ingsun ora suka
lamun mati aja liyan ngarsanipun
kakang êmas ing Mataram
arsa sun tandhing kawanin

Sawunggaling atur sêmbah
pan kawula sampun takèn ing têlik
kang kiwa gêgaman agung
ênggène raka tuwan
munggèng têngên nitihi gêgaman agung
têngêran gula kalapa
punika sri narapati

suka Dipatya Bragola
yèn mangkono payo têngara aglis
lah payo barêng anêmpuh
ajana angucira
sêdyaningsun wong Pathi barênga lêbur
sigra nulya atêngara
gêgaman sampun cumawis

bupatine ôndrawina
pan sadaya samya dipun êndêmi
ya ta sadaya wus wuru
sanggupipun maludag
pan ajangji sadaya barênga lêbur
sawiji tan ana giwang
wus prasêtya barêng mati

Kandhuruwan awotsêkar
yèn sawawi kula ngamuk rumiyin
yèn kawula sampun lêbur
punika karsa tuwan
Sawunggaling kêkèjèk dènnya umatur
sampeyan among rêsminya
ngong amuke wong Matawis

sang dipati angandika
sun tarima marmanira mring mami
anging ta panêdhaningsun
barênga pêjah gêsang
barêng lêbur wong Pathi ajana kondur
ingsun pan aja salaya
barênga mati lan dasih

lah ta sira têngaraa
payo padha ngantêp prang wong Matawis
sigra atêngara sampun
bêdhilnya kadi gêrah
ingkang wadya suraknya umyang gumuruh
prajurite samya mangkat
anitih kuda ngajrihi

Kandhuruwan anèng ngarsa
tan atêbih lawan pun Sawunggaling
wong Mataram yitna sampun
surak ambal-ambalan
wadya Pathi saksana barêng anêmpuh
surak lor kidul sauran
kadi karêngwa ing langit

pangamuke wong Santênan
kang pangawat kiwa parêng dèn byuki
wong pasisir kang dèn têmpuh
têtindhihe kang kiwa
Endranata punika aran Tumênggung
Sawunggaling anarajang
angêmbat lawung ngajrihi

Sawunggaling asêsumbar
wong Mataram lah kêmbulana mami
bok sira tan ana wêruh
iya ingsun Ki Arya
Sawunggaling ing Pathi prajurit luhung
wong Mataram kêmbulana
ajana mundur ing jurit

Kandhuruwan mara sarwi asêsumbar
ajana ngapirani
pring sadhapur ika
êndhog sapatarangan
ajana cidra ing jangji
barênga pêjah
aywana kang gumingsir

sarêng ngamuk prajurite wong Santênan
tandange gêgirisi
alir Singalodra
galak amôngsa sarpa
lir gunung rubuh kang bêdhil
suraking bala
kadi rubuh kang langit

asauran lan swaraning kalantaka
wong cili aprang dhingin
rame agêmboran
surak ambal-ambalan
langit pêtêng anglimputi
ramening yuda
lir gabah dèn intêri

gugup pêtêng pati gagap kang ayuda
tumbak ganjur wus mati
mung tamèng lan pêdhang
tandange wong Santênan
lir pendah banthèng akanin
pating julimprak
anigas angidêki

wadyabala pasisir barisnya bubar
datan mônggaa pulih
prajurit kèh pêjah
tatanya wus tan ôntra
sira Arya Sawunggaling
pangamukira
dahat anggêgirisi

Kyai Tumênggung Endranata uninga
lamun prajurit Pathi
angamuk manêngah
lir mong tan olih môngsa
Endranata wus anggêndring
tan olih bala
bêbokong koplak-kaplik

akêbat palayunira Endranata
Ki Arya anututi
mring Ki Endranata
kang binujung akêbat
katèkèng malik kulambi
atilar kuda
andharêsêl pakathik

sirna larud wong pasisir saking ngarsa
samya angungsi wuri
nanging tan atêbah
sigra wadya Santênan
wus mingsêr pangamuknèki
wadya Mataram
sampun angati-ati

dyan anêmpuh wong Pathi mring wong Mataram
langkung rame ing jurit
apan katanggahan
wong Pathi pangamuknya
tan ana angucap ajrih
ramening surak
têtêg awor lan bêdhil

kadi ombak sagara anêmpuh parang
ramening wong ajurit
kasêsêr kang wadya
dening Naya Mênggala
arukêt luhuring wajik
sêndhal-sinêndhal
rame kêris-kinêris

ting calêprot sami niba saking kuda
sampyuh sarêng ngêmasi
Ki Surabramêtya
aprang lan Jagabaya
aramnya uthik-inguthik
Surabramêtya
panumbake anitir

Ki Tumênggung Jagabaya sigra numbak
Surabramêtya tangkis
nanging kadharadhag
kêna gulu iringnya
Surabramêtya ngêmasi
suraking bala
kadya karêngèng langit

Jayèngrana aprang lawan Martalaya
wong sèwu angêmbuli
sami kuwatira
lintang ramening yuda
Martalaya angawaki
Ki Jayèngrana
tumandang narik kêris

Jayèngrana prangira lan Martalaya
sami sudira kalih
watange ginêbang
nulyagya nyandhak tangan
prasamya tarik-tinarik
aprang-pinêrang
kinris malês angêris

Jayèngrana kinris jajanira pasah
niba anuli mati
Radèn Kandhuruwan
sampun ayun-ayunan
kalawan Ki Rajaniti
sigra anumbak
asru Ki Rajaniti

wus tinangkis watange putung anjêplak
nulya tinumbak aglis
jajanira pasah
anrus maring walikat
Rajaniti wus ngêmasi
suraking bala
lir ombak ing jaladri

Mangunonêng wruh ing anaknya palastra
kudane dèn camêthi
adhuh putraningwang
durung usume pêjah
durung wruh rasaning mukti
lah Kandhuruwan
payo tandhing lan mami

dyan tinumbak Kandhuruwan kapalêsat
niba saking turanggi
pan aburangkangan
nanging datan apasah
tinumbak tinitir-titir
Ki Kandhuruwan
ngadêg sarwi nglarihi

Mangunonêng tinumbak jajane pasah
niba anuli mati
sigra Kandhuruwan
kudane tinitihan
anulya dipun camêthi
angikal watang
sêsumbar angajrihi

lah rêbutên iya ingsun Kandhuruwan
kaipe ing Dipati
Bragola Santênan
lah payo kêmbulana
dadi bungahe kang ati
barênga mara
rêbutên sun ing jurit

Kartajaya aprang lawan Yudabôngsa
rame ungkih-ingungkih
atumbak-tinumbak
Kartajaya kabranan
tinumbak tinitir-titir
nulya aniba
Kartajaya ngêmasi

Ki Dipati Santênan ningali bala
mantrine akèh mati
langkung merangira
aprang marakkên bala
kudane wus dèn camêthi
wastaning kuda
aran pun Layarwaring

sarêng mangkat kapêdhak lan kajinêman
kudane samya nyirig
tan ana sinêdya
dipati ing Santênan
mung kang raka sri bupati
têngêranira
pinêlêng jroning ati

sampun parêk lan gêgaman ing Mataram
kinarutug ing bêdhil
surak lir ampuhan
bêndhe munya ngawiyat
gamêlan munya mêlingi
sang adipatya
suka kapati-pati

dyan tinumbak kudane nulya angêrab
yitna wadya Matawis
Dipatya Santênan
sigra anêmpuh ing prang
prajurite angawaki
wadya Mataram
tanggih datan gumingsir

lindhung awor wadya Mataram kèh pêjah
de prajurit ing Pathi
tandangnya lir singa
barwang tanpolih môngsa
wênèh kadya banthèng kanin
numbak anigas
angris angakakahi

ramening prang lir ombak anêmpuh parang
de swarèng bêdhil muni
gong maguru gôngsa
têtêg anglir butula
myang surak gumuruh atri
sira dipatya
wus sêdya labuh agni

Ki Tumênggung Singaranu wus kesisan
wadyanira wus ênting
akèh wus lumakya
Singaranu katunjang
dipatinya angawaki
Pathi Bragola
wus angawaki jurit

Adipati Santênan pangamukira
liwung tanpolih tandhing
mêhêng sri narendra
kang tansèng srêng ing nala
adangu datan kapanggih
sira dipatya
dahat anginggit-inggit

wong Mataram tan môngga-môngga puliha
ya ta sri narapati
anêmbang têngara
nabuh Kiyai Bicak
tinitir pan ora muni
sri naranata
gya kêpuh dèn sungkêmi

wus anêkung maladi samade Suksma
anêgês ing karsaning
sang amurwèng tingal
datan lyan kang kacipta
mêhêng kang akarya bumi
ciptèng sang nata
wus angèsthi sawiji

ri sawungunya Ki Bicak gya tinêmbang
angungkung munyèng langit
mindha glap kasanga
sigra para santana
gya angingêrakên baris
pan sarêng mara
sarya Ki Bicak anjrit

Adipati Santênan ika miyarsa
yèn Ki Bicak sru muni
angingêrkên kuda
asru dènira mojar
alah payo wong ing Pathi
ika si Bicak
tinêmbang asru muni

wus katingal para santana Mataram
yèn sampun masang baris
Dipati Santênan
marakakên kang wadya
amung kang rikang prajurit
bala Santênan
kang alit têlas mati

pra prawira ing Pathi nyamêthi kuda
wus sêdya lêbu agni
santana Mataram
sampun samya prayitna
nêdya ngawaki pribadi
sarêng tandangnya
kudane dèn camêthi

sampun nandêr para santana Mataram
wong Pathi aningali
sakyèhing prawira
sarêng nyamêthi kuda
sampun kinrapakên pati
sarêng narajang
nêmpuh ing wong Matawis

prajurit Pathi santana ingkang nama
Radèn Wirasinêkti
anyamêthi kuda
watangnya sah ingêmbat
katanggêh samya prajurit
samya santana
ramya ukih-ingukih

wong Mataram Rahadèn Wirataruna
ika lawaning jurit
Wirasêkti numbak
mring prawira taruna
panumbake pan katangkis
winalês sigra
gulu iringe kêni

amung kulit ayamnya têtêp katumbak
niba anulimati
ana lyan samitran-
nya ran Wirasaraya
andulwèng samitra mati
nyamêthi kuda
watangnya wus pinundhi

dhapuring waos ngaran Biring Lanangan
murub apindha agni
saryangling sêsumbar
payo padha prawira
aywana anguciwani
ingsun lan sira
payo padha wong bêcik

wusnya pagut kang yuda sigra anumbak
Wirataruna tangkis
nanging kadharadhag
tan katangkis katumbak
kakêpuh tugêl kapalih
prawira truna
angganya angingkêdi

pangrasanya kakêmpung kadya butula
nulya sira malêsi
Ki Wirasaraya
anulya dipun tumbak
malês saking nginggil waji
tiba kalumah
saya tinitir-titir

pan kabranan Ki Wirasraya wus pêjah
dipati ing Tohpati
gya arsa tulunga
sigra nyamêthi kuda
pangeran ing Mangkubumi
sampun uninga
kudane dèn camêthi

wus atêmpuh lawung pan tumbak-tinumbak
watang putung marêngi
nulya rukêt pisan
sami candhak-cinandhak
pan sami angunus kêris
atêpung asta
anuduk gênti kêris

wus tumurun kalih saking kudanira
samya kêris-kinêris
samya têguhira
kris tan ana tumama
sarêng rêmpu dhuwung kalih
gya rukêt prangnya
gantya banting-binanting

pan kalindhih Pangeran Amangkubumya
angrasa lamun kontit
anyandhak gantangan
Ki Tohpati anjola
wasisan banjur binanting
tur tinunggangan
Tohpati asru angling

hèh carobo wong Mataram juritira
Pangeran Mangkubumi
aris saurira
sajangan-jangan ngadhang
pan iki wong rêbut pati
Ki Tohpralaya
dèn idêk dèn suduki

wus kakehan brana Tohpati wus pêjah
Sindurêja ajurit
pan ayun-ayunan
lan Pangran Pugêr ika
asuwe ukih-ingukih
sami prakosa
tan ana kang kalindhih

wong Mataram suraknya ambal-ambalan
kadya rubuh kang langit
sira Sindurêja
ngantêp panumbakira
Dipati Pugêr tan gingsir
putung watangnya
sigra amarêpêki

sarywa narik dhuwunge sira dipatya
anulya dèn larihi
kêna dhadhanira
Sindurêja aniba
datan kongsi piningkalih
angathang-athang
surake wanti-wanti

Kandhuruwan maring ngarsa sumbar-sumbar
rêbutên ing ajurit
ajana ngucira
payo padha prawira
angikal watang kumitir
sing katarajang
wong Mataram angisis

Panêmbahan Purubaya wus uninga
wong Mataram angisis
agya lampahira
amapag Kandhuruwan
panêmbahan wus apanggih
ayun-ayunan
panêmbahan sigrangling

Kandhuruwan lah uwis gya lumayua
eman bok sira mati
kuwat pira sira
akulita dêmbaga
nadyan bêbalungan wêsi
sungsum gêgala
tan wande sira mati

Kandhuruwan asru dènira angucap
baya norana sêkti
wong ing alam donya
amung Ki Purubaya
budia ingsun kêmbari
pan durung ulap
ngong mungsuh wong Matawis

Kandhuruwan sigra numbak panêmbahan
kajêngkang-jêngkang angling
setan Kandhuruwan
numbak tan wruh prayoga
eman tanganira ugi
Ki Kandhuruwan
angling anggigit lathi

panêmbahan mèsêm dènnya angandika
usapana dèn ririh
iya tumbakira
mênèk kuthah ludira
eman-emane kang brangti
pasah kotumbak
angur matia cilik

Kandhuruwan anumbak sêngit kewala
putung watangirèki
angunus curiga
Kandhuruwan narajang
anuduk anitir-nitir
Pangran Purbaya
panggah datan gumingsir

panêmbahan sigra anarik curiga
dhuwung aran Ki Panji
sigra Kandhuruwan
sinuduk jajanira
malêsat tiba kabanting
wus kinakahan
sinuduk ngulung ati

Kandhuruwan sampun pêjah kapisanan
sigra Sang Adipati
Kulon anarajang
nulya sigra anumbak
kanan keri dèn kêmbuli
putung kang watang
pangeran anglarihi

Ki Dipati Kulon sampun tinumbakan
jaja sami trus gigir
pan sampun palastra
surak kadi ampuhan
wong Mataram aningali
Pangran Purbaya
kinarubut ing jurit

kang lumayya pan sampun wangsul sadaya
sêdya apulih gêtih
surak lir ampuhan
kumrab sakèh gêgaman
wong Pathi tan kêna gingsir
kinêpang-kêpang
sampun akathah mati

Sawunggaling angamuk kagila-gila
liwung angobat-abit
kinarubut ing prang
dening wadya Mataram
singa kang katêmpuh gusis
wus kinathahan
kudane sampun mati

Sawunggaling lumayu narik curiga
dharat dènira jurit
sing kaparak bubar
Pangeran Purubaya
uninga ing Sawunggaling
nulyagya mara
manahe rada miring

dhuwungira Kyai Panji wus liniga
awor lawan pakathik
sêmana Sirarya
Sawunggaling wus pêrak
anulya dipun larihi
saking iringan
Sawunggaling malêsi

datan angsal Sawunggaling wus aniba
anulya dipun byuki
mring wadya Mataram
anulya tinalenan
wus binasta Sawunggaling
Rajamênggala
karsane anulungi

anarajang Rajamênggala anêngah
pangeran wus udani
nulya pinaranan
ya ta Rajamênggala
panumbake wanti-wanti
putung kang watang
pangeran anglarihi

angênani jaja têrus ing walikat
Rajamênggala mati
sira Adipatya
Bragola ing Santênan
ningali prajurit ênting
kalangkung merang
dipati kari mati

kapêdhake lawan wong kang kajinêman
sampun akathah mati
watara kang gêsang
kari wong kawan dasa
punika tan kêna têbih
wadya Mataram
singa kapurug gusis

Adipati Santênan pangamukira
lir Bimanyu upami
ing prang Bratayuda
rinêbat ing Kurawa
binêdhilan ngarsa wuri
ing kering kanan
mimis pindha garimis

tan tinolih dening Dipati Santênan
amung sri narapati
pinlêng ing wardaya
adangu ingulatan
sigra anulya kapanggih
ênggèn sang nata
kudane dèn camêthi

sri narendra anitih kapal bêndana
pun Wagugên namèki
cêmêng ulêsira
gamêlira wotsêkar
dhuh sultan sampeyan salin
kapal bêndana
pun Wagugên puniki

aturipun awanti tan piniyarsa
sapisan kaping kalih
ping tiga kaping pat
kangjêng sultan ngandika
môngsa sun sêdya gumingsir
pan wus sun sêdya
ingsun barênga mati

wus tinitir Ki Bicak munya angangkang
wadya kang anèng ngarsi
samya alok sira
lah payo iki prapta
kapêdhak ingkang satunggil
alah ta ingwang
mati bubukên iki

Nayadarma kapêdhak bêkta ampilan
waose sri bupati
Kyai Barukarna
binêkta Nayadarma
anulya sigra apamit
sri naranata
angandika ing abdi

alah iya dèn satuhu wani sira
tumbakku Barukuping
sira tamakêna
Nayadarma tur sêmbah
sigra maring ngarsa aglis
wadya kapêdhak
samya arêbut dhingin

Adipati Pathi wus kinandhang-kandhang
wus parêk sang dipati
nulya anarajang
mring kapêdhak Mataram
prasamya anakêr wani
wus tinadhahan
sang dipati ing Pathi

kinarubut kudanira sampun pêjah
malumpat sang dipati
ngamuk lan curiga
sigra Ki Nayadarma
prênahe sampun kapering
sigra tinumbak
asru sang adipati

lambungira ki dipati ingkang pasah
dhasar sayah kariyin
anuli aniba
dipati wus palastra
rinêbut de wong Matawis
aparêbatan
angaku anatoni

sampun katur dhumatêng sri naranata
yèn dipati ngêmasi
kinèn ambêktaa
jisim dhatêng ngajêngan
kapêdhak sigra wotsari
nulya lumaywa
mring prênahing kang jisim

Mangunjaya uninga dipati pêjah
angrêbut tan kuwawi
anulya lumajar
mulih maring Santênan
angukup kang kari-kari
dyan kawarnaa
ingkang amundhut jisim

wong kapêdhak kewuhan pambêktanira
arsa pinandhi-pandhi
satru sri narendra
yun sinèrèt kewala
iki santana narpati
samya kewuhan
ana wong tuwa siji

aris mojar puniki karêp manira
sirahipun pinundhi
sikil sineredan
sadaya kapêthukan
sadaya dipun lampahi
sirah ingangkat
sukune dipun irid

aningali sang nata kalangkung suka
sampun prapta ing ngarsi
sang nata ngandika
lah padha adêgêna
iku jisime si adhi
wus jinaganan
ngandika sri bupati

tatabana apa gêgamane aprang
nulya dipun tatabi
pan ora gêgawa
katur mring sri narendra
angandika sri bupati
adhi Santênan
wus nora sêdya mulih

lah wiyakên lathine adhi Bragola
apa baya abrêsih
sampun pinariksa
katur rêgêd kang waja
angandika sri bupati
tan kobêr ika
asusur ta si adhi

amariksa sang nata ing wadyabala
sapa ingkang matèni
wadya atur sêmbah
sami apirêbatan
angandika sri bupati
lah Nayadarma
tarikên tumbak mami

pinariksa Ki Baru mêtu ludira
sang nata ngandikaris
lah Si Nayadarma
kang matèni adhimas
kawarnaa Sawunggaling
sampun binêkta
Endranata ningali

Endranata ngiwi-iwi asru ngucap
dening si nora lêwih
Sawunggatêl sira
mêngko uwis binêkta
angamuka sun taboki
langkung bramantya
Sawunggaling sru angling

nora isin sira ewan Endranata
mau malik kulambi
arêp ingsun tumbak
umpêtan awor kompra
dènira dêlap aurip
eman sang nata
maringi tunggak sêmi

eman-eman alinggih lampit si edan
jêjêrih wêdi mati
duraka nèng dunya
Endranata awirang
mundur alinggih ing wuri
sarwi angucap
ngadêk wong kênèng sarik

sampun katur Sawunggaling wus kabêsta
wus kinon amêjahi
sampun pinêjahan
Sawunggaling karênan
kalamun awèta urip
wirang nèng dunya
warnanên sri bupati

angandika sang nata mring Alap-alap
sira mintara aglis
lan Si Jagabaya
lan Arya Panularan
Si Ngabèi Wirapati
lan wong Mataram
milua urun mantri

bêboyonga maring nagara Santênan
poma sira dèn bêcik
yèn ana kang bôngga
anuli patènana
yèn wus mati kang prajurit
dèn boyongana
dèn ênting aja kari

sarupane wong wadone ing Santênan
yèn bojoning priyayi
lah sira tandhua
aja kongsi lumampah
lawan anggawaa joli
bok ipe benjang
sira tunggangna joli

Alap-alap lan Tumênggung Jagabaya
Panular Wirapati
wus sami tur sêmbah
nulya bubar sadaya
datan kawarna ing margi
warnanên sira
Mangunjaya kang prapti

wus malêbu jroning pura sung uninga
mring garwane dipati
yèn kang raka seda
tumpês sabalanira
ya ta kang garwa samyanjrit
wong dalêmira
gumuruh samya nangis

sêsambate pan sami kawêlasarsa
umyang swaraning tangis
lir pendah ampuhan
sakyèhing para garwa
sêsambate amlad ati
aniba-niba
wênèh gulung ing siti

putranira kang aran Rahadèn Rôngga
samya dipun tangisi
adhuh putraningwang
êndi ta ramanira
sapa wlas ing sira gusti
dhuh anak ingwang
kakang êmas dipati

jêngandika tilar putra maksih jabang
dèrèng wruh ing amukti
adhuh putraningwa
dhuh gusti sira lola
kang putra marêbês mili
sajroning pura
gumêrah punang tangis

para garwa prasamya agêgulungan
ana asambat mati
ana sambat bapa
wênèh sambat lakinya
pundi ujarira asih
dhatêng kawula
pundi tandhaning mangkin

pan kawula têka tuwan tega tilar
andika seda dhingin
dhuh kakang dipatya
kawula dika bêkta
datan sagêd ingsun kari
sang adipatya
gawanên ingsun mati

kapanggiha dika ing akerat kana
tulusa dika asih
dhatêng ing kawula
ênêngêna jro pura
ingkang gumêdêr anangis
ya ta kocapa
wadyabala Matawis

sampun prapta malêbêt sajroning pura
anèng pasar abaris
ya ta kawarnaa
wadyabala Santênan
ingkang tinanggênah wingking
atêngga pura
sampun anêdya mati

mantri papat pan sampun anêdya bela
dhatêng sang adipati
pun Suraprameya
lan pun Rôngga Jaladra
Surantaka tiganèki
pun Pangalasan
kapat trahing prajurit

wong sakawan sampun prayitna sadaya
warnanên kang wus prapti
wadya ing Mataram
apan sampun uninga
yèn ana kang bôngga wingking
samya prayitna
ngalun-alun wus prapti

wong Santênan winatara kathahira
wong kalih atus nênggih
sigra atêngara
Dêmang Suraprameya
sarêng mangkat kang prajurit
angamuk rampak
sadaya ambêg pati

kinarutug ing mimis wadya Santênan
nanging tan arsa gingsir
akathah kang pêjah
pan dèn idêk kewala
datan wontên nêdya urip
wadya Mataram
iya tan nêdya gingsir

pangamuke wong Pathi lir Singalodra
galak tanpolih bukti
pan kakehan lawan
wong Pathi kathah pêjah
prajurite angawaki
sigra narajang
ngamuk angobat-abit

wong Mataram prasamya sudiranira
pan sampun anginêbi
Ki Suraprameya
angamuk kadi yêksa
singa katarajang ngisis
Ki Alap-alap
kudane dèn camêthi

wus atêmpuh yuda lan Suraprameya
rame ukih-ingukih
Ki Suraprameya
asru panumbakira
Ki Alap-alap atangkis
watangnya kontal
nulya tinumbak wani

wus ginêbang putung watange kasingsal
Alap-alap nglarihi
jajanira pasah
ludiranya daladag
Suraprameya wus miris
angêmban brana
mundur andêdagangi

Kyai Rôngga Jaladra pangamukira
dahat angobat-abit
Ki Arya Panular
sigra nulya narajang
sampun têmpuh ing ajurit
tumbak-tinumbak
sami sudira kalih

Ki Panular anumbak Rôngga Jaladra
asru dènira tangkis
nanging kadharadhag
kêna gulu iringnya
watara pasah sajari
Rôngga Jaladra
mundur amêmêcati

Surantaka angamuk saya anêngah
sigra Ki Wirapati
nyandhak pangawinan
nandêr nulya narajang
tumbake tan angundhili
mudhun sing kuda
samya dharat ajurit

Wirapati anyêndhal mring Surantaka
dhinosok pan kawalik
Surantaka tiba
dhêdhangkak tibèng lêmah
ambanjur sinuduk titis
Ki Surantaka
mundur anuli mati

Jagabaya aprang lawan Pangalasan
rameukih-ingukih
tan ana kasoran
samya sudira ing prang
Alap-alap anulungi
angêmbat watang
anumbak saking kering

Pangalasan kêna pêpilinganira
mundur pan ora eling
anulya aniba
anèng têngahing lawang
sêsèndhèn pipining kori
sampun palastra
nanging misih alinggih

sira Dêmang Suraprameya patinya
kêndhaga dèn liyangi
Ki Wirajaladra
mati ngrungkêbi lawang
Mangunjaya aningali
prajurit têlas
lumayu mring jro puri

sampun prapta ing pura Ki Mangunjaya
gumêr swaraning tangis
sigra Mangunjaya
ngulati Radèn Rôngga
saksana sira kapanggih
nulya binêkta
mêdal saking jro puri

Mangunjaya mêdal saking wêwingkingan
sêdya angungsi wukir
ing gunung Prawata
ênêngêna saksana
ucapên wadyèng Matawis
malêbèng pura
gumrah swaraning tangis

Alap-alap lan Tumênggung Jagabaya
sampun dènnya nitèni
sakèh rajabrana
lawan wong dalêm pisan
Alap-alap amarani
maring sang rêtna
wuwusira wor gêndhis

sang juwita alara anangis
Alap-alap tan kêna marêka
maksih atêbah prênahe
sakèh wong dalêmipun
samya nangis pating jalêrit
wênèh aniba-niba
sinjangnya kagulung
tan etang supe kagungan
wênèh nglingkap tapihnya tumêkèng kuping
pijêr supe karuna

para sêlir sangêt dènnya nangis
gêgulungan ingsaparanira
kagulung sumur sirahe
nuju sat sumuripun
pan kajungkêl sirah nèng siti
brahalane anglela
gumêbyar lir bêruk
wong Mataram kang tumingal
pan mancêrêng lwir kucing mulat cêcindhil
anulya tinulungan

wontên inyane ika satunggil
angangên-angên sajroning nala
kaya kapriye wêkase
agung sami amuhun
môngsa iki kandhêga tangis
ingsun môngsa wurunga
binoyong ing besuk
ni inya aris angucap
mring Tumênggung Alap-alap ing Matawis
nyai inya anêmbah

lah kiyai mangke kadipundi
rekandika gusti ing Santênan
lah kadipundi ing mangke
Alap-alap amuwus
alah nyai kadi punapi
ing reka jêngandika
kawula tan purun
yèn kawula masesaa
yêkti ajrih kawula dhatêng sang aji
pamothahe Ratu Mas

nikèn inya wuwuse aririh
lah kiyai joli pakanira
linêbokêna dèn age
mangke kawula matur
sun ririhe sang raja putri
manawa kêna lêjar
dening atur ingsun
sigra ni êmban lumampah
sampun prapta ing ngarsane sang suputri
rada kapara ngarsa

solahira Lap-alap kapati
nikèn inya andhepok nèng lêmah
amlasasih ing tangise
dhuh nyawa gustiningsun
lah kèndêla gusti rumiyin
punapa ingkang wêkas
tansah anggung wuyung
dawêg gusti linampahan
wus wayahe wong lanang mati ajurit
wong wadon dadi tawan

sang suputri tan kandhêg anangis
lara-lara dènira karuna
wong dalêm anangis kabèh
inya tan kandhêg matur
sênggruk-sênggruk bari anangis
dhuh gustiku mas nyawa
mindêla karuhun
lêhêng maraa priyôngga
sampun kongsi ginêpok wadya Matawis
gusti dados punapa

nikèn inya asru anayuti
lah mênênga wong dalêm sadaya
aja angrundah atine
pan gusti lagi liwung
têka padha anjurung tangis
balikan adandana
lan ngolanga sangu
lah sira môngsa wurunga
dipun bêdhol binoyong dhatêng Matawis
lah payo linampahan

sang juwita manahe wus gigrig
pan lagi mingsêk-mingsêk kewala
kèn êmban tumulya age
pinondhong sang dyah ayu
dyan ingunggahakên ing joli
para garwa sadaya
jinoli tinandhu
wong dalêm prasamya mêdal
cinawisan tandhu wus samya anitih
wênèh nunggang jro tundhan

sakathahe rabining priyayi
sampun sami tinandhu sadaya
wus bubar sing nagarane
sadaya tangis umyung
radèn alit samya anangis
ana anjaluk sêga
ana jaluk banyu
jaluk susu myang dodolan
pan akathah bêboyongan saking Pathi
lir pendah wong angarak

tandhu joli adulur pan asri
jajarane asri tiningalan
Tumbakbinang ing ngarsane
langkung pangrêksanipun
magêrsari para prajurit
kocapasri narendra
wus bubar karuhun
apan wus praptèng Mataram
sri narendra anggêganjar sakèh mantri
miwah para santana

duk bêdhahe nagara ing Pathi
sinangkalan sirnaning pandhita
tinata ratu babade
sêmana sang aprabu
amariksa dhatêng sang putri
purwane lakinira
ing pambalikipun
katur yèn pun Endranata
angadoni kang botên agawe bêcik
sang nata asru duka

duk sêmana sira sri bupati
sampun miyos wau siniwaka
kandhêg ing sitinggil age
pinarêk sitiluhur
Martalulut kang dèn timbali
lah wong singanagara
ngandika sang prabu
Martalulut Singabraja
sudukana Si Endranata dèn mati
ana ing pagêlaran

wadya Mataram pan samya ajrih
aningali dukanira sultan
pan sami kucêm mukane
Endranata wus lampus
pan binêdhèl usus ingambil
wus kinarya balabar
anèng pasar agung
sri narendra sampun jêngkar
angadhaton sakèhe wadya Matawis
kang mati ginupita

wus mangkana ing alami-lami
sri narendra miyos siniwaka
pêpak wadyabala kabèh
miwah santananipun
Panêmbahan Purubayèki
kang tansah munggwing ngarsa
punika tinantun
kangjêng sultan angandika
lah ta wau Purubaya kadipundi
prakawis Surapringga

ingkang rama wartane wus lalis
ingkang kari amung anakira
Ki Mas Pêkik pêparabe
puniku karsèng ulun
ingsun sèngi marang Matawis
arsa uninga ingwang
panêmbahan matur
punapa ing karsa nata
ulun iki umiring sakarsa aji
apênêd katimbalan

tan kawarna polahira prapti
Surabaya pangeran kapêdhak
ana ing padhukuhane
Ngrêrèpèh wastanipun
Alap-alap anuli prapti
andhawuhkên timbalan
kawula ingutus
dening raka jêngandika
ing Mataram punika karsa pêpanggih
kalawan jêngandika

pan andika tinimbalan aglis
ing Mataram lawan ingkang garwa
kinèn bêkta sawarnine
sawiji sampun kantun
tan lênggana Radèn Mas Pêkik
sigra nulya adandan
sanak putunipun
Ki Alap-alap utusan
mring Tumênggung Sapanjang anuli prapti
samya kinèn adangdan

angiringna ing Radèn Mas Pêkik
dèn karêksa yèn anèng dêdalan
anulya adangdan kabèh
sigra wus bubar wau
Alap-alap Radèn Mas Pêkik
miwah wong Surabaya
rumêksa ing pungkur
datan kawarna ing marga
sampun prapta wau ing Butuh siraglis
angujung ing astana

pan asare ngastana sawêngi
Ki Mas Pêkik asare ing dagan
têngah dalu ing wayahe
ana swara karungu
angsung pemut dhatêng Mas Pêkik
alah Ki Surabaya
wruhanira besuk
ing Pajangana narendra
putunira kacêtha dadi narpati
ana ing Wanakarta

kang ingaran ta Sang Ratu Kuning
iya iku kaki putunira
sakilèn titha prênahe
kagyat sira awungu
wus raina anulya angling
mring kang tunggu astana
lah sira angrungu
ing swara tan katingalan
Pajang kene cinêtha ana narpati
anênggih putuningwang

kang ingaran ta Sang Ratu Kuning
kadhatone nênggih Wanakarta
ki kunci dhingkul linggihe
Radèn Mas Pêkik muwus
lah karia kang tunggu kunci
sigra anulya bubar
tan kawarnèng ênu
Ki Tumênggung Alap-alap
angaturi uninga dhatêng Matawis
matur ing sri narendra

lamun Radèn Mas Pêkik wus prapti
sri narendra miyos sinewaka
pêpak wadyabala kabèh
miwah santananipun
pêpak kabèh samya tinari
sultan aris ngandika
mring kang pinisêpuh
lah ta uwa Purubaya
kadipundi yèn mangke Radèn Mas Pêkik
têka ing ngarsaningwang

sapa sintên kang yogya ngabêkti
lamun prapta punapi manira
ngabêktia sapatute
punapa awak ingsun
ingkang patut dèn kabêktèni
pakanira rasakna
ing sapênêdipun
panêmbahan sigra mojar
yèn kawula inggih ta Radèn Mas Pêkik
kang pantês ngabêktia

mapan sampun kungkulan nrêpati
botên-botên kawula kang nistha
pan sampun kawon kawruhe
ing mangke yêktinipun
tinimbalan dhatêng ing ngarsi
tan kawasa lênggana
milane sang prabu
pantês punika kang nêmbah
sri narendra suka angandika aris
lêrês uwa andika

angandika sang sri narapati
wong agandhèk sira gêpahêna
Radèn Mas Pêkik marene
wong gandhèk awotsantun
tan asuwe wus dèn timbali
sigra Ki Alap-alap
lampahe lumaju
ing alun-alun wus prapta
sigra pepe anèng sakidul waringin
kurung sami agêlar

sarayatira Radèn Mas Pêkik
pan binêkta apepe sadaya
wus katur sang nata age
pan tinimbalan sampun
ya ta prapta ngarsa nrêpati
Pangeran Surapringga
umarêk tumungkul
dhuwung sumalah ing lêmah
sakalangkung ajrihira ing nrêpati
muka konjêm pratala

dDhasar sangêt ajrih Radèn Pêkik
katanggung dening sih sri narendra
datan tumênga mukane
lwir surya kêmbar iku
sênênira Sultan Matawis
sakwèhing wong pan merang
mwangrêpa tumungkul
Adipati Surapringga
sigra matur mring jêng sultan ing Matawis
pêjah gêsang kawula

pan sumôngga katur padukaji
mila botên asowan ing sultan
tan môntra wadi gawene
dadya salah mring ulun
dening warêg boga pangasih
mudha dimudhadama
tan môntra ing sêmu
myang paduka naradipa
dènnya sêkti sineba ing wong sabumi
anyakrawati ing rat

lwir katurunan lelatul kadri
kadhawuhan andika sang nata
animbali gagêbale
lwir malekat tumurun
mring kawula mojar sajati
padhange tyas kawula
midhangêt pukulun
saandika sri narendra
langkung manis kawula dahat agipih
marêk dhatêng paduka

kangjêng sultan suka ing jro galih
amiyarsa aturing dipatya
ing Surabaya sumèlèh
sultan ngandika arum
mring dipati ing Surabanggi
mila sira ngong undang
pêpanggih lan ingsun
wus pinasthi ing Hyang Suksma
patêmone lwir surya kalawan sasi
sêdhênge sasadara

wus raina sang yyang surya mijil
sapandulon rêke lawan côndra
iya iku patêmane
sakêdhap sasi surup
timbangane surya lan sasi
salah siji ilanga
pasthi jagat suwung
upama manira surya
Ratu Pêkik upama ta sira sasi
pasthi timbangan ingwang

tanah Jawa iya ing Matawis
pêkênira yèn ora nanaa
yêkti rusak puwarane
jênêng Mataram puput
yèn tan têmu lan sira malih
sira pama têlaga
pancurane ingsun
pasthi sira nadhahana
toya agung talaga yèn tan nadhahi
yêkti puwara asat

para ingsun trêsna ingkang ati
yayi Surabaya lir êmbanan
ingsun ingkang sêsotyane
ywan sêsotya puniku
upamine tan dèn êmbani
puwara galundhungan
sirna tan kadulu
sêsotya tanpa êmbanan
cahya mancur akèh kang wong aningali
arsa angêmbanana

lah Dipati Surabaya kaki
sira wismaa anèng Mataram
mêksiha ing kadipatèn
nagaranira iku
sun wèhakên ing sira maning
wadya ing Surabaya
ja owah kang laku
kang linggih lampit kandhaga
apan iya maksiha linggihe lami
aja owah lan saban

Surabaya kalawan Matawis
apan tunggal Ratu Pêkik ika
darbe bandara kêkalèh
lamine tan winuwus
adipati ing Surabanggi
pan sampun tinariman
lan rayi sang prabu
Ratu Pandhan wastanira
kang kagraha dènira Sang Ratu Pêkik
sampun amor asmara

wus alami dèniramor rêsmi
Ratu Pêkik lawan ingkang garwa
lan Ratu Pandhansarine
sultan anèng kadhatun
angandika maring ing cèthi
timbalana riningwang
Ratu Pandhansantun
matura yèn ingsun gêrah
yèn dèn wèhi nuli mintara dèn aglis
matura mara ringwang

sigra mentar punang cèthi prapti
tan asuwea Kasurabayan
sigra prapta ing ngarsane
Ratu Pêkik puniku
punang cèthi anulya angling
pan kawula punika
singgih dipun utus
dhatêng raka jêngandika
kangjêng sultan nênggih kinèn angaturi
dhatêng rayi sampeyan

kangjêng sultan lagya gêrah nênggih
ingkang wêling raka jêngandika
lamun si awèh lakine
lumêbuwèng kadhatun
dèn tinjoa gêrahku iki
yèn lakine tan suka
aja ta lumaku
Adipati Surabaya
têbah jaja sumôngga ing asta kalih
tan kenging lêngganaa

sigra mangkat Ratu Pandhansari
wus malêbêt sajroning kadhatyan
sigra praptaing ngarsane
kangjêng sultan awungu
sira ratu ing Pandhansari
ngabêkti mring kang raka
mangusapi lêbu
Ratu Pandhan atur sêmbah
kakang aji punapa sampeyan sakit
manah ingwang kampita

kangjêng sultan angandika aris
ariningsun lêwih saking lara
ana ing ati ênggone
sun rasa saya ngranu
ing larane kang anèng ati
dening ana pandhita
Giri dèrèng nungkul
durung aseba maringwang
iya iku kang dadi laraning ati
tan ana têtambanya

tanah Jawa ingsun kang ngrêsiki
wus arata para ratu kalah
ingsun pêrang ing kalahe
milane Giri iku
tan sun rusak nagarèng Giri
sun kalahakên ing prang
durung pasthinipun
wus pinasthi Giri ika
mring pandhita kang pasthi jayaning jurit
ngalahakên pandhita

sakathahe kang adoh ing jawi
pasthi kalah maring lakinira
wus kasoran lêluhure
Susunan Giri dangu
pan gêguru mring sang ayogi
Susunan Ngampèldênta
iku purwanipun
atapa kathah yowana
tanah Jawa sadaya sami lumiring
angalahkên ing pêrang

sigra mulih Ratu Pandhansari
sampun prapta ing Kasurabayan
wus panggih lawan lakine
manêmbah ngaras suku
ing pratala Sang Ratu Pêkik
garjita ingkang manah
prapta garwanipun
anarka yèn ana karya
Adipati Surabaya wruh ing wangsit
mênêng ngêmu sasmita

tan winarna lamine ing mangkin
Ratu Pandhansari sinarenan
sampun dènnya akarêsmèn
sêsampuning pulangyun
Ratu Pandhan angling bêbisik
kang karsa kangjêng sultan
wus babar maringsun
Adipati Surabaya
sigra mojar sun sêngguh nora kayèki
kang karsa kangjêng sultan

yèn wêruha kang karsa nrêpati
amrih rusak kang Giri pandhita
pinrih idhêpe ujude
wus kagêm ngastaningsun
sampun anèng sêlan jariji
pandhita ing aldaka
ing sapasthinipun
warata môngsa mênanga
upamane lwir amijêt wohing ranti
pasthi kalamun bêdhah

Ratu Pêkik aris dènirangling
mring sang rêtna manira nanêdha
Ratu Mas iku jatine
lah aturêna ingsun
saosêna sowan narpati
apan ingsun akarsa
pamit ing sang prabu
kang garwa datan lênggana
sigra mangkat wus prapta ing dalêm puri
sarimbit tinimbalan

sapraptane kalih ngarsa aji
adipati lawan Ratu Pandhan
wus atur bêkti kalihe
sumungkêm anèng lêbu
dalamakan sang sri bupati
sang prabu angandika
kayapa sirèku
pandhita ing Giripura
sayêktine sun têmpuhakên sirèki
nungkule sang pandhita

Ratu Pêkik umatur wotsari
paduka nata datan lênggana
nênggih atur kawulanggèr
Surabaya Sang Prabu
andhatêngna mêngsah kang sêkti
anênggih rajèng Cina
miranti ing gunung
wong Surabaya tan obah
yèn suwawi kalawan paduka aji
kawula minta duka

wontên dene Rêtna Pandhansari
ngong turakên ing ngarsapaduka
sumôngga dhatêng sang angrèh
wontêna ing kadhatun
pan wong èstri angrêribêdi
upamingong ajaka
lumampah anglurug
yêkti botên dados bôndha
têmpuhing prang satêmah tan kobêr jurit
pijêr ngrawati garwa

sri narendra gumujêng saryangling
karsaningsun yayi garwanira
para gawaa ing mangke
mapan sasêdyaningsun
rabinira sadulur mami
barênga pêjah gêsang
lawan rabinipun
pan wus wayahing wanodya
yèn kang lanang kalah ing jurit ngêmasi
bojo dadi boyongan

Ratu Pêkik tumulya wotsari
pan anuhun sih paduka nata
tan lênggana ing karsane
tumulya sami mantuk
Ratu Pêkik lawan kang rayi
manêmbah ri suku sang
mangusapi lêbu
kangjêng sultan angandika
alah rara sira ta aja gumingsir
barênga pêjah gêsang

Adipati Surabaya aglis
sinangonan êmas lan salaka
arta lawan busanane
Ratu Mas sinung sangu
panganggone kang luwih adi
rêtna lawan kancana
artanipun agung
jêng sultan nulya andonga
salamêta yayi dènira ajurit
mênanga yudanira

atur sêmbah sira sang dipati
lan kang garwa anulya lumampah
sampun prapta ing dalême
wong Surabaya kumpul
wus winartan yèn arsa mulih
sigra sami adandan
sawadya akêbut
sang dipati sampun bubar
sing Mataram kalihan lawan kang rayi
tan kawarna ing marga

sampun prapta nagaranirèki
Surabaya nulya atêngara
amêpêk wadyabalane
sawadyanira rawuh
nulya marêk mring sang dipati
Ratu Pêkik ngandika
maring mantrinipun
hèh sakèhe mantriningwang
mulaningsun iki iya kêna mulih
ingutus andon yuda

kinèn gêpuk nagara ing Giri
para mantri tur sêmbah sadaya
angaturakên sanggupe
yèn sampeyan anggêpuk
dhatêng Giri mapan kacangking
gôndra pintên ing arga
pan karoban duduh
wadya Surabaya kathah
wadya Giri punika amung sakêdhik
pundi marganing mênang

karêp ingsun anak mas ing Giri
karsaningsun pan ora sun ambah
ingsun prih idhêpe bae
nungkula krana patut
wontên mantri matur satunggil
nênggih kawula mirsa
wartine sang wiku
adarbe anak-anakan
Endrasena punika digdaya sêkti
arsa magut ing rana

panggawene sang raja ing Giri
angrujuki sang ratu ing Cina
amapaga ing ngarsane
wadya punggawa purun
ngandêlakên lamun patitis
juritipun Ki Cina
bêdhil agêmipun
singa kang dèn bênêrana
pan waspada wadya Cina ambêbêdhil
rajèng Giri pracaya

angandika sira Sang Dipati
Surabaya sukur yèn Ki Cina
amapaga ing pêrange
môngsa mundura ingsun
alah uwis bêndhea aglis
sigra nêmbang têngara
gêgaman wus kumpul
prajurite sami prapta
sampun pêpak ing alun-alun abaris
ginêlar salobogan

alèlèr-lèlèr waradin
prajurit lawan prawira
anulya kinèn ambêndhe
ambubarêna gêgaman
anulya tinangaran
anulya bubar kumutug
kadi wukir kawêlagar

sigra bubar sang dipati
kalawan wau kang garwa
anitih joli garwane
kang raka lumakyèng wuntat
nitihi kudanira
ginarêbêg wadyanipun
prajurit lumampah ngarsa

polahe lir banthèng kanin
lir Singalodra agalak
anggêgilani tandange
gêgamanira balabar
lir tasik tanpa wêkas
datan kawarna ing ênu
wus prapta ing Argapura

ênêngakêna rumiyin
Adipati Surabaya
rajèng Giri winiraos
wus ingaturan uninga
yèn arsa ingunggahan
mring wong Surabaya rawuh
praptane saglar sapapan

angandika natèng Giri
yèn mangkono wartanira
yêkti saolèh-olèhe
alah payo winêtonan
prange wong Surabaya
dadia têtindhihipun
putraningsun rajèng Cina

kawula anuwun ing sih
lami kawularsa-arsa
damêl dalêm salawase
sampeyan dipun pracaya
dhatêng awak kawula
pan kawula langkung purun
mungsuh prang wong Surabaya

nulya tinangaran aglis
mêpak ingkang wadyabala
wong Giri wus pêpak kabèh
sarta gêgamaning yuda
mêrbot modin sadaya
santrine sampun anglumpuk
kadi kuntul arêratyan

kêtib pangulu wus dhingin
pranakan lawan santana
Ki Cina senapatine
sami wong Cina balanya
kathahe winatara
ana kang wong kalih atus
wus manjing Islam saya

para santana ing Giri
sampun pêpakan sadaya
anitihi gêgamane
anulya sigra tangara
mangsêh ing ranagana
sêdyane barêng angamuk
sigra anulya umangkat

bêndhe bêdhuge tinitir
wong Surabaya uninga
nulya anata barise
putra Cina wus amapan
sami ngagêm sanjata
kang binêdhil nora luput
wong Surabaya kèh pêjah

karsanya angidêk wani
anulya kinaruwunan
wong Giri angamuk kabèh
wong Surabaya amapag
nulya campuh ing yuda
suraknya lir gunung rubuh
santrine sami bêbêsan

sakathahing wadya Giri
prasami ambêg palastra
dadya samya ngamuk kabèh
sinosog ing ganjur atap
binêdhil binrangkolang
tan kandhêg pangamukipun
wong Surabaya kèh pêjah

wus bubrah tataning jurit
wong Giri wus anèng têngah
pangamukira wus awor
barise pating salayah
gustine tan karuwan
wong Surabaya katawur
prajurite kathah pêjah

wong Surabaya angisis
wong cili sampun lumajar
prajurite bubar kabèh
ulate wus pandirangan
datan môngga puliha
ya ta kasaput ing dalu
kang amburu sampun sayah

wong Giri wus sami bali
wangsul maring prênahira
wadya Surabaya kabèh
prajuritnya sampun seba
dhatêng ing gustinira
sadaya sarêng umatur
ngaturakên pêjah gêsang

kawula tiwas ing kardi
wadya tuwan kathah pêjah
kang gêsang sami kapente
kaburu kapunthal-punthal
inggih tiyang aldaka
sadaya atêguh-têguh
sêdyane alêbu pêjah

putra Cina kang nindhihi
tuhu kalamun waspada
datan luput pambêdhile
wadya tuwan kathah pêjah
adipati miyarsa
ing ature abdinipun
ya ta angrês manahira

manahe sampun umiring
angraos datan kuwasa
tan anêdya pulèh gêtèh
Ratu Pandhan wus uninga
yèn kang raka kèwêdan
aris ing pamuwusipun
umatur dhatêng kang raka

yèn makatên ingkang jurit
kawula anêdha lila
pêrange sun dandanane
kang raka gupuh ngandika
dhuh gustiningsun nyawa
ratuning salwir ing santun
kayaparan karsanira

wadyanira masku ari
balanira akèh pêjah
kang garwa aris ature
sok uga dika lilaa
manawi ta kawula
sagêd mulihakên purun
kang raka asru ngandika

sakarsanira mas yayi
ingsun pan ora sawala
dhatêng andhèrèk kemawon
sigra anulya raina
Ratu Pandhan wus mêdal
pinarêk têtarub agung
akalihan lan kang raka

sineba dening ing mantri
Ratu Pandhan angandika
mring wadyabalanekabèh
hèh wadyane lakiningwang
iki darbe manira
reyal amung wolung èwu
dumên lan wong wêwingkingan

sakathahe wadyanira
pan sadaya wus linèlèr waradin
arta lan busana luhung
sakèh prajuritira
kabèh sampun tampi ganjaran dyan ayu
pan dinum kadi ranjapan
sadaya sampun waradin

siji tanna kaliwatan
sakathahing prajurit Surabanggi
Ratu Pandhan ngandikarum
lah kabèh wadyaningwang
iya sakèhe ganjaran ingsun iku
lah padha sira gawea
angingoni anak rabi

ing besuk yèn mulih sira
praptèng omah aywa sira kawatir
pan ingsun mulih ing besuk
iya marang Mataram
apan ngaturakên pêjah gêsang ingsun
pan wus karuwan prangira
angrasa tan angudhili

sun umatur kangjêng sultan
lamun kalah anggonira ajurit
pan yêkti yèn kajodhiku
iya ing pêrangira
apan kabèh prangira padha kaburu
mantri akathah kang pêjah
samawana wadya alit

sakèhing para prawira
apan padha matur sarwi anangis
miwah pra prajuritipun
kabèh sami karuna
saha bêkti ature ing radèn ayu
dhuh gusti kamangkarannya
andika adarbe kardi

kawula datanpa ngrasa
yèn têksiha karya jurit puniki
kawula gusti anuhun
ing duka jêngandika
kenging tan kenginga ulun lalu lêbur
môngsa kawula gingsira
kabèh matur kang prajurit

kawula gusti ing benjang
atandhing prang lan putra ing Cinèki
pan kawula dèrèng wêruh
tètère gêng-agêngan
wong ing Giri ing pêrange kang ginunggung
ingkang aran Endrasena
kang wasis angagêm bêdhil

dahat kawula akarsa
anggandhènga kônca tandhing kawanin
sawênèh ana amuwus
sikêp kawratan dana
pan gumuruh samya angajak prang pupuh
lah payo padha apêrang
mupung ingsun sugih wani

pasthi sèwu sisih ingwang
lamun nyandhang ing pêpikul lan mami
sawênèh ana amuwus
salêksa sisih ingwang
yèn wus ngangkat karanjang êmbatan ingsun
Ratu Pandhan angandika
yèn sira amagut jurit

ingsun akarsa uninga
iya polah ingwang arêbut jodhi
kalangkung kapengin ingsun
ayun wruh wong ayuda
kang prajurit anêmbah sami umatur
dhuh gusti atur kawula
sampun sampeyan ningali

prajurit kadi gupala
tanpa ngraos yèn gusti kongsi uning
Ratu Pandhan aris muwus
hèh prajurit sadaya
wruhanira ujare lêluhur ingsun
prajurit langkung digdaya
ing Jawa tan ana tandhing

saking ramaji ing kuna
pan linêpih marmane ingsun ugi
anjaluk tingkah prang pupuh
prajurite sadaya
saha bêkti ature mring gustinipun
pan kula maksih nèng dunya
kenging tan kenginga gusti

anggèr ing atur kawula
sampeyan kèndêla gusti rumiyin
ecaa apulang lulut
sampun sampeyan mêdal
tulusa anggèr wontên têtarub agung
kawula kang amaguta
Ratu Pandhan angling aris

alah iya sun tarima
muga winalêsa dening Hyang Widi
Ratu Pandhan aris muwus
mring prajurit sadaya
alah padha asingidana sirèku
yèn mêngko campuh ing yuda
dene ingsun têngarani

yèn bêdhil muni ping sapta
alah poma iya wawêkas mami
mring sakèh prajurit ingsun
yèn wus kuwur ing yuda
aglis anêmpuha dèn ngantêp prang pupuh
Ratu Pandhan wus lumampah
ingiring para prajurit

nèng ngiringan rada têbah
kang prajurit anulya angundhangi
Ratu Pandhan sikêpipun
sadaya sarêng prapta
nulya binusanan punang sikêp sampun
angangge kang murub muncar
dinulu alah prajurit

kabèh sikêp Surapringga
kulambine abra sangkêlat abrit
ana ijo kuning iku
kang kalambi sangkêlat
sawênèh sora-sari kulambinipun
sami trênggos kulukira
sarya sinondheran sami

ngajrihi yèn tiningalan
Ratu Pandhan nulya siyaga aglis
saksana umangkat sampun
wau Sang Ratu Pandhan
tansah kalihan lawan ing kakungipun
Adipati Surabaya
lwir grah swaraning wadyalit

sang prabu ing Giripura
apan sampun miyosi ing ajurit
bala Surabaya sampun
samya awas tumingal
datan nganti tinêngaran tandangipun
wong sikêp ing Surabaya
anulya pating barêkik

suraking bala lwir gêrah
wong ing Surabaya malatar sami
koningan mring natèng Gunung
sigra mêdali enggal
akalihan lawan putra Cina iku
ingkang aran Endrasena
pan sampun angagêm bêdhil

saksana wong Surabaya
singa ingkang binêdhil apan kêni
nanging wong Surabayèku
datan arsa mundura
tan tinolih kang pêjah ingidak purun
tandange wong Surabaya
datan sêdya angunduri

pan karasa pêparinge Ratu Pandhan
sêdya amalês bêcik
pan pating gulibrah
sikêp ing Surabaya
angamuk saya nêngahi
sikêp kang koswa
lwir ombaking jaladri

sampun rakêt kang aprang tumbat-tinumbak
rame agênti kêris
pan pêdhang-pinêdhang
ana kêkanthèn asta
sawênèh bithi-binithi
putra ing Cina
ngamuk angobat-abit

putra Cina pangamuke saya nêngah
kadi banthèng akanin
anglir singa galak
sing katarajang bubar
wong Surabaya tan pulih
bubar lumajar
wong Surabaya ngisis

Ratu Pandhan uninga balane rusak
sigra nulya nudingi
maring balakoswa
kinèn mêtu sadaya
bêdhil sampun dèn sulêdi
muni ping sapta
prajurit angawaki

dipun lambung wong Giri wus tinumbakan
nanging datan udani
bubar kasulayah
pêpati ting jalêmpah
wong Giri bubar angisis
putra ing Cina
kinêpung ing prajurit

putra Cina angamuk sabalanira
tandange gêgilani
apan katadhahan
wong Cina ngamuk rampak
sadaya anêrêg wani
pating gulasah
prajurit akèh mati

kagegeran wong Cina giris sadaya
arsa ngamuk awêdi
saksana lumajar
sami angungsi arga
kang kari padha akanin
pating sulayah
sadaya sami ngungsi

ana ingkang angungsi raja pandhita
wênèh arêbut rabi
wênèh ngungsi jurang
ana ngungsi sagara
ing Giri wus dèn ubêngi
baris angêpang
ing Giri samya gusis

kawarnaa Ki Dipati Surabaya
minggah dhatêng ing Giri
lawan ingkang garwa
prajurit anèng ngarsa
pinapag ana ing margi
dening wanodya
garwane sang ayogi

samya nangis garwane raja pandhita
sadaya angabêkti
dhuh karsa punapa
anggèr nêdha kawula
apuranên sang ayogi
lêhêng gêsanga
yèn kenging kula gusti

angandika dipati ing Surabaya
hèh wanodya ing Giri
datan sêdya paran
yèn kêna ki pandhita
mulane sun têkèng riki
yun têmu dhawak
kalawan sang ayogi

sêdyaningsun imantu mring lakinira
nora ingsun patèni
yèn kêna elingna
nungkula mring Mataram
ngaturêna pati urip
nora anyana
lamun amapag jurit

laminira yèn pikire atiningwang
têkaa ngarsa mami
ywa salah balila
lah mara timbalana
lan aja anggawa kêris
lah dèn aenggal
têkaa ngarsa mami

ingkang garwa sami ningali sadaya
umarêk maring laki
prasamya anêmbah
gusti atur kawula
andika dipun timbali
mring sang dipatya
prabu ing Surabanggi

pan agêpah saure raja pandhita
nulya dandan siraglis
tan mawi curiga
sampun prapta ing ngarsa
sang pandhita atur bêkti
mring sang dipatya
pandhita langkung ajrih

angandika sang prabu ing Surabaya
marang sang pandhitaris
paran karsanira
sira pan ingsun gawa
maring Surabaya mangkin
sira ngidhêpa
maring Sultan Matawis

sang pandhita ing Giri ing aturira
datan lênggana gusti
pan wus karsaning Hyang
wêktu ing kina-kina
inggih bumi langit iki
singa gethanga
dados asmara ngati

angrês manahe dipati
ningali ing mantunira
sarwi angandika alon
aja maras atinira
sun gawa mring Mataram
asowan marang sang prabu
sarwi sira tinakonan

kawula dhatêng nglampahi
adipati angandika
ing wadyabalane kabèh
lah ta sira jaganana
wadya matur sadaya
yèn sawawi ing sang prabu
sang pandhita pinêjahan

mila atêmahan jurit
abdi dalêm kathah pêjah
saking pandhita angsale
sang dipati angandika
ingsun ora winênang
amêjahi sang awiku
pan dudu bubuhan ingwang

lah ta benjing putu mami
kang numpês ing Giri ika
lah ta uwus dipun age
anulya sira tandhua
anuli sang pandhita
binêkta nuli tinandhu
miwah sakèh para garwa

wong cili wus dèn boyongi
sang dipati sigra bubar
datan kawarna lampahe
wus prapta ing Surabaya
wêtara laminira
asare mung gangsal dalu
arsa seba mring Mataram

sadaya adandan sami
sang pandhita wus binêkta
pawongan ginawa kabèh
miwah ingkang rajabrana
sigra anulya bubar
datan kawarna ing ênu
wus prapta sira Mataram

asowan sira sarimbit
malêbêt sajroning kitha
kang raka kandhêg ing regol
Ratu Pandhan sampun prapta
ing ngarsane jêng sultan
saksana sira acundhuk
sumungkêm ing padanira

sri bupati ngandikaris
lah ta êndi lakinira
kang rayi atur sêmbahe
inggih wontên paregolan
sang nata angandika
lah timbalana riningsun
malêbu ing ngarsaningwang

sampun tinimbalan aglis
tan asuwe nulya prapta
sumungkêm pada sang katong
ingandikan sigra nêmbah
matur saha wotsêkar
kawula paduka utus
anggêcêk ing Giripura

raja pandhita kalindhih
punika kawula bêkta
saha garwanipun kabèh
myang sarajabêrananya
mangke atur kawula
katura dhatêng sang ulun
sri narendra angandika

ingsun anarima yayi
saking karya pakanira
raja pandhita ing mêngko
ngong paringakên ing sira
miwah rajabarana
lan saisine ing Gunung
sira ingkang aduwea

anuhun sang adipati
sigra sinungan barana
miwah kang raja kaputrèn
dhumatêng Sang Ratu Pandhan
sang nata angandika
lah wis muliha sirèku
maring padalêmanira

kang rayi sarêng wotsari
mêdal saking jroning pura
anjujug maring dalême
sampun prapta wismanira
miwah ingkang boyongan
lawan rajabrananipun
wus sami dinum sadaya

sakèhe kang para mantri
ing Surabaya sadaya
wus sami dinuman kabèh
prajurit lawan satriya
lêlurah lan kabayan
warata dhatêng pêpikul
kêkucah lwir guladrawa

tan kawarna laminya ing mangkin
kocapa sang prabu ing Mataram
dawêg siniwèng wadyane
pêpak mantri tumênggung
jajarane apan arakit
tumbak lêmbing lan panah
bêdhil jajaripun
priyantaka pan ajajar
lan wong nyutra wong nulup nèng kanan keri
pêpak anèng ing ngarsa

wong jagabaya jajarirèki
wong sangkragnyana samya ing ngarsa
wong priyantaka sambunge
wong wisamarta iku
kartiyasa sisihirèki
wirabraja ajajar
lan brajanalèku
wong kapilih anèng ngarsa
lan nirbita patrayuda jajarnèki
kalawan wong kanoman

wong anggandhèk mantri anom nangkil
lawan malih wong singanagara
wong martalulut jajare
kabayan prênahipun
rada kiwa niyaga wingking
wong kidul kabèh seba
jajare wong mandhung
winastan wong astranôngga
maodara jagasura jodhipati
gowang lan margasara

apan pêpak sadaya anangkil
para bupati miwah santana
mungging ing ngarsa prênahe
kalayan malihipun
pinisêpuh wus samya nangkil
wong pasisir kalawan
môncanagarèku
wus pêpak samya aseba
kangjêng sultan sêmana ngandika aris
dhatêng Mandurarêja

uwa Mandurarêja ing mangkin
kita lumampaha ing ayuda
lah dadia têtindhihe
wong pasisir sadarum
pan adunên iku ing jurit
de mangke ing Jakarta
uwa wartanipun
kancika wonging Walônda
bupatine ing mêngko uwis kalindhih
nagara ing Jakarta

punika dika rêbut ing jurit
alah kenging maring wong Walônda
lah wadya pasisir kabèh
nuntên apranga cucuh
Adipati Mandura aglis
mundur saking ing ngarsa
nuhun pamit sampun
sri bupati aris mojar
pakanira gawaa mariyêm mami
kêkalih kang prayoga

lan mêtua ing lautan benjing
anggawaa wong pasisir ika
adipati nêmbah malèh
bubar sing alun-alun
sapraptane wismanirèki
pra mantri myang santana
anom tuwa rawuh
Dipati Mandura mojar
mring santananira ingkang alit-alit
lah padha adandana

iya ingsun kinèn anindhihi
ing pêrange wong pasisir ika
kangjêng sultan parentahe
Jakarta kinèn gêpuk
anundhunga wonging Walandi
sakèh santananingwang
miwah anak putu-
ningsun kabèh adandana
ananging pangrasaningong nora mulih
nadyan ingsun mênanga

pasthi lamun ingsun ora mulih
ya ta garwane sang adipatya
mirsa wuwuse lakine
samya anangis wau
sêsambate amêlasasih
myang nak putu wanodya
sadaya amuwun
kiyai kados punapa
andikane têka mêmarasi ati
kang raka aris mojar

apan uwus karsaning Hyang Widi
lah uwis padha sira karia
dèn padha abêcik bae
sira sawuriningsun
môngsa sira wurunga benjing
anusul maring ingwang
ing pangrasaningsun
sigra Pangeran Mandura
wus arakit sanjata tataning baris
sampun pêpak sadaya

miwah para mantri ing pasisir
apan sampun ngutusan sadaya
acawisa gêgamane
bêdhil agêng wus mêtu
sigra sampun putusan mulih
wau Ki Bahurêksa
akèn cawis sampun
sadandanan ing ayuda
Ki Dipati Mataram kabèh wus cawis
miwah Dipati Sampang

