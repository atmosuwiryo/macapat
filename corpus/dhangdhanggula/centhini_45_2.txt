Ingong tanya marang ing sirèki
Wanamênggala pomahanira
ing Kanigara bêcike
para santri sêdarum
dimèn kumpul asalu pranti
nèng desa Kanigara
supaya mundhak gung
arjaning karajan desa
nêmbah Wanamênggala umatur sari
inggih dhatêng sumangga

Tan sumêlang ing karsa sang yogi
lamun taksih pun Wanamênggala
kados tan cuwa karsangrèh
Sèh Mongraga amuwus
iya bangêt tarima-mami
utama sêtyanira
sumarah karsèng-sun
lan sira sun wèhi aran
ajênênga ya sira Atuhujati
kang sinungsih anêmbah

Angandika malih mring Ki Jamil
lurah santri kabèh dhawuhana
kon nêgor kayu kang gêdhe
sun-karya masjid agung
dadya pêndhak ing dina iki
dêgna ing Kanigara
lah wis ta dèn-guruh
Jamil Jamal gya parentah
marang para lurah-lurah sadayèki
samya matur sandika

Sigra lèngsèr sakathahing santri
maring wana anêgori wrêksa
samêkta sagêgamane
rit-bapang pêthèl wadung
pasah tatah samya miranti
santri lanang sadaya
anêgori kayu
agêng-agêng rinêbahan
kumêbras lir gudêbog kewala sami
êmpuk datan rêkasa

Miwah panggawene tan ngawrati
ampang lir nyangking kapuk sakranjang
samya gumun sadayane
adat lan majadipun
adat atos awrat ingambil
mangka mangke mêngkana
tan rêkasèng bau
wêwatêsing ingukuran
tinêtêsan lêlanjon cathokan dhamis
rapêt tan ana rênggang

Sirah gada kêbênthung kinancing
dudur pangêncêng usuk pêngarak
dêlurung adoh takire
blandar pangiwanipun
pamidhangan kang sunduk-kili
danyang lambang pênanggap
goco saka-guru
myang rawa cèlèng talundhak
jênêng pangimaman mimbarnya pinipil
inêb gêbyog ngêplukan

Kalowongan bêdhug gya winingkis
sêrambi myang gandhokira kanan
miwah pasrambèn parèstrèn
ramut sadayanipun
wus rinagang tan ana kèri
rinayap santri kathah
têlung dina rampung
laju kinèn ngadêgêna
anèng dhusun Kanigara wus rinakit
ancêre inganjêran

Nulya binodhol rancangan masjid
andalidir sêlur sêsêmutan
kewala laju adêge
sami sadintên rampung
srambi ngayun lan kanan kering
pagêr gêbyog korinya
kampung sadaya wus
pinayu sadintên dadya
balumbangnya ingilènan toya kali
langkung asri dêgira

Pêlataran ngarsaning surambi
rêng-rêng tinaruban ing bêlarak
sapêlambang panglajure
para santri andulu
langkung eram sakèhing jalmi
tan mantra mêntas dadya
tèn na labêtipun
kadya wus lami taunan
kyai guru nulya mring Cêlor tur-uning
ingiring santri kathah

Prapta ngarsanira Sèh Mongragi
nêmbah umatur sampun kawula
paduka duta wiyose
akarya masjid agung
dadosipun ing pêndhak ratri
punika sampun dadya
pitung dintên rampung
tan wontên ingkang kuciwa
saking sabda tuwan kêlangkung rêspati
Sèh Mongraga ngandika

Ya wus sokur Alkamdulilahi
panggrayape santrimu sadaya
wus sun-tarima sakèhe
sesuk Jumungahipun
anganyari masjid kang dadi
dene panggonaningwang
lir sabên katèngsun
iya anèng pangimaman
lêlangsenên kadya mimbar ywa kaèksi
Jamil Jamal tur sêmbah

Inggih sampun prayogi miranti
yata ing wanci akiring Asar
Sèh Amongraga karsane
pindhah mring masjid gung
dan umangkat Sèh Amongragi
ingiring santri kathah
sêlawatan umyung
lêlagon landhung lon-lonan
ngayat-ayut rampak tan ana sarênti
gumêr arum swaranya

Singirira pan kalimah kalih
ingurung-urung ing kering-kanan
santri pangarsa lampahe
wus prapta masjid agung
Sèh Mongraga lagya lumaris
ingiring para lurah
kering-kanan pungkur
kadya pêngantyan ingarak
Sèh Mongraga ing mêrga pan sampun prapti
masjid gung Kanigara

Tumamèng pangimaman Mongragi
tinangkêban langse tundha tiga
rinangkêp gubah langsene
santri samya umangsuk
maksih samya lêlagon singir
lungguh têpung akapang
myang surambi pênuh
dilah ing tarub malatar
nulya suwuk kang samya sêlawat singir
gya kinèn jêjaranan

Ting caremplo anyengklak turanggi
jaran walulang myang ilir tampah
wilah papan irus solèt
bugêl kayu lan munthu
pan sadhengah dipun tunggangi
jalu èstri lan bocah
nunggang kêlut sapu
pra samya jaran-jaranan
tan karuwan lurah santri jalu èstri
kadya êmprit anêba

Bêng-ubêngan gumrêdêg swara tri
nulya mêdal kambu abubulan
ngetan mring Cêlor paranne

kèh èmbane nongklang anirig
mêndhapan ajojogan
adheyan kang mamprung
angêterang nongklang mêdhar
kèh solahe santri berag ambêsusi
solah murwèngturangga

Obah dhadha srêg anumpang-kèli
amêthèngkrèng miring taricigan
kaluyuran amèlètèr
anyunyuk lênguk-lênguk
wiragane anèng turanggi
andhangak langak-langak
wênèh manthuk-manthuk
ayab-yaban ting kareyab
para santri praptèng Cêlor lêngkèh ardi
têtarup ngara-ara

Dêr-idêran sakathahing santri
samya becu tan ana angucap
netrane ngêringin kabèh
namung kasruging suku
gumarêdêg kadya rug ardi
anglarug bêng-ubêngan
jroning tarub agung
atata tan salang-tunjang
rêke sami kewala pangrasanèki
têledhang marang tawang

Mêratani kang markata ngrêmik
kadya kitri munggèng pêtamanan
ngêndhêng ngunguwung pagêre
gumilap abra murup
ana kumalêndhang lir lungsir
manjêthi raras pita
awilis bang wungu
jalada ujwala maya
maya-maya andrawêla angawêngi
tumeja majang wulan

Kèh kaèksi saisining langit
ambêlêrêng obar-abir endah
nêmbe myat mega rumêmbe
sadaya pan kadyèku
sami salin pangrasanèki
pan kokonanging mata
kang dadi pandulu
neka-nekaning paningal
katon taman-taman adining pangèksi
kaya iya-iya a

Wanci tunggang-gunung Sang hyang Rawi
samnya niyup saking ing gêgana
liyêr anglêr pangrasane
kêmput sadaya mantuk
saking Cêlor maring ing mêsjid
praptèng natar taruban
ajêjêl supênuh
mudhun saking patunggangan
ting cakekal byar pulih sawèntèhnèki
pandêlêngira saban

Jaran mulih lir ajale nguni
para santri wus tata angayap
nèng masjid srambi tarube
nulya sami akukus
olah-olah akarya bukti
wus matêng amamangan
miwah kyai guru
akathah punjunganira
saking dhusun-dhusun ingkang têbih-têbih
rampadan jodhang regang

Kèh kang atur-atur pan anggili
balêbah sêkul ulam panganan
ki guru langkung muktine
pra santri mamah-mumuh
anggalêmbus warêg kênduri
malênthi manthag-manthag
kèh balêndhing nyêmpluk
wêtênge pra santri kathah
ambêdhèdhèh kêmpung lêmpènge anjêmbling
labête krêp mêmangan

Wanci bakda Ngisa akirnèki
yata Kyai Guru Jamil Jamal
ngumpulkên para santrine
kêrsa dhikir Maulud
selawatan ojrat ripangi
rahab malêm Jumungah
anèng masjid agung
Ki Guru mundhut tarêbang
sêlawe prah lan kêndhang pipitu tuwin
angklungira sawidak

Pinilihan lurah santri-santri
kang samya bisa narêbang ngêndhang
wus samya miranti kabèh
trêbang kêndhang myang angklung
sampun sami samêktèng ngarsi
Ki Guru Jamil Jamal
alon dènnya muwus
sarwi anyêntak tarêbang
lah payo padhojrat lagon ripangi
pra santri tur sandika

Kyai Guru ambawani dhikir
ngêlik sajak Karang-kabuyutan
kalimah loro bawane
lagonne Sêkar Gadhung
swara kalih sora agilig
kadi swara satunggal
saking mor abarung
ulone rada mêjana
lêmpêng saru ngêlik angêbêki masjid
lailaha Ilallah

Nulya santri kabèh naurani
sru gumuruh lir pangriking kala
gêdhor sakane sinèndhèn
barung trêbang patlikur
kêndhang pitu angguguk nitir
gumêr angklung sawidak
wor swara gumuntur
ngêmandhang ngêbêki tawang
ajêguran lir blendrong grahana sami
arame gogobyogan

Tanpa rungyan sru swaraning santri
wor lan gêbyuring alun samodra
dènnya talu sadinane
santri rahab kêlangkung
cipta datan kêsêl jrit-anjrit
mangkana wus antara
dangu nulya suwuk
aso samya sesambenan
nginang udud wênèh santri ngêbayani
ngrukti wedang panganan

Wedang têmu pan kinadhuk lêgi
cèrèt lan cangkir namung rong dhulang
sadhulang mring guru dhewe
miwah pangananipun
kalih wadhah isi mêpêki
maring guru sawadhah
kang sawadhahipun
mring santri sadayanira
cèrèt wedang panganan ki guru angling
payo ing kene padha

Ngoyag-oyag janggut ngêlus gusi
santri sadaya èwêd saurnya
wedang panganan sapele
tar ana kang umatur
angling aris Ki Jamal Jamil
dhulang mara midêra
ladènana gupuh
santri kabèh kang warata
aja kongsi dadi gawening pra santri
ubêngêna priyangga

Sigra dhulang cèrèt lawan cangkir
angayêngi sakèhing santrinya
cèrèt angêcuri dhewe
yèn kasuwèn tan nginum
irungira dipun-êcuri
ing wedang gêragapan
gya ngombe calêguk
miwah dhulang pêpanganan
midêr dhewe santri ganti anjupuki
sasênênge priyangga

Wedang panganan lari pribadi
maksih wutuh tan kalong pinangan
ijih bae ijih bae
santri warêg sadarum
datan ana kurang nyanyamik
samya gawok sêdaya
mring kawignyanipun
Kyai Guru Jamil Jamal
tuhu lamun kawasa èdi sayêkti
ngluwihi guru kathah

Yata Kyai Guru Jamal Jamil
yèn wis aso payo padha lêkas
pra santri sandika ture
adan lêkas bawa sru
wong sêlawe bawa asingir
Bismilahi amina
lilahi amanu
tinampanan santri kathah
Bismilahi hi amana Bismilahi
amana mana lilah

Sarta têrbang kêndhang angklung
samya angantêb panabuhira
lir bêdhah brah tarêbange
pong ping pêg dhêng dhung brang brung
plak plak plak blang kêtong ting tong gring
thung plêk thung plêk dhong dhung brang
plak plak klir klur thir thur
krak clung krak clung blang prung prung brang
grug ngug grug ngug pyak byang pak byang dhang thung thung gring
pêp pêp bah dhung brang dhung brang

Rame gumuruh gumêdêr atri
tan etang rak sru sinuwak-suwak
jalwèstri rare sêdène
tan ana santri minggu
samya suka bingah kêpati
samyèmprak gêgabusan
myang sumbu-sinumbu
agèsrèk udêr-udêran
sasênênge pêpênthungan linggis wêsi
kang ajur kang wêntala

Kêkancuhan ora pilih tandhing
èstri mungsuh lare miwah lanang
mungsuh lawan èstri lare
ana sababagipun
padha tuwa lan padha cilik
wadon samya wadonan
samyèmprak gêgabus
patèn-pinatèn tan beda
ingkang rênyêk ajur mumur rontang-ranting
gêtihe dêladagan

Ingkang gosong binakar ing gêni
pating jalêmpah bathang kang emprak
tuwa nom pikun myang rare
ana kewala tatu
gêrêng-gêrêng sambat ngririntih
glasaran kalèsèdan
nangis kawlas-ayun
wong nonton gawok tumingal
pratingkahe santri angidap-idapi
kwèh jêngêr myang karuna

Salang gumun tan ana mangêrti
ana dhêlêg-dhêlêg gêtun mulat
nora na cumuwit kabèh
mangkana kyai guru
nuduh santrinira pawèstri
kinèn angidêrana
kabèh ingkang lampus
sarwi anggawa tarêbang
Kyai Guru nabuh angklung anèng wuri
nyênggaki kang ngaojrat

Sarta santri-santri wus winangsit
pratingkahe soroge kapiyat
ojrat linakon sabêne
iruping pangrasa wus
wus katampan mring santri èstri
mangkana singirira
ulung sambêr ulung
yamale yahu maola
si ulung mati ngêlayung mole rokin
pidayakun mangkana

Swara kênya mêthit anjalêrit
gêtas rênyah êngêse wilêdan
ambêlèr ati rarase
anganyut manis arum
angrês raras amuntir ati
lir ulung kapipitan
kang miyarsa linglung
kumêsar manah dhêg-dhêgan
ngondhok-ondhok kang singir kadya nangisi
mring kang samya kêbranan

Sêmbada lah kang kadya nangisi
wong ro saplak ulone tan gonjing
nyamlêng lan pêparikane
na tangis layung-layung
ing tangise wong wêdi mati
anangis ngaru-ara
wêdi lara lampus
gêdhongana kuncènana
yèn wus pasthi ya hualah ya ilahi
mangsa wurunga pêjah

Aja sira turu-turu lali
bangun bêdhug têlu atangiya
mujia ing Pangerane
sucèkêna badanmu
lah dusana banyu rabani
jasmani bilasana
gêragatulahu
banyu saraban tahuran
sukma-jati eling sajatining urip
mulya jati wasesa

Sampurna mulya têmahan jati
jati têmahan sampurna mulya
wong donya baliya manèh
mring donya kamulyanmu
tolihên kêkasihirèki
hêm hêm hêm lah tangiya
ayu ayu ayu
mangkanapangojratira
èstri roro ngapit guru Jamal Jamil
sawusnya têmu-gêlang

Ingkang samya pêjah miwah kanin
sampun sami mulya sadayanya
purna lir wingi-unine
samya emprak abikut
têrbang magênturan sru muni
kêndhang ciblon tatabannya
bêbanggèn kang angklung
kang emprak akiprah-kiprah
wanèh ting cêlolo ngêlithu athi
anjêngkit jingkat-jingkat

Suka-suka sakèh kang ningali
wong desa-desa katêmbèn mulat
durung wruh sajêg ngumure
kabèh tan ana mantuk
cipta rèmèh masuk birai
urut wong pagunungan
jalwèstri kumêrut
tan ana rate sadina
saya wêwah mawêwah kèh masuk santri
mring krajan Kanigara

Wus antara dènnira ripangi
lingsir dalu wanci bêdhug tiga
agupruk nêsêg lagonne
ngêndhêlong nulya suwuk
langkung ngatêk babakanèki
santri aso sadaya
mêntas lagon dangu
samya ngaring-aring napas
lurah santri ana ingkang ngêbayani
mêdalakên ambêngan

Rolas ambêng mêjana gêngnèki
lan ambêng panganan rolas dhulang
kinêpung ing santri kabèh
rongèwu-wolungatus
kyai guru ingkang dongani
amine bal-ambalan
ramyambata rubuh
sawusira dinonganan
Kyai Jamal Jamil ngling anuding
wis bagènên kewala

Yèn kêmbula angêpung kêndhuri
sêsak tanganmu nora kacakan
bêcik ngur bagènên bae
agampang nora ewuh
tur wêrata padha ngijènni
anyêtampah-nyêtampah
sapangananipun
sigra para lurah-lurah
nuding ngambil kêndhuri aganti-ganti
ambêng tan têlas-têlas

Wus warata sadayaning santri
cukup myang rare samya nyêtampah
camplêng datan kurang luwèh
kabèh wong padha gumun
kasêktène ki guru kalih
yata nulya bubaran
arip sami turu
kang nonton mulih sowangan
sêdyanira mulih ngambil bêras pari
bumbu myang arta sinjang

Sêdya wangsul umasuk birai
samya kêpengin gampang sinêdya
dadya sabarang ciptane
ing dalu tan cinatur
byar enjang gya bubuka sami
angguyêr kêpalanya
niba ting gadêbug
lapake anênggak napas
anggêlasah asungsun timbun matindhih
lir babadaning pisang

Wor-winor lan jalu miwah èstri
sadhengahneya kang kêtindhihan
kang kawudan bêcik bae
tan ana hukumipun
wus tatane wong dul-birai
singa mênang suwalnya
sala-silahipun
santri kang kasor ngèlmunya
asrah jiwa raga myang bojonirèki
katur sumanggèng karsa

Yèn ta ana karêpe ki santri
amêngarah èstri sadhengahnya
tan ana walêr-sangkêre
kenging kewala wor hyun
wus mangkono tabiyatnèki
anggêr luhur kawruhnya
kang kasor sumungku
angguru ngakên panutan
tan rumangsa malang sakarsanirèki
badan datan suwala

Antara wus dangu dènnya mati
kongsi gumatêl-gatêl kang surya
lingsir wetan panglilire
tangi pating badhêngul
dhêlêg-dhêlêg barêbês-mili
kêsotan ngunjal napas
aso ngangsur-angsur
myat swargane saya cêdhak
samya cipta ge-age manjing ing swargi
mila tan etang gombal

Nadyan ngrabèt anèng donya ngriki
wus bingah myat badhe minggah swarga
iya besuk ing kanane
ing sandhang nora ngingus
mila sami pating saluwir
kêmul bêbêd narima
amoh-amoh cukup
sawusnya samya bubuka
para santri samya adus maring kali
kali Kelor kèbêkan

Ting kacêbur ciblon sarwi dhikir
gela-gelo lêlagon abungah
wor-suh tan ana sisigèn
saking krana-lahipun
nadyan siwo-siniwo kenging
pan kosok-kinosokan
èstri lawan jalu
guguyon bèbèk-bèbèkan
asêsamur siratan banyu pra santri
jron banyu gêgarapan

Egal-egol gobag-gabig dhikir
rada tilase wong mamênculan
brêkat wong lanang wadone
dhasar datan sinartu
kulinanya jalu lan èstri
tan ana winangênan
nir tan ana kukum
mila ing pratingkah lumrah
kang mangkono mangkene tan dèn-wangêni
tatane wong dul-dulan

Wusnya tutug dênnya dus pra santri
samya mêntas ngambil toya kadas
ana ingkang banjur bae
tan nganggo toya wulu
dènnya mangkat salat mring masjid
nora-na ragan-ragan
mèmèrètan bêsus
kêmul bêbêd bae dadya
santri kalihèwu-wolungatus luwih
sandhangnya ting kêrumpal

Nora nana kang marênèng siji
saking suka-rênaning panrima
tur saking nora gablêge
rupane sêbut-sêbut
kêrêp mangan tan dadi daging
kuwat-kuwate nyandhang
ukur bae wutuh
kèh ngangge tambal-tinambal
suprandene atine kaya wong sugih
abungah suka-rêna

Yata sakathahe santri-santri
kang mring masjid salat Jumungahan
supênuh jaba-jêrone
awit kang salat wulu
namung lajêng kewala dhikir
gumrêmêng tanpa rungwan
tan antara bêdhug
dhêrandhang wus samya pêrak
sinalahan bêdhug cêp tan ana muni
gya Jamal mangasiral

Amêthènthèng angalangkên êcis
praptèng akir dènnya mangasiral
donga lingindhil Islame
aminira gumuruh
Kyai Guru Jamil ngajoni
munggah kutbah ing mimbar
ingadanan sampun
apan kutbah wali-sana
swara agêng êmpuk gumrêmêng amanis
dangu dènnira kutbah

Wusnya akir lajêng donganèki
rame amine ambata-rêbah
sawusnya tamat dongane
Ki Guru Jamil gupuh
kamat sigra sakèhing santri
ngadêg pêrlu Jumungah
muballahe asru
Jêng linuhung Sèh Mongraga
angimani nulya angangkat usali
paralal Jumuwatan

Raka-atil imaman lilahi
tangala Alahu-akbar nulya
muballah asru takbire
sadaya ngangkat parlu
jawi lêbêt wus sami takbir
kang nora bisa samya
enggok-enggok lumbu
tumut rubuh-rubuh gêdhang
nora nganggo êmèl sapraboting takbir
milu awak kewala

Ngadêg rukuk sujud miwah linggih
tiru-tiniru kiwa têngênnya
tan bisa sarêng polahe
bêrkate wong la-ilu
kang dèn-aji amung birai
ngucap dhikir kalimah
salat dèrèng surup
anut ing ngarêp kewala
kang tan pêgat dhikir andrêmimil ririh
bedane asêmbahyang

Sèh Mongraga dènnira ngimami
sawusing Patekah suratira
Inna-anjalna awale
waniti akiripun
adêgira dipun-kunuti
tahyat anulya salam
bakda salatipun
arahab puji dhikirnya
wus paragat lajêng sêsalaman sami
angadêg bêng-ubêngan

Amongraga tan bisa ngoncati
astanira anggantung kewala
rinêbut salam wong akèh
jalu èstri ngarubut
sawusira salaman sami
kang bisa nulya sunat
bakdiyatanipun
sampunira bar Jumungah
gya kêndhurinira apêm winaradin
-akên ing santri kathah

Ngênêm tangkêp wong sawijinèki
tampelanganing godhong akêkah
apêm mabur mara dhewe
warata sadaya wus
jalu èstri myang rare alit
tan susah andum barkat
prapta dhewe sampun
bubar mring panggenanira
wancinira rare ngucul para santri
samya berag-beragan

Kyau Guru karsa mring jaladri
kumêbul santri ngiring sadaya
jalwèstri marang gurune
kambu mring samodragung
pan kumêrap lampahing santri
antara saonjotan
saking pondhokipun
praptèng têpining samodra
karsanira Kyai Guru Jamal Jamil
ngêrumbah amèt mina

Alon muwus ki guru mring santri
kabèh lan payo padha ngurêmbah
mèt mina manawa olèh
ki guru karya prau
janur kuning kang dèn-tunggangi
nuding santri sadaya
kinèn amêrau
ngêrumbah maring samodra
sigra samya mêrau kèh warnanèki
kang mrau godhong dhadhap

sawênèh kang mrau godhong wringin
miwah wilah papah tatal rontal
godhong nangka lan godhong prèh
kang mrausêpah têbu
godhong suruh miwah calumpring
santri sadaya nira
wus samya anyêmplung
kang mêrau wulu êlar
wus manêngah kang samya ngêrumbah mancing
jêkak-jêkèk nyêkekal

Samya bungah-bungah olèh mancing
angêlangut nèng têngah lautan
nutug saparan-paranne
silêm dharatanipun
kang katingal toya lan langit
katêmbèn pratingkahnya
wruh têngahing laut
ngênting suka-bungahira
wruh sakèhing iwak sagara sêkalir
gêng-alit warna-warna

Gêng sagajah saomah sakonthing
aliwêran sagunung anakan
gawok mulat pangrasane
tan mamang lir satuhu
sajatine anèng gigisik
mangkag-mungkug wus kadya
amêlahi prau
awake tan lunga-lunga
lungguh bae moyag-mayêg egol gigir
netrane rêm-rêm ayam

Kang mangkono pratingkahing santri
pan gunane guru Jamil Jamal
ngirup sakèh pangrasane
kang dèn-irup tan surup
ing cinthunge Ki Jamal Jamil
susulap ngèlmu karang
mrih mangunahipun
kèdhêp sapadhaning janma
ingkang andon-cipta pangrasane minggir
saking têngah sêgara

Angsale ulam dènnira mancing
wus pinangan nèng têngah lautan
têlung dina pangrasane
warêg tan mangan sêkul
amung ulam sabên binukti
warêg iwak samodra
ing pangrasanipun
wus samya praptèng pinggiran
samya mêntas nut alun anèng gigisik
byar pandêlêngan saban

Kyai Guru parentah mring santri
malah samya kinèn jêjaranan
kadya sabên pratingkahe
myang nunggang ambèn lêsung
gêdhèg galar pêngaron kêndhi
miwah anunggang lincak
myang lawang pyakipun
ambodhol omah satunggal
omahe wong gawe uyah ing pasisir
rinêncak tinunggangan

Pan kumêrap sakathahing santri
gumarêdêg kang jaran-jaranan
samya mabuk pangrasane
ngungkuli samodra gung
angayêngi ing ngawiyati
myat ngawiyat sêgara
saparan anglangut
wruh wiyarre ing samodra
myang jêmbaring langit pangrasanirèki
wruh surya manjing mêdal

Mayêng-mayêng langlang marang langit
nusup alas sasêlaning lintang
taman-taman adi aèng
anunggang ambèn lêsung
pangrasane jêmpana joli
êmpyak katon wimana
myang puspaka murub
miwah paraboting jaran
abra murub dalah jaranne sêmbrani
kumêlap kadya kilat

Kabèh mancorong ambêlêrêngi
tur ta iku angrèrèwèng êmpyak
ambèn lincak lawan gêdhèg
lumpang alu myang lêsung
iyan lan lawang lan patang aring
kang samya dèn-dhêdhabyang
wong loro têtêlu
miwah wong nêm wong sêsanga
anggêgèwèng sadaya ginawa mulih
mring dhusun Kanigara

Ting kêreyap gumrêdêg lumaris
samya ambêcu tan ana ngucap
lir wong anglindur sajake
lumaku ting kaluyur
cangkêm mingkêm netra maringin
wus wruh adat wayahnya
dènnira tumurun
sabêh tungganging ancala
pangrasane mudhun saking ngawiyati
cumlorot lêr kêpenak

Para santri wus prapta ing masjid
sarêng dènnira mudhun tunggangan
byar mulih dêlêngan wèntèh
kang lêsung mulih lêsung
kabèh mulih ajale nguni
sawusira mangkana
pan samya angukus
lah-olah kang sêga jangan
wusnya matêng mêmangsan pra santri-santri
wong kathah ting kucapah

Bakda Ngisa wayahe kang wêngi
Sèh Mongraga mijil sing krobongan
kyagêng anglela lênggahe
pangandikanira rum
marang Kyai Guru kêkalih
mêngko padha singiran
pêpakna santrimu
kang rahab dènnira ojrat
manira yun wruh solahing santri-santri
kang padha tarêbangan

Guru Jamal Jamil matur aris
nuwun sandika sumanggèng karsa
sigra anuduh santrine
ngumpul nèng masjid agung
ing surambi têtarub jawi
santri akèh akapang
têlung gon alungguh
kinèn angumpul sadaya
nèng sajroning masjid wus tata miranti
têpung salurah-lurah

Pandam sèwu amyang amêrapit
sabên kang saka satunggal-tunggal
diyan sèwu sadayane
Ki Guru Jamil muwus
rada sompok gonmu alinggih
pagêr gêbyog ing ngarsa
beladhahên gupuh
tawingêna kering-kanan
sigra para santri ambêladhah aglis
rampung sami sakala

Pan wus ombèr kang sami alinggih
masjid têpung ing srambi akapang
ki guru pangandikane
mundhuta têrbang satus
lawan kêndhang sèkêt dèn-aglis
lan malih amundhuta
angklung têlung-atus
kang liningan para lurah
gupuh nuding mring santri sigra lumaris
tan dangu praptèng ngarsa

Katur kang têrbang mring guru kalih
wus pininta santri kang narêbang
sèkêt santri èstri bae
sèkêt kang santri jalu
lawan sèkêt ingkang ngêndhangi
kang angklung kathahira
santri têlungatus
nulya lêkas salawatan
Bismilahi hi amana Bismilahi
amana manalilah

Sinauran gêr swaraning santri
tri gumuruh gumlêgêr lir gêrah
kadya rug prabata lèngsèr
barung tarêbang satus
kêndhang sèkêt angklung sru angrik
kumruwuk tanpa rungwan
gumrah pong bur pong bur
plak blang plak blang brung brang brung brang
tung plêk tung plêk klur klur thir thur dhêng dhung dhung brang
pyak pyak byang pyung byang pyung byang

Wong padesan akèh samya pranti
lakon sonjotan kalih onjotan
samya ngrungu gumuruhe
ingkang lakon sabêdhug
kang sadina angêlon-loni
prapta lajêng anyabat
awis wangsul mantuk
mangkana dènnira ojrat
santri têlungèwu-patangatus nênggih
kang nonton langkung kathah

Lêkas rambah-rambah dèn-empraki
maju satus-satus kang angemprak
rarywalit jalu èstrine
karyèraming pandulu
gêgabusan têb-têban sami
samya bakar-binakar
kang suduk-sinuduk
kang gonyèh myang kang wêntala
datan ana labête angganirèki
kang ajur rênyêk pêjah

Kang tinêngkêr-têngkêr gêmbungnèki
gêtih nêmbur-nêmbur dêladagan
ingkang kinêthok êndhase
ususe ngandhul-andhul
kuleweran anggêgilani
kêpruk-kinêpruk samya
buncur tan kapupu
kinumpulkên bangkenira
ingkang mênang mundur rèrèn samya linggih
ki guru sigra ngatag

Kinèn numpuk kayu lawan wêlit
sigra rinukti sami sakala
sinulêt ing obor age
ingobong bangkenipun
gêni mulad-mulad andadi
sundhul molo gêninya
urube gumrubug
wong nonton kuwatir mulat
nyana lamun lajêng kobar kang surambi
saking gênging dahana

Kyai guru nuduh santri èstri
sêkawan kang bêcik swaranira
lilima santri lanange
kang papat nabuh angklung
santri ingkang siji ngêndhangi
kang kinèn sigra mara
angubêngi latu
nulya samya kinêthokan
gulunira tugêl bêt dhas tibèng siti
asindhèn galundhungan

Rahnya lurah-lurah anyêmburi
sirah galenteran lir kekeyan
samya ngubêngi gênine
asingir nganyut-anyut
runtut barung datan sarênti
sirah sindhèn tan ewah
gêmbunge lumaku
kang narêbang maksih nêrbang
miwah ingkang ngêndhang ngangklung maksih ngênthir
midêr gêmbung kewala

Gêmbung narêbang kipyah ngêpipir
sabêbanggèn sêlaning irama
kêndhang anduduk gêdhuge
angklung imbal kumlunthur
gêtih maksih dêrawas mili
dhadha gigir ngadidang
jarit kêbês marus
sumlêngêrên kang tumingal
ulatira pucêt tan ana cumuwit
mêngkarag kamigilan

Nêmbe tumon angebat-ebati
gêmbung maksih lumaku kapenak
êndhas galundhungan sindhèn
ngubêngi gêni murub
ngalik-alik swararum manis
lir sambating lêlara
nangisi kang lampus
wong nonton samya ngrês mulat
ting salênggruk wênèh anjrit lir kêpatin
kèh kang karasa wêlas

Sêmbada lawan swaraning singir
kadya suling barung rinêbaban
abêning gumrining ènthèng
wilête nganyut-anyut
nadyan sami santri kèh nangis
singirira mangkana
ana gêni murub
urube gêni nêraka
kang anglêbur dosane kang buka dhikir
ngilangakên duraka

Talêcêr jati urubing gêni
rênuk jati kukusing pawaka
karêngês jati arênge
kayu badan suksma-gung
jati mulya langgêng ing urip
urip tan kêna rusak
ayu ayu ayu
mulya têmahan sampurna
byah cêndhala tiba lir mani kang kari
Suksma langgêng wisesa

Wusnya singir santri kang ngubêngi
gêmbung sirah ambyur ing dahana
mrêkotok krunyus banène
êndhasnya sami jêblug
kang ningali njêlih ih ih ih
Allah Bismilah setan
priye kuwe iku
mêngko dadine kayapa
wusnya nêbut klakêp tan ana cumuwit
andongong kagawokan

sami sêdhakêp gumun ningali
dahana murup pan dèrèng kêndhat
gumrubug kalangkung mèntèr
yata ingkang tinunu
bangke santri kang sami mati
mêtu saking dahana
urip ting jarêdhul
dèn-lokakên ing ngakathah
o we o we bilah padha urip maning
surak asumyak-sumyak

Myang têrbang kêndhang angklung sru muni
ginobyokan nduduk magênturan
lir grah gumuruh gora rèh
tanpa runyan saking syuh
wor aloke kang nonton sami
suka abungah-bungah
myat pratingkahipun
sadaya micarèng nala
nora jamak ki guru sêkti aèdi
akarya pangebatan

Kang angemprak angubêngi gêni
wus antara dènnya bêng-ubêngan
nulya sami kinèn mêne
gêni gêng maksih murub
kang narêbang sampun winangsit
cinadhuk ing tarêbang
gêni urubipun
angandhang jroning tarêbang
têrbang papat mêlong-mêlong padhang kèksi
gya mati anèng têrbang

Nulya sami linggih ngaring-aring
anyamikan wedang lan panganan
cangkir piring mara dhewe
santrine têlung èwu
kawêratan cèrèt sawiji
wedang tan têlas-têlas
myang pangananipun
Kyai Guru Jamil Jamal
buwang blarak lan kulit sêmangka dadi
macan kalawan ula

Sima kêrah gidrah wolung rakit
lawan ula lanang nêm kêmbaran
mulêt sabêtan pêthite
santri myang kang andulu
samya bubar lumayu ajrih
sima krah sami sima
gêjag grut-ginarut
sukuning wingking wak-wakan
rame gêbêg-ginêbêg sru anggro ngêrik
mangkrak akêkêrahan

Ula lanang sadêbok gêngnèki
kakruwêlan pulêt lêt-ulêtan
kang nonton angadoh bae
samya gila andulu
ing tontonan ngedab-edabi
sardula mangkikikan
krura naut-naut
kang sima minangsèng sarpa
sru gro-gêro ting galêbor dèn-sauti
sima inguntal sarpa

Mangsa sima lag-lêg angijènni
samya malênthi wadhuking ula
maksih kurang mèlèt-mèlèt
siwo sabêtan buntut
mulêt saka guru ing masjid
masjid oyag-ayigan
lir kalindhon eyung
ula ulêt tatarikan
kang narêbang myang santri kèh samya minggir
amèpèt pagêr tarap

Dangu-dangu kang samya ningali
têntrêm manahe abungah-bungah
anonton ula lêlakèn
mangkana Kyai Guru
Jamal Jamil nulya akardi
nguncalakên balungkang
dadi kungkang agung
sarpa tumon ing canthoka
nganta-anta lir anglih amanggih mukti
sarpa anut canthoka

Kodhok mangap andhêlak pan wani
apan caplok-cinaplok arannya
ula cinaplok êndhase
êlêg-êlêg ingulu
wus kauntal ula binukti
amêkongkong mathèthah
maksih dèrèng tuwuk
ula kang sawiji ngancap
naut tinadhahan ing kongkang krah sami
ramya acêcakotan

Ula naut cangkêm dèn-ingkêmi
marang kodhok sarpa wus kauntal
kang nonton asru aloke
samya suka andulu
kang narêbang cêp datan muni
pan pijêr latah-latah
myat sawêr atarung
lan bangkong kalah ularnya
nulya sarpa gênti mara ingkang kari
angrubut ing canthoka

Bangkong panggah prayitna tan wigih
kodhok ika andheprok amapan
sarpa asru panaute
tinadhahan ing tutuk
dhasing ula nêt dèningkêmi
ulane palintiran
ngaruwêl mulêt sru
dèn ulu-ulu ulanya
sarpa gênti mara têlas dènuntali
kabèh ula nêmbêlas

Sabên tambah nguntal ula siji
wadhuking kodhok saya gêng mêlar
ambêdhadhag mènthèh-mènthèh
sakala anjênggunuk
apan sundhul pangrêt srambi
ngêbêki lampit kasah
kang samya andulu
kongkang gênge têlung lawang
nulya wau Kyai Guru Jamal Jamil
ambuwang gagang sêdhah

Dadi cacing-kalung gêng sawiji
sigra bangkong kang cacing minangsa
cacing cangkême anjêbèr
kalangkung wiyaripun
kungkang naut cangkêming cacing
kodhoke lêg dèn-untal
mring cacing wus kolu
cacing mulur pangkêrêtan
kang ningali sukêr gila kirig-kirig
iluning cacing mêdal

Amis asêngir ambuning cacing
kang myat umor wênèh mutah-mutah
agila gigu atine
ki guru sigra nuduh
rare alit anguntal cacing
kang rare sigra mangan
cacing gya dèn-ulu
tan suwe pangêlêdira
dangu-dangu kolu lêgêndêr kang cacing
dêlênganê aenak

Kêcap-kêcap takèn cacing malih
kang ningali nyêbut kamigilan
amumuji ing gunane
gurunira kang luhung
sigra rare kinèn asisi
gya sisi asêmprètan
mêtu cèlèng brubul
lan asu sapirang-pirang
sru jujugug samya amburu si gênjik
cèlèng tarung srênggala

Kabungahan rare dènnya sisi
mêtu kalong lawa walang-kapa
ambêrubul sing irunge
sisi brol mêtu manuk
ting salêbar awarni-warni
brol mêtu sato-kewan
gêng alit gumrubyug
pêpak saisining wana
abuburon kang kêrah ana kang aring
lir anèng palegungan

Kyai guru ngling mring santri-santri
yèn ana kang arsa angambila
nyêkêl kidang lan kancile
bêlèhên gonên lawuh
lamun sira padha kapengin
nulya santri kèh sigra
gupuh ambuburu
wong nonton mèlu angrêbat
marang kidang mênjangan sasênêngnèki
cag-cêg satunggal-tunggal

Jalu èstri miwah lare alit
kabungahên ngambil sato-wana
tutur lir ngambil ingone
ingkang mikir dèn-ingu
wênèh banjur dèn-pêragati
ulam lajêng binakar
anèng ing gènnipun
kang binumbon kang kinalak
apan samya kewala lajêng binukti
aloke enak-enak

Wus warata sakathahing santri
lir binage ingkang sato-kewan
rêbut sênêng pamilihe
kang milih anèm sêpuh
kewan têlas samya dèn-ambil
kantun kang karam-karam
tan ana rinêbut
mangkana Ki Guru Jamal
rare ingkang sisi wau kinèn malih
nyêkêli sato-kewan

Kinèn ambacuki sadayèki
rare gya cinêkêlan kalewang
sigra pinêcokan kabèh
buron wadidangipun
sapi sima ajag myang gênjik
wus rêbah anggulasah
tapis sadaya wus
gêtihira nyiprat-nyiprat
sinêmbêlèh kabèh tan ana kang kari
kinèn lajêng amangan

Sato-kewan kang dèn sêmbêlèhi
lajêng pinurak pan kinêletan
dèn-alir-alir daginge
rare wus dadèk latu
daging kinêropok ing gêni
pinangan athemolan
cèlèng miwah asu
macan kuwuk rase luwak
datan kongsi matêng dènnya bakar daging
mêntah-mêntah pinangan

Têlas daginge sato binukti
nulya balunge kinêmah-kêmah
ngrasa kurang maksih ngêlèh
kabèh gawok andulu
samya nêbut ngaruh-aruhi
bilah setan tan jamak
bocah apa iku
doyan mangan cèlèng macan
miwah asu myang luwak garangan cacing
iku anake sapa

Kaya buta nora nampik daging
têkan polo-polone dèn-gaglag
ngrêmus kang balung-balunge
dudu bocah bayèku
karanjingan budi sêrani
rarene galêgêsan
cangkêm kopah marus
kang tumingal kamigilan
yata wau ing wanci wus bangun enjing
nulya kinèn bubaran

Samya kukut sakathahing santri
miwah kang nonton sami bibaran
nanging datan ana mulèh
tanggung wanci wus esuk
padha mire awor lan santri
kang duwe pêsanakan
Kanigara ngriku
akèh mondhok maring desa
sami bêkta dènnya bêrkat kêbo sapi
wêdhus kidang mênjangan

Ana kang cipta ginawa mulih
nyoba ngingu patangpuluh dina
kênane lawan orane
yèn malah-malèhipun
pan mêngkana sakèhing janmi
para santri sêdaya
kêsêl samya turu
tan cinatur solahira
dènnya nendra byar enjing samya atangi
lajêng atrap bubuka

Tutup netra daluwang sanyari
miwah sinjang pêthak kang kinarya
janur kuning myang kropake
wus omah guyêripun
nênggak napas gya blag-blêg mati
niba pating jalêmpah
timpah tinimpah wus
ting karingkêl yêl-uyêlan
janma kathah kang durung masuk birai
myat tingkahe abuka

Samya gumun andongong kapengin
masuk ojrat wor-winor kewala
tan ana siku kukume
kang timpah dhadha pupu
kalukaran sinjang jalwèstri
datan amuna-sika
saking sru tan emut
aundhung bêcik kewala
yata wau kang samya bubuka dhikir
wus dangu antaranya

Nulya tangi ting badhêgul sami
lêgog-lêgog nangis salênggrukan
swarga lir kêna rinanggèh
saya cêlak dinulu
datan wênèh lir sabênèki
sawusira mangkana
wau kyai guru
lungguh nèng srambi tinarap
para santri ki guru karsanirèki
tansah karya tongtonan

Nuduh rare alit kinèn mancing
anèng kêndhi cêkak-cêkèk angsal
dêlêg wadêr lawan lele
miwah palung kalarung
santri ubyug sami ningali
jêjêl supênuh ingkang
samya andudulu
rare mancing angsal mina
cêkekalan ting gadêbug kêna pancing
anèng kêndhi kewala

Kinèn ngambil sakathahing santri
pan kamrubut rinêbat ing kathah
ganyta-gantya pangambile
cukup santri rongèwu
amèt mina kang kêna pancing
ulam-kali rêrawa
iwak samodra gung
alam wadonan lanangan
pan sabantal rong bantal kêna ing pancing
ingambil santri kathah

Kinaropok pan lajêng binukti
kinarya lawuh dènnira mangan
miwah kang ginadho bae
warêg tan mawi sêkul
sami suka sakèhing santri
kang rare mancing angsal
baya gêng salêsung
pancinge walêsan sada
kênur bobat baya kewala kang kêni
gêng-agêng ting bêrangkang

Santri kang cukup bubar lumaris
samya ajrih aningali baya
galak arsa naut bae
nulya krah samya tarung
bat-bêt udrêg sabêtan pêthit
ting galêthuk cakotan
pan wasuh-winasuh
agêndra samya kêrêkan
anêrajang santri lumayu angisis
katunjang baya kêrah

Ingêlokkên gumuruh pra santri
baya wolung rakit ingkang kêrah
wurahan sarta kêploke
otêr lir wukir guntur
tan karuwan kang dèn-iloni
rupa lan gênge padha
gêng sabêdhug-bêdhug
mêngkana Ki Guru Jamal
anguncali sêpah lan têgêsan linting
dadi têkèk lan cêcak

Cêp mênêng kang gumêdêr ningali
têkèk lan cêcak anèng kalangan
kapriye mêngko dadine
kang têkèk munya asru
sarwi maju buntut kumitir
wani kêlawan baya
kang baya sinaut
mangap luwih cangkêm baya
têkèk sigra nyaplok dhasing baya kalih
inguntal lêg kauntal

Baya wolung rakit dèn-untali
lag-lêg têlas kang baya nêmbêlas
têkèk nyêmplu gêng wêtênge
baya pating panjêlut
nèng wêtênge têkèk kêtawis
têkèke manthak-manthak
wadhuke anjêmbluk
têkèk gênge sagêdhogan
sru munya gêng thog-ênthog têkèk ngajrihi
wor suraking akathah

Alon gumuyu sakèhing santri
samya sêlang gumun alok miyat
bilah têkèk apa kuwe
dene gêdhe kêlangkung
asor baya lèhe mêdèni
nulya cêcak cak-cikan
dhrêdhêt bungkak purun
buntute gêtêr angacar
têkèk pasang gumlêdhêg thog-othog muni
cêcak angêcêk munya

Cêcak sigra nandêr naut pêthit
buntute têkèk cinakot cêcak
garonjalan sru kak-êngkèk
ingulu saking buntut
gudabigan aniba-tangi
sinurak santri kathah
swara sru gumuruh
lagya satugêl kauntal
têkèk ènggak-ènggok nora bisa budi
lêgêndêr wus kauntal

Sanalika cêcak gêng nglangkungi
sangsayèram sakèh kang tumingal
cêcak abungkak unine
rare kang mancing wau
cêcakira dipun sabêti
ing walêsan pancinge
sêlat-sêlèt asru
cêcake sigra lumajar
abyak-byukan nunjang pagêr lawan kitri
rusak kêtrajang cêtak

Age lumayu ambyur ing kali
asru jumêgur ing swaranira
samya-lok e kae sinèh
banène sru gumêbyur
kongsi krungu ambalêbêgi
kêdhung kiraku asat
kêbajong kang ambyur
santri kèh angungun samya
ngalêm marang guru kang èdi asêkti
wong kèh kêpingin nyabat

Tan cinatur solahirèng santri
gantya ingkang wau kawuwusa
ing Wanamarta kandhane
para kyai sadhusun
amarêngi dina sawiji
sawuse bar Jumungah
Ki Bayi tan kondur
miwahingkang para tuwa
nèng sêrambi ngiras angêpung kêndhuri
mijilakên ambêngan

Sawusira hajat dèn-dongani
binage para wong
apêm rolas ambêng myang wuduke
golong punar tumpêng mêganèki
sadaya waradin
santri èstri jalu

Sawusira dènnya dum kêndhuri
waradin sakèh wong
Kyai Bayi alon ngandikane
mring pra putra miwah para ari
kapriye saiki
Ki Sèh Amongluhung

Apa ana kabare sêmangkin
ngêndi gonne manggon
apa banjur paran datan mulih
lah ênggonne bae ana ngêndi
kapriye sirèki
ing duga-dugamu

Lamun ana kabare kang santri
asring kang lunga don
miwah wong kang dagang lunga èbèr
salah sawiji kang olèh pawarti
-nira Sèh Mongragi
anèng ing gyannipun

Putra kalih samya matur aris
mring rama mabukoh
kawula tan pikantuk kabare
saking sabar namung kawulapti
pan manusul anis
marang kang nglêlangut

Cadhong karsa paduka anuding
mring amba ngupados
dhangan kewala kawula mangke
Kyai Bayi angandika aris
durung karêp-mami
kang kaya aturmu

Angling marang ingkang para ari
priye kowe kono
sadhengahe kang olèh wartane
mangetane lan mangulonnèki
kang rayi turnya ris
pan dèrèng pikantuk

Jaba si Wirya priye sirèki
adate sok sumbon
Kulawirya kagyat lon ature
ragi sêpên sapunikanèki
datan angsal warti
ing kabar kang tamtu

Inggih wontên sruwang-sruwêng kêdhik
tan pantês ginatos
warti pêpêkênan gèsèh-gèsèh
wontên warti taksih nèng Kêdhiri
wontên mring Mêntaris
maring Kawis mantuk

Botên têlêng mathênthêng kang warti
tiyang anyalêmong
dadya datan sagêd ngraosake
mila atur kula mring jêng kyai
botên angsal warti
Ki Bayi amuwus

Pira lawase dalasan mangkin
nakmu kang lunga-ndon
ingkang rayi samya matur kabèh
sampun patbêlas wulan puniki
pêndhak Madilakir
Ruwah langkungipun

Angling malih rasaning tyas-mami
lir tinilar layon
gajêg nora karsa bali mulih
nanging datan wulangun sun iki
kacuwaning ati
kadung momong mantu

Kyai Bayi sangsaya wèh wingit
tyasira karaos
marang indhang putra sêkalihe
kang para tuwa miwah putra ri
samya tyas makingkin
rêp tan ana wuwus

Kyai Bayi angandika aris
kaya priye kono
wong kapêdhotan trêsna rasane
tan pakolih turu lawan bukti
matur sadayinggih
mila-mila sèstu

Kyai Bayi ngling manira ngimpi
pan untuku rigol
mung têtêlu jêbul nênêm kèhe
siji ngarêp kang roro pangapit
runtuh gênti-gênti
dadi nêm sun-dulu

Kyai Bayi tatanya para ri
têrbukanên kono
Ki Suwarjo mupus priye kuwe
untu têlu kang rêntah sayêkti
têka nênêm kèksi
elok têmên iku

Kyai Bayi ngling bênêr kadyèki
salang gumun ingong
sadayanya samya ngraosake
Kulawirya mring raka turnya ris
wêwadhaganèki
pan awon puniku

Kyai Bayi sangêt ngungunèki
Sêbagi nabda lon
mring Jumêna Jêmpina rewange
myang Lawatan Malangbong ngling ririh
para sêpuh sami
apan ting karanthuk

Kyai Bayi muwus kadipundi
nèh jarwan kang mêlok
yèn awona dospundi wêrdine
pintên banggi panggih pênêdnèki
dhengah narbukani
impèn-kula niku

Kyai Bayi angudi dera ngling
Ki Sêbagi alon
inggih sami kula-raosake
gih sumpêna paduka kiyai
lêrês aturnèki
Kulawirya niku

Kyai Bayi ngling kadi-punêndi
tarbukaning raos
matur inggih têpung satuhune
miwah kalih awit kesahnèki
ing petanganèki
sarwa-won ingetung

Kyai Bayi muwus duk punapi
kesahe sang Among
matur èngêt kula Tumpak-Pone
Pancasuda Lêbu-katyup-angin
Galungan Lodrèki
uwas nuju Jagur

Kyai Bayi sojar prèpun malih
matur sangsaya won
tanggal ping sêlawe nangas gêdhe
yèn tumrapa darbèk icalnèki
amlêng malah taksih
wontên tunggilipun

Kyai Bayi tyasira rudatin
Ki Wirya lingnya lon
inggih lêrês punapa pêthèke
kados nêtês tan inang samênir
kawula yêktosi
wontên èmpêripun

Kyai Bayi ngling layak kadyèki
pêthèke amencok
biniyanton pra kadang lêrêse
Ki Sêbagi mathêm èsêmnèki
mathèthèr sarya ngling
yèn kula nanangguh

Mangsa nuli lêpate sakêdhik
tan botêne goroh
ting gulethak kewala tatale
siyèn mila wus kula-petangi
sangêt awonèki
Kalamudhêng-ipun

Ècèranipun pênêd sakêdhik
kabêkta ing awon
Kalamudhêngnya sangêt awone
utawi awon ècèranèki
puniku amêsthi
kang wus adatipun

Botên ngamohkên kalasa siji
pan pêjah sawiyos
wangsul-wangsul tiyang kula pêthèk
botên wontên kang ninang satunggil
yèn bab laki-rabi
sangêt angkêripun

Pasatuan awon pênêdnèki
nêmahi sayêktos
tan kenging pinaibên têmtune
kang sami purna lan Ki Sêbagi
sami anginggihi
tètès pêthèkipun

Kulawirya nambung wuwus aris
kula tan maido
sampun lêrês pun uwa pêthèke
namung kêdhik ngong tanya tinêmpil
nisani ing takdir
pan ragi takabur

Lamun pasatuwan dèn-ugêmi
mendahipun kang wong
datan etang dugi prayogine
anggêr pênêd pêsatuwanèki
punika muwuhi
ing têkaburipun

Baya botên sisah nambut-kardi
sanadyan anjoto
lamun sampun pênêd pasthi sugèh
mandah tiyang tan ana kang miskin
Ki Sêbagi angling
sênênganing kawruh

Inggih tiyang bêbalung upami
trêkadhang kumêplok
Ki Kulawirya gumuyu linge
lah mêkatên gih uwa Sêbagi
pênêd sabuk bandhil
balang paminipun

Gêr ginuyu kang samya alinggih
kang umuk kêpagol
Ki Lawatan amathêt guyune
arêrasan lan Malambong ririh
niku kang Sêbagi
kojahe kajêglug

Kandha lagi olèh angin thithik
tali-goci pêdhot
mak jêgagig tan bisa mêthènthèng
yèn ta aja kêtanggor Ki Ragil
iba dènnya bêkis
ngrawus masra-masru

Barêng gumuyunira wong kalih
Lawatan Malongbong
Ki Nuripin milu sru guyune
pan kêpingkêl kêkêl anêloni
kangsi brêbês-mili
êntute andhrudhut

Pan mangrêti ing catur Ki Ripin
cêlak dènnya lunggoh
nèng burine Ki Lawatan gonne
jajar lawan lurah-lurah santri
guguyu Nuripin
le kapentut-pentut

Ki Sêbagi kagyat aningali
sarwi atêtakon
iku sapa kang gumuyu kuwe
abêbanggèn muni ngarêp-buri
matur pun Nuripin
kang kêkêl gumuyu

Ambakna wong gumuyu si Padhil
nora angon tinon
Cêblung sêngkan kumrutug guyune
tan riringa kaya kyai-kyai
Kulawirya angling
dhasar wong kêtutuh

Hèh Nuripin sira sun-takoni
parentah pawartos
ingkang têlêng myang sruwang-sruwange
bandaranira Sèh Amongragi
saiki nèng êndi
Nuripin umatur

Datan angsal pawarti sakêdhik
tan wontên cariyos
sangêt sêpênipun salamine
Kulawirya nyêntak mring Nuripin
bênêre sirèki
prihatina patut

Kawitane Ki Sèh Amongragi
wit saking sireko
kang jinujugpraptane marene
sira kang dadi jalaran ngirid
siralèh sih kyai
kinarya babêndhul

Pêtinggine wong desa Pêmburi
nêkêm sakèh dhukoh
sun-takoni tan olèh wartane
pira-bara sira atut-wuri
tan mikir prihatin
dêlah kabar gabug

yèn mangkono sun-dhêndha sirèki
êntêbèn cikal-ngong
krambil gadhing buri roro kae
lihên marang ngarsa kang kepering
bing kulon kang bêcik
ngapit-apit tajug

Kyai Bayi mèsêm ngandika ris
kêrambilmu karo
krambil kêrak mingkak-mengkok wite
mênggik nora na wani mènèki
yèn pokah kêwatir
uwite krambilmu

Nora ewuh maningan ingalih
glugu mengkang-mengkong
kadhuwurên ewuh pangêtêbe
tuwas kangelan tan wurung mati
wis aja Nuripin
sakake baturmu

Yata Jayèngrêsmi Jayèngragi
minggu tan miraos
kèngêtan mring raka satilare
anglêlana tan dunung dènnya nis
karaosing galih
samya kumêmbêng luh

Micarêng tyas ya talah kang sami
padha cacêlathon
dene kadya rare sêdayane
nora nana mupangatirèki
têmah anuwuhi
susahing tyasingsun

Yèn ana-a kakang Amongragi
baya tan mêngkono
lan sawiyah-wiyah caturane
pan mangkana rêntênge tyasnèki
Ki Bayi ningali
putra kalihipun

Datan kêna ngartika ing galih
Ki Bayi lingnya lon
ya wus padha dêdongo-a bae
pira-bara ana sihing Widdhi
kang lunga nis prapti
bisa luwar ing kung

Yata wanci wêktu Ngasar manjing
marêbot anaboh
ing bêdhuge nulya santri akèh
samya wulu salat Ngasar sami
sira Kyai Bayi
angimami waktu

Wusnya bakda wau Kyai Bayi
salaman kumroyok
laju kewala tan mawi linggèh
pan inggiring putra lan para ri
wangsul anèng kori
lajêng samya mantuk

Kyai Bayi Panurta wus prapti
pêlataran menggok
ngetan marang wismane putrane
Tambangraras ingkang gungprihatin
sarira kru aking
najin mangan turu

Tan anggape sabarang pakarti
sadayane lumoh
liya saking ibadah sungkême
bakda salat kewala angaji
Kur'an siyang ratri
ngaoskên mring kakung

Datan mèngèng ciptane mring laki
pamujèng Hyang Manon
muga sinung palal sakajate
rahayuning donya praptèng akir
angganya sadarmi
dadya bantênipun

Wus pratignya manthêng jroning galih
tan gêla ing batos
tan lyan cipta namung panusule
lan anganti pote kal donyèki
kinarya kêndhuri
sêdhêng titanipun

Salaminya tinilar ing laki
kajate sinêntor
tan ngopèni lêlahan panggawe
miwah wuwus winatêsan angling
linge nêmbah muji
lan Kur'an kang agung

Miwah lamun tinakèn sudarmi
punika miraos
mung tri pangkat kawijil wuwuse
lamun nuding mring cèthi Cênthini
sinasmitan wus ning
Cênthini wruh sêmu

Angruktèni sabarang karyèki
tan salayèng pakon
rumat ing kêndhuri salêbone
myang liyane tan kongsi tinuding
rampung de Cênthini
kewala sadarum

Tambangraras barang kang inapti
ramèbu rumojong
tan pinalang sakadar-kadare
ingkang putra tulus dènnya mupid
nèng jro mah tan mijil
gêdhong kilèn nêngguh

Ingkang ibu nèng jêrambah linggih
Ni Daya tan adoh
agruktèni kêndhuri badhene
tilawatan samyèstri ing ratri
Ni Malarsih drêmi
tumandang karyèku

Saking parentahira Cênthini
kang surup ing pakon
Ni Malarsih Daya Sumbalinge
samya ngrukti ambêngan kêndhuri
ramèbu bên ratri
tugur anèng ngriku

Salaminya putra nandhang brangti
tan kondur mangulon
têrkadhangan kewala karsane
saking datan kêna sah lan siwi
yata Kyai Bayi
ingkang lagya rawuh

Ingiring santri Luci Nuripin
myang bêkêle dhukoh
praptèng wisma lênggah lan garwane
angandika sutanta nèng êndi
gupuh Ni Mularsih
nimbali kang sunu

Sira inguwuh ramanirèki
Tambangraras gupoh
mijil sarwi atilar rukuhe
rasukan lungsêd sêmbagi kuning
sinjangira putih
sêmêkan gadhung byur

Praptèng ngarsaning rama sêmu jrih
tumungkul sang sinom
Kyai Bayi myat marang putrane
sakêlangkung dènnya wlas ningali
kang rama ngling aris
dhuh Nikèn sutèngsun

Kari sacakup angganirèki
kongsi kokot-bolot
lir thukul tinanduran kacange
labêt nora kobêr kambon warih
liya toyastuti
de rusak anggamu

Aywa bangêt-bangêt amêmati
ing raga tan ilok
ya wus tama tarakira Nikèn
nanging ywa ta sira sah rêrêsik
pawèstri tan wajib
kulinèng rum-arum

Parêk malaekatira asih
mring wong nganggo-anggo
yèn tan rêsik doh malaekate
pan anarik ngabêr-abêr puji
wong nyêrtu wêwangi
tan tama tinêmu

Ingkang ibu nambung bobolèhi
ywa sugal ing pakon
turutên kewala pituture
ramanira mulang rèh prayogi
aywa sira wani
nikêl ing pituduh

Sasat nikêlakên maring ngèlmi
wangkotira dhenok
mokal kalêmpita sira anggèr
ngong tan maoni tarakmu brangti
raganira kongsi
aluluh sun-dulu

Keswanira tan kajuming suri
mèh gimbal lir susoh
asarwi ginêrayang putrane
sangêt gonggongira angêlithik
mung wêdananèki
sênênne sumunu

Tambangraras kumêmbêng luh mijil
sarwi matur alon
inggih amba tadhah dêdukane
sakêlangkung gèn-kawula apti
ambuburat minging
angêlalar bau

Tuwin angêjum rema ing suri
gêgêlung kang methok
nanging ragi wontên ngawarile
sariramba cinging mring wêwangi
lamun mambêt amrik
raosipun ngêlu

Nuwun ugungan kewala mangkin
lagya dèrèng bombong
kang ramaèsmu mèsêm pangungune
wit duk masih alit tan birai
pan kongsi saiki
ya talah sirèku

Lan apa kang padha sira rukti
Malarsih turnya lon
inggih badhe angrukti ambênge
parentahe pun cèthi Cênthini
kataman samyèstri
apan mangke dalu

Kyai Bayi Panurta nganthuki
Kamdulilah ingong
pilihana kang wus kêna bae
panggêdhene lurah-lurah santri
sêntana kang ngaji
kataman aplalu

Manirèki apa ya kêbincil
milu cacah wadon
karo priye Cênthini ngong kiye
apan inggih tumut cacah èstri
yèn mangkono mami
dadi mêncir satu

Anulya ing wanci wêktu Mahrib
nèng dalêm kemawon
Kyai Bayi kang dadya imame
nèng jarambah kang makmum parèstri
sabakdaning Mahrib
lajêng Ngisa-nipun

Praptèng salam bakda Ngisa nuli
pupujiyan alon
tan sarênti arêmpêg sajake
swara èstri rênyah rum amanis
lir suling nyundari
asri nganyut-nganyut

Wusnya pupujiyan nulya dhikir
alon alêlagon
samya rahab sawuse tri tasbèh
lajeng donga Rujuk Kyai Bayi
pragat puji dhikir
salaman kumrubut

Aluwaran sunat bakda dhikir
Ki Bayi lingnya lon
payo kawit padha têpung linggèh
ingkang kari krêbèn anêpungi
tan adangu prapti
parèstri kumêbul

Prapta masuk ing wisma alinggih
saurute kang wong
Kyai Bayi kang nèng ing lor dhewe
kanan ingkang garwa Ni Malarsih
Ni Daya anuli
Ni Pangulu catur

Gya pra ipe Sumbaling anuli
saurute kang wong
keringipun putranira Nikèn
Tambangraras nulya rayi kalih
Turida anuli
Rarasati lungguh

Ni Cênthini gya saurutnèki
kubêng têpung lunggoh
Kyai Bayi mundhut musakape
bantal rekal wus mubêng waradin
Ki Bayi miwiti
takabal-lalahu

Min kummina wa minkum ya karim
gumêrah swara wong
surat Ngama Ki Bayi tamate
Walarsih surat Wanajingati
tamat Ni Dayèki
Ngabasa gya puput

Ni Pangulu tuwa suratnèki
Ida-samsu rêko
Ni Pangulu tênggok ing surate
Ida-samaun patarat nuli
Pangulu têngah glis
nênggih suratipun

Welul muntapipin tamatnèki
Ni Pangulu anom
surat Ida-samaun sakate
Ni Sharjo Wa sama'i buruji
Ni Wiradhusthèki
Sama'i tariku

Ni Panukma pan surat Sabikis
Ni Panamar gupoh
surat Hal ataka satamate
Ni Wuragil Kulawirya nuli
pan surat Walpajri
kang nêm surat La-uk

Lajêng mring rabining lurah santri
surat kang ingaos
Wa-samsi Wa-luka anulya ge
wangsul malih ingarsa wit kering
Tambangraras aris
nênggih suratipun

Pan walèli idayagsa nuli
Turida angaos
surat Waluka amulya Nikèn
Rarasati surut kang ingaji
Alam-nasrah nuli
cèthi Cênthini wus

Kang ingaos pun surat Watini
Ni Sêbagi ngaos
surat Ikrak gya Ni Jumênana-ne
surat Inna-anjalna nulya glis
gumanti kang ngaji
ing saurutipun

Ni Lawatan surat Lamyakunil
gya Nyai Malangbong
surat Idajul nulya tinampèn
mring santri surat Wal ngadijati
laju dèntampèni
pan Alkaringatu

Nulya surat Alhakumut nênggih
gya tinampah gupoh
ingkang surat Wal-ngasri nulya ge
nulya surat Wallulikuli
surat Lamtara glis
Li-ila puniku

Nulya surat Araetaladi
surat kang gumanios
Ina aktaena nulya
Kulya-ayu surat lajêngnèki
Ida ja-a nênggih
nulya surat Kulhu

Barungan lan wong akèh kaping tri
arahab pra wadon
nulya kang surat Palak Binas-e
lajêng Patekah wêkasanèki
lajêng durus ratib
swarèstri ramya rum

Samya apil sadaya ing ratib
tan ana kang bodho
wusnya ratib pan laju dhikire
alêlagon asri anyundari
angèrèng rum manis
rêmpêg rarasipun

Wusnya nutug dènnya samya dhikir
sêlawat linagon
turun-turun rampung salawate
bakda sêlawat salaman sami
marang Kyai Bayi
Panurta angrubut

Ulur barêng mara gênti-gênti
samya laku bokong
wus waradin dènnya tur salame
wangsul atata dènnira linggih
Ki Bayi ngling aris
mring kang sêpuh-sêpuh

Sapa bênêre ingkang dongani
Malarsih turnyalon
prayogi paduka utamine
iku ora aja dumèh mami
prayoga samyèstri
kang andonga iku

Bêcik Ni Pangulu nom dongani
acêtha lèh ulon
wis Cênthini ekrala hajate
gya Cênthini alon angijabi
lah punika nyai
kajate sang ayu

Apan ngrasulakên kurmat Nabi
Mustapa kinaot
lan mêmule marang lêluhure
saking jalêr tuwin saking èstri
lawan lujêngnèki
Ki Sèh Amongluhung

Miwah lujênge sabrayatnèki
kabèh lanang-wadon
Ni Pangulu nom gya ngabulake
punika kang sami anaiti
kajate utami
mugyantuk pitulung

Sadayanya umatur naiti
ramya swaraning wong
wus mangkana Ni Pangulu age
atangawut lan Patekah ririh
gya santak dongani
wit barakallahu

Santri gumuruh barungan amin
sru ambata ruboh
rahab samya nasibi gêgêntèn
wusnya nutug dènnya andongani
Ki Bayi ngling aris
tatanên ambêngmu

Mara kono etungên mirani
uruting tuwa-nom
nulya samya ngangsêg pangêpunge
wus prayoga bagining kêndhuri
Luci lan Nuripin
angladèni bikut

Nulya samya sarêng awêwanting
wijik turuh wisoh
lah wis payo Bismillah sêdhênge
matur inggih dan lêkas abukti
sakèhe santrèstri
kaecan pikantuk

Wus antara nutug dènnya bukti
aluwaran wisoh
nulya samya binagi ambênge
wus warata dènnya dum kêndhuri
miwah kang nèng jawi
winarisan sampun

Sigra pra santri-santri pawèstri
samya pamit bodhol
kinalilan nulya mundur kabèh
wus bubaran kang samya angaji
loyop sayah kadi
prêdapaning gadhung

Tan cinatur solahira
kang samya mapan ing ratri
ratrine malih winarna
yata wau Jayèngrêsmi
wit wingitnya duk wingi
bakdaning Jumungahipun
pangungunira dahat
mring raka Sèh Amongragi
karsanira kêncêng kêdah angupaya

Wanci wusing bakda Ngisa
kondur saking masjid alit
prapta ing wisma alênggah
lawan kang garwa sinaji
dhêdharan sri mawarni
pateyannya tansèng ngayun
sira Nikèn Turida
myat ing raka èstu wingit
alon matur mring raka sarwi ngrêrêpa

Punapa ingkang dadya tyas
de tan pati karsa angling
tuwin tan kulina nadhah
pan wus kalih ari mangkin
manawi andukani
mring amba tadhah bêbêndu
kang raka rum lingira
kang ora-ora dera ngling
lagya nora arsa wacana kewala

Manirarsa asêsanjan
mring arimu Jayèngragi
ana rêmbuge maring wang
durung pasaja mring mami
êmbuh kang dadi pikir
mulane sun arsa têmu
marang Ki Jayèngraga
mung lopak-lopakku cilik
kêdhawungan suwasa glis isènana

Kang kêbak ngisèni kinang
Turida gupuh angrukti
mèsêm sarwi aturira
dingarèn nganyar-anyari
mrono bae tan têbih
dadak sangu masak pênuh
sabêne datan karsa
mundhut gantèn kang ngêbêki
sêtun kêrsa sakênyèh kewala mentar

Wus katur kang pamasakan
tinampan lajêng kinêmpit
alon dènnira lumampah
mring wismane Jayèngragi
kang rayi lagya linggih
nèng wisma lan garwanipun
sinaji dhêdhaharan
pateyan sangkêp nèng ngarsi
Jayèngraga arsa sowan mring kang raka

Wus dadya rêmbug dhèk siyang
nanging tyas mangke sakêdhik
lagyarsa siwo asmara
mring kang garwa Rarasati
Jayèngraga ngling aris
sun-arsa sêsanjan dalu
ngulon marang kakangmas
lopak-lopakku mas cilik
isènana masakan sangkèt sadhela

Kang garwa mèsêm turira
mring raka amagut liring
bok benjing-enjing kewala
kawula wus burat-wangi
Jèngraga gumuywa-ngling
sarwi narik astanipun
niyung lungayanira
kêbangêtên sira yayi
wong ge-age jare besok bèn kewala

Kang garwa sarwi ingaras
linunggyèngakên ing wêntis
ingadhêp pra sêlirira
nulya ingkang raka prapti
amêngakakên kori
Jayèngraga kagyat gugup
kang garwa arèngkodan
ngling ah mau mula suthik
mêksa bae ambakna wong tan kaopan

Jayèngraga latah-latah
bilah gêlis têmên malih
kang raka gumujêng nabda
kobêr têmên sira iki
sore èntèh adhingdhing
sêlire samya gumuyu
Rarasati anêntak
mring sêlir kang guguyoni
si Di-êblong dadak guguyu maring wang

Kang raka alon ngandika
mring rayi Ki Jayèngragi
payo sasanjan sadhela
mring paman Kulawiryèki
kang rayi wus atampi
mring raka dadinya rêmbug
gya mundhut pêmasakan
sinaosan mring kang rayi
dan umangkat Jayèngrêsmi Jayèngraga

Mring wismane Kulawirya
tan adangu mulya prapti
Kulawirya wus samêkta
cadhong karsane putrèki
praptane putra kalih
kang paman mingsêr kang lungguh
wus tata dènnya lênggah
Jayèngrêsmi matur aris
prayogine wanci punapa umangkat

Kulawirya wuwusira
sukarsane ngong umiring
sanajan saiki iya
mangsa rubêda ing ati
kang putra matur aris
inggih paman pênêdipun
ing mangke bêdhug tiga
kewala Subuh ing margi
kêbyarana nèng wana Cangkring ingrika

Iya sêdhêng byare-rina
tan kawruhan ing wong ngriki
Jayèngraga nambung sabda
punika lamun kapyarsi
dinangu mring jêng kyai
inggih kados pundinipun
sintên ingkang pratela
kang paman aris nauri
iya bibinira bae kang winarah

Mring ngêndi ta kang sêmbada
pêndhak dina bae mulih
kajaba awat tirakat
lah inggih sampun prayogi
sadalu tan aguling
ing wanci wus bêdhug têlu
kang samyarsa tirakat
rabine samya winêling
dyah umangkat ing wêngi panguwuh sata

Laju ngidul lampahira
mudhun raryan aSubuh anèng kali
wus bakda dènnira wêktu
Jayèngraga aturira
paminipun pun paman Nuripin tumut
yèn parêng bok ingampiran
sakêdhap ngajak Nuripin

Kamêrgèn dèn-wuh kewala
Kulawirya nauri iya bêcik
abênêr karsanirèku
mungguh ing wong lulungan
dadi sarat parigêle nèng dêlanggung
bêcike katêlu ana
kapat ala salah siji

Ki Jayèngrêsmi turira
inggih lêrês paman gèn ngiratani
wontên kang ngawoni laku
lamun gragoning lampah
inggih wawi paman ingampiran gupuh
tan dangu lampahe prapta
sigra Ki Kulawiryèki

Anguwuh saking ing marga
hèh Nuripin apa wus sira tangi
digage mreneya Cêblung
kang èstri aturira
inggih sawêg kêtanggêlan salat Subuh
Kulawirya ngling enggalna
Nuripin myarsa nulya glis

Tan kongsi puji-pujian
gupuh-gupuh lumayu langkung ajrih
wus prapta mandhêg nèng ngayun
Kulawirya nglingira
payo banjur andhèrèka bêndaramu
aku marene sadhela
matur sandika Nuripin

Nulya laju lampahira
Kulawirya Jèngrêsmi Jayèngragi
kapat Nuripin tut-pungkur
praptèng wana trataban
wana Cangkring bondhot rêgêd ing garumbul
swaraning pêksi sikatan
cuwiyun lawan srigunting

Jêgigèring sata-wana
mawurahan langkung asri kapyarsi
wanci pajar akir Subuh
mèh raina sêmu bang
Hyang Haruna lir rapuh ing tingal bangun
kêwayoning pagulingan
ngatirah mêntas kapilis

Sumirat kang ima mabang
lir tumênginira dyah duk ma-èksi
ujwalèng surya maruput
mranani kang bawana
lwah-lwah pangol kasilakan ing suryèsuk
rujit marêmit ing kisma
cawèn citraning ron kèksi

Katri katrangan dipèngrat
tejaning prêdapa mêmungu mirir
sakêtêr katyup kang bayu
kadya kênyaring langwan
inaèsan oya gwèng-kang ing pang katub
ingangin ron tuwa wiwal
ngaleyang marugwèng siti

Mimba layoning puspita
kang tan kasingsêtan ing kèswa midih
sari sah sesaning gêlung
ninang anèng pungkurun
kang kêrantan kirabing pangukêlipun
tiyunging pang kapawanan
lir pandhêngklange sêrimpi

Tan wus langêning mahawan
Jayèngrêsmi raryan soring kusambi
tambining oyod alungguh
samya mucang katrinya
Ki Nuripin ririh gêrunêngan muwus
Ki Kulawirya lingira
paran ko wuwus Nuripin

Ki Nuripin lon turira
inggih ta lah tan nyana lamun têbih
tiwas tan kongsi sêsangu
hardana miwah karag
pan lumajêng kewala kalih kêkêmul
sêdhah salêmbar tan gawa
dalah kacu tan kêpikir

Jare kur mrono kewala
uninga-a yèn karsa lampah têbih
kêdhik-kêdhik mikir sangu
nabda Ki Kulawirya
sira iku jawane nyêrêg maringsun
lah iya wis aja susah
tan sêsangu anèng margi

Tan kurang rêjêki Allah
sukêt akèh uwuh akèh kang kèksi
sadhêngah panganên tuwuk
kali mili gumladhag
nora nana bedane anggêre tuwuk
Nurupin agêrundêlan
èh nyanaku dèn-paringi

Enak apa wuh godhongan
banyu kali dèn-tawakkên mami
Ki Kulawirya gumuyu
Jayèngrêsmi wuwusnya
lah suwawi paman mangkat mupung esuk
anulya samya umangkat
kang paman kang dadya kanthi

Yata wau lampahipun
Jayèngrêsmi Jayèngragi
katiga Ki Kulawirya
kapate santri Nuripin
angambah wana gênêngan
raryan wêktu anèng margi

Sawusira bakda Luhur
laju kewala lumaris
kadhang dhusun kang kamêrgan
kêrsa mundhut wohing tiris
duwêgan dening katoran
Nuripin ingkang juroni

Barang kêrsa nèng mêrga gung
kewala namung Nuripin
tutumbas kang tan tinumbas
lêstari lampahira ris
arêrêp kadalon marga
nèng dhusun Kêplêng sawêngi

Ki Nuripan amitêmbung
panginêpan mring pêtinggi
aran Ki Suradigdaya
umbuling para pêtinggi
Nuripin sojar gêgênah
kadang siwine jêng kyai

Tirakatan karsanipun
ki pêtinggi wus mangêrti
pinajar yèn putranira
satunggil sadhèrèknèki
ki guru ing Wanamarta
nanging dèrèng wruh ing warni

Nuripin jawab klasa lus
gya sinungkên ing pêtinggi
wus tinampan sigra mentar
nulya ingaturkên aglis
wus ginêlar anèng langgar
langgare alit bak wêlit

Kur longkang sêdhêng wong têlu
tan ana padasannèki
Nuripin mundhut lantingan
têtêlu olèh wus prapti
pan sarwi agarundêlan
jênênge bae ngêbêgi

Kêtara têmên yèn kupur
tan doyan kalimah kalih
tajuge cilik tan pakra
kêbak tutumpukan wêlit
kêtungkul ngothok sêrètan
katri gumujêng miyarsi

Anulya gantya awulu
Nuripin ingkang nuruhi
wusnya gya minggah ing langgar
dènnira asalat Mahrib
wong papat adhêdhêsêkan
rêbut wêktuning ngabêkti

Mahrib lajêng Ngisanipun
wus pêragat bakda witir
Nurpin sigra sung wikan
mring Suradigdaya aglis
ambèn-gêng wus ginêlaran
kêlasa kang sarwi rêsik

Ki pêtinggi sigra mêthuk
ing latar akèn ngaturi
Jayèngrêsmi Jayèngraga
katri samya malbèng panti
pandhapa binale-watang
sampun ingancaran linggih

Ki Suaradigdaya gupuh
trapsila atur pêmbagi
winangsul rahabing krama
wus tata dènnira linggih
nulya ki pêtinggi gêpah
nudingi kang nglêladèni

Mijilkên sunggatanipun
sêkul rampadan mawarni
sangkêp sakèh lêlawuhan
sampun ingancaran bukti
punika kang sumapala
supaya lêjar kêlantih

Sumangga paduka suruh
Jayèngrêsmi ngandika ris
lah paman Suradigdaya
suwawi wasisan bukti
kang liningan sru lênggana
nulya samya alêlanting

dènnira bukti pikantuk
nutug dènnya nadhah sami
awijik nulya luwaran
linorod marang Nuripin
thêkul sêmbari siduwa
wêtênge malang gambuhi

Ki Nuripin pikantuk
nêmên dènnya nadhah amathêngkuk
anyarêmpêng dèn-êpêng tan nolih-nolih
lêmpènge lêmpêng lir limpung
adhokoh kokoh acekoh

Dhasar rada kêlantur
sayah sêdina dènnya lêlaku
nêmu suguh sarwènak ulam mêpêki
kongsi bèthêm bitha-bithu
pêmuluke junjung bokong

Sêkul sapanjang munjung
têlas tan ana korèdanipun
Kulawirya gumuyu angling nudingi
lah ati-atinên bagus
wêtêngmu manawa jêbol

Ki Nuripin asêgu
gya wus dènnya mangan nulya wisuh
mèthèk-mèthèk kadya bagor dèn-isèni
mudal karingête kumyus
kandhêg nèng lêmpèng ngacêmbong

Kulawirya saya sru
suka gumuyu mring santrinipun
hèh Nuripin kiye wayah apa mangkin
matur maksih sontênipun
mangsi bingunga ing panon

Kulawirya amuwus
mênèk kok-aranni bêdhug têlu
kang miyarsa samya gêguyu Nuripin
anjêgèg tumungkul wêdhung
ambêgane kêmpas-kêmpos

Ajange wus ingundur
ki pêtinggi myat ing tamunipun
tan riringa sajake samya mriyayi
nulya malbèng wismanipun
paparentah mring kang wadon

Kinèn bagèkkên tamu
saha lan pawohan ingkang mungguh
sêgah nyênyamikan kang sarwa di-adi
ingkang ngladosi mangayun
kewala sadaya wadon

dènnya parentah sampun
nulya mêdal malih mring gyannipun
tan adangu wus angrukti nulya mijil
angirid nak-putunipun
ni pêtinggi bêkta gembol

Sumaos anèng ngayun
mundur gantya kang ngladèni laju
kanêm rare tanggungan ragi têrampil
dhasar cêcawangan alus
akuning wêdana suloh

Balerah netranipun
alit mêthit angganthêng angimpun
lathi mathis idêpnya raras tumênggi
athi-athine angundhup
-ing turi ruruh pasêmon

Jêbên kêmbên sih pinjung
kadhang cêtha sabukwala patut
rare desa kogung sakadarirèki
satunggil wulanjar bêsus
amêsês mulat dhêdayoh

dènnya ngladèni kisruh
piring kang dèn-ajokkên gumluthuk
apan pijêr salah wèngwèng anglêlirik
gêgrimingan tanganipun
bênakkên kêmbêne kêndho

Wusnya angrukti mundur
nèng wurine ni pêtinggi lungguh
alon matur mring têtamu tur pêmbagi
kang sinêmbraman lingnya rum
gih bibi sangêt trimèng ngong

Kang paman jawil pupu
mring Jayèngraga bibisik muwus
iku bêlo pêthèke cêcalon dadi
pada wadana katêmu
lagi sêmamar wus katon

Jayèngraga anjumbul
bisik-bisik anauri wuwus
sarwi gumuyu inggih paman mèh thithik
kula wicantênkên niku
kasêlak paman miraos

Inggih sayêktosipun
pancèn pilalan kanggo wong agung
alis ngadêg atajêm nyanyundêp ati
pantêse rare kaugung
si kuncung agawe lamong

Wayahipun kuciwane maksih tanggung
kirang rong taun kas
liringe sagêd nglawani
dèn-gêgêlak kaya kêna kinambilan

Naur wuwus malah tan kongsi rong taun
sêtaun kewala
ya uwis kêna dèn-êmping
wong ngrarapih ngur kêpara durung mangsa

Ing-alulut akèh wilêting pakewuh
mirungga marwasa
rêkasaning sari kincip
kawêdhêngên kodhêng pangudining karsa

Ngoyog pupu Jayèngraga sru gumuyu
winor bibisikan
ah paman dadak dèn-angling
têmah gawe prakara anggugah kala

Alon muwus Kulawirya bêdhèk iku
bandhamu bêngkayang
dèn-ngati-ati mênawi
mênèk nyêmbur ambeyani dus jinabat

Wong ro barung gumuyu samya dinulu
Jayèngrêsmi mulat
mring kang paman lan kang rayi
Jayèngraga sêmu jrih liniring raka

Samya minggu datan gugujêgan muwus
ni pêtinggi turnya
punika anggèr binukti
awon kèndêl sawêntène sumapala

Kawlas-ayun sadintên lumampah rapuh
katri wuwusira
gih sêlot-sêlote bibi
tiyang sampun nèng riki mangsa ringga-a

Sawusipun sami mucang katrinipun
saking pamasakan
mêncorong suwasa rukmi
ki pêtinggi tumingal wêwah jrihira

Kang têtamu samya sêsambèn amundhut
nyamikan sêgêran
ni pêtinggi ngatag aglis
mring anake kae piringmu ajokna

Gupuh maju nêsêgakên piringipun
Jèngraga ngandika
iku anak dika bibi
pintên kabèh tunggale niku bok-rara

Alon matur datan wontên tunggilipun
ingkang sami gêsang
nêm sadaya sami mati
namung gêsang satunggil èstri dêdaman

Sangêt cubluk mêlulu kêcambah watu
ambêsur ugungan
dene kang agêng punika
apan kapenakan kawula wulanjar

Malihipun punika kaprênah putu
mangke dados randha
ingkang titiga puniki
awon-awon dados ampile pun paman

Pan gumuyu Jêngraga alon amuwus
Mas Suradigdaya
kuwat wayuh kapat padmi
ki patinggi matur nuwun ingkang barkah

Malih muwus putranta sintên rannipun
matur kang liningan
kakèkipun kang marabi
pun Watiyah nging karan Endhuk kewala

Inggih patut putranta aran si Endhuk
Mas Suradigdaya
kula milu ngêmpèk siwi
lamun benjing ing têmbe akhir mah-imah

Lamun kêsdu paman nèh pelokkên têmu
marang Wanamarta
yèn kula sagêd mèwèhi
ki patinggi jalwèstri matur sumangga

Nulya mundur parèstri saking ing ngayun
samya malbèng wisma
Jayèngraga anglud liring
ni wulanjar angêcêr ulat sêdhatan

Lakunipun luwês barêngi bok Endhuk
Jèngraga rêngu tyas
blêgo ngaling-alingi
edan taun pêngrasane kinêsmaran

Jayèngrêsmi wus andugi
kalêthêke Jayèngraga
asabil sajroning tyase
ya talah Ki Jayèngraga
dene tan nêbut pisan
bocah durung bisa idu
dèn-pikir kaya matiya

Yèn kongsiya têlung ratri
nèng kene agawe beka
kaya mêngkono akale
sinamun-samun dhêdharan
datan katarèng netya
wasana ngandika arum
lah paman Suradigdaya

Padesan ing Kêplêng niki
bobote desa wêwanan
anglangkungi ing gêdhene
kuciwa kurang agama
pintên bara ngadêga
mungguh ing Jumungahipun
namung ta ênggèn kawula

Kang pênêd jêmbar sakêdhik
sêmbada nora ngibadah
kalamun bêcik langgare
manawi kandhêg kampiran
mring santri wah utama
patinggi matur gumuyu
alêrês kang pangandika

Duka-dalêm ingkang mawi
tiyang ing ngriki punika
ancog-ancogên manahe
kalangkung gèn-kula prentah
wêwarah kèn ngibadah
kêdah dên-pilalu gêcul
tan wontên rêmên sêmbahyang

Namung rêmên asêsabin
tan kobêr atugar wana
mila tan wontên kaume
kaume bêrah kewala
lêbe angiras lurah
yèn mêntas garu maluku
nuntên sêrètan gambangan

Kang paman lan Jayèngragi
sarêng guyune alatah
asuka nambung wuwuse
dadi mêkatên man Sura
sanak ngriki karêmnya
gambangan sêrètan guyub
pundi tukange kang gambang

Pênêd nèh undang mariki
wong nganggur kèn kalênèngan
sokur yèn wontên gêndhole
ginawa tamba lèk-lèkan
saniyagane pisan
Suradigdaya gumuyu
pan inggih wontên kewala

Sigra nuding rêncangnèki
undangên si Citraguna
kae bêcik panggambange
karo banjura mring Gêbang
timbalana si Gêndra
badhute si Nayagêcul
Bêndhul-jaya sapanjaknya

Sigra mentar kang tinuding
Ki Kulawirya ngandika
punapa pênèd tlèdhèke
dene jênênge si Gêndra
punapa sababira
matur gih sawawratipun
dene sring pyambak tinanggap

Pangraose kang ngrêmêni
wangkit lampahan sadina
tan wontên kados pyambake
milane nama pun Gêndra
sring dados rêrêbatan
rare kang nèm-nèm puniku
dados gêndra ing kalangan

Dalah tiyang sêpuh inggih
kaki-kaki kakêrêngan
apêthès patèn-pinatèn
inggih rêbatan pun Gêndra
mèh sabên agegeran
tan wontên kang ngetang patut
kabuntut dhatêng pun Gêndra

Samya sru guyunirèki
Jèngrêsmi mèsêm ngandika
si paman bisa anggotèk
Ki Kulawirya Jêngraga
gumuyu sambung nabda
man Sura bisa wèh guyu
pundhuh lan man Kulawirya

Ki Kulawirya nganthuki
kaduga têmên manira
kang Suradigdaya kuwe
bubudèn mangsa gèsèha
kêtara kênyamira
wong pasaja gothak-gathuk
anglêgakakên ing manah

Ki pêtinggi ambêdhidhig
ginunggung winoran umpak
tan riringa rumakête
tan dangu kang kinèn ngundang
ronggèng anulya prapta
wus katur patinggi gupuh
nguwuh mareneya Gêndra

Pra majuwa ngalor thithik
lah ya ing kono kang padhang
aja sok nèng ngundhuk bae
doyan têmên undhuk diyan
marahi bocah lanang
mêngko suwe-suwe rusuh
sok marahi dadi gêndra

Kulawirya Jayèngragi
saya gumuyu alatah
dhasar mas pêtinggi kuwe
atutuk lamun micara
bisa gawe bêbasan
nora bosêni yèn muwus
Ki Wirya ngling dhasar iya

Ki pêtinggi matur aris
lah puniku warnanira
pun Dèwi Tragnyana ngèdhèng
Ki Kulawirya anjola
e e kowe jawanya
rupane kang dadya riwuk
nyata yèn anduduk manah

Kulawirya krêp aliyan dènnya lungguh
punapa-a kang pêtinggi
mawi ngêlèh naminipun
umatur mila puniki
ran Dèwi Taragnyana katon

Tiyang ingkang sami kerut mring bokayu
sasat katêluh ing dhêmit
awis ingkang sagêd mantuk
yèn botên sampun barindhil
dèn-undang-undanga ngepon

Jayèngraga angling lah paman dèn-gupuh
niyaga kèn-lêkas muni
sadhengahe gêndhingipun
coba ronggêng kèn nyindhèni
Ki Kulawirya ngling alon

Kang pêtinggi mara bêdhèk bisa nabuh
matur inggih kêdhik-kêdhik
Ki Jayèngraga gumuyu
punapa kang dèn-bisani
ing ngrêbab awon-awonan

Kulawirya ngling lah apa ta ujarku
lah dawêg kang dèn-rêbabi
Ki Suradigdaya gupuh
rêbab pinatut nêmnèki
lan gambang klèng klèng klong klong klong

Jayèngraga angling lah suwawi talu
Nang-onang kewala bêcik
wusnya pathêt nulya talu
nga nga ngi ngi nga nga ngi ngi
cêngkèngèng cêngèngèng ngèngngong

Kulawirya Jèngraga samya gumuyu
mring pacake ki pêtinggi
ibut badane sakojur
wilêde sahambêsusi
tutuping tangan sêjojor

Pangrêbabe sarwi bêgènggèng abêsus
sikute ngêmbyak nut gêndhing
yèn ngêlik gulu tumungkul
yèn mring agêng gulu tangi
awake mèlu gak-enggok

Kang anggambang ngorèk wawalik abêsus
klang klèng klang klèng rik-thur rik-thir
kakêndhange angguguk
kêmpyang ngaplak ambagèni
kokosèkan rara ciblon

Nulya ronggèng ngêlik mêthit manis arum
gêtah rênyah muluk rujit
kalih rongèh dènnya lungguh
Kulawirya Jayèngragi
tyasira samya katujon

Wusnya nutug dènnra gêndhingan talu
nulya suwuk gêndhingnèki
Ki Kulawirya amuwus
iya tan kaya pawèstri
lan wong lanang bêcik wadon

Kari amblas ngêsing swara wilêtipun
Jèngraga nauri aris
gih-gihane paman niku
kantun sampun anggènèki
anyamlêng uloning wadon

Dènnya samya arêrasan langkung pundhuh
kêtiga lan ki pêtinggi
Jayèngrêsmi duk kadulu
mring kang paman lan kang rayi
tyas sigug kalangkung rikoh

Tan kadugi ngunandika jroning kalbu
dhasar wong tan pati mikir
si paman ngubungi kayun
lalu lamun anênêpi
ngupaya kang lunga andon

Jayèngrêsmi alon dènnira amuwus
manira paman pêtinggi
arsa singit maring tajug
sun ragi puyêng sakêdhik
yayi tutugna anjagong

Lawan paman Kulawirya pênêd kantun
kula mring tajug pribadi
kang liningan samyandhêku
ing karsa sampun andugi
ki pêtinggi gupoh-gupoh

Ngling mring rabi asaos gêlaran alus
kang kinèn gupuh nyaosi
Jayèngrêsmi lon amuwus
ngriku kewala Nuripin
tata kalasa paturon

Gya cinandhak mring Nuripin klasanipun
wus ginêlar anèng masjid
Jèngrêsmi tumamèng tajug
Nuripin kinèn mêtêki
sinaji dhêdharan nèng gon

Yata ingkang nèng pandhapa kang cacengkung
Jayèngraga angling aris
kyaine tan pati rêmbug
Kulawirya anauri
layake iya mangkono

Ki pêtinggi matur kados botênipun
maklum ingkang sami linggih
Ki Wirya angling gumuyu
dhasar pintêr ki pêtinggi
anjrudêmung kang kawiyos

Ki Jayèngraga ngandika
suwawi paman ywa tanggung
sami sasêmbèn wong nganggur
Kulawirya nambung sabda
ingon-ingone puniku
sènggane bok pinupuran
dandan pêsajan kang mungguh

Si Gêndra krêbèn drawela
Suradigdaya gumuyu
lah age sira bokayu
malbuwèng wisma sadhela
ngayu-ayuwa warnamu
dèn-kongsi dubilah setan
bèn padha mêjên andulu

Ronggèng nulya manjing wisma
wong nonton arêbut dhucung
samya masuk pandhapa gung
ngrungu gêndhènge si Gêndra
jalwèstri tan ana kantun
sêsêg jêjêl yêl-uyêlan
sabab tan nyana yèn nyêngkung

Jayèngraga lon lingira
dawêg paman malih talu
matur nanging rêbabipun
tan pati sagêd nganggeya
kêlayan gamêlanipun
kirang nglêgakakên manah
Ki Kulawirya amuwus

Punapa malih kinarya
tan wontên saliyanipun
puniku kewala sampun
kajawi wakane gadhah
Suradigdaya umatur
awon-awon inggih gadhah
Jayèngraga sru gumuyu

Sarwi muwus dene paman
puniku gadhah gangsa gung
suwawi nèh kèn-amundhut
Ki Suradigdaya sigra
kèngkèn mring wong baturipun
kang kinèn sigra mring wisma
amêndhêt gamêlanipun

Nulya tinatèng pêndhapa
rêbabe punthang abagus
ki pêtinggi nyandhak gupuh
laju pinatut nêmira
lan gambang sampun pikantuk
ki pêtinggi wuwusira
glis padha wangana gupuh

Si Citraguna majuwa
panjake mèluwa nabuh
ki pêtinggi tan sumurup
yèn tamune sarwa bisa
ing gêndhing barêng tinabuh
gya pathêtan cara desa
nulya ronggèng praptèng ngayun

Ki Kulawirya duk mulat
mring ronggèng si Gêndra bêsus
e e bilah nyata ayu
jowal-jawil mring Jèngraga
sarya ngling yo padha nabuh
ngrêbaba kang apik mana
karbèn eram kang andulu

Kang putra mêsêm ngandika
inggih mangke kula nabuh
lan paman prayoginipun
tanya mring Suradigdaya
paman kang gambang puniku
rikat kêciwa carukan
matur sadhèrèk Madiyun

Rumiyin lurah niyaga
tan pati kangsalan kayun
nèng ngriki krasan dêdunung
Jèngraga amundhut rêbab
coba ngong milu anabuh
angrêbab manawa bisa
pêtinggi ngaturkên gupuh

Rêbabe nulya tinampan
sinênggrèng ngèk nêm wus patut
Jèngraga mèsêm amuwus
lambanên bae anggambang
Citraguna sandika wus
gya sasêndhon pathêt sanga
kosok lamba lus amuput

Jarijinya nyêkênthung raras
lir kalajêngking angêntup
ngêmbat kawat ngêntul-êntul
gêtêre miwil angapag
tumèmbêl tutupanipun
pacake nyètra Mêdura
kang ningali samya wuyung

Mring dhayoh kang bisa ngrêbab
ni pêtinggi dènnya dulu
kêlawan nak putunipun
nèng lawang wisma winêngan
bok lanjar mèsêm abêsus
tingkahe amrih kêtara
krêp idu krêp malbu mêtu

Kedanan mring Jayèngraga
angrêbab bêsus abagus
ni lanjar kèh polahipun
kedanan nora kêlawan
Jèngraga ewa andulu
kang dadya paraning tingal
mring bok rara Dhuk kayungyun

Mêksih jêbên kêtanggungan
ni rara wayah rumucuh
suluh mukanya sumunu
lir sudama miyak ima
Suradigdaya malengak
ningali mring tamunipun

Niyaga jomblong sadaya
mring kang ngrêbab wilêtipun
sor pra niyaga sêdarum
ki pêtinggi suka-suka
kasmaran marang sang bagus
matur sumangga gêndhingan
kawula ngaos ngêsipun

Ki Jayèngraga lingira
lah paman sêwawi ngriku
prayogi sami nênabuh
pun paman ingkang angêndhang
Ki Kulawirya amuwus
ya mara coba ngong-ngêndhang
Ki Jayèngraga agupuh

Anyênggrèng rêbab gya buka
Gambirsawit gêndhingipun
tinampan kêndhang gongipun
sêrancak munya araras
kinèn ririh kang anabuh
cinara ing Wanamarta
nulya aririh kang nabuh

Sêdhêngan iramanira
ririh sru kapara landhung
rêmpêk ricike ambyantu
sêjanturing pêwayangan
ki pêtinggi sakêlangkung
dènnira asuka-suka
mring tamu sangêt angugung

Jèngraga ngliring mring Gêndra
ki pêtinggi wruh ing sêmu
ngling wus mara ta dèn-gupuh
sarya ngêjèpi Jèngraga
gya gêndhèng ngêlik mrit arum
swarane kanthi sêmbaga
dhêsthi pèlèt cinthung dhuyung

Ulate atitilapan
Ki Kulawirya kêsangkut
ing mêmanising pandulu
kerut ing sumbaga gêndam
dènnira ngêndhang agathung
busuk tyasira sêkala
sakênong tangannya kêju

Jêbèbèk nganggur tan ngêndhang
akodhêng iramanipun
Jêngraga mèsêm andulu
ki pêtinggi latah-latah
Kulawirya dhat anjumbul
saryangling mara ngadêga
pêtinggi gupuh anuduh

Lah wus bok Gêndra ngibinga
kang liningan dyan anggambyung
ngarigêg jêjêran alus
Gambirsawite aniba
nêsêg sêdhêng ambiyantu
ronggèng nalètèr kalangan
sirig tingtingan ngêdhuyuk

Sarwa wèh ulat sêdhètan
longah-langèh nampèl pupu
ngujiwat ngècèr pandulu
wong nonton kenging ngèsêman
pating galêmbor akukuk
samya bêkik sumyak-sumyak
kacinthung atine bingung

yèn gambyong ronggèng si Gêndra
anangèkakên babêndhul
anocong kadi tinangkur
bêngkayang padha sadhela
kabèh padha kudu ngrangkul
grêgêtên anganta-anta
sawênèh ana kang bêsur

Gramèh wong wadon dhêsêkan
cêg guwêg anyuwol susu
ngengokkên janggut angambung
sru jêlih biyang dilabrag
dikrocok uwong angambung
wonge glis dènnya umpêtan
brêkate wong akèh rusuh

Turut gêdhèg yêl-uyêlan
carup wor èstri lan jalu
cêlêr-cinêlèr calimut
ana salendhange ilang
jariting bocah rinawuk
pêndhok myang kêris dèn-wilah
gègèr sadhela gya tungtum

Mangkana kang talèdhèkan
gêndhingira nulya suwuk
Kulawirya gung gumuyu
muwus mring Suradigdaya
kèn-minggah ngambèn puniku
bok Gêndra ngong yun waspada
Suradigdaya agupuh

Angatag minggah bok Gêndra
kang liningan sigra lungguh
kêdhêkês asila panggung
Ki Kulawirya aberag
supe pranataning laku
ragi katêmbèn tanggapan
krajane dhewe tan laku

Bisik-bisik mring Jèngraga
sènggane talèdhèk iku
binêdhong sadhela yèn wus
Jèngraga ngling kenging uga
kawula tan pati kudu
namung kang dadya tyas-kula
niku sang rare rumucuh

Kadya sun pêksa-pêksa-a
si Êndhuk kang maksih tanggung
dos-pundi mring kengingipun
cêdhaka turu kewala
marêm tyas-kula tan riwut
Ki Kalawirya anabda
ya iku rada pakewuh

Wa-mono mêngko yèn ana
jalaraning rêmbug patut
Jèngraga lêga tyasipun
gya Ki Kulawirya mojar
kang pêtinggi sèngganipun
prayogi kakang ambêksa
amrih rakêting apangguh

Suradigdaya abèngkrak
inggih sumangga ing kayun
nging wontên kuciwanipun
prayoga mawi lodhongan
Ki Kulawirya gumuyu
lodhongan prèhipun kakang
matur yèn ngriki anginum

Arak brêm tape wêragang
owêl gêndhing-gêndhingipun
angibing sarwi anginum
Jayèngraga Kulawirya
anjurung sakayunipun
samya gumujêng lah paman
punapa gêndhinganipun

Matur ki pêtinggi latah
kajawi pun Pêtung-wulung
Kulawirya sru gumuyu
lah niku inggih prayogi
sêwawi anakmas talu
Jayèngraga nyandhak rêbab
sigra buka Pêtung-wulung

Tinampan kêndhang gongira
rucik barung umyang arum
Ki Suradigdaya gupuh
mundhut sondhèr plangi abang
wus mêndhêt arak nèng buyung
ngundang sanak-sanakira
kèn nyêlak dènnira lungguh

Wus kapang nèng ngisorira
samya rak-arakan nginum
glis rame brabah gumuruh
ngombe ciyu ciya-ciya
glênggang-glênggêng cara banyu
Jayèngraga Kulawirya
giris myat kang sami nginum

Ki pêtinggi wuwusira
mêngko yèn manira bêksa
kang rame padha kêploka
samya sumaur agiyak
têlèdhèk wus ngadêg tandhak
Kulawirya wuwusira
lah kakang Suradigdaya
wawi sêdhênge malandang

Kang liningan sigra tandhak
balêdhèh wêtêng balêndhang
kêkêrisane singkuran
ikêt du-mancung dhèblèngan
kacu bathik talêkêman
sabendha salaka lusan
ngêlèwèr sumampir pundhak
brêngose pinidih ranggah

Capang godhèg pèlawangan
simbar dhadha ambêlabar
marang wêtêng wudêlira
sêmbada pawakanira
balênthot lêngèn kucingan
mathêkêl otot byuk kiyal
têpak pundhake gandhikan
ambêdhudhag dhadha jêmbar

Sêmbada lan bêksanira
kêthuwêl gluwêr kêbatnya
andhasar tangan mèk-mèkan
lir gogo iwak jron toya
angêntrog awak jot-njotan
anyangkrung-nyangkrung incêngan
ulêt lir manuk lolohan
pacak gulune êlêdan

Pinondhong têlèdhèkira
sinurak wong kusêntanan
kêploke abêbendrongan
wor gumyake janma kathah
gumêrah sru mawurahan
samya gumuyu gêr-gêran
têlèdhèk anèng pondhongan
sarya gambyung ngayang-ayang

Têlèdhèk ngêlik araras
gumrining anggêtas rênyah
lir suling ngêlong tutupan
aliyu-liyu liyêpan
sêmbada parikanira
cêcak gombèl macan galar
ambêlarat dhasar mlèrèt
pêtinggining wong ing Kêplêng

Buta marta dwijawara
dênawa panglêbur jagad
dadi ati kawulane
kalane nora dhèwèkan
puspa laya ing gêlungan
pari majêr anggêlagah
layonana-layonana
si Gêndra anèng kalangan

Kang nonton samya gumêrah
kêplokira nora tata
saking sangêt bungahira
mangkana ingkang ambêksa
ingudhunkên talèdhèknya
akathah ing rekanira
ronggèng nandêr anêrancag
ing pupu gya pinagolan

Cêthik lambung cinakêpan
tan kêndhat pangibingira
anutug dènnira suka
mudhun kalepat klêtêran
wus dangu antaranira
ki pêtinggi tombokira
patang wang ginêgêm tangan
sinuwêlkên jro kêmbênnya

Kumrincing ngêsokkên arta
tangan nguyêg payudara
grêgêtên pamidihira
asangêt panggêlintirnya
mumundri kaya pêcaha
ni Gêndra abêntayangan
sarya anyablèki tangan
pan sarya ngêsês sêsambat

Ah biyang tan kira-kira
kantèk pêdhês rasanira
ambakna wong tan sêmanak
gêr ginuyu ing akathah
Jèngraga gumujêng suka
Kulawirya latah-latah
gya suwuk gêndhingira
ronggèng niyaga araryan

Gêndra maksih paringisan
Kulawirya mèsêm nabda
geneya iku bok Gêndra
dene dêlênge ngrêsula
kono ing ambèn lungguha
si Gêndra alon turira
dèn-rêmêt sru anu-kula
pêdhês lir pêdhot-pêdhota

Suradigdaya alatah
tak pindho manèh mêngko ga
si Gêndra malêruk ngucap
èh èlah ora-ra-a
Ki Wirya gumuyu suka
saryangling marang si Gêndra
anu mono iku apa
Gêndra mèsêm angujiwat

Kulawirya lir kêpinjal
mêndêm mring gêndaming Gendra
tyasira sangêt kêrkuhan
dènyarsa nêmpuh bok Gêndra
amrih singluning pêningal
pêkewuh panggonannira
ing wanci mèh bêdhug tiga
Jèngraga alon ngandika

Lah paman sami bubaran
asangêt panrima-kula
kusung-kusunge pun paman
kularsa lêson kewala
dinugèkakên priyangga
sanak-sanak kang samyarsa
wong nganggur lêlangên jogan
ki pêtinggi aturira

Sumangga sakarsaneka
nulya kèn saos gêlaran
kajang sirah sêmbagi bang
sumaos anèng pungkuran
Jayèngraga gya sareyan
Ki Kulawirya anulya
bisik mring Suradigdaya
puniku mungguh manira

Putrandika Jayèngraga
sampun kongsi kêtanggêlan
gènnipun rumaket kakang
aprayogi kinurmatan
ngaturan têmon jro wisma
supaya pikantuk nendra
punika watêkanira
yèn wontên kang dadya manah

Kalangkung bère pêradhah
ngêmpuni kang kêtangêlan
sami-sami putranira
Jêng Kyai Bayi Panurta
kaugung alit milanya
puniku yèn anèng ngrika
asor putraning dipatya
sakêrsa tan purun malang

Lamun parêng tyase kakang
putrandika nimbok rara
kèn ngadhêp ngarsa kewala
mangsi ngangkaha punapa
darapon tulus gènnira
angakên milu susuta
dadya pun kakang katingal
pasrahe manah lêgawa

Kula suprih têmbenipun
tulusipun pawong-mitra
yèn lajêng langkung suka
gumuyu angling pêsaja
o inggih dhatêng sumangga
kalangkung dening prayoga
datan rumaos sumêlang

Dèn bêdhèla brak kawula
botên anggrantês satuma
karsa nampar tiyang nistha
amundhut ing anak kula
nulya Ki Suradigdaya
malbèng wisma lon lingira
mring rabi wis tinuturan
kang wadon datan lênggana

Gya rinukti panggenannya
wus samêkta nulya mêdal
matur mring Ki Kulawirya
sampun miranti ing wisma
nulya winungu kang putra
ngaturan layap jro wisma
nauri ngriki kewala
Suradigdaya turira

Prayogi nèng jroning wisma
nulya wungu Jayèngraga
tumama mring pasareyan
ni pêtinggi wuwusira
sutane kinèn amarak
nèng ngarsane Jayèngraga
ingatêrkên nulya prapta
angling wus sira kariya

Ladènana ramanira
yèn mêmundhut aturana
aja wêdi-wêdi sira
iku ramanira dhawak
nulya tinilar sutanya
ni pêtinggi mring pandhapa
nèng ngambèn cilik ngarêpan
yata Ki Suradigdaya

Undhang mring nak putunira
kinèn bêksa talèdhèkan
nutug samya suka-suka
wau kang anèng ing wisma
Jayèngraga sêsarêngan
tumingal marang bok rara
kalangkung sukaningdriya
tyasira awirangrongan

