Ratu Lodhaya samya anangkil
Gunung Kidul aseba sadaya
tan ana ratu angêrèh
Ratu Kuwu Balêdhug
Waringinwok Roban anangkil
miwahkayu landheyan
lawan gunung Agung
ing Tunggulwulung Kasanga
gunung Prau Dalêpih lobang winarni
Dyan Putra Daniswara

kusumaning rat tansah liniring
radèn putra kêmanisên mulat
èsmu kagiwang manahe
tansah sabil ing kayun
pan kapalang pan dede jinis
nging mrih luntur sihira
sinêdyanirèng kalbu
Sang Ratu Ngin-angin tômpa
raosing tyas Dyan Daniswara liniring
supaya kagiwanga

Ratu Ngin-angin micarèng ati
sun bekane iki bakal nata
dimèn lali ing purane
dipun prih sang abagus
dènnya asih tumêkèng ati
mèsêm kusuma rara
tur sarwi tumungkul
rahadèn putra widagda
wus amêngku wikan wêtuning wigati
sang dyah ayu ingêmban

dhuh mas mirah witning ingsun iki
ayun wikan pasareanira
apa ta baya rupane
rêtnaning pura matur
datan èwêd yèn arsa uning
dêrmi têngga kewala
kawula pukulun
mapan kagungan paduka
nulya mudhun Dyan Daniswara kinanthi
marang jinêm paprêman

sapraptane pan sarêng alinggih
Daniswara lawan prabu rara
ing jro tyas samya aptine
prabu rara rinungrum
pan mèh pangling kawula gusti
sidhêp Dèwi Supraba
memba ing kadhatun
kuciwa dèwining sêkar
wênangêna kawula angaras gusti
anging anuwun duka

baya iki panukmaning Ratih
kang ngêdhaton sajroning samodra
lir yangyang marabawane
dhuh atma jiwaningsun
tulusêna asiyèng dasih
kang lagi kawlasarsa
sapa yoganipun
kangangsung tômba wiyoga
yèn ta dudu manik musthikaning bumi
siwayèng jro sagara

midêr ing rat ing saknungsa Jawi
êjim miwah pêri pêrayangan
putrining manungsa kabèh
kang para ratu-ratu
nora nana ingkang sairib
kang kadi suwarnanta
ayu-ayu tulus
cahya apindha sasôngka
kêkuwunge lêngkêp mangkana nawêngi
wêwênganing tiarsa

mung panêdhaningsun mring sirèki
wênangêna ngrabasèng puranta
kang rinukmi rarênggane
jro kutha kojor-kujur
kanggo pura wingit winêrit
laleyan kapurancang
made mas manguntur
sun arsa siwèng asmara
atur lulut ing bêkti ing tilam sari
pisungsung sukaning tyas

baya iki marganingsun olih
ing kabêgjan lawan kanugrahan
awit saking sira anggèr
marma yèn pisah ingsun
ing jro langse nora sarêsmi
wurung dadi narendra
sida saba banyu
sang dyah kabyatan srênggara
jiwa lêsu nora bisa anayuti
kakung mêrdi asmara

sang dyah ingaras lupa jiwèki
radèn nyipta ing asmaratôntra
asta nglayang ing janggane
ngungkih lukaring sampur
prabu rara tansah ngêkahi
pinêrdi deni priya
wus kongkal kang pinjung
mêdhar sari babar mayang
salukare warsiki sumyar gônda mrik
wanti-wanti ingaras

mung dukanta kang sun suwun gusti
lamun anggèr tan tulus sihira
kaya ngapa ing dadine
yèn winênang wak ingsun
amisesa ing kutha rukmi
sang dyah rêmpu ing driya
sang kakung mrih pagut
anggrêgut nungkêmimadya
asta têngên munggèng jôngga kiwa mêrdi
nèng jaja sinjang lukar

lukaring sinjang wêntis patitis
panitihe têmpuh ing warastra
kagyat mati sêsambate
amingsêk nyêthot pupu
sarya nangis dhuh mati mami
sêsotyanira muncar
awra munggèng kasur
samya tigas-katigasan
pan kanyaran ngasmara sang dyah anangis
lir ulung kapipitan

sok kapasuk pangêsuking gati
wantu-wantu dènira angaras
cinêcêp-cêcêp lathine
asta angrangkul gulu
dahad dènnya mêrdi ing rêsmi
nêdha sinampunana
kakung wlas kalangkung
wus wudhar ingkang asmara
ngaras pipi anuwun dêduka gusti
dèn agêng apuranta

ingêmban sang dyah dipun sirami
wusing siram prasamya gêgônda
ngayêm-ayêm sarirane
karo jajar alungguh
padhasmara kang mêntas rêsmi
wong agung sinambrama
kuwi warna catur
seta rêkta wilis jênar
pan brêm tape madu pinasthika manis
gandanya rum angambar

sakawan katur ing radèn mantri
sadaya punika mawi sawab
anglir puhan ing raose
kalangkung pêthakipun
warna sajêng ingkang sakupi
ping pat warna hèr tawa
rahsanya srêp arum
Radèn Putra Daniswara
cinarita pirang dina pirang ratri
tumamèng ing samodra

musawarat lan Ratu Ngin-angin
tunggal sare akaron asmara
sampun winêjang kawruhe
masalah dadi ratu
ingkang kèdhèp sarwa kumêlip
jim pêri pêrayangan
jangjine anutug
Daniswara angandika
ingsun ikipracayèng sihira yayi
tulusa sang kusuma

balik ingsun yèn nêmu prakawis
bot prang gêdhe nora na sun duta
ngaturi ing sira anggèr
wong ingsun nora na wruh
lawan nora bisa mariki
raja dèwi turira
yèn nimbali ulun
sidhakêpa suku tunggal
pasthi enggal kawula anuli prapti
sarta sabalatôntra

mangke sampun bala jim abaris
malah sampun tarung lan jim sabrang
ya wis ingsun mulih anggèr
Daniswara tumurun
kang tinilar sru brôngta kingkin
kesahe rajaputra
manggung mangu-mangu
Raja Ngin-angin sru brôngta
sare mujung waspanira andrês mijil
tan bisa nahên brôngta

rajaputra tansah mandhêg nolih
kang katon mung kadhaton samodra
sangêt sabil ing driyane
lampahe sang abagus
ngambah toya lir ngambah siti
lêpas wus praptèng dharat
Jugulmudha pangguh
mantuk sapraptaning wisma
rêrêmbagan Daniswara ngandika ris
kapriye tingkahira

wong andon prang angrêbut nagari
Jugulmudha matur awotsêkar
gusti angadêga rajèng
andêlna kang wadya gung
mapan mangke wus kathah janmi
rayi tuwan ing Sampang
wus lami anusul
Radyan Nitikdikusuma
warna bagus kêmbar kalawan sang pêkik
tinaros inggih rêmbag

Bêgja Daulat samya rêmbagi
tanapi Ki Manawi Manawa
sêntana wus rêmbag kabèh
ingundhangan sadarum
janma ingkang sami katawis
wêwasi lan jêjanggan
cantrik lan manguyu
pra rêsi lan dwijawara
pinintan pangèstu enjing gya tinangkil
pêpak wong Pathukulan

upacara karaton mêpêki
wasiyatipun sangking kang eyang
cahya nurbuwah wus ngalèh
mring Dyan Daniswarèku
Jugulmudha sigra dènnya ngling
hèh ya wong Pathukulan
ngestokna sadarum
yèn ing mêngko gustinira
Radèn Daniswara sun adêgkên aji
mêngku ing nungsa Jawa

angèstokkên samya saur-pêksi
sagung wadyabala Pathukulan
suyut ajrih sadayane
sri narpa ngandika rum
piyarsakna sadaya sami
sun jumênêng narendra
lawan karsaningsun
pribadi nèng Pathukulan
ajêjuluk Prabu Daniswara mami
iya Prabu Kaskaya

senapatipanataning jurit
lan Jugulmudha sun junjung lênggah
dadya sêsilih ngong dene
sun ganjar nama iku
Adipati Jugulmudhèki
duwèni dhêdhak mêrang
bang-bang alum-alum
kasraha mring Jugulmudha
lan riningsun Si Sêtyadikusumèki
mêngko sun junjung lênggah

pan sun gawe sosoraning patih
angliwoni wong jaba sadaya
sun alihakên namane
jênênge ingsun pundhut
sun têdhani nama Dipati
Sang Raja Suryangalam
damaring kaprabun
sun paringi ing Madura
lan Si Bêgja sun junjung marang ing nginggil
dadi êmban angrèhna

wong ingsun jro lan ingsun paringi
jênênga Sang Raja Kapa-kapa
lan Si Daulat ing mangke
iya sun junjung lungguh
angrèh mantri tindhih prajurit
iya Tumênggung Saloka-| ntara aranipun
Manawa sun junjung lênggah
angrèhêna sakèhe wong ingsun buri
majêgan juru sawah

atanapi sakèhing patinggi
ingsun ganjar namaa bupatya
Sang Rajaniti namane
kalawan ariningsun
sêngka Bali sun junjung linggih
dadi kaliwon kiwa
dene aranipun
Dewa Gung Sang Adipatya
Si Manawi sun junjung nama dipati
sarta sun ganjar nama

Tumênggung Undhang-undhang malih
Natapraja iku aranira
nulya sang nata karsane
milih wadya kang patut
Pathukulan jinunjung linggih
ana kang nama rôngga
ngabèi tumênggung
pêcattôndha pandêlêgan
lawan karya prajurit lan para mantri
Sri Mapunggung ngandika

Jugulmudha paran rèhirèki
alon umatur dhatêng sang nata
pasisir môncanagrine
ingutusan sadarum
kang bang êlèr kilèn kawuri
yêkti tan dados karya
rayi tuwan wangsul
dadosa wadana wetan
jro samodra sumanggèng karsa sang aji
wana gunung kawula

sang nata ngling sun turut sirèki
sapa kang prayoga lumakua
Jugulmudha lon ature
yèn sarju pun Tumênggung
Undhang-undhang kawula tuding
ngradin nagari wetan
kanthia tumênggung
lan mantri sawêtawisnya
buron wana bêktaa kang kathah sami
dinamêl gora-godha

ingkang êlèr ingkang ulun tuding
inggih Tumênggung Salokantara
kanthi bupati mantrine
rayinta kinèn mantuk
Raja Suryangalam nindhihi
pasisir kang wus rata
ngilèn kang lumaku
Rajaniti sakancanya
ambêktaa isining wana prasami
katingala akathah

sagung sato buroning wanadri
gêgilaa damêl gora-godha
pamrihipun sampun angèl
ing benjing yèn wus campuh
parêpêgan angantêp jurit
kang kayangan sagara
tinagih ing kewuh
ing wana gunung kawula
dhatêngakên kang ulun damêl atawing
yèn wus praptèng bang wetan

pun Tumênggung Dhang-undhang tumuli
mingêr ngalèr panggiha arinta
rêmbaga sarêng praptane
yèn wus rata gya laju
ngulon kadi rêmbagnya dhingin
ngidul wangsula ngetan
sarênga angêpung
yèn antuk pangèstuning Hyang
dening ulun têkiyar wontên ing wingking
ngêlar jajahan rowang

lawan ulun anuwun wêwangi
Adipati Raja Jugulmudha
katarima saature
wus kondur sang aprabu
ingkang jawi adandan sami
kumpul wadya malabar
ngèbêki lun-alun
tata samya wijang-wijang
nulya budhal ngalèr ngidul ngetan sami
Tumênggung Undhang-undhang

kinanthenan bupati satunggil
Ki Tumênggung Jagasastra rannya
myang sapanêkare kabèh
kalawan carik luhung
nama Arya ing Dhadhaptulis
lan Rôngga Kamandaka
mantri prameyagung
gêgaman awarna-warna
wus wisata ngirit sato ing wanadri
kinarya anggêgila

marang mêngsah madyaning ajurit
sira Tumênggung Salokantara
môngka gêdhig mênggalane
akanthi Ki Tumênggung
Asthapraja katiganèki
Arya Panitisastra
Jurusastra catur
lan Ngabèi Sastrawara
miwah para mantritêtindhihing jurit
ngirid isining wana

kang lumaku ngilèn Ki Dipati
Rajaniti tumênggung kanthinya
Rêsapraja bisikane
mantri wuri sadarum
Radèn Arya Upayasandi
lan Ki Rôngga Panukma
Dêmang Jabungalus
akanthi Rôngga Gundhala
atanapi Ki Ngabèi Jagatulis
myang Rôngga Paliwara

Rôngga Suluhlintang Damarsasi
Dêmang Kori Ngabèi Ubaya
lawan Rôngga Prasêtyane
Ngabèi Sindhungriwut
Arya Bajra lawan Ngabèi
Widigda Katawêngan
Dêmang Priksadhusun
miwah Ki Tumênggung Dhêndha
Ki Ngabèi Tigangpratikêl pratuwin
Arya Pancasgupita

akathah mantri miwah patinggi
juru sawah pan tumut sadaya
praptèng Mêdhang talatahe
bahakira ngrêrayut
wawêngkone Mêdhang kèh kêni
kang ngetan wus arata
kang bôngga pinukul
wus samya nungkul sadaya
kang lumaku ngidul santana sang aji
Sang Arya Suryangalam

kancane kang tumut Adipati
Nitipraja Arya Surti muwah
Arya Tuhu ubayane
Ngabèi angsung pemut
lawan Arya Sewaka tuwin
ambêkta satu kewan
isining wana gung
praptèng nagari Lumajang
ing Madhêndha Maguwa ing Singasari
ngranon ing sêkar jênar

Mataun Pasêdhahan Kadhiri
ngilèn anjog nagri Bauwarna
Ngawulangit sapangilèn
langkung rame prangipun
long-linongan aganti mati
wong Pathukulan sura
sêkti têguh timbul
mungsuhe nungkul sadaya
têtindhihing jurit
laju ngetan prang Bêlambangan ginitik
rame dènira aprang

wong Pathukulan angidak wani
wadya Balambangan wus kasoran
laju maring Bali age
nagri Bali pinukul
wus kasoran Sang Rajèng Bali
giris isining wana
wus rata sadarum
sagung nagari bang wetan
gya tinilar mangalèr urut pasisir
ubaya pêpanggihan

wus kapanggih lawan kang masisir
nèng Madura gènnya rêrêmbagan
pasisir wus manut kabèh
Sampang Balega nungkul
Pakacangan Kapasan nangkil
ing Grêsik lan ing Tuban
miwah ing Sidayu
Nglasêm Ngrêmbang Pajangkungan
Surapringga Nglamongan nungkul pribadi
sampun nungkul sadaya

pun Tumênggung Dhang-undhang wus ngancik
Surapringga kèndêl rêrêmbagan
Salokantara rowange
sakancane sadarum
wus kaingkut jajahannèki
andhêsak kutha Mêdhang
gantya kang winuwus
Prabu Jaka siniwaka
pêpak sagung nayaka lan para mantri
ki patih munggèng ngarsa

matur nêmbah rêkyana apatih
dhuh pukulun amba atur wikan
mêngsah paduka ing mangke
prapta langkung gêngipun
duk miyarsa sri narapati
ngrasa praptaning môngsa
jangkêp tigang taun
Prabu Jaka angandika
yèn mêngkono papagêna wong kang kari
mring mungsuh pêksa iya

bunge manèh yèn bisaa dening
ingkang tuwa iya nora pira
amung samana bobote
iki tandurên gupuh
amarapat mubêng nagari
tunggonana bupatya
parapatên iku
patih niyakèngsun dhomas
tindhihing prang yèn abot sêbarên iki
sira nora kangelan

aja susah lan aja kuwatir
iya ingsun wani katêmpuha
ja na wêdi ing ratune
yèn nora ngandêl mringsun
mijilakên istijradnèki
angêntèkkên tênaga
wus ngandêl sadarum
lah iki wus ngandêl ingwang
apitaya sok misiha gusti mami
Prabu Jaka luwaran

wadyabala dhomas amiranti
ing panggonanira dhawak-dhawak
kunêng kang winarna malèh
ingkang nglurug wus rêmbug
barêng mara panggitiknèki
tur uningèng narendra
rêmbugnya kang nglurug
arsa sarêng panggitiknya
sri narendra kapanujon turing dasih
akèn nêmbang têngara

sri bupati tumindak pribadi
wus samêkta sagung wadyabala
umyang gumuruh swarane
kêrig wadya sadarum
wus samêkta gêgaman jurit
muntap ambèr balabar
lun-alun supênuh
angandika sri narendra
duta uwis balia warahên sami
yèn ingsun arsa tindak

duta nêmbah mêsat ing ngarsa ji
wus têngara bubar kang pangarsa
wadya tatêlukan akèh
mantri lubalang agung
busanabra awarni-warni
budhal sri naranata
kinubêng wadya gung
magêrsari kering kanan
pra pratiwa prajurit kang surèng wèsthi
tur padha pêpilihan

sura sumbaga dibyèng ajurit
kang kamargan wus têluk sadaya
tan ana marêngkang ing rèh
masanggrahan sang prabu
kari lakon sadina margi
ngangsêg môncanagara
pasisir wus maju
kari kang parêk lan kitha
cucuking prang acampuh rame ajurit
aganti long-linongan

Juwana Pathi Kudus nagari
Japara Dêmak lan Garobogan
Cêngkalsèwu Balorane
sadaya sami têluk
giris mulat sato wanadri
ingkang dadya pangarsa
ngebati dinulu
dipati môncanagara
lan pasisir wus rêmbug ngangsêk kang baris
lor kulon kidul wetan

ingkang kilèn tindhihnya Dipati
Rajaniti lan sakancanira
kang kidul senapatine
nênggih Sang Arya Prabu
Suryangalam kang dibya sêkti
gagêdhuging ayuda
sosoranirèku
Adipati Nitipraja
miwah para arya rôngga lan ngabèi
yèku wadya pangarsa

ingkang môngka pangiritirèki
nênggih Tumênggung Salokantara
kang tinut sabarang rèhe
tindhih wetan Tumênggung
Undhang-undhang sakôncanèki
jêgsa lan paliwara
para pancaspadu
lan juru ngadil sadaya
tôndha mantri dêmang rôngga lan ngabèi
sumahab balakuswa

ingkang êlor pangiriding jurit
gêdhig mênggala surônggakara
Raja Kapa-kapa rane
mangku prajuritipun
lan para bupati pasisir
Jugulmudha parentah
kutha kinèn ngêpung
lan sagunging buron wana
dèn umbara kinarya cucuking jurit
supaya kawal ing prang

kari lêlakon satêngah ari
sampun prapta têpis-wiringira
wus têpung lawan mungsuhe
sabên dina acampuh
têtumpêsan wong Mêdhang nanging
tan suda malah wêwah
miris kang angamuk
mênang prang sasat kalah
mêngsahira sinokan rinoban tandhing
nging ngamuk têtumpêsan

bala Mêdhang saya wuwuh malih
langkung giris wadya Pathukulan
wong pasisir takut kabèh
myang môncanagarèku
dene musuh tan kêna mati
katur mring Jugulmudha
langkung sukèng kalbu
katur ing sang naradipa
angandika kadya pa dayanirèki
angur padha mundura

hèh apatih mêmirang ing janmi
wong nglurug wasana prange kalah
Jugulmudha tur sêmbahe
pan dèrèng ulap ulun
gusti amba nguni miyarsi
wirayat kina-kina
pangwasa ranipun
sulape Sang Prabu Jaka
angandika sang nata paran apatih
ing mêngko dayanira

Jugulmudha umatur wotsari
mêngsah sampun linawanan yuda
lamun linawanan prange
tan suda malah wuwuh
yèn suwawi rinupak dening
kang wadya gung sadaya
ecaa lumaku
pangajêng isining wana
ya apatih karêpira sun rêmbugi
wus kundur sri narendra

gya Tumênggung Dhang-undhang ngubêngi
pêparentah gêlare prit nêba
sarêng anêsêk barise
nging ecaa lumaku
aja ana nglawani jurit
wus pêpak gya têngara
anglir langit rubuh
kagiri-giri swaranya
wadya Pathukulan sing kidul kang sangking
lèr pasisir sadaya

saking wetan wong môncanagari
saking kilèn wong pasisir kiwa
anggêrgut barêng ajune
wadyabala samyanut
nèng wurining buron wanadri
lir grah swara gênturan
pradangganya barung
sakutu walang ataga
anèng ngarsa abayak anggêgirisi
apanthan sabangsanya

kalasôngka umyang amêlingi
campuhing swara munya sauran
kang bala supênuh angrèb
wor kriciking astra gung
asrang umung gong lan bèri
lir têtêl tangis mawan
wong Mêdhang atangguh
sakèhing musuh kapadhan
manah lêbih pyuk campuh caruk lan jurit
wong Mêdhang bêdhil numbak

anuduki mêdhang lan anyundrik
ambindi namsir padha numbak
buron eca mangan bae
wong Mêdhang ana nglambung
rug acampuh ya padha janmi
anging nora dèn lawan
eca gèn lumaku
dangu-dangu sirna dhawak
angsal nora iya mulih suwung malih
nulya kang baris wuntat

janma kang têmên para bupati
myang kang cili padha ngeca-eca
mêmadad tan rame-rame
kagyat katêkan mungsuh
dene enggal dènira prapti
hèh kônca kamanungsan
dandana sadarum
têtindhih bupati dhomas
ngalih atus marapat barêng nadhahi
pyuk campuh prabawanya

gurni prakêmpa lir rug kang langit
rêngat sungune sapi gumarang
kang jaladri mobah wene
êmbuh rowang buh mungsuh
prakatha wor lir rug kang langit
jêngkar gurnèng prakêmpa
lir gora gumlundhung
rat agra bumi gumiwang
mobah toya jaladri apulang liris
lir andaru kèh tiba

pracalita kampitèng sabumi
rêngat sunguning sapi gumarang
megung rat lir yunan mangke
kang aprang padha luhung
wadya alit aganti mati
kalimput bala Mêdhang
kabyatan ing mungsuh
kaburu bala ing Mêdhang
saput dalu samya sapih kang ajurit
kinêpung kitha Mêdhang

kunêng tata tita kang winarni
Prabu Jaka sêdhênge sineba
Patih Tênggêr nèng ngarsane
umatur awotsantun
abdi dalêm uning kajodhi
kasêktèn kamanungsan
Prabu Jaka muwus
têkabur môngsa bêdhaha
kutha mami kumingsun anjabut bumi
bunge manèh lêgia

kang atuwa biyèn pait gêtir
lêngguk kumingsun môngsa gêpoka
akalangan gupitane
wadya kang anèng ngayun
tur uninga mêngsah gêng prapti
amukul parêng mara
abdi dalêm bingung
tan wontên kêlar atadhah
kitha dalêm kinêpang wus têpang kingkin
sumôngga karsa nata

Prabu Jaka gumuyu saryangling
padha mundura ngungsia kitha
kurang pracaya atine
duta mêsat wus pangguh
pan pinajar pangandika ji
sampun mundur sadaya
kutha wus kinêpung
wong cilik gègèr puyêngan
buh dèn ungsi Prabu Jaka ngandika ris
padha mangan nginuma

mungsuh iki kèh arahan sami
pêpatine môngsa na adhomas
satus iku das gunane
ya ta praptaning mungsuh
kang angêpung wus têpang kikis
ing sabên dina aprang
wong Mêdhang kaburu
ngungsi kitha inêb lawang
enjingipun kang wetan ginolong jurit
kawur môncanagara

tinulungan wau pra dipati
kang nindhihi Tumênggung Dhang-undhang
acampuh prang rame malèh
wong Mêdhang wus kaburu
manjing kitha gya inêb kori
srêng bangun wadya Mêdhang
nêmpuh lèr anungkup
wong pasisir karepotan
nulya gancang tinulungan pra dipati
tindhih Salokantara

aprang rame agênti ngêmasi
buru-binuru along-linongan
awora myang prakathane
tandya prajurit mêtu
wongtêtiga amarêpêki
saha kuda tomara
surak krak manguwuh
eling-eling jaga-jaga
anjagani sudibya anolih tandhing
katigane prawira

sigra pinapag de Rajaniti
Salokantara lan Undhang-undhang
sami sura ing tandange
prajurit Mêdhang nguwuh
Lokantara amarêpêki
papagên tandang ingwang
yèn sira rêp kantu
sigra prang ijèn-ijenan
padha sêkti gênti wastra wus malêsi
prajurite wong Mêdhang

sigra sumyak watêking prajurit
wadyabala Mêdhang ngantêp yuda
surak awor lawan bêndhe
wong Pathukulan anglud
warayuda rame kang jurit
samya rêmpak-rinêmpak
rug rosa kadaut
surake lir gunung rêbah
padha wani sawênèh tandhing amilih
lan ambanting gadastra

sigramaprang kang Prameya mati
anglir mawan atarung padhanya
lir arga guntur swarane
anrêg sinrêg kaburu
anduk dinuk mêdhang mamiling
sura tumbak-tinumbak
manuligi manuk
rêmpêk kadhêg silih dugang
silih dêkung adhadhap-dhinadhap ta mrih
tangan pyuh manyawutah

samya cuwa kasaput ing wêngi
enjing mêdal wong Mêdhang sing kutha
langkung kèh prajurit bae
kaparantèn kinêpung
Jugulmudha ingkang ngakali
Rajaniti sing kanan
sakancane nêmpuh
ing têngah Ki Jugulmudha
Tumênggung Salokantara saking kering
sakancane bupatya

Raja Khapa-khapa saking wingking
sabalane de môncanagara
pasisir akumpul kabèh
Jugulmudha kang tinut
Raja Suryangalam ing wingking
tan kewran balaMêdhang
ngandêl gustinipun
wong dhomas tan kêna pêjah
ya bala kèh ajaga-jagèng galak lir
jatha amôngsa naga

sigra aprang angrog padha amrih
kang bala Mêdhang lan Pathukulan
lir sagara rob padhane
bêndhe bèrinya umung
akèh makrak bêndhe tinitir
amor krêbêting wadya
surake wor umyung
lir rêbah saisining rat
asênggani pangriking swandana èsthi
kadya rêk kang pratala

yekang jêmur angrok pasêluring
mawantahan duk sarêng amanah
manduk mamêdhang marajèng
rag-rêg orêg kapêluk
kapalindhês lan kênêlindhing
sura dugang-dinugang
angithya manaud
malah amisênggut padha
kapacèlu andhudhat amrang amiling
gantya na kuleweran

tandang sigra de Ki Rajaniti
lan Dipati Raja Jugulmudha
lan Raja Kapa-kapa ge
Ki Undhang-undhang kanut
Lokantara gya manusuli
Suryangalam mangrupak
mring satru parêng syuh
ingkang katêpak mucithat
irung pisêk matanya adoh kapicil
bujanya ngaya-ngaya

wong dhomas punggawane kèh mati
tadhah bingung kêkathahên lawan
sampun kalimput yudane
suh sirna rujit daud
katawuran kudèsthi mati
rante kang saagajah
wadya dhomas iku
yèn kêna amati tilas
manjing kutha sampun sami inêp kori
kang mati padha gêsang

ingkang mênang prang wus mundur sami
ing panggenanira sowang-sowang
langkung trusthane sang rajèng
samya ngandikan kumpul
rêrêmbagan angantêp jurit
rinasa tanpa wêkas
karsane sang prabu
ambêdhah kutha rinangsang
katawuran dening pamudya gumanti
nisthama durmayaka

Raja Daniswara Sang Prabu Kaskaya
Sri Mapunggung tinangkil
pêpak pra dipatya
Jugulmudha nèng ngarsa
môncanagara pasisir
prasamya sowan
ngandika sri bupati

Jugulmudha kayangapa dayanira
angrangsang kutha iki
yèn sawawi karsa
angumpulkên dandanan
krêtêg ôndha gya ginangsir
sarêng amara
ana nguwot anggangsir

antol-totol gêjug ganthol lawan tugar
enjinge dèn miranti
kang tumamèng samya
pinayungan gêgaman
wus rêmbag dipun lampahi
pan barêng mara
tatasa ing salatri

miwahmunggah ngôndha totol gêjug tugar
kampak kalawan linggis
samya sarêng mara
wadya ing Pathukulan
kang nèng jro samya bêdhili
munggah tinumbak
amêksa dèn unggahi

bingung wong ing Mêdhang mèh dhidhik klêbêtan
Prabu Jaka tumiling
anèng madya gantang
wadya kang padha pêjah
dèn kêpyuri toya urip
gêsang sadaya
amêksa dipun kèhi

Prabu Jaka musthi bramastra lumarap
kitha wus dadi gêni
kang angrangsang bubar
kaburu ing dahana
kang kacandhak angêmasi
buroning wana
kèh mati dening gêni

abra sinang dahana amôngsa wana
pan dadi gunung gêni
Jugulmudha kewran
anyipta suku tunggal
Sang Raja Kaskaya nuli
muja sêmadya
tumênga maring langit

wusabuwang pôncadriya kang cinipta
garwane widadari
kang kari ing guwa
lan kang anèng samodra
wau Ratu Angin-angin
wus katarima
Sêgara Kidul muni

anauri sêgara lor kulon wetan
barat padha nauri
gunung Mrapi obah
Rêbabu lan Sundoro
kangungrungan gunung Sumbing
mangilèn pindhah
gunung Prau nauri

Gunung Kidul ardi Kêndhêng wukir Mêdhang
gunung Agung nauri
lan ardi Pragota
myang gunung Pajajaran
Alaulu arannèki
lawan Toyamas
kabèh prasami muni

ardi Lawu gunung Pandhan wukir Bancak
Jamurdipa nauri
Iratawu munya
gunung Tumpêng sauran
gunung Kêlut mêdal api
mukul ngawiyat
udan watu karikil

Praja Ngareing Kuwu lawan Kasanga
Blêdhug Roban nauri
Waringin wok lawan
Dalêpih Ngrowa Nglobang
Guwa Upas lawan Pêning
myang Kabuyutan
sadaya sami muni

Karangcêlong pêtêng riwut madya gantang
saengga têngah wêngi
gurnita sauran
pracôndha alimunan
sumaput kang erawati
wor pracalita
saha gêlap anitir

angin adrês pêtêng dhêdhêt alimunan
awor kang obar-abir
angin gêng trigora
kang garwa padha prapta
sri nata pinangan gêni
nora katingal
lan garwa nèng jro gêni

nora pasah kadya siram ajêjamas
dhêmit sabrang lan Jawi
ramya samya aprang
gumêrah ngawang-awang
dhêmit sabrang wus kajodhi
binuru sirna
karane wong ajurit

lamun kawon dhêmite manungsa gampang
kunêng garwawinarni
widadari gangsal
kanêm ratu samodra
kang nama Raja Ngin-angin
bala jim wêndran
kêbêg dharat wiyati

para garwa mèsêm angandika paran
kasusu gêgitani
Sang Raja Kaskaya
ngaras garwa ginantya
yayi padha sun aturi
tulungên ingwang
sirêpên gêni iki

lawan iki balane Si Ajisaka
kang nora kêna mati
yayi pa mulanya
Sangkaningrat tur sêmbah
istijratipun Idajil
pangwasa sulap
kalih kang boya urip

saking malaekad Idajil punika
dèn cêkêl asta kering
yayi sun tan wikan
matur garwa sadaya
jêr ika dipun alingi
ing gurunira
pun malekad Idajil

nulya sami angling sang garwa sadaya
têrang lir padhang sasi
lah ta dawêg kangmas
lêpasana warastra
kawula samur panêpi
sigraamênthang
gandhewa saha lungit

dawêg kangmas sampun amindhoni karya
anulya dèn lêpasi
saksana lumêpas
astra guwawijaya
sarêng paniraming gêni
Ki Ajisaka
sêsumbar amêlingi

nura pira ingkang ngarsa dadi nata
lêbur ajur kabêsmi
hèh lêlêmbut sabrang
payo miliha lawan
gapyuk campuh aprang malih
atêtumpêsan
lêmbut sabrang kajodhi

migunging rat gumiwang bumi lir koplak
mobah lumebak ardi
kadya mijah-mijah
udan awu drês tiba
aniram watu karikil
wor drêsing toya
bêsmi tawa wus mati

Prabu Jaka wruh Sri Mapunggung katingal
mêrpêki padha siji
payo Daniswara
aja angadu bala
Sri Mapunggung lir sinêbit
talinganiraaja sira ngoncati

toya urip wus ilang katut warastra
sarêng sirna kang gêni
toya urip tiba
Sagara Kidul nulya
rinêksa Ratu Ngin-angin
sasirnanira
gêni padhang wiyati

lêlêmbute wus kalah sagêndhingira
Ajisaka kajodhi
angadu pangwasan
pangabaran kuciwa
ngadu kaprawiran sami
wus katadhahan
Ajisaka sigra ngling

payo ngadu siyunge Bathara Kala
anulya gênti kêris
sayah gênti panah
gantya sipat-sinipat
Sang Ajisaka katitih
nulya nêrajang
ngadu karosan sami

apan banting-binanting buwang-binuwang
gêlut gênti nèng nginggil
midêr aling-lingan
Ajisaka cinandhak
tininggil arsa binanting
nglowong kang asta
Ajisaka tan kèksi

sirna musna ilang gampang narawita
lawan kadhatonnèki
bupatine dhomas
ya binêkta sadaya
kang sumur dhomas tan kari
samya binêkta
têrtantu dalah mangkin

nagri Mêdhang dalah mangke larang toya
ilange Sakaaji
rinêbat malekad
Idajil lanatolah
tansah dipun wêwarahi
hèh putuningwang
dèn narima ing pasthi

ya wus ganêp mêngko putu tigang warsa
mulih kang duwe lami
turun Ratu Jawa
tan kêna sinawawa
gonana pêsthining Widi
wawêngkonira
ratu siluman kaki

dadya bangsaningsun anunggal lan ingwang
wawêngkonira kaki
sakèh dhêmit sabrang
nanging sira nèng Jawa
yèn tan ngawulaa kaki
mring Ratu Jawa
amasthi nora kêni

iku poma aja wani kaki sira
Ajisaka anangis
jro nala nalôngsa
yèn pinardi tan susah
tata tita kang winarni
wadya ing Mêdhang
kang ngumpulkên ki patih

Sang Dipati Tênggêr datan milu muksa
têluk gustining lami
tanapi ni rôndha
sakèh tumut aseba
katarima bêktinèki
wus ingapura
pan ora dèn owahi

sasirnane Ajisaka anyeluman
tulus jumênêng aji
kèringan rat Jawa
tanah sabrang aseba
kèdhêp sagunging kumêlip
lan lêmbut tanah
Jawa samya angabdi

ratu dibya sumbaga kèringan ing rat
kang wadya ajrih asih
tur pinudya-pudya
sumuhun wadyatôntra
kêkah palamarta adil
lumrah aloba
dana siyasat aji

kadhatone angalih ing kidul wetan
kilèn ing Dêmak uning
sinung nama Mêdhang-
paramêsan Diningrat
dasanamanira aji
sang tri prakara
sajuga kang wêwangi

Raja Daniswara lan Prabu Kaskaya
tri Sri Mapunggung nênggih
garwa kanêm raja
Ngin-angin nèng samodra
Sagara Kidul purèki
garwa panuwa
Sangkaningrat pinaring

nênggih nama wau Sang Ratu Mamênang
Sêkaringrat pinaring
nama Ratu Wetan
Dèwi Rêtnadiwatya
Ratu Êlèr ingkang nami
Ni Gôndaswara
Ratu Kulon rannèki

Dayasmara jumênêng Ratu Panêngah
sami nurunkên aji
pan têdhak-tumêdhak
dhatêng Pajang Mataram
ratu têdhak widadari
pan putri dhomas
garwa paminggir kingkin

dasanamaning narpati
katiga amawisawab
mracekaa kang apaos
kang dhingin Raja Kaskaya
lan Raja Daniswara
ping tiga Sri Mahapunggung
patut Patih Jugulmudha

patinggine Rajaniti
êmban Raja Khapa-khapa
Salokantara jêgsane
kêbayan Ki Undhang-undhang
Sang Raja Suryangalam
Jêksanagara pikukuh
kang mutus bênêr ran Pringga

anyêkêl adil nagari
nganggit sêrat Suryangalam
katêlah kangge samangke
dadi ugêring nagara
tan sisihên bênêrnya
datan ana kang marunggul
wau Raja Suryangalam

sri bupati nganggit-anggit
Jugulmudha pra niyaka
anggite ginadhuh kabèh
ran nagri Mêdhang prasamya
kuthane winastanan
Sêlamapan aranipun
kadhatone ingaranan

Dupara aranirèki
arane taman karêman
manawa kêkayonane
kalihan kayu lêngkara
taman asri kawuryan
nênggih pasanggrahanipun
Ratu Ngin-angin yèn sowan

panjênêngan wus alami
karta-karti kang nagara
agêmah ajêg adile
sêmana boja wiwaha
Bok Rôndha Pathukulan
Rôndha Sangkèh besanipun
ingkang turuning wanodya

iya Dèwi Rarasati
angsal Jaka Jugulmudha
ingkang amangku sang rajèng
kang mangku Ki Jugulmudha
ing Tênggêr Ki Dipatya
anêtêpakên tinandur
anèng nagri Mêdhang lama

muktine alah rumiyin
adarbe cêcangkok dhawak
kunêng kocapa ing mangke
gènira boja wiwaha
langkung gêng sukan-sukan
pêpak bupati sêdarum
pasisir môncanagara

nayub bêdhayan pra tuwin
sakathahe ing tontonan
sami dhinatêngkên kabèh
pama ingkang nora nana
Ratu Ngin-angin prapta
angadêgi karya iku
pangantèn gya pinaesan

de Ratu Pamênang uning
dhasar ayu ni mas rara
karêngga ing busanane
gêlungira canthèl pisan
wasta pare kadhadhal
sru kêbak ing puspita rum
jinamangan sungsun tiga

kêbak dening sêsotya di
mirah intên jumrut nila
murub mubyar ujyalane
srêbêng wilis pinarada
patut pirit paèsnya
dhangir alis tur apatut
ragi nata tatembokan

sipat sigana rarasing
sêngkangipun nata brôngta
intên mancur panunggule
kalih sisih sêsupenya
badhonge sungsun tiga
nayakane murub mancur
kasêmbuh soroting netra

wênês wuryaning asisig
gônda wida jênar ngambar
sutra wungu pamêkake
pinarada las-alasan
abinggêl gêlang kana
kêlat bau sungsun têlu
botor ingukir binggêlnya

kampuh jingga pinrada sri
sinjange pathola rêkta
kurang côndra luwih yune
lênglêng wong pura tumingal
kang maèsi ki patya
Raja Ngin-angin apatut
dhasar wong bagus pasaja

wus paès sowan sang aji
pra bopati ngiring samya
Dipati Tênggêr pungkure
kang minôngka mangku karya
kang angirid ing lampah
Ratu Ngin-angin pan mungguh
nitih joli tan katingal

agumêr pênuh bala jim
iya nanging tan katingal
amarapit jajarane
pênuh janma anêningal
tênagane grèg-gregan
lampahe kèn enggal laju
wus prapta ing pagêlaran

lumêbu Ratu Ngin-angin
para ratu wus kapanggya
Ratu Mênang mèsêm linge
bok bisanjung atômpaa
ing pangantèn sumôngga
Ratu Mênang tômpa sampun
nulya katur sri narendra

Ratu Kidul andhingini
kondur dalêm kapatihan
badhe manggihi tamune
sri narpa badhe têdhaknya
lan pra garwa sadaya
pangantèn wus mangkat sampun
prapta dalêm kapatihan

kang mêthuk Ratu Ngin-angin
lan Ni Rôndha Pathukulan
myang garwa bupati kabèh
Jugulmudha rada mênggah
ajrih ing gustinira
Ratu Ngin-angin amuwus
pondhongên ja taha-taha

pangantène èstri isin
mogok tanpayun lumampah
pra ratu ngandika kabèh
Jugulmudha lah majua
pondhongên rabènira
tirunên gustimu prabu
aja wêdi mring wanodya

maju pinondhong sang dèwi
anangis angayang-ayang
Ratu Pamênang dêlinge
angandika api duka
ja wangkot babo sira
ni rara ajrih anutut
binêkta mring dalêm pura

wus prapta jajar alinggih
sang rêtna mungkur kewala
kang tumingal padha jomblong
dene èstrine yu endah
tanbuh polahe samya
kèh wong tyasira kadaud
kang jalu bagus utama

wus têdhak sri narapati
maring dalêm kapatihan
kadi Yyang Asmara tinon
kocap dalêm kapatihan
Jugulmudha amapag
sampun manjing puranipun
pra garwa samya amapag

pinarêk ing dalêm puri
ingayap ing para garwa
tarap bopati somahe
sampun surup sang yyang arka
gumanti padhang wulan
enggar ingkang para arum
sang narpa miyos mandhapa

Jugulmudha dèn timbali
lawan bupati sadaya
sampun kinèn minggah kabèh
sang nata lênggah dhêdhampar
badhaya dalêm mêdal
pra bopati samya mungkur
lêkas muni kang pradôngga

langkung dene ngasih-asih
têmbanging badhaya sêmang
dangu suwuk pradanggane
pan badhaya kapatihan
wau kang kinèn minggah
kinanthi kinarya pupuh
wus dangu suwuk gumantya

bêdhaya kari anuli
tinimbalan kinèn minggah
Raja Suryangalam mangke
lêkas kulanthe pupuhnya
wus dangu suwuk nulya
wau ta bêdhayanipun
Raja Khapa kinèn minggah

nulya pradanggane muni
pupuh mêgatruhkinarya
wus dangu suwuk gêndhinge
anulya ingkang gumantya
pan samya pra bopatya
anulya bêdhayanipun
Rajaniti kinèn minggah

wus dangu suwuk anuli
badhaya Salokantara
wus minggah mungêl gêndhinge
jurudêmung pupuhira
wus suwuk kang gumantya
wau ta badhayanipun
Ki Tumênggung Undhang-undhang

wus minggah pradôngga muni
dangu suwuk kang gumantya
pra bopati badhayane
wus têlas nulya gumantya
wadya môncanagara
miwah pasisir sadarum
têlas nulya sewagara

pradôngga dalêm kang muni
alokipun bata rêbah
kêplok angadhasih rame
nulya jumênêng sang nata
ingkang ngladosi bêksa
Raja Suryangalam patut
baguse mèmpêr sang nata

kêplokipun angadhasih
aloke ambata rêbah
tan asor padha wignyane
èsmu sor Ki Suryangalam
gantya nôngga dhêdhasar
larih-linarihan sampun
sri nata mengo angiwa

sarya angêmêk sêsumping
mèsêm sakèh para garwa
tan marèni panthelange
kundur pinarak dhêdhampar
Jugulmudha ngandikan
kinèn bêksa mêngsahipun
wau Raja Khapa-khapa

aganti larih-linarih
wus mundur samya anêmbah
Rajaniti sampun saos
tandhing lan nagara krama
nora nana kuciwa
ganti larih nêmbah mundur
nulya Tumênggung Dhang-undhang

kinèn maju wus atandhing
lan Tumênggung Lokantara
gènnya bêksa gèsèh bae
kang jêksa miwah kêbayan
gêmbong-ginêmbong gantya
mèsêm sang prabu andulu
pra dipati suka-suka

wus nêmbah amundur sami
alêlucon kanthèn asta
dyan kancane maju kabèh
jaksa amêngsah kabayan
aramya rêrusuhan
sukaning wong lir rumuhun
para mantri sumyak-sumyak

wus nêmbah amundur sami
nulya ingkang tinimbalan
Dyan Arya Asthabratane
lawan Arya Asthapraja
karo iku santana
sami wignya bêksanipun
wurukanira sang nata

bêksa sodor carabali
bêksa jêbêng miwah kasar
bêksa panah miwah tamèng
anêlasakên tênaga
kacaryan ingkang mulat
wus nêmbah prasamya mundur
gumantya para bupatya

wus têlas aganti-ganti
anulya môncanagara
lawan pasisir tandhinge
wus têlas nulya gumantya
mantri-mantri sadaya
wus têlas kondur sang prabu
pra garwa kantun sadaya

tatanipun kadya wingi
wus prapta ing dalêm pura
kapatihan winiraos
lah karia Jugulmudha
muktia ing asmara
besan ngujung pamit mantuk
Raja Ngin-angin angucap

botên ngêntosi nêmbrami
inggih mêndhak winangsulan
wus kundur kang kari mangke
Ratu Ngin-angin pamitan
karia Jugulmudha
wus kundur ingkang winuwus
ki pêngantèn Jugulmudha

angrarêpa mring kang rayi
ingêmban mring pasarean
angrarêpi srênggarane
lir bramara ngingsêp sêkar
tutug karon asmara
tan winarna polahipun
prasamya asih-sinihan

sadalu nora aguling
adangu lamun winarna
gancanging carita mangke
sampun lami nèng nagara
nagara langkung karta
tanah Jawa wus angratu
nagri ing sabrang aseba

mêngsah nora na kuwawi
kalungguhan jangkanira
Kitab Musarar ungêle
mangkana sri naradipa
wit ngadil babênêran
dalasan mangke tumurun
ana Layang Jugulmudha

lan Raja Khapa-khapèki
lan Layang Salokantara
lan Layang Undhang-undhange
Sri Mapunggung Kamadaka
kang nganggit Asthabrata
Layang Nitisastra iku
Ki Apatih Jugulmudha

lan Layang Asthabratèki
sadaya samya arêmbag
purwa bênêr dhewe-dhewe
Rajaniti Khapa-khapa
Dhang-undhang Lokantara
nganggit dhawak-dhawakipun
miwah Raja Suryangalam

sêmana sampun alami
para garwa wus pêputra
Ratu Pamênang putrane
pambajêng yune araras
wahdat tilar ibunya
dadya widadari iku
kang rayi jalu sajuga

langkung warnanira pêkik
angungkuli ingkang rama
binadhe gêntèni katong
jumênêng pangran dipatya
Ratu Wetan putranya
jalêr sampun dados ratu
tinandur Bali putranya

Ratu Lèr wus madêg aji
tinanêm ing Balambangan
Sang Ratu Kulon putrane
jalu tinandur Palembang
Ratu Kidul putranya
jalu madêg Madurèku
Ratu Panêngah putranya

jalu sampun madêg aji
tinandur Nusatalian
ingkang mêdal ampeane
jalwèstri sampun sinungan
nagara dhawak-dhawak
raja patih garwanipun
sampun apêputra lanang

sakalangkung dening pêkik
winastan Radèn Kunthara
gancangakên caritane
sang nata sêpuh wus muksa
ingkang putra gumantya
pan sampun jumênêng ratu
juluke Sri Kandhiawan

Kunthara kinarya patih
anake Ki Jugulmudha
tulus ing panjênêngane
sang prabu sêpuh wus muksa
kagêntèn ingkang putra
têtêp nora nana mungsuh
dasanamaning narendra

Sang Prabu Kêlapagadhing
wus muksa kagêntèn putra
awasta Sang Prabu Ngandong
sapuluh windu laminya
angsal patang turunan
wau sangking Sri Mapunggung
nuli nagarane rêngka

sakala nora na aji
nuli wontên panjênêngan
Sri Andongwilis wastane
seda kagêntenan putra
Sri Bankêling ranira
kagêntèn Sri Majajalu
wus sirna pan kagêntenan

Sang Sri Ngawu-awu Langit
panjênêngan jangkêp papat
sapuluh windu lamine
nuli rêngka kang nagara
Ratu Tunggul gumantya
wus sirna kagêntèn ratu
nênggih Mêdhangparamêsan

Mêdhangpramêsan ping kalih
dudu Mêdhang wetan Dêmak
sirna kagêntèn putrane
aran Nata Selaraja
sirna kagêntèn putra
Ratu Mundhingwangi iku
turun pat kang panjênêngan

sapuluh windu anuli
ya nagaranipun rêngka
Mundhingsari kang gumantos
sirna kagêntèn kang putra
Raja Jalasêngara
sirna kagêntèn nakipun
Sri Gilingwêsi arannya

sirna putrane gumanti
Prawatasari ranira
nulya rêngka kadhatone
sapuluh windu kratonnya
nulya kagêntèn nata
Sang Aprabu Wanasantun
sirna putrane gumantya

Ratu Laleyan rannèki
sirna kagêntenan putra
Sri Sanasèwu arane
dyan sirna kagêntèn putra
wasta Raja Tanduran
jangkêp kraton papat iku
nuli nagarane rêngka

sirna kang putra gumanti
wasta Raja Majarata
sirna kagêntèn putrane
awasta Ratu Katôngga
sirna kagêntèn putra
wasta Ratu Ngumbulsantun
sirna putrane gumantya

aran Ratu Padhangangling
nuli nagarane rêngka
sapuluh windu kratone
panjênêngan ratu papat
nuli kagêntenan nata
Ratu Parambanan iku
sampun aputra lêlima

Panuwun pambayunnèki
among tani pakaryanya
Sandhanggarba panggulune
pan adagang karyanira
Karungkala panêngah
saba alas karyanipun
sumêndhi Pêtungmalarat

pan adèrès karyanèki
Rêsi Gathayu rinira
asoaning pakaryane
waukang putra lêlima
wus jinênêngkên nata
Ki Gathayu dadi ratu
tani pantun bêktanira

angaturi sabên warsi
Sandhanggarba dipun karya
ratu wong adagang kabèh
pan awisma ing Jêpara
Karungkala kinarya
angrèh kalang jagal iku
sabên warsa bêktinira

angaturi panggang gênti
lan pagêbêr sabên warsa
wus lama panjênêngane
nagara gêmah raharja
sampun wradin sadaya
sasedane ramanipun
Rêsi Gathayu gumantya

kakange samya ngaturi
bulubêkti sabên warsa
Rêsi Gathayu nagrine
Ngandongijo ping kalihnya
Karungkala Prambanan
ya Mêdhangpramêsan iku
Sri Gathayu nêm putranya

pambayunipun pawèstri
Rara Suci Wanosaba
Lêmbuluhur panggulune
Lêmbumardadu pranaja
nuli Lêmbupangarang
Lêmbumarjaya rènipun
wuragile Rêsi Wôngsa

èstri warnane yu luwih
Lêmbumiluhur wus dadya
Ratu Andongwilis mangke
nênggih kang kaping tiganya
iku dudu ing Mêdhang
Mêdhangparamêsan iku
iya nagri ing Jênggala

gih puniku Bonakêling
sakiduling Surapringga
Lêmbumardadu nagrine
ing Kadhiri arinira
aran Lêmbumangarang
ing Gagêlang nagrinipun
wondene Lêmbumarjaya

nagrine ing Singasari
Ni Prêgiwôngsa wus krama
Pudhaksatêgal nagrine
anggancangakên carita
sang prabu ing Jênggala
besanan lan arènipun
narendra sakawan pisan

Prabu Jênggala wus lalis
sumèlèh ing putranira
kapirencang pangaptine
iya Panji wus ginantyan
ya Sang Ratu Laleyan
wus jangkêp sadasa windu
nuli nagarane rêngka

wus muksa ingkang gumanti
putra sêpuh ingkang nama
Dyan Banjaransari mangke
dadya ratu tanpa karya
nagaranipun rusak
wong Jawa bubar sadarum
padha ngadêg dhawak-dhawak

langkung prihatin sang aji
Banjaransari awirang
dhumatêng padewane
dadi ratu tan kèringan
nagaranipun risak
akèh sêngara kadulu
larang sandhang larang pangan

gêring esuk sore mati
têtumpêsan wong Jênggala
kang gêsang sami angalèh
sampun samun kang nagara
ilang sêmuning praja
sakèh desa padhang suwung
dhatêng praja dadya wana

têtunggone tanah Jawi
ingkang angkêr samya musna
grahana wulan srêngenge
tanapi raditya kêmbar
gonjing kêrêp lindhunya
udan ngin salah môngsèku
lamun katiga adawa

lintang kumukus bar-abir
akèh jajal kang kapirsa
lêlêmbut wus awor uwong
gunung guntur alorodan
tanêm tuwuh tan mêdal
tiga dawa lêbu lêtuk
aciri wanara galak

kêkere kathah nglangkungi
praja sêpi ingkang munya
pêksi dokan lawan darès
pêksi kadhasih sauran
lan pêksi las-alasan
dalu bêluk blêkêtupuk
ason-ason lawan cabak

Sri Nata Banjaransari
dadya ratu maksih lamban
dinawakkên caritane
yuswanira sri narendra
sawêk patbêlas warsa
abagus cahyane mancur
anuruni ingkang eyang

kalangkung ngrudatin galih
tan adhahar tan anendra
dalu anaritis sare
bantale banon sarimbak
dyan katurunan dewa
swaranipun kang karungu
tinggalên nagaranira

nèng kene tan dèn lilani
nagaranira wus tuwa
mentara mangulon age
besuk sira dadi nata
asêkti mahabara
wignya sumbaga dibya nung
kèringan rat tanah Jawa

miwah sawarna kumêlip
lalêmbut jim parayangan
setan samya ngèngèr kabèh
lawan sira pinaringan
dening Yyang Girinata
kasêktèn tingal kang têrus
wruh sadurung winarah

lan arabi widadari
ing Galuh nagaranira
mêngko ta durung mangsane
maksih ginaib dening Yyang
mêngko manguna tapa
guwa Têrusan ranipun
ing jro guwa lir nagara

ku besuk margamu kaki
gènira jumênêng nata
ênya iki kasêktène
sipateBathara Gana
awas tan kêna kilap
wruh jim setan lan lalêmbut
wus karia wisataa

yyang kaki sintên nuruni
ya ingsun Sang Yyang Naradha
kang among luhurmu kabèh
wus kaki nuli kentara
Yyang Naradha wus musna
Sang Nata Banjaransantun
arsa tilar kawibawan

dyan panakawan kêkalih
tur samya santananira
ginugah turu dagane
Sangulara Sangubrôngta
kakang padha tangia
kagyat gustine kadulu
nyana pinaring panganan

rarêbutan rêbut ngarsi
Banjaransêkar ngandika
nora marèni wong kiye
marmane padha sun gugah
ingsun datan angsung boja
sira padha ingsun tantun
ingsun arsa tilar praja

karanta sun wirang isin
dadya ji nora kèringan
pracihnane gêringgêdhe
apa sira mèlu mringwang
yèn nora aja sira
awêwarta ariningsun
yèn jarwa nêmu supata

nêmbah panakawan kalih
karsa mring pundi paduka
nora na sun sêdya mangke
ngupaya marganing pêjah
yèn makotên kawula
botên sêdya niyat tumut
sampeyan dhahar piyambak

eca wontên ing nagari
sêpa-sêpi mangan enak
Sangubrôngta lon ujare
kakehan carèwèt sira
nora pinêksa-pêksa
ngandika Banjaransantun
sira apa milu ingwang

gih gusti sampun kuwatir
nuhun puntên sapunika
dawêg sakit gêring gêdhe
dhatênge kantun sawulan
anulya dipun tilar
padha langar sira iku
wisata mijil sing pura

gusti paduka antosi
dagangan lagya inganyang
anulya ginawa mulèh
lampahe sri naranata
lir dinulur Yyang Suksma
panakawane tut pungkur
kang rayi papat tinilar

mêksih taruna apêkik
kunêng pura kang kocapa
Banjaransari lampahe
wus têbah katiwang-tiwang
têngah dalu wayahnya
murang marga lampahipun
wus angambah ing padesan

muni si wong anigasi
lêbak pasawahan samya
wong kang têtunggu arame
ingkang kacaryan miyarsa
thuthukan asauran
punang talu tak gêr barung
sundari munya kanginan

abarung kitiran muni
sundari lir tangising dyah
rinabasèng de kakunge
wong tunggu asawah ramya
sona munya umirah
loke rame sinrang dijung
aramya asuka-suka

kunêng winarnasang aji
lampahe amurang marga
kapungkur pasawahane
angambah wana gêrotan
atêrjung marga pringga
tan kêna ngambah asingub
saking nagara wus têbah

byar raina sri bupati
silum kalêsan araryan
Selasumaya namane
kaecan warih katingal
asare pinijêtan
dening panakawanipun
kawarnaa ing nagara

sasrangan samya ngulati
dene tan gawa parêkan
gumêrah tangis kadhaton
dene tan ana winartan
sakèhe wong jro pura
kinèn ngulati sadarum
kocapa rahadèn putra

sumusul raka ngulari
amrih cidra karsanira
siluman ja na wruh wonge
kentar dalu mêgad trêsna
sing pura wus wisata
nora na janma kang wêruh
murang marga nusup wana

kang tinilar angulati
raryan anganti wênginya
wus surup ingkang gumantos
sasôngka mêlok padhangnya
purnama nuju kapat
ya ta rahadèn tumurun
saking ing wrêksa lumampah

mung raka kaciptèng galih
wau rahadèn sakawan
sakêlangkung prihatine
mring raka kang tilar pura
Dyan Putra Amongsêkar
lawan Kuda Jayèngsantun
Jayèngrêsmi arènira

Lêmbupangarsa wuragil
samyèsmu tangis sadaya
merang wangsula lampahe
langkung panunggalan marga
Banjaransari wikan
Banjaransari lumaku
awas dulu tan katingal

pinrih wangsula kang rayi
karan wisata siluman
kasimpar têbih arine
winarna Banjaransêkar
katiwang sangsayatêbah
manjing jurang malbèng têrjung
tan kèndêl munggah ing arga

nora dhahar nora guling
lumampah dalu lan siyang
panakawan nangis bae
gusti lah dawêg araryan
gusti pundi sinêdya
angandika sang aprabu
biyèn mula ingsun warah

padha balia nagari
mupung dèrèng pati têbah
hèh bosên cok nundhung bae
karanta padha mênênga
sun golèk marga pêjah
niba curi glundhung gunung
dèn pêpati saliranya

buron wana kidang kancil
samyajrih padha rumêksa
ngundang-undang ing kancane
gusti aja kongsi tiwas
dadi apa ta sira
kêna papa cintraka gung
wus pituduhing Yyang Suksma

Sri Nata Banjaransari
mêsu tingal munggah guwa
rêsik wiwara jawine
lir alun-alun arata
pinggir kèdêran wrêksa
pasar Dièng ngajêngipun
wong kang tan antuk karyanya

guwa iku nora kèksi
sayêkti guwa nyeluman
ya katingal alas bae
mêngkana sri naradipa
wus manjing jroning guwa
panakawan atut pungkur
jro guwa rêsik awiyat

Sri Nata Banjaransari
tingalira sinung padhang
karuan rina wêngine
datan kadya anèng guwa
guwèku kadhatonnya
Ratu Sindhula ing Galuh
sampunnya ningali guwa

sawadyabalane sami
lan guwa iku duk kuna
Sri Mapunggung pratapane
dhasar wus dadya kadhatyan
pamêrit guwa papat
jro pamêrit tamansantun
banjaran sri bêbanjêngan

padusaning widadari
luwih asri yèn kawuryan
nagasari banjarane
satêngah taman akêmbang
aran gêdhong kawaca
ngrawit cinitrèng mas murub
langsene sri pinapajang

ngukir pinatik rêtna di
kumala lawan sêsotya
muncar-mancur ujyalane
dene sajawining lawang
manguntur srimêngantya
bangsal kêmbar ngapit pintu
gopura gung tundha sanga

sadaya sami ingukir
pinatik ing nawa rêtna
mirah intên lan widure
tiningalan murub padhang
sri narpa langên mulat
pasang rakite puniku
anglir kadhaton suwarga

sang nata manjing ing kori
kidul prapta bêbanjaran
sarwa sari lênglêng anon
botrawi ngidêri sanggar
pagêr cinandhi raras
pinarigi tinon patut
angidêri kang jong mirah

tur padha isi wratsari
banjaran sari angambar
mrik kang wangi kasturine
kasilir ing samirana
lir ngatag sêkar mêkar
mèdêm sumyar mrih ganda rum
pajêng pingul-piningulan

amrik ingkang sarwa sari
asri patut gapuranya
pinindha supit urange
sanggar sisik pasêkaran
toya muncar nirmala
kèh toyanjog tamansantun
yèn tinon kadya garudha

ana umbul hèr mutah ning
anglir papêcut mring naga
muncar-mancur ting pancorot
anglir sarpa tambang toya
lir pujôngga katingal
tirta mijil saking tutuk
parang èsthi mijil toya

tètèsira anut gadhing
kadi liman wus katingal
sakèh tirta taman joge
tiningalan lir siluman
jro pintu rêsmi papat
sajuga mring pura iku
kang sawiji maring sanggar

sawiji mring tamansari
apatut pasang rakitnya
taman wetan sanggar kulon
kang kidul kori mring pura
nging kinunci kewala
kang kapirsa amung banyu
gumrènjèng kang anjog taman

rêsmi ingkang sarwa sari
sang natarsa dhatêng taman
tindak lan panakawane
saking sanggar pamêlêngan
anjêngêr dulu taman
kawuryan kang sarwa santun
kèndêl gènira tumingal

satuwuk dèrèng ningali
rêsmine kang sarwa sêkar
mandhêg andulu rarase
tirta wangunan sarya dyah
sari sarêng ambabar
sumilir sumrik ganda rum
katut dening ing maruta

tapas witana lit-alit
cinitrèng mas murub muncar
pinatik intên widure
kadya sasôngka gumêbyar
tinatrap nawa rêtna
pinanjang langse kumêndhung
puspita nêdhêng gandanya

amrik gandanya sumilir
jong mirahe mancur-muncar
sadaya gêdhah ginawe
kang sabaris gêdhah seta
sabaris gêdhah rêtna
sabarisnya gêdhah wungu
gêdhah wilis sabarisnya

lir kaswargan tamansari
sri nata mêdal kacaryan
alangan dening rêsmine
dyan minggah gêdhong kawaca
pintu rêsminya mênga
awingit gêdhong puniku
korine amung satunggal

tan mênga laminirèki
mung puniku mênga dhawak
gêdhong puniku kang darbe
widadari kamanungsan
Ratu Galuh nagrinya
balèstri ayu sadarum
sumbaga prawirèng yuda

nanging ta mêksih ginaib
nangrine dèrèng katingal
maksih katon wana bae
Ratu Galuh lamun siram
Gara Kasih pêndhaknya
nulya sare gêdhong iku
wontên kanthile kancana

kunêng winuwus sang aji
wus manjing gêdhong kawaca
tumingal kathil mancorong
kathil mas pinatik rêtna
rintên dalu apadhang
mangun tapa sang aprabu
sare kathil amêmuja

nêdha sih dewa kang luwih
mêsu tingal kang sampurna
nêkung sêmèdi êninge
pan anêgês karsaning Yyang
kang amurwèng paningal
angraga suksma wus jumbuh
raga suksma wor dewanya

iya iku dudu iki
nging minôngka pasênêtan
araning manungsa kiye
awasa ana ing dunya
ngakir pasthi tan kilap
yèn tan padhang nèng dunyèku
benjang akir pasthi gagap

bêcik dunya bêcik ngakir
sigêgên sri naradipa
kang rayi pan winiraos
ingkang nusul mring kang raka
manjing wana gêrotan
manjing jurang munggah gunung
nora dhahar nora nendra

araryan sarira anglih
anèng Selasumayana
kendra warih nirmalane
jroning we kathah kawuryan
mina kèh samya ngambang
nèng tirta mrih mangsanipun
punang sata rak-arakan

paksi kang anungsung warti
nêrang wau sang atapa
kang ngandhap-andhap marangke
lir kadya pitutur ika
turing paksi kukila
lumiyat kang lagya rawuh
rawuha sang pêksi johan

jawane yèn satriya di
adining paksi kadhawa
anggawani ing mangsane
mangsah palatuk tur warta
kadhasih asisihan
kapodhang angadhang wuwus
wus prapta kang pêksi larwa

jarwane sang lagi prapti
sang prapta kèn lumarisa
lumaris alon lampahe
araryan anon bêbawan
anyar anurut marga
ing iring-iringing gunung
gunung nginggil binabadan

taru buana gêng aking
kayu katunu ambranang
abra asri tandurane
apan sami warna-warna
warna atata-tata
têtunon têka mandhuwur
dhuwure lir paksi nila

