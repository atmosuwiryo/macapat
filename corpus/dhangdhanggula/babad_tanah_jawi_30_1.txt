kumêndur apan sampun alami
dènirarsa minggah Kartasura
asowan dhatêng sang natèng
nuntên ing Ruwahipun
kumêndur inggahira malih
dhatêng ing Kartasura
kang umiring agung
Ki Rôngga Yudanagara
ing Samarang sakadangira umiring
tan kawarna ing marga

sapraptaning dhusun Bayalali
sipêng sadalu enjinge bubar
ya ginêlak ing lampahe
kawarnaa sang prabu
sampun bubar saking nagari
dhatêng ing Toyadana
lampahe amêthuk
kumêndur ing praptanira
lampahira nèng marga ngêbêki margi
wus praptèng Toyadana

wus pinarêk kangjêng sri bupati
ing tarub agung saha wadyaglar
ambèr ngèbêki papane
nanging datan adangu
sri narendra dènnya siniwi
munggwing ing palênggahan
kumêndur gya rawuh
wus tumurun saking kuda
sri narendra têdhak dènira siniwi
cundhuk arêrangkulan

nulya ararywan tata alinggih
kumêndur saha upêsirira
lajêng wus lumrah larihe
mayor gènnya alungguh
tan kenging sah lawan narpati
tan adangu gya bubar
nata myang kumêndur
arsa uninga ing Sala
apariksa badhe puraning narpati
myang loji doh parêknya

enjing mangkat mayor kang umiring
kumêndur prapta ing dhusun Sala
anulya pinariksage
prênahing lojinipun
lan têbihing pura narpati
wus sami pinathokan
duk panyêngkalipun
ri sampuning pinariksa
kumêndur mring badhe prajaning narpati
anulya sami bubar

mantuk dhatêng mring Kartasurèki
kumêndur prapta ing Kartasura
kumêndur mayor praptane
ingkang tansah rinêmbug
Mangkuyuda Mangkuprajèki
wau pangrêgunira
anèng desa Kêdhu
rinêmbag amrih icala
pangrêgune ywa dados karyaning alit
kumêndur pan asagah

ri sampuning arêmbag anuli
enjingira Kumêndur umangkat
dhatêng ing Kêdhu sêdyane
tuwan mayor tan kantun
myang Walônda dragundur ngiring
dening punggawa Jawa
kang tumut kumêndur
Ki Rôngga Yudanagara
ing Samarang sakadangira tan kari
ginêlak lampahira

sapraptanira kilèning ardi
kumêndur mayor ing lampahira
datan kandhêg panandêre
kang umiring kwèh kantun
myang dragundêrira tan kari
lampahnya sigra prapta
mayor lan kumêndur
ing pondhoknya Mangkuyuda
Mangkupraja samana sampun apanggih
mayor kumêndur sira

lan Mangkuyuda Mangkuprajèki
apan sampun sami têtabean
wus sami tata linggihe
eca ing manahipun
Mangkuyuda Mangkuprajèki
danguning eca lênggah
punggawa kang kantun
Mas Rôngga Yudanagara
sakadange miwahsawadyanirèki
dragundur sarêng prapta

lajêng sami asipêng sirèki
sawadyanira wus sinêgahan
sapakantuk ing akagèt
kumêndur pan sadalu
lawan mayor angaring-aring
mring tyasnya Mangkuyuda
lan Mangkuprajèku
dening Mangkuyuda lawan
Mangkupraja wus tan darbe tarkèng galih
yèn arsa kabêktaa

kumêndur mayor amung salatri
dènnya sipêng nèng Kêdhu samana
nulya apamit enjinge
dènira arsa mantuk
wadyanira pinêpak sami
dragundur myang wong Jawa
samêkta wus kumpul
tuwan mayor sigra ngatag
mring Mangkuyuda Mangkupraja tinuding
ingatêr anèng marga

mring kumêndur mantuk mring Samawis
sukur yèn kongsi prapta Samarang
yèn tan prapta satutuge
Dyan Mangkupraja sampun
asamêkta saos ing tuding
nanging Ki Mangkuyuda
mopo aturipun
dawêg sagêd aturira
wontêndening tuwan mayor pêksa ngudi
tan kenging pinopoa

Mangkuyuda ingatag tan kènjik
kaku ing tyas mayor sigra ngatag
tambur kinèn mungêl êdrèl
swaranira gumrudug
wadya Kêdhu mawut sumingkir
dening Ki Mangkuyuda
niba apikantu
Mangkupraja wus umangkat
Mangkuyuda kinaryakkên ôndha êpring
tinangsulan kewala

tan adangu andhanya wus dadi
Mangkuyuda gya ginotong ôndha
ginarêbêg ing wadyakèh
tan kawarna ing ênu
lampahira kumêndur prapti
aran dhusun Ungaran
mayor sigra wangsul
mantuk dhatêng Kartasura
kawarnaa kumêndur praptèng Samawis
binêlok Mangkuyuda

Mangkupraja ingkang dèn parèsi
anèng gêdhong prênahnya rinêksa
tan kenging ngangge dhuwunge
kunêng ingkang winuwus
tuwan mayor praptanirèki
nagri ing Kartasura
pan sampun umatur
ngaturi uningèng nata
sasolahe sadaya katur narpati
suka tyas sri narendra

ri sampuning mangkana anuli
tuwan mayor mijil saking pura
sapraptane ing pondhoke
antara dina sampun
enjingipun Radèn Dipati
Pringgalaya duk prapta
lan Sindurêjèku
ing pondhoke mayor sira
kang rinêmbag lan mayor mungguhi kardi
gènnyarsa babad Sala

sampun rêmbag ing atur upaksi
mring sang nata pan sampun linilan
mayor sarêmbag-rêmbage
sampuning samya rêmbug
nulya sami umangkat enjing
Rahadèn Pringgalaya
myang Sindurêjèku
tuwan mayor pangiridnya
sapêrabot ababad datan akari
sapraptèngira Sala

nulya tatrap sami nambut kardi
wadyalit wênèh ana ababad
wênèh nêgor kêkayone
nanging kala puniku
mayor lan Dyan Pringgalayèki
katiga Sindurêja
sontên sami mantuk
ri sampuning sapunika
Rahadèn Pringgalaya aturirèki
sabên dintên mring Sala

sontên mantuk angkatira enjing
saking nagari ing Kartasura
saya alami rahadèn
nulyanjrak lampahipun
ênggènira anjêjênêngi
mring tiyang nambut karya
dening pondhokipun
Dyan Dipati Pringgalaya
kidul pêkên Sala ingkang dèn pondhoki
nanging kala samana

yèn tuwan mayor kala dhingini
dhatêng Dyan Dipati Pringgalaya
lêt tigang dintên dhatênge
kadhang sapêkênipun
êlêtira mayor yèn prapti
dhatêng dhusun ing Sala
pêparentah sampun
wong cili samya ingatag
ngusung banon dening ingkang dèn usungi
banon Bajang Lawiyan

dening pamêndhêting banon sami
kongsi ambubrah banon sêtana
miwah kang warni mêsjide
binubrah pagêripun
mung sêtana agêng kang maksih
sêtana ing Langkungan
saha mêsjidipun
punika kang taksih wêtah
datan wontên purun ingkang amêndhêti
mayor apêparentah

kinèn sami amêndhêta gamping
dhatêng dhusun kang aran Sidêda
badhe kinarya labure
nanging kala puniku
Jêng Pangeran Prangwadanèki
pan taksih angkah mêngsah
tansah dados riwuk
ing wong lumampah ing karya
duk samana nanging tan ingupakardi
mring kang anambut karya

nanging ingkang tansah dados galih
dhatêng priyayi kang nambut karya
kang darbe Sokawatine
sadaya sami katur
dhatêng Radèn Pringgalayèki
ingkang sami tinêdha
sakwèh ingkang dhusun
kang samya tumut Pangeran
Mangkubumi tinêdha udhune sami
ing padamêlanira

kang kiwa matur Sindurêjèki
kang têngên matur Dyan Pringgalaya
apan sami panuhune
udhune damêlipun
dhusunira ing Sokawati
ingkang tumut Pangeran
Amangkubumèku
nulya Radèn Pringgalaya
lan Sindurêja apirêmbagan sami
mring mayor rêmbagira

rêmbag amrih konjuk ing narpati
nanging mayor dahat datan rêmbag
yèn konjuka ing sang rajèng
milanira tan rêmbug
mayor yèn konjuka narpati
sampun ngathahkên mêngsah
ing pamurihipun
mangkana mayor lingira
luwung kula radèn utusan kariyin
dhatêng ing Sokawatya

kula palampahe pakaryaning
wong Sokawati tumut anggarap
loji Sala panggawene
gampil puniku besuk
yèn Pangeran Amangkubumi
sampun sowan piyambak
mariki ing besuk
ri sampuning sampun rêmbag
sigra mantuk katri lampahira prapti
nagri ing Kartasura

enjing wangsul Dyan Pringgalayèki
dhatêng Sala mayor tumulyènggal
sampun lumampah dutane
dening ingkang jinujug
Jêng Pangeran Amangkubumi
mring mayor dutanira
pangran wus katêmu
duta ingkang pinalampah
padamêlanira wong ing Sokawati
anggarap loji Sala

ya ta Pangeran Amangkubumi
datan èwêd pangandikanira
dhatêng anglêgani age
ing sapanjalukipun
ponang duta wus dèn saosi
kang badhe nambut karya
duta amit sampun
dhatêng Pangran Mangkubumya
wus linilan ambêkta wong Sokawati
wus pamit sigra mêsat

tan winarna lampahirèng margi
ponang duta praptèng dhusun Sala
wus katur sabêbêktane
mring Dyan Pringgalayèku
parentahe mayor ing nguni
kinèn angêsrahêna
antuk-antukipun
dhatêng Radèn Pringgalaya
wong ing Sokawati sampun dèn tampèni
wus sinungan bubuhan

bubuhannya kang lèr wetan nênggih
atêpung lawan tiyang Toyamas
duta wus lajêng lampahe
dhatêng Kartasurèku
suka wikan mring mayor nênggih
yèn tiyang Sokawatya
karyanya wus mudhun
tumut garap loji Sala
tuwan mayor dahat lêganirèng galih
ya ta kala samana

sêdhênge sami anambut kardi
wontên mantrine sri naranata
Ki Ônggawôngsa wastane
tumut golongan Sèwu
ênggènira sami alinggih
apan ragi angiwa
prênahe alungguh
rencangnya alêlinggihan
pêpatihe Rahadèn Pringgalayèki
Ônggawôngsa awarta

yèn ing Bagêlèn wontên rumiyin
têtiyang ingkang alul wirayat
mangkana ing wirayate
inggih puniki besuk
mungguh loji Sala puniki
ingkang sami kinarya
puniki ing besuk
cêthane kang awirayat
kang binadhe kongsi kanggenan Kumpêni
malah tan kongsi dadya

dene kang loji puniki benjing
yèn kongsia dadi lan kanggenan
dhumatêng ing Kumpênine
cinêtha tiyang Kêdhu
myang Bagêlèn tan wontên prapti
seba mring Kartasura
ing panyêthanipun
lingira kang tinuturan
tanya malih punapa prakawisnèki
kang wirayat punika

dening Kêdhu Bagêlèn ing benjing
binadhe kongsi botên asowan
kalamun dados lojine
punapa sawabipun
punapa puruna Kumpêni
Ki Ônggawôngsa mojar
dèrèng sapuniku
bilih mantuk alam Pajang
panjênêngan Kêdhu Bagêlèn ing benjing
mantuk ing Pamaosan

kawarnaa kangjêng sri bupati
samana anglampahakên duta
kang dinuta wadya gandhekya
saha sêrat sang prabu
kang pinundhi lampahirèki
dhatêng ing Pranaraga
animbali wau
dhatêng Dyan Suradiningrat
lampahira tansah anamur ing margi
lagi anyolong lampah

mila mangkana lampahirèki
dening Pangeran Pêrangwadana
ingkang dados riwuk gêdhe
sakwèh têtiyang dhusun
ingajanan bêbegal sami
Matesih pangalèrnya
wakêde riniwuk
mangidul minggah ing arga
pangriwuking têpung lan wadyanirèki
Pangeran Buminata

nanging kalamun dipun lurugi
mring dêdamêl agêng Kartasura
anadene Kumpênine
ya enggal bubarin
yèn tinilar gya ngadêg malih
wau dutaning nata
gandhèk lampahipun
wus prapta ing Pranaraga
duta nata apanggih lan Radèn Adi-
pati Suradiningrat

surat dalêm pinatêdhak aglis
dhatêng Rahadèn Suradiningrat
tinampèn pinundhi age
tiniyup munggwing êmbun
wus tiniyup tinupiksaglis
saungêling nawala
tamat raosipun
sampuning nupiksa sêrat
Dyan Dipati Suradiningrat lingnyaris
mring dutaning narendra

pundi margi dika praptèng ngriki
duta matur inggih margi lama
margi sampeyan lamine
duk sampeyan karuhun
sowan dhatêng sri narapati
inggih margi punika
ingkang kula turut
dipati malih atanya
Pangran Prangwadana mangke wontên pundi
dutangling Nglaroh gènnya

Dyan Suradiningrat wus anuding
akarya sêrat wêwangsulira
badhe konjuk ing sang rajèng
wus dadya suratipun
agya sinungakên tumuli
mring dutaning narendra
sapasangonipun
sigra mêsat saking ngarsa
ponang duta prapta ing Kartasurèki
surat katur narendra

wus binuka ingkang ponang tulis
ingkang saking nagri Pranaraga
apan mangkana ungêle
wus sêmbah bêkti katur
de kawula ngandikan gusti
inggih dhatêng sandika
nanging atur ulun
wontêna inah paduka
de kawula dawêg nglêmpakakên gusti
wadya môncanagara

dene yèn sampun ngalêmpak gusti
wadya paduka môncanagara
kawula umangkat age
sowan dhatêng sang prabu
wusing tamat kang ponang tulis
sang nata angandika
dhatêng Mayor Hondrup
iki mayor wus akalnya
Si Pranaraga kaya mangkene iki
tuwan mayor turira

inggih atur kawula agampil
yèn makatên tiyang Pranaraga
benjing ngenggalakên malèh
ri sampun mangkanèku
kawarnaa kang ngrêrèwêgi
Pangeran Prangwadana
rencangnya sayagung
saya ngalor panyorognya
sampun katur mring Pangeran Mangkubumi
kang anèng Majarata

kagyat ing tyas Pangran Mangkubumi
ingaturan uninga ing wadya
yèn Pangran Prangwadanane
gènnya angirup-irup
saya ngalèr mèh praptèng ngriki
jajahan Sokawatya
kang kidul kairup
bramatyèng tyas Jêng Pangeran
Mangkubumi anulya amêpak dasih
arsa mangsah ing rana

sampuning pêpak wadyanirèki
saha prajuritnya wus apêpak
kang minôngka pangagênge
tiyang Sokawatyèku
ya Tumênggung Sôntarêjèki
pangeran angandika
mring Sôntarêjèku
hèh tumênggung karsaningwang
ingsun arsa kongkonan atur upêksi
marang ing Kartasura

lan anuhun têtindhih narpati
Sôntarêja aris aturira
paduka langkung asae
pangran sigra anuduh
dutanira atur upêksi
dhatêng sri naranata
yèn lampahnya maju
gitik Pangran Prangwadana
duta mêsat Jêng Pangeran Mangkubumi
bubar sing Majarata

ing Kajêngapak kang dipun jogi
tan winarna lampahiraprapta
ing desa Kayuapake
pangran makuwon sampun
saha bala apacak baris
ngèbêki ngara-ara
wadyanira agung
rumêksèng gusti barisnya
ngajêng wingking myang kanan kalawan kering
pangran munggwing ing wadya

wadya arahan kiwa têngêning
Kajêngapak pan tarub sadaya
kang minôngka yun-ayune
wadyanira sang prabu
wadya magang golongannèki
nami Ki Tirtayuda
tiyang saking Gubug
puniki kang pinitayan
mring pangeran arahan kang dèn tindhihi
barisnya munggwing wetan

dutanira Pangran Mangkubumi
wau kang dinutatur uninga
dhatêng ing Kartasurane
tur uningèng sang prabu
sapraptane katur narpati
yèn nuhun abdi nata
têtindhih prangipun
wadya gandhèk kang tinêdha
sri narendra sigra dènnya animbali
mayor wus praptèng ngarsa

sri narendra angandika aris
adhi mayor paran karsanira
ing mêngko iki bêcike
adhi Mangkubumèku
anuhun têtindhih ing mami
gandhèk ingkang tinêdha
paran baya iku
mayor aris aturira
yèn sêmbada ing karsa paduka aji
sampun tanggêl ing lampah

lêng sinungan têtindhih Kumpêni
dadosa pikêkahing ayuda
sang nataris andikane
môngsa bodho sirèku
lêwih karêpira ing mangkin
mayor wus sami mêdal
praptèng pondhokipun
sampun amatah sirènggal
wong Kumpêni ingkang kinarya têtindhih
ran Alpèrès Parêmas

dene kang badhe dhèrèk ing margi
Kumpêni wau ing lampahira
wadya magang sakathahe
wus sinuwun sang prabu
pan linilan ngatêr Kumpêni
dening pangagêngira
Dyan Endranatèku
lawan Ki Citradiwirya
punika bêbêkêling magang sakèhing
dadya pangirid lampah

wusing samêkta umangkat enjing
tan kawarna ing marga wus prapta
ing Sala sami arèrèn
anuju wanci bêdhug
wus gumiwang umangkat sami
saking pêkên ing Sala
sami nabrang sampun
lajêng lampahe angetan
kawarnaa Pangeran Amangkubumi
kang anèng Kajêngapak

sampuning têntrêm barisirèki
duk samana Pangran Prangwadana
nulya prapta sabalane
anggitik ing prang pupuh
mring Pangeran Amangkubumi
nanging pangran apanggah
datan kêna keguh
arame dènira aprang
Pangran Prangwadana yudanya angukih
amêksa katadhahan

atêmahan kawon prangirèki
Pangran Prangwadana wus lumaywa
pan angidul palayune
anuntên enjingipun
wanci andhap Kumpêni prapti
saking ing Kartasura
têtindhih prang pupuh
aran Alpèrès Parêmas
bêbêktane mung kalih wêlas Walandi
satus Kumpêni Islam

nuntên Pangeran Amangkubumi
sapraptane Kumpêni amapag
jawining pasanggrahane
atêtabean sampun
alpèrès lajêng kinanthi
mring Pangran Mangkubumya
wus tata alungguh
nanging Pangran Mangkubumya
asmu kewran ing tyas praptaning Kumpêni
nanging datan ngatara

wus pinarnah ing pondhokirèki
Kumpêni dening kang wadya magang
kang sami andhèrèkake
amung sipêng sadalu
enjing mangkat mantuk siraglis
mring nagri Kartasura
Dyan Endranatèku
ing wuri kang kawarnaa
wong Kumpêni lan Pangeran Mangkubumi
manahe mundur mara

duk samana anulya sami anglarag
ngidul purugirèki
dening kang linarag
Pangran Pêrangwadana
apan datan amanggihi
dadya uripan-
nira wong Sokawati

apan saya angidul jajahanira
nanging manahirèki
dahat susahira
têtiyang Sokawatya
nyôngga têdhaning Kumpêni
dhasar Parêmas
kêrêng parentahnèki

nulya Pangeran Mangkubumi saksana
nglampahakên dutaglis
dhatêng Kartasura
canthèl unjuk sang nata
prakawis wadya Kumpêni
katimbalana
tan kawawi kang abdi

yèn amarêngi wontên lilan narendra
anuhun ingkang abdi
gandhèk nindhihana
ing salampah kawula
lan kawula nuwun mantri
pun Sumayuda
Puluhwatu lan malih

pun Pulangjiwa inggih binêktakêna
sang nata anglilani
sapanuhunira
Pangeran Mangkubumya
anulya dipun timbali
Alpèrès Prêmas
sa-Kumpêninirèki

wadyagandhèk pan Wirasari myang Pulang-
jiwa Sumayudèki
wus kinèn umangkat
dhatêng ing pabarisan
lampahira sigra prapti
ing pabarisan
lan pangeran wus panggih

ya ta Pangeran Mangkubumi samana
enggar galihirèki
nulya angandika
pangran mring Sumayuda
tuwin mring Pulangjiwèki
Ki Sumayuda
mungguh laku puniki

miwah Ki Pulangjiwa lah pakênira
lan manira puniki
ingkang tinindhihan
marang priyayi kônca
gandhèk ingkang anindhihi
mangkin anêdha
prajanjiyan lan mami

ênggèh singa ingkang boya tumêmêna
ing pakarya narpati
prajanji manira
plocot-pinalocotan
nadyan manira puniki
kalamun boya
tumêmên karya aji

pakênira alapên jaran manira
Sumayuda turnèki
lan Ki Pulangjiwa
aturnya mring pangeran
kawula dhatêng umiri
karsa sampeyan
sampuning aprajanji

nuntên enggal mangkat saking Kajêngapak
saha wadyanirèki
wau lampahira
samargi angrêrayah
kêbat lampahira nuli
ing padhusunan
ing Aribaya prapti

ri sampuning rêrêb sami pabarisan
anèng Aribayèki
wau kawarnaa
Pangran Pêrangwadana
nèng Laroh gènnya umrêgil
dupi miyarsa
lamun dipun dhatêngi

dhatêng ingkang paman Pangran Mangkubumya
nuntên têngara aglis
Pangran Prangwadana
mêpak dêdamêlira
sampuning samêkta sami
mangkat sirènggal
ing Aribaya prapti

wus kapêthuk dhatêng ing dêdamêlira
Pangeran Mangkubumi
gya atur uninga
wadya Kaprangwadanan
dhatêng ing gustinirèki
yèn pangarsanya
Pangeran Mangkubumi

sampun panggih kalawan kang ponang mêngsah
sumanggèng karsa gusti
sigra majêng sira
Pangran Pêrangwadana
anata barisirèki
piyambakira
wontên kilèn mêkasi

Pangeran Mangkubumi dupi uninga
gènnya atata baris
Pangran Prangwadana
yèn kadi sapunika
anulya dipun timbangi
ya ta kang wadya
pinarnah wetan sami

sira Pangeran Mangkubumi piyambak
wontên kilèn mêkasi
sigra kang pangawat
wetan campuh ing yuda
arame bêdhil-binêdhil
dènira aprang
bêrêg-binêrêg sami

wong Kamangkubumèn apan kathah pêjah
dadya pêrangirèki
kang pangawat wetan
wadyanira Pangeran
Mangkubumi wus kalindhih
palajêngira
samana wus atêbih

apan kongsi dhatêng dhusun Samêdhangan
palajênging wadyalit
wênèh palajêngnya
apan mingêr kewala
wong Kamangkubumèn sami
nèng wingkingira
Pangeran Mangkubumi

wadya Kaprangwadanan angêlud sira
sarwi sira bêdhili
wadya Jêng Pangeran
Mangkubumi kinêpang
Pangran Prangwadana nuli
majêng saksana
nanging dipun tanggahi

dhatêng Pangran Mangkubumi pamajêngnya
Pangran Prangwadanèki
wus panggih samana
sami ajêng-ajêngan
Pangran Mangkubumi angling
marang ing sira
Pangran Prangwadanèki

hèh kulup mundura sira kari tuwa
sira kalawan mami
Pangran Prangwadana
asugal saurira
môngsa anumbaka warsi
sarya amanah
adrês pamanahnèki

songsongira Pangeran Amangkubumya
ajur kenging jêmparing
nulya panongsongnya
pupunya kêni panah
andheprok sambat ing gusti
kagyat Pangeran
Mangkubumi ningali

lamun panongsongira kêna ing panah
pangran sangêt wlasnèki
bramatya ing nala
pan sarwi angandika
ora dene bocah iki
têka tan kêna
iya sun gawe bêcik

ya mundura mati sun bêdhil ing sira
Pangran Prangwadanèki
taksih datan kêna
kèndêl pamanahira
sigra anulya binêdhil
dhatêng Pangeran
Mangkubumi tan kêni

saya tan kèndêl wau pamanahira
Pangran Prangwadanèki
wau wontên wadya-
nya Pangran Mangkubumya
tiyang kambang namanèki
pun Tambakyuda
mudhun saking kudaglis

dipun kalar cinancang lambung kudanya
mingêr lampahirèki
mêdal wingkingira
Pangran Pêrangwadana
wontên pêpatihirèki
sira Pangeran
Prangwadana ngampingi

Sindurêja namane pêpatihira
Pangran Prangwadanèki
wau duk tumingal
dènnya prang gustinira
kamitênggêngên ningali
sigra tinumbak
mring Ki Tambakyudèki

ingkang kêna pupunya Ki Sindurêja
mèh kajêngkang anuli
kêbat panyandhaknya
sêsurining kang kuda
sarya angucap aririh
gusti kawula
tiwas anandhang kanin

Pangran Mangkubumi anulya anyandhak
waosira pinusthi
arsa angrukêta
mring Pangran Prangwadana
gya Pangran Prangwadanaglis
mundur saksana
ngalingi kang pêpatih

lajêng undurira binêrêg saksana
mring Pangran Mangkubumi
sinuk pambêrêgnya
sami inggah ing arga
ya ta kasaput ing latri
wus wangsul sira
Pangeran Mangkubumi

dhatêng Aribaya malih wangsulira
amasanggrahan nuli
nuntên enjingira
sakathahing kang wadya
kang lumayu samya prapti
sarêng praptanya
lan Ki Sôntarêjèki

nuntên sami lajêng asowan sadaya
mring Pangran Mangkubumi
sapraptaning ngarsa
kèndêl kangjêng pangeran
nuntên awêkasan angling
Ki Sôntarêja
wau kang dèn dukani

mila dinukan sira Ki Sôntarêja
dening dados pangirid
kawoning kang wadya
lan kaping kalihira
kala kawone rumiyin
duk pêjahira
Ki Suradigdayèki

Sôntarêja miro tindake samana
nulya ngandika malih
Pangran Mangkubumya
marang Ki Sumayuda
tuwin mring Pulangjiwèki
lah Sumayuda
lan Ki Pulangjiwèki

kaprèhipun dene têka pakênira
padha nyidrani janji
ya Ki Sumayuda
kalih Ki Pulangjiwa
datan wontên sagêd angling
dhingkluk kewala
nulya tinandhu sami

tinundhung sami karyaa pondhokira
nuntên dalunirèki
Pangran Mangkubumya
amangsiti mring wadya
Kombang Ambrok kang winangsit
lan Tambakyuda
kang sami dèn wangsiti

pangandikanya pangran hèh Tambakyuda
iki mangkene mami
yèn tan sun kapokna
salah sawiji iya
manèh dimanèha ugi
pasthine iya
kaya mangkene maning

iku besuk-besuk yèn Ki Sôntarêja
iya ingsun timbali
prapta ngarsaningwang
nuli sira tubruka
bacut talènana aglis
dene Ki Suma-
yuda Pulangjiwèki

karo pundhutên jarane ingkang padha
dèn tunggangi pribadi
lan tumbak agêmnya
sami matur sandika
sadaya kang tampi wêling
nanging tyasira
asmu asmara kingkin

mangkana enjingirèki
nulya sami tinimbalan
wus prapta ing ngarsa kabèh
sarta Radèn Sumayuda
mring Radèn Pulangjiwa
sami kapatêdhan sêkul
sampuning sami anêdha

nulya Ki Sôntarêjèki
tinimbalan umajênga
cêlaka dhatêng ngarsane
ing Pangeran Mangkubumya
nuntên majêng saksana
dawêg sèlèh bokongipun
gya tinubruk Sôntarêja

mring wong Kombang Ambrok aglis
lajêng binêsta sirènggal
Pangran Mangkubumi linge
dhatêng Radèn Sumayuda
tuwin mring Pulangjiwa
mangkana andikanipun
lah nêdha Ki Sumayuda

lawan Ki Pulangjiwèki
jaran pakênira padha
manira pundhati karo
lawan tumbak pakênira
gya samya pinurugan
mring wong Kombang Ambrok sampun
kuda waos pinundhutan

dening pun Sôntarêjèki
apan lajêng pinêjahan
sarta kinêthok janggane
êndhas pinanjêr sirènggal
Pangeran Mangkubumya
angandika asmu bêndu
mring sira Dyan Sumayuda

sarta Dyan Pulangjiwèki
kalih pan sami dinukan
hèh Sumayuda dhèwèke
miwah ta Ki Pulangjiwa
sumungkêm ing pratala
kalih tan adarbe marus
wus sami tinundhung sira

mring pamondhokanirèki
enjingira jêng pangeran
aparentah mring wadyane
kinèn anênêlukêna
mring Tanjung Paserenan
Papedan saurutipun
sampuning têluk sadaya

Pangeran Amangkubumi
samana anuntên budhal
dhatêng Sokawati malèh
sampun karya pasanggrahan
anèng ing Majarata
têtêp ing pamondhokipun
ri sampunira mangkana

Pangeran Amangkubumi
dènnya anèng Majarata
samana rèrèh galihe
sakawone ingkang putra
Pangran Pêrangwadana
eca dènnya nata batur
kang garap loji ing Sala

nanging asring atêtilik
pangeran dhatêng ing Sala
mriksa wadya nambut gawe
panggih lan Dyan Pringgalaya
kala dhatêng ing Sala
nanging pangran nuntên mantuk
malih dhatêng Sokawatya

sigêgên datan kawarni
kunêng ingkang kawarnaa
Pangran Sampang jêjuluke
Adipati Cakraningrat
samana kacarita
nênggih prajanjiyanipun
mring Kumpêni cinidranan

kang dados lantaran angling
Kolas Harting duk atinya
duk dados juru basane
anèng nagri Surabaya
punika rencangira
aprajanjeyan satuhu
Pangeran Anyakraningrat

sanglingnya Nikolas Harting
kêkudhung lingira atas
prentahing Kumpêni gêdhe
mila Pangran Cakraningrat
nyagahi prajanjeyan
kang dadya jêjêring sanggup
pangran kinon gêcêk Cina

Cina kang wontên pasisir
ingkang sami pakumpulan
nèng Garêsik saurute
myang Sidajêng ing Lamongan
ri sampuning mangkana
kang minôngka opahipun
yèn kalakon Cina sirna

binagi tigang prakawis
kang kalêbêt prajanjeyan
kang rumiyin pambagine
Sumênêp lawan Madura
nunggil dados satunggal
lawan kaping kalihipun
Jêpara lan Pasêdhahan

akumpul dados satunggil
dening kaping tiganira
Jipang Lamongan golonge
singa ingkang piniliha
apan salah satunggal
pangran sampuning asanggup
tan winarna polahira

arame pêrangirèki
nanging tinutur kewala
kalapêrang ing Badholèng
tiyang Cina kathah pêjah
malah Tumênggung Jipang
pêjah kasambut ing pupuh
kapocok utamangganya

datan antara alami
nuntên ing Tuban bêdhahnya
pan kapupu bupatine
samana datan alama
anuntên sri narendra
ambadhami malih sampun
kalawan tiyang Walônda

nuntên Cina ngadêg sami
wontên ing Pathi ênggènnya
apan sami arêraton
ambêdhah ing Kartasura
sang nata malih jêngkar
angetan palajêngipun
ngungsi nagri Pranaraga

tunggil warsi majêng malih
angrêbat ing Kartasura
kang ingabên ing palugon
sakathahing wadyanira
tiyang môncanagara
wadya Madura tan kantun
dados pikukuh ngayuda

arame dènira jurit
têtiyang Cinakwèh pêjah
datan antara lamine
Cina saking Kartasura
ratune wus binêkta
palajêngira mangidul
anjog nagari Mataram

wau kangjêng sri bupati
kang saking ing Pranaraga
dènnya ngrêbat nagarane
sapraptaning Kartasura
tan age ngadhatona
kèndêl nèng Gumpang kêkuwu
ngantos Kumpêni praptanya

kang saking nagri Samawis
ingantos andhèrèkêna
manjinge dalêm kadhaton
samana apan alama
Kumpêni praptanira
Kumêndur pangagêngipun
sapraptaning Kartasura

nuntên enjingipun nuli
sri narendra pinondhongan
saking Gumpang pakuwone
ingaturan ngadhatona
sarta wau pinapag
pangirid Kumêndhan Hondrup
saha wadya Kumpêninya

sampuning têtêp narpati
angadhaton Kartasura
wadya Sampang mulih kabèh
sapraptaning ing Madura
katur mring gustinira
sasolahira wus katur
mring Pangeran Cakraningrat

pangran kanggêg jroning galih
angraos tan kapracaya
sakathahe pitulunge
ya ta angartikèng nala
Pangeran Cakraningrat
wong Cina sasirnanipun
èngêt yèn aprajanjeyan

samana nuntên anuding
Pangeran Anyakraningrat
dhumatêng ing punggawane
ingkang anama Ki Êmas
Tumênggung Mangundara
dening wau lampahipun
dinuta amanggihana

dhatêng Kumêndur Samawis
duk wontên ing Kartasura
wontên sitinggil pondhoke
sapraptaning Mangundara
ing nagri Kartasura
kapanggih tuwan kumêndur
têmbunge lamun dinuta

dhatêng ing gustinirèki
pangeran ing Nyakraningrat
kinèn nêdha prajanjine
wusing têlas aturira
ingkang putra katiga
kang ngadêg suraning kalbu
Pangeran ing Cakraningrat

sigra pêparentah aglis
amêpak punggawanira
Pangran Cakraningrat age
anulya pinatah-patah
pra punggawa sadaya
ya ta Dyan Kartarêjèki
kinèn angadêg barisnya

ênggènnya apacak baris
kinèn ngadêg ing Lamongan
nuntên pangran atmajane
kang nama Wiradiningrat
kinèn akarya kitha
wontên tapêl watêsipun
Garêsik lawan Lamongan

ing Tumapêl wastanipun
dhusun ingkang kinithanan
mring Dyan Wiradiningrate
apan ta binaurêksa
mring Radèn Kartarêja
de pambaurêksanipun
saking nagri ing Lamongan

dening kang rumêksa malih
awasta Ki Jiwaraga
saking Tandhês pangrêksane
dhatêng Dyan Wiradiningrat
dening putra kang nama
Dyan Sasradiningrat wau
kang ngirid sagung punggawa

punggawa ingkang dèn irid
dhatêng Dyan Sasradiningrat
nama Dyan Wangsèngsarine
lan Radèn Jayaprameya
myang Ki Jayasudira
kalawan sakathahipun
para santana sadaya

sarta sakèhing wong Bali
sami angirid sadaya
mring Dyan Sasradiningrate
lampahe kinèn gêcaka
ing Sumênêp samana
lampahe sampun lumaku
pangran malih pêparentah

pêpatihe kang tinuding
ingkang anama Ki Êmas
Tumênggung Mangundarane
kinèn sira anggêcaka
nagri Nglasêm samana
lampahe sampun lumaku
pan sampun adhêp-adhêpan

nuntên wontên duta prapti
dutanira ingkang wayah
Pangeran Prangwadanane
anjujug Tumapêl sira
mring Dyan Wiradiningrat
lampahira nêdha bantu
dhatêng Pangran Cakraningrat

nuntên ngunjukakên aglis
mring Radèn Wiradiningrat
dhatêng kang rama dutane
lamun mangke ingkang wayah
Pangeran Prangwadana
utusan anêdha bantu
kuwalahên ing ayuda

sarêng mirsaturing siwi
Pangeran ing Nyakraningrat
kalangkung suka manahe
dening wau ingkang wayah
Pangeran Prangwadana
utusan anêdha bantu
dènnya mrih digdayèng yuda

sigra amêpak wadyaglis
Pangeran ing Nyakraningrat
kang badhe binantokake
dhatêng Pangran Prangwadana
tan antara wus pêpak
kang wadya samêkta sampun
kathahipun kanêmbêlah

sakawan pangagêngnèki
awasta pun Wirajaya
Surabinangun kalihe
Kêbolawung katiganya
kapat Bôngsatiarsa
sigra binêktakkên sampun
mring duta Kaprangwadanan

wus sami mangkat siraglis
bantu saking ing Madura
apan ingirid lampahe
dhatêng dutaning Pangeran
Prangwadana wus prapta
ingaran desa ing Sungkul
sami kèndêl pamondhokan

ngrêrêmakên lampah sami
duta wus atur uninga
mring gusti yèn olèh gawe
binêktan wong kanêmbêlah
pangagênge sakawan
Pangeran Prangwadanèku
mirsa dahat sukaningtyas

pangeran sigra anuli
ing wadya ingkang prayoga
kinèn mêthuka praptane
bantune Pangran Madura
kang kèrid ing utusan
kang kèndêl wontên ing Sungkul
kang dinuta wus umangkat

apan sampun apêpanggih
kang mêthuk lan wong Madura
nulya sami mangkat age
saking Sungkul pamondhokan
sêdya mring pakuwonnya
Pangeran Prangwadanèku
dutanira jêng pangeran

sapalih kinèn rumiyin
atur uningèng pangeran
nuntên pangeran sirage
akèn asaosa sêgah
sakintên-kintênira
sigra wong Madura rawuh
wus pinrênahkên pondhokan

pan pinrênahkên atêbih
lawan ênggènnya pangeran
saking pangatos-atose
Pangeran Pêrangwadana
ri sampuning mangkana
pangran eca manahipun
nata wadya munggwing wuntat

kunêng ingkang kawarnaa
baris wong arahan Kartasurèki
kang dados têtindhihipun
Rôngga Baki namanya
Rôngga Supatra jinunjung ran tumênggung
Tumênggung Ranawijaya
arahan kang dèn tindhihi

samana atur uninga
Ki Tumênggung Ranawijaya Baki
dhatêng kangjêng sang aprabu
yèn Pangran Prangwadana
barisira ing mangke pan angsal bantu
saking nagari Madura
têliknya kang asung uning

tuwan mayor kang sinungan
aturira konjuke ing narpati
nanging mayor sêmunipun
amaibên tyasira
duk samana mayor matur ing sang prabu
awon yèn tan ngaturana
rèh wadya ngaturi uning

sang nata aris ngandika
kayaparan iku karêpnya adhi
mayor aris aturipun
yèn sêmbada ing karsa
nata luhung angga nututi lumaku
bilih manawi yêktia
sampun amingkalih kardi

sang nata malih ngandika
iya môngsa bodhoa sira adhi
mayor sampun pamit mêtu
saking ingdalêm pura
enjingipun asiyaga apan sampun
sakapraboning ayuda
dènnyarsa nglarag ing jurit

dening wadya kang binêkta
amung dragundêrira sa-Kumpêni
kang warni Kumpêni wangsul
amung Kapitan Barak
saha Kumpninira ingkang datan kantun
samana sampun umangkat
datan kawarna ing margi

mèh prapta dhusun Tangkisan
kawarnaa Pangran Prangwadanèki
apan ta sampun angrungu
lamun mayor priyôngga
ingkang prapta badhe anggitik prang pupuh
pangeran sampun prayitna
wus angrakit ing ajurit

pan mangkana gêlarira
Jêng Pangeran Prangwadana pribadi
ngatingal sawadyanipun
anglela anèng rana
dening wong Maduntên lan apênêdipun
kinèn sami anusupna
ing padhusunan tan kèksi

wau ingkang kawarnaa
tuwan mayor lampahira wus prapti
ing Tangkisan kilènipun
pangarsaning lumampah
barising arahan kang minôngka cucuk
Tumênggung Ranawijaya
ing Baki kang anindhihi

sêdhêngira alêlampah
wong arahan kagyat sira ningali
mêngsah kêkapalan agung
Pangran Pêrangwadana
punika kang katingal munggwing ing ngayun
saha wadya kêkapalan
pitung dasa winitawis

mundur kang wadya arahan
undurira ki tumênggung ing Baki
ngaturi uninga sampun
mring tuwan mayor sira
sigra nata mayor mring sawadyanipun
Kumpêni Bali Walônda
tinata gêlaring jurit

sigra têmpuh ing ayuda
Pangran Prangwadana lawan Kumpêni
dragundêr apan atangguh
sami munggwing turôngga
bêdhil-binêdhil pangran datan adangu
nulya lumajêng pangeran
linud binujêng Walandi

ingkang samya munggwing kuda
wong Walônda ingkang ambujêng sami
Kumpêni dahat atambuh
yèn wontên wong Madura
samya dhêkêm wontên salêbêting dhusun
samana awas tumingal
dhatêng ing wadya Kumpêni

yèn kalojok pambujêngnya
wong Kumpêni Maduntên wong siraglis
sarêng nêmpuh saking lambung
mêdal ing padhusunan
wadya Kumpêni kagyat prayitnèng tangguh
nadhahi wadya Madura
têmpuh lan waos lan bêdhil

myang sira Kapitan Barak
sarowangnya tangguh datan gumingsir
tumbak-tinumbak prangipun
mayor samana dharat
kuda cinêkêlan juru kuncinipun
saking pakèwêding papan
jêblogipun anglangkungi

samana pêpênêdira
wong Madura nama Wirajayèki
anêmpuh lutnan dragundur
dupi arsa tinumbak
kêbatira lutnan dragundur amistul
jungkêl Wirajaya kêna
lutnan kêbat anuruni

saking ing turangganira
sêdyanira lutnan arsa ngakahi
lutnan tarkanya tan lampus
arsa linud pinêdhang
wong Madura kêbat anumbak sing pungkur
lutnan kêna pêjahira
ngrungkêbi Wirajayèki

dadya lutnan sarêng pêjah
lawan ingkang nama Wirajayèki
Ki Kêbolawung angamuk
lawan Bôngsatiarsa
sarowangnya mayor wau kang tinêmpuh
kang nyêkêli kudanira
mayor lan pun juru kunci

punika kang kaprawasa
sampun pêjah pan tinumbak kariyin
kuda gêgêr tan lumayu
nulya mayor tinumbak
mring wong Maduntên kang aran Kêbolawung
kêna sanginggiling jôngga
prênah sawingkinging kuping

nanging mayor datan pasah
kêbatira mayor amalês aglis
pun Kêbolawung pinistul
kêni pupunya rêbah
tuwan mayor sigra nyandhak kudanipun
apan sampun tinitihan
Kêbolawung kêbat tangi

anututi kujèngkangan
pan kacandhak mayor tinumbak malih
apan kêna pupunipun
nanging kala samana
Kêbolawung tan pasah panumbakipun
sigra mayor kudanira
ginewarakên siraglis

upasnya mayor kacandhak
apan kantun lan mayor undurnèki
upas wus tinumbak sampun
dhatêng tiyang Madura
sapêjahnya upas Walônda lumayu
sadaya rêbat koripan
sakawan Walandi mati

sakawan lutnan pêjahnya
pan Kapitan Barak samana kari
kantun lan sarowangipun
sigra tinêmpuh sira
mring wong Madura Kapitan Barak tangguh
arame têmpuhing yuda
tumbak-tinumbak tan gingsir

wong Bali wus kathah pêjah
tuwan mayor wruh sigra amangsuli
kapitan wus ngajak mundur
mring tuwan mayor sigra
Kapitan Barak mundur sarowangipun
pan sami pêpalajêngan
wong Madura tan nututi

apan sami sayahira
apan dene mayor undurirèki
tan kandhêg pan lajêng mantuk
mring nagri Kartasura
sapraptane orêg wong Kartasurèku
anarka yèn mayor kalah
yèn binanjêla ing jurit

wau ingkang kawarnaa
wong Madura saunduring Kumpêni
sarowangnya wus akumpul
wau sira Pangeran
Prangwadana wus ngatag mring wadyanipun
sakèh mayiding Walônda
miwah jisime wong Bali

sarta bêbathanging kuda
samya kinèn ngèlèkêna tumuli
marang ing banawi agung
wau datan antara
wus sami kinèlèkakên sadayèku
sakathahe mayidira
Walônda miwah wong Bali

mangkana wong Kartasura
ingkang anèng Sala anambut kardi
sadaya sami andulu
lamun kathah bêbathang
ingkang kèli ing bangawan saking luhu
prayayinya samya cingak
dangu-dangu aningali

lamun bêbathang Walônda
kang katingal kathah tunggilirèki
wadyalit gègèr tyasipun
ingkang sami tumingal
nulya sami ngaturi uninga sampun
dhatêng Radèn Pringgalaya
wus kinèn bantholi minggir

Walônda kang anèng Sala
ingkang dados têtindhih nambut kardi
nama Sareyan Karahu
lawan Slomprèt namanya
sarêng uninga bangsanya akèh lampus
dahat susah manahira
tan adangu nulya prapti

utusan sing Kartasura
animbali Radèn Pringgalayèki
sigra umangkat alungguh
Rahadèn Pringgalaya
sapraptane ing Kartasura wus têmu
lawan mayor sira Radyan
Pringgalaya dèn wartani

mring mayor sapolahira
kala pêrang anèng Tangkisan nguni
gya winartakkên sadarum
nanging tan punapaa
sira Radèn Pringgalaya sampun mantuk
tansah angartikèng nala
de mayor mundur ing jurit

kawarnaa Pangeran Pêrangwadana
dènnya ngangsêg ing jurit
kadalon lampahnya
sigra amondhok sira
nèng Biru dènnya amrêgil
wong Kartasura
kêkês manahirèki

kang sawênèh angili atilar wisma
Têrantang kang dèn ungsi
wênèh dhatêng Sima
de Kumpêni samana
dhêdhêp kewala salatri
nuntên enjingnya
Pangran Prangwadanèki

mangkat saking ing Biru lajêng lampahnya
saloring Jamur prapti
lajêng lampahira
praptèng Dipanagaran
Pangran Adiwijayèki
lumajêng sira
atur uningèng aji

lamun mêngsah praptèng Kadipanagaran
sigra Ki Gawangsèki
lan Ki Cakrajaya
agya kinèn mêthuka
ing mêngsah kang sampun prapti
Dipanagaran
Ônggawôngsa siraglis

wus lumampah kalawan Ki Cakrajaya
wus panggih ing ajurit
nèng Dipanagaran
nanging Ki Ônggawôngsa
Cakrajaya tan kawawi
nadhahi mêngsah
wus nêdha bantu malih

sigra mangsah Adipati Sindurêja
lan Kartanagarèki
ambantoni sira
prangira Ônggawôngsa
lawan Ki Cakrajayèki
sapraptanira
mêngsah undurirèki

pan amapan sakidul wetan kadhatyan
mêngsah undurirèki
sêdya karya gêlar
têtiyang ing Madura
gêlarira kang kinardi
glar pêpêndhêman
sarêng katingal nuli

binujêng mêngsah mring kang wong Sindurêjan
lan wadya Ngremasari
sigra mêngsahira
kang sami kêkapalan
anulya sami mangsuli
myang wong Madura
rame têmpuhing jurit

wus kalindhih wadya ing Kasindurêjan
myang sira Adipati
Sindurêja lawan
Kyai Kartanagara
lumaywa binêrêg sami
mring wong Madura
rencang kacandhak siji

rencangira Ki Dipati Sindurêja
tinumbak sampun mati
arsa kinêthoka
kasêlak bantu prapta
Alpèrès Tolong namèki
sarowangira
tiyang Wangsul Kumpêni

sarêng panggih gya mêngsah lan ngamuk rampak
Tolong sarowangnèki
têmpuh ing ayuda
ramya tumbak-tinumbak
wadya Madura kalindhih
palajêngira
ngidul anabrang kali

pan binêrêg mêngsah ingkang kêkapalan
larut tan angawali
nanging pambêrêgnya
Tolong datan atêbah
tan kongsi anabrang kali
marma mangkana
manah asônggarunggi

dening gènira prang kapit ing pemahan
jroning Kartasurèki
mila kèndêl samya
amung kalantakanya
mêngsah kabandhang kêkalih
unduring mêngsah
apan sampun atêbih

sami kèndêl ing Jamur apamondhokan
Alpèrès Tolong nuli
lan Kya Sindurêja
sami mundur saksana
mring alun-alun wus prapti
alpèrès sigra
atur bandhangannèki

kalantaka kêkalih sampun tinampan
mring mayor sukèng galih
dahat kapracaya
alpèrès pêrangira
mring mayor ngalêm jro ati
Kumpêni samya
enggar tyasira sami

nulya kasaput ing dalu duk samana
pan sami ngati-ati
Kumpêni sadaya
nganti age rinaa
ya ta kawarnaa enjing
sarêng byar rina
gya mundur wong Kumpêni

têngaranya mayor akèn nêtêg wadya
wus pêpak tata baris
myang sira Rahadyan
Dipati Pringgalaya
Dipati Sindurêjèki
wus sami prapta
baris nèng pôncaniti

miwah punggawa mantri pêpak sadaya
wus samêkta ing jurit
wadya nata magang
sinuhun wus linilan
wus pêpak nunggil Kumpêni
wus pêparentah
mayor mring para mantri

ingkang kinèn ngawali sampun umangkat
mêdal wetaning puri
nanging barisira
pangagêng dèrèng mangkat
kasêlak kang mungsuh prapti
wus ngrampit praja
sarya ngobong-obongi

sarêng pracalita agêng praptanira
mêngsah malih angancik
kidul kilèn pura
aran Kawangsayudan
mayor agya amêdali
sawadyanira
wadya magang pangarsi

dening mungsuh pan amalih lampahira
sêdya Ngasêm dèn jogi
kang sapalihira
nanging tan kongsi prapta
kasêlak kang ngrampit puri
tiyang Madura
tinêmpuh ing ajurit

dhatêng pangajêng wadya magang sadaya
wong Madura udani
lamun winêdalan
mring Kumpêni sadaya
myang sagunging tiyang Jawi
Dyan Pringgalaya
myang Kya Sindurêjèki

nulya mundur lumajêng tiyang Madura
magang ambêrêg sami
dupi sira prapta
kidul wetan Sêgaran
mêngsah kang binêrêg bali
sarêng uninga
yèn wadya magang kêdhik

sarta mêngsah wus binanton kêkapalan
mangawat kanan kering
sigra wadya magang
mundur angalèr sira
anulya Kumpêni prapti
sarêng katingal
mêngsah dèn êdrèl wani

pangêdrèlnya Kumpêni tan wruh ing rowang
dadya magang nêngahi
kathah katriwandhan
kêni mimis Walônda
nanging datan miyatani
kang sami kêna
amung sarungan kêris

nuju samya salamêting wadya magang
mung Jayawikramèki
tugêl warangkanya
kêni mimis Walônda
wadya magang wus sumingkir
pangêdrèlira
Kumpêni tan ngêgoki

dadya mêngsah tan kawawa nanggêhana
nulya lumajêng sami
unduring kang mêngsah
mring kidul Jawinatan
amapan akarya rakit
gêlaring yuda
wong Madura kinardi

dhadhaning prang dening ingkang kêkapalan
pangawat kanan kering
Kumpêni gya prapta
saha punggawa Jawa
apan sampun animbangi
akarya gêlar
dening Radèn Dipati

Pringgalaya kang dados pangawat kiwa
de Kyai Adipati
Sindurêja dadya
ingkang pangawat kanan
Kumpêni ingkang dhadhani
sarêng lumampah
sigra têmpuh ing jurit

ramening prang Kumpêni pangêdrèlira
anglir gunturing ardi
kumrutug swaranya
myang swaraning kang tiktak
tan pêgat awanti-wanti
tiyang Madura
tangguh kumurêp sami

nanging Kumpni tan kèndêl pangêdrèlira
malah saya dèn drêsi
sinêsêg tiktaknya
dadya apindha udan
tibanya kang ponang mimis
tiyang Madura
tan kawawa nahêni

sigra mundur lumajêng tiyang Madura
nanging taksih arakit
tatanya tan owah
mêngsah palajêngira
lajêng linud dèn bêdhili
binujêng sira
rencange kantun siji

pan kinarubut dening têtiyang kathah
siniwo dèn bêdhili
tan kenging tumulya
watêg kakehan lawan
dangu-dangu angêmasi
rinampog kathah
tinigas murdanèki

wontêndening mêngsah ingkang kêkapalan
sampun lumajêng sami
angidul sadaya
tan kandhêg palajêngnya
wau kang wadya Kumpêni
kèndêl sadaya
amung têtiyang Jawi

ingkang lajêng ambujêng tiyang Madura
kèndêl ing Jamur sami
manggah wong Madura
kantuning rowangira
kêkalih têtiyang gêring
nèng pamondhokan
sampun cinêpêng kalih

sigra ingaturakên Dyan Pringgalaya
linajêngakên aglis
mring mayor ngarsanya
pinarcayakkên sira
tuwan mayor sukèng galih
apan angrasa
antuk turing sayêkti

aprakawis Pangran Maduntên salahnya
nulya mayor siraglis
ngajak mundur sira
mring Radèn Pringgalaya
sigra nulya mundur sami
mantuk sadaya
dhatêng Kartasurèki

wus binêkta kalih têtiyang Madura
pan sami dèn gêsangi
ing sapraptanira
nagari Kartasura
tiyang Maduntên kêkalih
binêkta ngiwa
akarsa dèn takèni

dhatêng mayor kang sami binêkta ngiwa
Radèn Pringgalayèki
lan Kya Sindurêja
sasampuning angiwa
anulya dipun takèni
tiyang Madura
pira rowangirèki

nanging ingkang kapanggih ngriki punika
tuwan mung tigang biting
dawêg kang ngalêmpak
kacacahkên sadaya
mayor langkung sukèng galih
sarya angucap
aywa susah ing galih

apan tan pinatèn sira mring sang nata
iya ing besuk mami
kang ngulihkên sira
mring nagri ing Madura
wus cêcanthèl unjuk sami
nulya ngandikan
dhatêng sri narapati

mayor sapraptaning ngarsa matur sira
dhatêng sri narapati
ngaturakên sira
sasolah-solahira
myang wong Madura turnèki
katur sadaya
sang nata ngandikaris

iku kayaparan mayor goning têka
mangkono iku ugi
linge wong Madura
kang sira cêkêl iya
mayor aturira malih
inggih sang nata
nanging punika ugi

dèrèng dhatêng ênggèn kawula mariksa
sumôngga karsa aji
sang nata ngandika
lah iya tutugêna
dèn ngêntèk pariksannèki
lah wis mêtua
mayor sigra umijil

sapraptane ing jawi Dyan Pringgalaya
myang Ki Sindurêjèki
lajêng mantuk samya
mayor lajêng têtanya
mring wong Madura anênggih
inggih binêsta
mangkana lingirèki

kayaparan wêwêkasing gustinira
panêmbahan ing nguni
mring gêgunungannya
ya ta umatur sira
wau ingkang dèn takèni
inggih kawêkas
panêmbahan ing nguni

mring gêgunungan kula kinèn wiwita
amêngsah ing Kumpêni
lan malih wêlingnya
kinèn angularana
Jêng Ratu Madurêtnèki
mayor lingira
iku akrananèki

gustinira têka akarsa amêngsah
iya marang Kumpêni
apa karananya
matur kang tinakenan
Kumpêni dipun wastani
ing prajanjeyan
sangêt dènnya nyidrani

apan tigang prakara kang prajanjeyan
siji datan pinanggih
mila gusti kula
purun mêngsah Walônda
mayor kèndêl tan kênangling
ingkang kadriya
dening wus wali-wali

ênggènipun tuwan mayor kintun sêrat
dhatêng nagri Samawis
lajêng mring Jakarta
apan atur pratela
yèn Pangran Maduntên mangkin
mêkak tyasira
nanging tan dipun galih

mung punika mayor kang dadya tyasira
sampuning mangkanèki
wus akintun sêrat
mayor dhatêng Samarang
apan ngaturi upaksi
yèn wong Madura
kalih kacandhak urip

saature wong Sampang duk pinariksa
kang winartakkên tulis
gènnyatur uninga
mring Kumêndur Samarang
dening wong Maduntên kalih
sasampunira
pinariksa anuli

sinung bêbêd mring mayor lan sabukira
ikêt sarta kulambi
miwah têdhanira
kinèn gumantosana
tiyang Maduntên kêkalih
tyasira kadya
mênggah sarkara pêksi

kunêng warnanên dutanirèki
Radèn Adipati Pringgalaya
ingkang andhustha undure
Pangran Prangwadanèku
praptanira atur upêksi
yèn Pangran Prangwadana
mondhok desèng Batur
sakiduling Waladana
taksih kathah kêkapalan kang umiring
sigra Dyan Pringgalaya

amanggihi dhatêng mayor aglis
sarta dutanira kang binêkta
linadosakên tuture
sampunira atêmu
lawan mayor radèn dipati
duta wus pinariksa
pratela turipun
wus nyanthèlakên aturnya
tuwan mayor dhumatêng sri narapati
nulya sami ngandikan

sapraptanira ngajêngan sami
mayor lawan Radèn Pringgalaya
katiga Sindurêjane
mayor sigra umatur
mratelakkên aturirèki
dutanira rahadyan
ingkang lagya rawuh
sarta nuhun lila nata
yèn sêmbada ing karsa paduka aji
arsa sami ngêsuka

dhatêng Pangeran Prangwadanèki
apan sampun linilan aturnya
tuwan mayor mring sang rajèng
sigra sami umêtu
ing jro pura mayor siraglis
myang Radèn Pringgalaya
Kya Sindurêjèku
sapraptanira ing jaba
tuwan mayor wus mêpak wadya Kumpêni
myang Radèn Pringgalaya

lan Sindurêja wun mêpak sami
mantri punggawa ing Kartasura
apan ta kinêrig kabèh
wontêndening kang kantun
wadana jro kapat kang kari
rumêksa ing narendra
dening lampahipun
datan owah kathahira
lan kala prang Prajamukti datan kari
apan sampun umangkat

Pangran Prangwadana amiyarsi
yèn Kumpêni angêsuk ing sira
myang wong Jawa sakathahe
anulya budhal gupuh
saking Batur lampahirèki
Pangeran Prangwadana
wau lampahipun
tan sêdya anarungana
pan angraos yèn kasônggaa ing jurit
ing Pule rêrêp sira

sipêng ing Pule pangran siraglis
enjing bubar dhatêng dhusun Wera
de tuwan mayor lampahe
saking Kartasurèku
Kêdhungjambal kang dipun jogi
lampahe sami dharat
Kumpêni sadarum
sapraptaning Kêdhungjambal
tuwan mayor nanging datan dèn panggihi
mring Pangran Prangwadana

malah tinitik panggenannèki
pangeran apan datan kantênan
dènnya nèng Kêdhungjambale
pan kongsi kawan dalu
tuwan mayor tan antuk warti
ing panggènannya Pangran
Pêrangwadanèku
tuwan mayor sigra bubar
saking ing Kêdhungjambal lampahirèki
dhatêng ing Panambangan

sapraptane Panambangan sami
kajawuhan sakathahing wadya
mayor dahat susah tyase
saya kasrêngên wau
ingkang dados srêngênirèki
de wong Jawi sadaya
tan wontên kang wêruh
panggènanira Pangeran
Prangwadana dadya lampahira nuli
bubar nabrang bangawan

pan angalèr ing Utêr dèn jogi
praptèng Utêr mêksa datan angsal
nglêlari pangran puruge
malah raintên dalu
kajawuhan wadya Kumpêni
sangêt musakatira
Kumpêni sadarum
pan botên wontên anêdha
myang wong Jawa apan sapunika ugi
kajawahan tan nêdha

sigra budhal lampahira sami
lajêng dhatêng Sêdamêl samana
sapraptane ing Sêgawe
pan kongsi tigang dalu
nèng Sêgawe tan angsal titik
panggenannya Pangeran
Prangwadana wau
tanya mring Dyan Pringgalaya
tuwan mayor miwah mring Sindurêjèki
inggih tan angsal warta

mayor sangêt kasrêngênirèki
dhatêng Pringgalaya Sindurêja
mangkana mayor wuwuse
asmu kasrêngênipun
yèn makatên dika puniki
tumut ing lampah kula
tanpa karya tuhu
yèn dika datan sagêda
anênitik ing panggenane samangkin
ing Pangran Prangwadana

lah nuntên dika kengkenan sami
priyayi kalih dipun akêbat
ananahakên ênggène
Pangran Prangwadanèku
sampun dika kèn mulih-mulih
lamun dèrèng kantênan
pangran ênggènipun
anuntên sampun lumampah
dutanira priyayi pêpatih kalih
kang nênahkên pangeran

pan ingantos kongsi kalih latri
dutanira nuntên sami prapta
mêksa tan angsal wartine
Dyan Pringgalaya gupuh
lan Kiyai Sindurêjèki
gya sami abêbeja
dhatêng mayor wau
lamun dutanira prapta
kalihira mêksa datan angsal warti
mayor kaku tyasira

lawan susahe mayor tyasnèki
dene Kumpêni tan wontên nêdha
lawan asangêt jêbloge
gya pêparentah gupuh
tuwan mayor mring dyan dipati
kinèn mêpêka tundhan
mayor wuwusipun
maring Radèn Pringgalaya
lan punapa gawe kula wontên ngriki
Kumpêni tan anêdha

besuk-besuk radèn kula mulih
dèn aenjang dika undhang-undhang
dhatêng rencang sakathahe
anuntên enjingipun
pukul gangsal bubarirèki
mayor mantuk lampahnya
mring Kartasurèku
sapraptane Kartasura
mayor sampun atur uningèng narpati
yèn mêngsah tan kantênan

aturira mayor mring sang aji
angaturkên gêtune tyasira
dening kalangkung samare
panggenaning kang mungsuh
pan anêlas gènnya nênitik
mêksa tan antuk warta
ing panitikipun
sang nata aris ngandika
yèn mangkono adhi Si Sindurêjèki
karo Si Pringgalaya

padha konên akongkonan aglis
ananahêna ênggoning mêngsah
nuli mangkata dutane
mayor sampun umêtu
saking pura ya ta apanggih
lan Radèn Pringgalaya
myang Sindurêjèku
wus dhawuhakên parentah
ing narendra mring Radèn Pringgalayèki
lan Kyai Sindurêja

yèn sami kinèn utusan aglis
ananahêna ênggoning mêngsah
dening lakuning dutane
parentahing sang prabu
winêling ywa amulih-mulih
yèn dèrèng kantênana
panggenaning mungsuh
sigra Radèn Pringgalaya
Sindurêja pan sampun sami anuding
mring dutanya wus mangkat

kunêng ingkang kawarnaa malih
sira Pangeran Pêrangwadana
sarta wadya Maduntêne
ngalèr palajêngipun
apan anjog ing Sokawati
praptane Majarata
apan kaparanggul
lan barisira Pangeran
Mangkubumi samana ramya ajurit
apan anglong-linongan

kawon prangnya Pangran Mangkubumi
lumajêng saking ing Majarata
ingkang ngênggèni pondhoke
Pangran Prangwadanèku
dening kang wong Maduntên sami
amisah pamondhokan
lan pangeran wau
ya ta Pangran Prangwadana
angandika dhatêng pêpatihirèki
aran Kudanawarsa

iki wataraningsun abêcik
iya besuk ginawe nagara
Kudanawarsa ature
gusti botên apatut
awon tanjêkipun ing nguni
wau tiyang Madura
ngêrês manahipun
sawab rencangnyakèh pêjah
kaping kalih nagari Kartasurèki
sanès pawartinira

lan kala wontên ing Madurèki
datan wontên pinanggih sapisan
pawarti lawan yêktine
wasana sami rêmbug
yèn mantuka mring Madurèki
têtiyang ing Madura
aputusan sampun
apan ngaturi uninga
mring Pangeran Prangwadana lamun mangkin
kang abdi ing Madura

yèn mangke samya apamit mulih
kang nglilani Pangran Prangwadana
nulya samya bubar kabèh
mantuk mring Madurèku
wong Madura datan winarni
Pangeran Prangwadana
apan bubar sampun
saking dhusun Majarata
sipêng Nglungge lajêng dhatêng Kêbontiris
akarya pamondhokan

wontêndening Pangran Mangkubumi
amakuwon dhusun ing Galagah
wus anglumpukkên wadyane
wong Sokawati kumpul
kawarnaa wau kang mulih
têtiyang ing Madura
ing sapraptanipun
ing wisma mênangi yuda
nuju ing Sumênêp ingkang dipun gitik
mring Dyan Sasradiningrat

dahat arame pêrangirèki
wong Sumênêp lawan wong Madura
tanpa wilangan pêjahe
mêngsah lan rowangipun
wong Sumênêp kasor ing jurit
Sumênêp bêdhahira
de pangeranipun
lumajêng mring Surabaya
palajênge angungsi dhatêng Kumpêni
anêdha tulung sira

dening wong Sumênêp sakathahing
ingkang kantun wus têluk sadaya
mring Dyan Sasradiningrate
anut ing sarèhipun
sampun tinêtêpakên sami
mring Dyan Sasradiningrat
sakèhe kang têluk
datan wontên ingowahan
ingkang mantri pan taksih pinacak mantri
de kang warni kapêdhak

têtêp kinarya kapêdhak malih
dawêg sami eca manahira
wadyèng Sumênêp sakèhe
punapadene wau
Radèn Sasradiningrat lagi
lêga ing manahira
anuntên Kumêndur
Kêcil umadêg samana
nèng tapêl watêsing Sumênêp anênggih
lan tapêl watês Sampang

sigra wadyalit ngaturi uning
dhatêng Rahadèn Sasradiningrat
yèn Kumêndur pangadêge
nèng tapêl watêsipun
ing Sumênêp lan Sampang mangkin
Radèn Sasradiningrat
sigra dènnya wangsul
wau saha wadyanira
pan ginêlak lampahira sampun prapti
wus yun-ayunan yuda

tan darana anêmpuh siraglis
ing ayuda Dyan Sasradiningrat
apan sarêng pangamuke
kalawan wadyanipun
dènnya campuh nèng Batubêsi
rame dènira yuda
Kumpêni atangguh
anadhahi wong Madura
pangamuke anglir buta angsal daging
tan wruh ing pêjahira

bêdhil Kumpêni wus tanpa uni
mung rame dènnya tumbak-tinumbak
wus akathah pêpêjahe
rowang kalawan mungsuh
apan datan kêni winilis
wong Kumpêni kasoran
wau yudanipun
saking karoban ing lawan
wong Kumpêni lumayu sisaning mati
Kumêndur wus lumaywa

dadya anganciki Batubêsi
Radèn Tumênggung Sasradiningrat
wus makuwon sabalane
wau ingkang winuwus
wong Walônda ing Surawèsthi
anginggahi samana
ing Tandhês ginêpuk
apan sampun katadhahan
yudanira dhatêng wadya ing Garêsik
nama Ki Puspatruna

dahat arame campuhing jurit
Ki Puspatruna wus ambêg pêjah
dènnya ngamuk sabature
bêdhil wus tan karungu
pangamuke lir banthèng kanin
Kumpêni kang tinêrak
apan kathah lampus
dadya Kumpêni kasoran
yudanira lumayu sisaning mati
sampun gusis sadaya

kawoning Kumpêni Surawèsthi
nuntên Walandi kang wontên kapal
minggah dhatêng Maduntêne
dening wastaning dhusun
kang dipun inggahi Walandi
wasta dhusun Tanjungan
anuntên ingamuk
dhatêng têtiyang ing Sampang
kang anama pun Surajaya prajurit
ngamuk sarowangira

Surajaya pangamuke ngukih
Kumpêni apan datan kuwawa
anadhahi pangamuke
mring Surajaya wau
dahat rusak wadya Kumpêni
dadya lumaywa sira
sakantuning lampus
wus sirna wadya Walônda
saking ngrana kang aran Tanjungan nênggih
wau kang kawarnaa

wontên Walandi saking Kadhiri
pêpêcatan saking Kartasura
kapitan ing dragundêre
samana lampahipun
anjog dhatêng ing Surawèsthi
Kapitan Kesêr nama-
nya kinarya bantu-
nira kang pêrang Madura
apan lajêng ambanjêl dhatêng Garêsik
ramya campuh ing yuda

prangnya Pangeran Giri kalindhih
pangajênge ing Garêsik pêjah
Ki Jiwaraga namane
wau sabêdhahipun
nênggih pan nagari Garêsik
Kapitan Kesêr sigra
lajêng lampahipun
ing Gêcêl Tamapêl sira
kang abaris anèng Tumapêl anênggih
Radèn Wiradiningrat

Radèn Kartarêja kang abaris
ing Lamongan apan wus ngalêmpak
anjagi ing Tumapêle
wausainggahipun
Tuwan Kesêr gya anadhahi
sira Dyan Kêrtarêja
arame prangipun
Radèn Kartarêja kalah
sing Tumapêl anulya lumayu aglis
Radèn Wiradiningrat

sakawonipun Kartarêjèki
sing Tumapêl Tuwan Kesêr sigra
nulya lajêng ing lampahe
anggêpuk ing Sidayu
inggih ingkang darbe nagari
Radèn Suryadiningrat
apan ingkang sunu
Pangeran Anyakraningrat
ing Madura apajêg baris sirèki
sampun sami prayitna

sapraptane Kesêr sawadyèki
ing Sidayu apan tinadhahan
mring Dyan Suradiningrate
ramya têmpuh prangipun
pan kasoran yudanirèki
Radèn Suryadiningrat
tan kawawa tangguh
sakawone wadyanira
Radèn Suryadiningrat têluk tumuli
mring Tuwan Kesêr sira

katarima patêlukirèki
sira Rahadèn Suryadiningrat
wus ingecakkên manahe
wau ingkang winuwus
kang abaris ing Batubêsi
Radèn Sasradiningrat
samana ginêpuk
dhatêng Kumpêni sadaya
Tuwan Kesêr Amral pangagêngirèki
Bugis Dhaèng Mabelah

Dhaèng Mabelah punika nênggih
unus-unusan ing Kartasura
binantokkên Madurane
lan wontên malihipun
wong Makasar pan sa-Kumpêni
aran Kapitan Jawar
sami kaduk purun
ing Batubêsi samana
kang ginitik arame pêrangirèki
kathah pêpêjahira

Radyan Sasradiningrat kalindhih
yudaniraapan wus lumaywa
saking ing Batubêsine
Kumpêni lampahipun
ing Balega kang dipun gitik
kang baris ing Balega
Radèn Wangsèngsantun
senapatining ayuda
duk umulat ing mungsuh Kumpêni prapti
nulya atata bala

sigra Kumpêni nêmpuh ing jurit
pan sinêlak ing pangêdrèlira
lir jawuh mimis tibane
Dyan Wangsèngsari tangguh
saha wadya datan gumingsir
sêdya rêmpu ing rana
andhepok prangipun
wus datan aetang pêjah
Amral myang Kesêr wruh mêngsah ngantêp jurit
rinoban pangêdrèlnya

dahat adrês tibaning kang mimis
wadya Madura wus kathah pêjah
kaprawasèng ing mimise
kang gêsang apan ngamuk
kang anama Dyan Wangsèngsari
senapati ngayuda
pêngkuh juritipun
saha tan tumamèng braja
dahat mingsêr katiban ing mimis alit
tan kagèt dening tiktak

kumêndhan Kesêr bramatyèng ati
aningali kêbat tandangira
sakathahe Kumpênine
sigra dènnyarsa ngamuk
saha pêdhangira tinarik
dadya merang sadaya
sakèhing andulu
myang mulat ing mêngsahira
dahat pêngkuh prangira tan mingsêr bêdhil
dadya samya bramatya

Kumpêni Islam sadaya sami
kang anama kapitan myang lutnan
alpèrès myang sareyane
sadaya sarêng nêmpuh
pangamuke mung waos cundrik
kang kagêm pangamuknya
wong Madura pêngkuh
aramya tumbak-tinumbak
têmpuhing prang wênèh kaprawasèng cundrik
wong Madurakèh pêjah

wus lumaywa sasisaning pati
wong Madura Radèn Wirasêkar
wus karoban ngajurite
kinanan keri wau
panumbaknya wadya Kumpêni
miwah saking ing wuntat
radèn taksih pêngkuh
tan tumama winaosan
nanging pamalêsira tan angundhili
katampan ing akathah

saking ngarsa tinêmpuh ngunduri
ingkang saking wuntat gya anumbak
tan tumama panumbake
watêking sampun layu
pangamuke Dyan Wangsèngsari
kalêbèng sumur sira
Kopral Trohi gupuh
sigra ngakahi samana
myang Dèn Wangsèngsari pinopor ing bêdhil
ginitikan pêjahnya

sapêjahira Dyan Wangsèngsari
wong Madura wus larut sadaya
wus ngancikan pakuwone
mring Kumpêni sadarum
kawarnaa kang kawon jurit
Radèn Sasradiningrat
palajêngnya rawuh
ing dalêm kitha Madura
lampahira lajêng sowan ing ramèki
angaturi uninga

aturira pun paman ngêmasi
Wangsèngsari prangipun Balega
dahat kathah pêpêjahe
mêngsah lan rowangipun
sakawone kang wadya alit
sasisane kang pêjah
sampun sami mawut
Pangeran Anyakraningrat
sapamirsanira ature kang siwi
rongèh ing wadyanira

myang sakathahe têtiyang alit
ing Madura wus tan kêna ngampah
bubare saking wismane
ingkang darbe parau
sami minggah baitanèki
dhatêng nagri Bawiyan
ing pangungsènipun
sigra Pangran Cakraningrat
ing Madura tan antara tumulyaglis
numpak baitanira

wus amancal palayarirèki
pangeran anjog nagri Bawiyan
kèndêl sakêdhap lampahe
Bawiyan mundhut banyu
sasampune angunjuk warih
pangeran wus umangkat
ing Banjar jinujug
sapraptanira ing Banjar
kawarnaa Kumpêni kang mênang jurit
wus ngancik ing Madura

sapangancikirèng Madurèki
Kumpêni sampun eca tyasira
ingkang kawuwusa malèh
anênggih ingkang sunu
Pangran Cakraningrat kênyadi
wau ingkang anama
Radèn Ayu Wuku
punika ingkang kabêkta
mring Walônda kang anama Tuwan Anting
binêktèng Kartasura

kunêng ingkang kawarnaa malih
ingkang gumingsir ing Majarata
Pangeran Mangkubumine
nèng Galagah kêkuwu
ngumpulakên kang wadya malih
sakèh wong Sokawatya
wus samya akumpul
wus angadêg barisira
nèng Galagah sampun ngaturi upêksi
dhatêng ing Kartasura

dhatêng sang nata gènnyatur pêksi
yèn tiyang Maduntên sampun kesah
mantuk dhatêng Madurane
dening wau kang mungsuh
kang angirid wong Madurèki
Pangeran Prangwadana
sampun kesah ngidul
apan asewang-sewangan
kesahipun dening wadya padukaji
têtiyang Sokawatya

ing mangke sampun pinêpêk malih
dhatêng rayi paduka sang nata
Pangeran Mangkubumine
saha dêdamêlipun
apan sampun umadêg malih
sampun sura ing nala
dêdamêle agung
kadi kenging ingabêna
ing ayuda sumôngga karsa narpati
sang nata angandika

iya dèn pêpoyanana aglis
si adhi Mangkubumi yèn kêna
bature ingadu manèh
dening wêwêkas ingsun
lamun ana lananging jurit
iya têka dèn suka
saparaning mungsuh
iku darapon kawusa
ri sampuning angandika sang narpati
duta sigra umêsat

Ki Tohjaya wau kang tinuding
dhatêng loji kinèn pêpoyana
mring mayor yèn andikane
sang nata ingkang dhawuh
mring Pangeran Amangkubumi
yèn kang rayi pangeran
kinèn ngêsuk mungsuh
darapon mungsuh kawusa
Ki Tohjaya sapraptanira ing loji
wus dhawuhkên andika

saandikanira sri bupati
dhinawuhakên mring mayor sira
mayor mangkana ature
lah andika umatur
Ki Tohjaya dhatêng sang aji
gampil puniku uga
kapanggiha pungkur
aluhung ingkang acêlak
karumatan nuntên taruba rumiyin
Tohjaya manjing pura

sampun katur dhumatêng sang aji
lamun mayor mangkana aturnya
sang aprabu lêga tyase
mayor putusan sampun
mring Pangeran Amangkubumi
wau sapraptanira
mayor dutanipun
ngaturakên tabenira
tuwan mayor mring Pangeran Mangkubumi
mangkana linging duta

inggih ing mangke paduka gusti
ingaturan rumiyin kèndêla
dhatêng tuwan mayor anggèr
mayor wêwêlingipun
mring ulun sapunika gusti
mila tuwan ngaturan
kèndêla rumuhun
dening sudara paduka
tuwan mayor arsa kesaha rumiyin
dhatêng Kêdhu lampahnya

angandika Pangran Mangkubumi
iya sudaraku mayor lunga
apa kang dadi lakune
duta alon umatur
inggih anggèr kang dados kardi
pan pun Sêcanagara
ing pamogokipun
têtiyang Kêdhu sadaya
dipun ambêg malah barisipun gusti
ing Elo sampun nabrang

dening pun Kartadipa ing mangkin
ing Andong gusti pan sampun kalah
malah majêng patêluke
mring Sêcanagarèku
mila tuwan dipun aturi
inggih gusti kèndêla
ing pidadosipun
mayor dhumatêng sampeyan
nanging paduka gusti dipun aturi
sampun têbih sing Sala

mèsêm lingnya Pangran Mangkubumi
jawane ingsun iki dèn atag
tunggu ing Sala têgêse
iya muliha gupuh
sira duta mung tabe mami
iku sira têkakna
mring sudaraningsun
lan sira pêpoyanana
tuwan mayor yèn ingsun bubar nyêdhaki
maring desa ing Sala

sigra mêsat ponang duta aglis
saking ngarsanya sira pangeran
prapta ing Kartasurane
apan sampun umatur
dhatêng mayor dutanirèki
sawêlingnya Pangeran
Mangkubumi sampun
katur mring mayor sadaya
suka ing tyas mayor anulya amikir
dènnya arsa pamitan

dènnya arsa mring Kêdhu anênggih
anggitik dhatêng Sêcanagara
ing Sela papan wismane
ingkang karya pakewuh
wong ing Kêdhu binêbêg sami
apan têluk sadaya
kang sampun kapungkur
Kêdhu sa-Kilènparaga
kang wus têluk wus nabrang Elo kang baris
Kartadipa wus kalah

malah sampun têluk kang pawarti
Kartadipa malah karsanira
mayor dènnyamrih bêcike
Salatiga jinujug
dènirarsa arêmbag pikir
lawan Kya Sindurêja
mayor karsanipun
milanipun sapunika
dene Kyai Sindurêja wus rumiyin
wontên ing Salatiga

angkatira Ki Sindurêjèki
wontêne dhusun ing Salatiga
sadhatênge ing Sagawe
kala angêsuk mungsuh
ya Pangeran Prangwadanèki
duk prang kanthi Madura
ing sakawonipun
sinupan datan kapêdhak
tuwan mayor prapta Sêgawe abali
praptaning Kartasura

kinèn lajêng Ki Sindurêjèki
tugura ing dhusun Salatiga
lan sakônca pangiwane
Radèn Pringgalayèku
kinèn wangsul mring Sala malih
dening Ki Sindurêja
kalih lampahipun
ingkang rumiyin ingatag
bêbakali loji ing Salatigèki
kaping kalih karyanya

kinèn mênêdana sakathahing
têtiyang Kêdhu kang dèrèng prapta
sami kinèn ngemutake
kang darbe wong sa-Kêdhu
kadiparan Mangkuprajèki
miwah Ki Natayuda
myang panêkaripun
sanake dèn emutana
nanging Kêdhu mangkya tan kenging abêcik
mila mayor akarsa

anindaki mring Kêdhu pribadi
wanci sontên tuwan mayor sowan
malêbèng dalêm purane
atur uningèng prabu
lamun arsa kesah pribadi
dhatêng Kêdhu lampahnya
mangkana turipun
dhumatêng sri naranata
mila kawula tuwan kesah tumuli
ingkang kawula rêbat

manawi pun Sêcanagarèki
punika nuntên apadandanan
de pun Kartidipa mangke
ing Andong sampun têluk
lawan kaping kalihe malih
kagungan sri narendra
nênggih bumi Kêdhu
sampun kathah-kathah risak
sri narendra ngandika lah iya adhi
nuli sira papasa

aywa kongsi abra iku adhi
tuwan mayor matur malih sira
yèn marêngana lêgane
galih dalêm pukulun
ulun mangkat ing benjing-enjing
dhatêng ing Salatiga
padandanan ulun
inggih saking Salatiga
sang natangling iya ingsun anyangoni
adhi slamêt kewala

tuwan mayor sigra amit mijil
saking pura ngloji sapraptanya
ngaturi Dyan Dipatine
Pringgalaya anuju
nuju wontên Kartasurèki
wau sapraptanira
Dyan Pringgalayèku
ing loji sampun winartan
lamun mayor mring Kêdhu ing dintên benjing
mangkat dèn krêsèng wuntat

tuwan mayor aris mojar
dhatêng Radèn Pringgalaya Dipati
rahadyan dèn pênêd kantun
atêngga mring sang nata
Kumpêni Islam wasta Kapitan Tolung
punika kang kula bêkta
lan dragundurkewalèki

saurnya Dyan Pringgalaya
pintên banggi yèn kinuwatkên mami
sarya pêparentah sampun
rahadèn mring Sarangan
kang wus ngalih nama Surawacanèku
kinèn asaosa tundhan
kang marang Salatigèki

ri sampuning pêparentah
radèn adipati wus pamit mulih
mayor mangkat enjingipun
dhatêng ing Salatiga
sapraptaning Salatiga wus katêmu
lan Dipati Sindurêja
mayor apitakèn aglis

wartane Sêcanagara
wontên pundi pakuwonipun mangkin
miwah pun Kartadipèku
Ngandong punapa Tunggal
Kya Dipati Sindurêja aris muwus
atutur mring mayor sira
tuwan têlikira prapti

ature dhatêng ing kula
inggih pun Sêcanagara ing mangkin
ênggènipun amakuwun
wontên ing Samirana
dening pun Kartadipa Ngandong puniku
mangke wus pênêd manahnya
malah jêng-ajêngan jurit

kalih pun Sêcanagara
nanging sampun atanglêd ing ajurit
mayor aparentah sampun
mring Radèn Mangkupraja
kalih Kya Natayuda katiganipun
Kiyai Dêmang Urawan
kinèn aputusan sami

dhatêng Kêdhu anêlika
katiganya nuntên utusan sami
anêlik mring bumi Kêdhu
sami arêbat para
laminira dènnya kesah kalih dalu
ponang têlik sarêng prapta
gya binêkta dhatêng loji

sapraptaning ngarsanira
tuwan mayor nuntên Ki Adipati
Sindurêja kang dinangu
mring tuwan mayor sira
têlik prapta kadipundi aturipun
gya Sindurêja lingira
inggih nunggil atur sami

yèn mangke Sêcanagara
wontên Samirana gènipun baris
wontêndening rêmbagipun
dènnya mêthuk ing aprang
pinggiring Elo rêrêmpon sêdyanipun
kalawan sakancanira
mayor apitakèn malih

kang tinakèkakên gènnya
Kartadipa panggenanipun pundi
Ki Wiragunaris matur
inggih pun Kartadipa
ing panggenanipun ing Wiladasèwu
sêdya amêthuk ing marga
kewala mring tuwan benjing

tumulya apêparentah
tuwan mayor dhatêng ki adipati
yèn makatên besuk-esuk
inggih kula umangkat
dupi sontên pukul gangsal wayahipun
ki dipati pêparentah
dhatêng ing kancanirèki

sampuning kaparentahan
kancanira anulya bubar sami
dhatêng pamondhokanipun
samya tata pakaryan
ingkang warni tundhan kang badhe mêmikul
sasampunira mangkana
ya ta kawarnaa enjing

sigra mangkat saha wadya
tuwan mayor saking Salatigèki
myang Dipati Sindurjèku
saha wadya kancanya
sapangiwa punggawa tan wontên kantun
samya umiring sadaya
mring mayor lampahirèki

ginêlak ing lampahira
tuwan mayor kadalon sirèng margi
amondhok ing Têgalrandhu
enjing sira umangkat
Kartadipa ing Andong wau kapangguh
apan amêthuk ing marga
lan tuwan mayor wus panggih

tuwan mayor gya têtanya
mring Ki Kartadiparis dènnya angling
hèh Kyai Kartadipèku
wontên pundi kang mêngsah
aturipun Kartadipa inggih mungsuh
tuwan wontên Samirana
badhe gènnya mêthuk jurit

ing Elo pangarahira
arêrêmpon sêdya angantêp jurit
ya ta mayor lampahipun
sigra lajêng ginêlak
lampahira ing Andong pan sampun rawuh
samana wus masanggrahan
sadaya wus mondhok sami

nulya Kyai Sindurêja
angundhangi ing kancanira mantri
miwah punggawa katêlu
ingajak pakumpulan
dhatêng ngarsanira mayor rêmbag laku
sampuning pêpak sadaya
nèng pondhoknya mayor sami

nulya tinrantun samana
wadana têtiga ing Kêdhu sami
dèrèng wontên gadhah rêmbug
nuntên Ki Kartadipa
gadhah rêmbug dhatêng mayor aturipun
lamun sambada ing karsa
kula piyambak rumiyin

kula yonane piyambak
pan sadaya kèndêla Ngandong ngriki
nulya Kya Sindurêjèku
anging suka pirêmbag
dhatêng mayor sapunika rêmbagipun
kajênge pun Kartadipa
kula botên nyuwawèni

yèn lumampaha piyambak
anglampahi apêranga kariyin
yèn wontêna tiwasipun
kawon dènnya ayuda
têmahipun anglêlingsêmi ing laku
sanadyan tuwan kèndêla
wontên ing Andong ing ngriki

inggih sadintên punika
nanging sakathahipun tiyang Jawi
kula lampahkên rumuhun
mayor èwêd tyasira
amiyarsa Sindurêja rêmbagipun
wontên sumêlanging driya
mayor tumulya sirangling

hèh Kiyai Sindurêja
sakathahing rêmbug punika ugi
tan kula angge sadarum
mangke parentah kula
sakathahe priyayi Jawi puniku
nunggila lampah kewala
lajêng mundur lan Kumpêni

ri sampuning mayor dadya kang pirêmbag
yèn mangkat benjing-enjing
nulya aluwaran
saking ing kêkumpulan
ing dalu datan winarni
enjing saksana
sadaya mangkat sami

tuwan mayor saksana age praptaa
dhusun Samiranèki
lampahnya ginêlak
pangajênging lumampah
ing Andong Kartadipèki
sarowangira
sawetan Ngelo prapti

wus katingal ing mêngsah tata atarap
andhèr pinggiring kali
Elo ilènira
nulya umajêng samya
myang Ki Sêcanagarèki
amalang kadhak
pinayungan wadyèki

sawarnine têtiyang Kêdhu samana
samya dipun undhangi
dharata sadaya
aywa kacêlak kuda
kang kalêbu sanak mami
nitiha kuda
sudukan janji mami

punapadene yèn tilara galanggang
nyolong palayunèki
sayêktine uga
iya ngong karya lunas
sadaya kang rupa mantri
Kêdhu sagahnya
tan gingsir ing prajanji

wusnya mupakat janji tan gumingsira
sarêng arêmpu sami
gya majêng saksana
wadya Kêdhu sadaya
pinggir Ngelo wus dèn rampid
gènnya atadhah
panêmpuhing Kumpêni

ri sampunira wau atata gêlar
wong Kêdhu sigra prapti
wadya Kartasura
myang Kumpêni sadaya
wruh yèn wong Kêdhu nanggêni
datan ataha
tyasnya wadya Kumpêni

pan ginêlak Kumpêni ing lampahira
sêdya angamuk wani
katranggul ing toya
lèpèn Elo samana
datan kêna dèn gêbyuri
rumpiling papan
dadya aêlêt kali

pêrangira bêdhil-binêdhil kewala
dadya tan ana gingsir
wong Kêdhu samana
didrèl awantya-wantya
apindha guguring ardi
bêdhil swaranya
pangêdrèling Kumpêni

nanging wong Kêdhu maksih panggah yudanya
tan miris dening bêdhil
ngandêlakên toya
lèpèn Elo samana
apakewuh dèn gêbyuri
mimis tibanya
datan amiyatani

sawab nglangkungi lèpèn dadya abêrnya
tibane ingkang mimis
mila datan obah
wau Sêcanagara
eca ngêdhangkrang nindhihi
ing wadyanira
mayor awas ningali

yèn têtindhih yudane mêngsah tan obah
arsa dipun sabrangi
pakewuhing papan
nulya mayor angatag
mring Kapitan Tolung aglis
anabrangana
angularana margi

Kapitan Tolung sigra ngulari marga
kang kenging dèn sabrangi
lan sarowangira
angidul lampahira
anulya sira amanggih
margi adhakan
gya dèn gêbyuri wani

sampun nabrang kapitan sarowangira
nulya angamuk wani
nêrod pangamuknya
mêlêng Sêcanagara
sigra Sêcanagaraglis
lumaywa sira
tanpolih anglawani

bubar sarsaran wadya Kêdhu sadaya
kawonira ajurit
samya rêbat para
wau Sêcanagara
binujêng tan dèn anggopi
dhatêng kapitan
kacandhak rowangnèkiki

pan kakalih tinumbakan samya pêjah
gya dragundêr Walandi
tan adangu prapta
sampun sami anabrang
lajêng bujêng mungsuh sami
kathah kacandhak
mêngsah pan dèn pêdhangi

wontên mantri satunggal kacandhak pêjah
tinumbak kuli-kuli
ran Kartahudaya
de pun Sêcanagara
lajêng palayunirèki
mênggah lampahnya
dhatêng ing rêdi Sumbing

tuwan mayor samana wus pamondhokan
anèng Samiranèki
sadalu samana
nulya enjingnya bubar
saking ing Samiranèki
ing Têpasaran
sêdya kang dèn tuguri

tuwan mayor lampahnya pan dawêg prapta
dhusun ing Pakiswiring
ya ta Mangkuyuda
kêcil kapêthuk sira
lan mayor lampahirèki
sarêng lan biyang-
ngira sing kang rumiring

dening lampahira arsa anungkula
sira Mangkuyudèki
mring mayor pan agya
arsa apêpanggiha
katuju sira ing margi
kapêthuk sira
lan Mayor Pakiswiring

mila sarêng panggihe Ki Mangkuyuda
lan Mayor Pakiswiring
dadyakatarima
wau panungkulira
mring Mayor Mangkuyudèki
Kya Sindurêja
pan sampun dèn wartèni

dhatêng mayor yèn têluk ing Mangkuyuda
langkung lêga tyasnèki
Kyai Sindurêja
lajêng nulya umangkat
mayor wus nabrang Paragi
myang Sindurêja
Têpasaran wus prapti

tuwan mayor wus makuwon sawadyanya
miwah punggawa Jawi
wusing pamondhokan
dènyarsa tugur samya
wusing sadaya amrêgil
mayor parentah
mring Ki Kartadipèki

apan kinèn Kartadipa ambujênga
mring Sêcanagarèki
ing sapurugira
kinèn wau ngêsuka
sigra Ki Kartadipèki
enjing umangkat
mring Selapapang aglis

sapraptane wau dhusun Selapapang
apan kêpanggih sêpi
sakiwa têngênnya
anuntên wontên warta
yèn pun Sêcanagarèki
minggah ing arga
ingaran ardi Sumbing

wus tinitik linari ing purugira
Ki Sêcanagarèki
mring Ki Kartadipa
mêksa tan antuk warta
Kartadipa bubar aglis
wangsul lampahnya
angrêrayah samargi

kalih dalu laminya dènira kesah
sapraptanira nuli
ngaturi uninga
wau Ki Kartadipa
mring mayor aris dènnyangling
lampah kawula
tuwan datan amanggih

têtiyang sakiwa têngên Selapapang
suwêng sadaya sami
sigra pêparentah
mayor mring sakathahnya
priyayi Kêdhu sakèhing
sami ingatag
angularana warti

ing wartane ênggène Sêcanagara
puniku dèn angudi
angulari warta
gèning Sêcanagara
poma sampun wontên mulih
sakathahira
kang angulari warti

yèn dèrèng antuk warta ingkang kantênan
gèn Sêcanagarèki
nulya sami mangkat
wau ingkang dinuta
ngulari ênggènirèki
Sêcanagara
dening wau kang wingking

Mangkuyuda datan kenging atêbiha
lan tuwan mayor nênggih
kinèn mondhok sira
anèng loji kewala
de salêlinggihirèki
maksih tan owah
tinêtêpakên mangkin

wontêndening têtiyang ingkang dinuta
sami ngulari warti
nglari ênggènira
nênggih Sêcanagara
samana pan sami prapti
atur uninga
yèn Sêcanagarèki

ing mangke sampun anunggil ênggènira
Radèn Mas Guntur nênggih
wastane ênggènnya
Radèn Guntur punika
anênggih ing gunung Kêlir
mayor lingira
yèn makatên wartèki

botên dadi punapaa yèn mangkana
nadyan wangsula malih
Kyai Wiraguna
myang Kyai Natayuda
kadi purun anadhahi
miwah andika
Kyai Mangkuyudèki

lan malihe hèh Kiyai Mangkuyuda
punapa sampun prapti
mangke rencang dika
ature Mangkuyuda
inggih tuwan sampun prapti
rencang kawula
sampun pêpak nèng ngriki

nuntên Kyai Sindurêja aris mojar
mring Ki Mangkuyudèki
mangkana lingira
hèh sanak Mangkuyuda
tuwan parentah ing mangkin
mring pakênira
kinèn kasukan mami

lah pakênira utusana gamêlan
lan sasamaktanèki
dandanan kasukan
anayub dèn samêkta
kang arupa panjang piring
dèn utusana
ywa dadi brangta kingkin

sandia aturirèki
wau Kyai Mangkuyuda
wusing tampi parentahe
mayor kang dhawuh samana
saking Ki Sindurêja
Mangkuyuda sampun mundur
sing ngarsa mring pamondhokan

anulya sira ngusungi
adandananing awisma
sampun sami prapta kabèh
ing pondhoke Mangkuyuda
mayor kang kawuwusa
apan rêrêmbagan wau
lan Dipati Sindurêja

kang rinêmbugakên nênggih
prakawis Dyan Mangkupraja
arsa tinêtêpkên mangke
ing salêlênggahanira
miwah Ki Mangkuyuda
myang Kyai Natayudèku
dening Ki Sutawijaya

karsaning mayor ing mangkin
dinamêl Dêmang Urawan
wau Ki Sindurêjane
dhatêng ngrêmbagi kewala
nuntên sami utusan
dhatêng loji sadayèku
sapraptane loji samya

tinantun mring mayor sami
inggih priyayi têtiga
kapat Ki Wiragunane
upama kula tilara
kadipundi andika
punapa andika purun
nanggoni yèn mungsuh prapta

inggih Sêcanagarèki
tuwin lamun anggawaa
kang nama Radèn Gunture
kang tinantun aturira
tuwan sampun sumêlang
ing nala kawula purun
inggih sakawan punika

tuwan mayor sigra angling
mring Dipati Sindurêja
yèn salamêt benjing êmbèn
Ki Dipati kula mangkat
dening kang kula tilar
Ki Puspatruna puniku
kanthia Ki Sêtradipa

nuntên enjingipun sami
pêparentah mêpak tundhan
undhang yèn mayor yun mulèh
nuntên sami kalêmpakan
dhatêng loji samana
sampuning priyayi kumpul
wontên ing loji sadaya

anulya cinêkêl aglis
wau Kyai Mangkuyuda
lajêng jinarah sakèhe
darbèke Ki Mangkuyuda
de Ki Mangkuyudanya
samana ginêdhong sampun
sarta kalih rabinira

nuntên enjingipun aglis
tuwan mayor budhalira
mantuk mring Kartasurane
lan Dipati Sindurêja
dene ingkang tinilar
wadana têtiga wau
Natayuda Wiraguna

katiga Mangkuprajèki
dening Kyai Mangkuyuda
binêkta sanak rabine
dhatêng nagri Kartasura
tan kawarna ing marga
praptaning Kartasurèku
mayor lajêng manjing pura

arsatur uning ring aji
sapraptaning ngarsa nata
mayor atur salamête
sarta ngunjuki uninga
yèn mangke abdi nata
pun Mangkuyuda pukulun
punika kawula bêkta

mangke kabêkta mariki
sumôngga karsa sang nata
angandi sang akatong
iku luwih karêpira
dene yèn ingsun karya
malih kapriyayènipun
ingsun kaya kurang janma

iya saulihirèki
adhi sapa sira tilar
nèng Kêdhu dadi pakukoh
tuwan mayor aturira
inggih abdi paduka
pun Wiraguna Tumênggung
lan Tumênggung Natayuda

miwah Dyan Mangkuyudèki
sakawan Dêmang Urawan
ri sampun têlas ature
tuwan mayor pamit mêdal
sapraptanirèng jaba
pan amrênahakên sampun
panggenane Mangkuyuda

nulya enjingipun malih
Dyan Dipati Pringgalaya
dhatêng saking ing Salane
manggihi mayor praptanya
tanya wilujêngira
samana mayor atutur
yèn mêngsah sampun lumaywa

purugipun pan anunggil
dhatêng Dyan Guntur ênggènnya
desa Kêdhu panggonane
ing mangke sampun dèn tilar
sampun kancikan rowang
sadaya sampun tinutur
nulya mayor sung uninga

dhatêng rahadèn dipati
yèn mayor arsa mring Sala
radèn dipati wuwuse
inggih ecane kang manah
ênggèn kula saosa
sampun ingaturan wau
dhahar Radèn Pringgalaya

anuntên mantuk tumuli
Dyan Pringgalaya mring Sala
anulya wau enjinge
mayor lumampah mring Sala
mriksa badhe lojinya
kang warni lêlarènipun
dawêg ginarap samana

mring têtiyang Sokawati
kang sami anambut karya
mayor samana lampahe
apan sami rêrêmbagan
lan Radèn Pringgalaya
mayor susahe tyasipun
kang ngusung banon Lawiyan

samana Radèn Dipati
Pringgalaya suka rêmbag
mangkana radèn rêmbage
yèn marêngi karsa tuwan
pintên bêtahanira
atrap banon gèn angusung
angsal pintên ngusung bata

yèn mênggah kula pribadi
yèn rêmbag karsa lan tuwan
lêhêng wasisan gawene
inggih kula kèn anyithak
pan panginggile benjang
môngsa wandea puniku
tuwan kula kang anggarap

tuwan mayor anauri
yèn makatên karsa dika
rahadèn langkung pênêde
anuntên kaparentahan
sadaya samya nyithak
ri sampunira arêmbug
tuwan mayor mantuk sira

sawingkingnya mayor nuli
sira rahadèn dipatya
pêparentah nyithak age
sasampunira mangkana
antawis laminira
ing samadya wulanipun
sri narendra acangkrama

dhatêng ing Sala anênggih
mariksa badhe kadhatyan
miwah kang badhe lojine
sapraptanipun ing Sala
wau sri naranata
pinarak munggwing têtarub
kang sami siwakèng ngarsa

sira Rahadèn Dipati
Pringgalaya lawan sira
Pangeran Mangkubumine
samana sami nèng Sala
jênêngi nambut karya
aris ngandika sang prabu
dhatêng Radèn Pringgalaya

hèh iya Pringgalayèki
mungguh kang pasthi kadhatyan
iku garapên dèn age
dening ing pangalih ingwang
besuk ing taun Êdal
kang liningan nêmbah matur
inggih anuwun sandika

nulya kang tadhahan prapti
linadosakên saksana
sang nata adhahar alon
ri sampuning nata dhahar
linorota carikan
pinaringkên punggawagung
mring Rahadèn Pringgalaya

anulya samya binukti
sira Radèn Pringgalaya
warata sawadya kabèh
pakathik tan kaliwatan
ri sampuning anadhah
sang nata anulya kondur
mantuk dhatêng Kartasura

sakathahe ingkang abdi
kang warni mantri punggawa
pan samya umiring kabèh
sapraptaning dalêm pura
urmat têngara munya
mariyêm pating jalêgur
mayor wus mêdal sing pura

myang para punggawa mantri
Adipati Pringgalaya
wus bubar sapanêkare
tan kawarna laminira
sampun aganti warsa
nuju Êdal taunipun
praptaning ubaya warsa

dhawuh parentah narpati
angundhangi wadyabala
yèn sang nata karsa bodhol
gumingsir atilar praja
ngalih dhatêng ing Sala
dhawuhing parentah prabu
otêre wong sanagara

pan datan antara malih
lajêng dandanane pura
kang yogya kinriyinake
datan pêgat ingusungan
sabên dina mangkana
tan pêgat ingusung-usung
myang kagunganing narendra

wênèh wadyaning narpati
kang wus lami nambut karya
kang rumiyin pangalihe
dhumatêng bumi ing Sala
tan antara sang nata
dintên Rêbo bodholipun
apindha pêksi sarkara

ari Arbanga tanggale kaping
pitulas Sura ing taun Êdal
pratala arga obahe
janma sangkala prabu
gingsirira atilar puri
praja ing Kartasura
kang wadya gumuruh
tan wontên purun kantuna
abdi nata agêng alit jalu èstri
bubar sarêng sadina

apuyêngan ingkang wadya alit
pan akathah ingkang tilar wisma
kasêsa saking repote
myang kathah ngusung-usung
rêreyongan anèng ing margi
wênèh mopo Nglangkungan
myang Pajang dêdunung
tan sagêd angusung wisma
kang sawênèh Baturana kang dèn ungsi
tan sagêd yèn kantuna

ri sampuning ngadhaton narpati
samana wontên ing bumi Sala
wus madêg nama prajane
bumi ing Sala wau
namanira sampun ingalih
nguni araning Sala
pan sampun rinacut
mangkya aran Surakarta
Adiningrat prajanira sang narpati
têntrêm manahing wadya

wontêndene ing Kartasurèki
samantunira kinarya praja
sampun ingalih namane
ngantukakên rumuhun
kala taksih dhusunirèki
winastan Wanakarta
apan wus misuwur
mring sakathahing wong Jawa
wusing Kartasura yèn ingalih nami
winastan Wanakarta

Adipati Cakraningrat ambiyantu Pangeran Prangwadana. . ... kaca 31Nyirêp kraman ing Kêdhu. Dhusun Sala dados nagari nama Surakarta Adiningrat. . ... kaca 52