Mayor Sakèbêr myang nindya mantri
miwah sagung kang para bupatya
sadalu ribêt lampahe
enjang ing praptanipun
anèng Dêmak samya kapanggih
lawan kang kapalajar
sagung pra tumênggung
nanging pisah lawan bala
duk tumpêse prajurit dharat ing nguni
mawur arêbut gêsang

Radyan Tumênggung Kartanagari
miwah Tumênggung Yudanagara
Tumênggung Natayudane
Mangkupraja Tumênggung
lawan Rêksapraja Ngabèi
Tumênggung Cakrajaya
majêgan sadarum
Kandhuruhan miwah Ngayah
lan ing Panjêr Pamêrdèn Dhaluhur Pasir
Kalibêbêr Trêsana

amung badan sapata kang kari
sakalangkung sami kawlasarsa
Sakèbêr dahat ngungune
gèdhèg sarwi amuwus
nyata abot Amangkubumi
jinurung ing Hyang Suksma
prabawane luhur
dene tan ora kayaa
janma ewon sirna kamanungsanèki
paran dadine benjang

Mayor Pèbêr sampun apêpanggih
lawan mayor usar têtabean
miwah para kapitane
ing rêmbag dadosipun
twan kumêndur ingkang dèn anti
lan sagung wadyanira
kang para tumênggung
kang pisah dèrèng angêmpal
sêdhêng ngumpul lawan nêntrêmakên pikir
sagung kang rusak ing tyas

kawarnaa Pangran Sukawati
senapati pramuka jayèngrat
sampun budhal sabalane
arsa kondur mangidul
kang tinilar nèng Kêndhêng sami
Dipati Suranata
myang Pangran Tumênggung
Gadamêstaka kalawan
tiga pisan bupati nagri ing Pathi
lan pra Dêmang Juwana

samya wontên timur dènnya baris
padhusunanira nagri Dêmak
wau pangeran kondure
ing Jakawal wus rawuh
eca manahira wadya lit
kang putra tinimbalan
duta mangkat sampun
ingkang mangkat ing Gumantar
Pangran Mangkunagara pan sampun kerid
sapraptaning Jakawal

kuda pitung atus kang umiring
wau pangeran atur pranata
ingaras bun-êmbunane
wusnya tata alungguh
nunggil lawan Pugêr Dipati
pangran dhawuh nalika
prang Juwana Tanjung
malah kongsi pitung dina
nèng Jakawal Pangeran Mangkunagari
kunêng malih winarna

Kumêndur Ondhorêp Dêmak prapti
panggih Pèbêr tinanggap tuturnya
ing prang sasolah bawane
gèdhèg dahat anjêthung
twan kumêndur duk amiyarsi
Sakèbêr aturira
têlik gya dinangu
pamanggèning Jêng Pangeran
matur lamun wus kondur mring Sukawati
anèng dhusun Jakawal

amung para bupati pasisir
têtanêmane pangran sadaya
wontên ing timur barise
kumêndur rêmbagipun
Mayor Pèbêr kinèn anganthi
sagung prajurit usar
anusula mungsuh
anggêcak ing Sukawatya
saparane Pangeran ing Sukawati
kinèn ngungsir kewala

wusnya dadi dènnya gunêm pikir
badhe anglut marang Sukawatya
Kumêndur Dêmak wangsule
sagung kang pra tumênggung
miwah sira Sang nindya mantri
lan kumêndur tabean
sarêng budhalipun
kang mantuk maring Samarang
kang angetan sagunging baris Kumpêni
miwah kang pra bupatya

barisan timur kang dèn ampiri
bubar ngawêt nanging nora bisa
cara Pajang Matarame
mung sadina katutuh
nora luwês olahing jurit
dadya golong lumajar
angungsi mangidul
gantya malih kawuwusa
Jêng Pangeran Adipati Sukawati
kang lagya pagunêman

lan kang putra miwah pra bupati
ingkang amrih jêmbaring jajahan
ing ayuda mrih kobète
nuntên kang pra tumênggung
ingkang sami tinilar nguni
punggawa pasisiran
kang baris ing timur
Adipati Suranata
Pangran Gadamastaka myang pra bupati
Pathi Dêmang Juwana

sami prapta umatur ing gusti
yèn Sakèbêr sampun binantonan
rongatus usar cacahe
samya Kumpêni jitus
mangkya sampun budhalan sami
mangidul arsa gêcak
paduka pukulun
jêng pangran alon ngandika
hèh ta kulup paran prayoganing pikir
iya apa pinapag

dimèn wêruh tangkêping ajurit
sun cobane si Kumpêni usar
kang putra gondhèl ature
saking pamanggih ulun
prayogine dipun oncati
margi abdi paduka
sangêt sayahipun
pangran kèndêl tan ngandika
ngêningkên tyas cipta mêlêng mring sawiji
narawang datan samar

mangke kêdah kèndêl magut jurit
dèrèng môngsa angantêpa yuda
pangran alon timbalane
iya wus bênêr kulup
Kakang Pugêr ngetana benjing
kulup sira ngidula
yèn wis katon mungsuh
angalor ngulon manira
rêmbag wusnya dadi sigra angundhangi
nyingkirakên para dyah

gya budhalan sagunge pra èstri
bupatine kang dhèrèk pangeran
amung sakawan cacahe
myang pasisir sadarum
ya ta datan kawarnèng ratri
enjing têngara budhal
dadya pinartêlu
ingkang mangilèn pangeran
jog Majênang mangalèr sawadyanèki
lan mungsuh saliringan

mungsuh nabrang kidul Kêndhêng prapti
pangeran nabrang lèr Kêndhêng prapta
awêwêlutan lampahe
wong pasisir kang nungkul
kèh cinêkêl maring Kumpêni
Dipati Suranata
Pangeran Tumênggung
Gadamastaka kalawan
Dyan Tumênggung Pathi katiga dhingini
prapta nagaranira

Pangran Adipati Sukawati
sampun prapta talatah ing Dêmak
lawan sagung prajurite
lajêng mring Kadilangu
amundhut mring Pangeran Wijil
kadangipun sajuga
de pangeran durung
darbe abdi kawijilan
sawêg saking Karanggan marma ing mangkin
ywa tanggung adarbeya

dadya kang raka Pangeran Wijil
nama Pangeran Wirakusuma
tumut salampah badhene
pan wus binakta sampun
pangran budhal sawadyanèki
wangsul marang ing Dêmak
makuwon ing Gubug
kunêng gantya winursita
Mayor Pèbêr myang Pringgalaya Dipati
miwah Kumpêni usar

sapraptaning Jakawal wus sêpi
wontên ugi barising kang mêngsah
akathah nanging lumèngsèr
sapalih kang angidul
kang mangetan inggih sapalih
kang tinarka pangeran
Sukawati ngidul
dene mawi songsong jênar
kêkapalan pitung atus winatawis
kang ngetan sami uga

kang angidul ingkang tinut wuri
yèn binêrêg linawanan yuda
dadya tarung lèrès bae
wau pakuwonipun
ing Jakawal dipun obongi
wus lajêng lampahira
Kumpêni mangidul
kèndêl wau pangungsirnya
pan kasaput ing dalu makuwon sami
wontên Gonggang Dhalungan

ênjingira pangran sampun têbih
sapraptaning ing Matesih desa
angetan ilang larine
Kumpêni laju ngidul
maring Surakarta nagari
Pèbêr myang Pringgalaya
wau karsanipun
mayor usar lan Kapitan
dimèn sowan ing Kangjêng Sri Narapati
wus praptèng Surakarta

Oprup Totlomondo wusnya panggih
ingkang sami saking palurugan
lajêng ingirid lampahe
sowan Jêng Sang Aprabu
praptanira kadhaton sami
sawusnya tatabean
lajêng tata lungguh
Sakèbêr lan Mayor Usar
Kapitane kêkalih litnannya kalih
mèsêm suka sang nata

salamine dèrèng aningali
Kumpêni kang busana mangkana
sangkêlat ijo rokine
samya abrit brukipun
topinira kêkucur sami
pêdhangipun apanjang
ngandika sang prabu
mring Dipati Pringgalaya
ditêmêni yayi êmas Mangkubumi
nganggoa Lônda usar

Kumpênine usar maksih baris
lèr waringin kêmbar anggêgabag
asri tinon busanane
wus dangu samya mundur
mêdal saking sajroning puri
apan dadi tontonan
usar praptanipun
Mangkuratan Pakubanan
dèrèng wontên Kumpêni ingkang kadyèki
karya ebat kang miyat

sampun sinung pamondhokan sami
anèng loji sagung Wlônda usar
gantya kang winuwus mangke
kang makuwon ing Gubug
Jêng Pangeran ing Sukawati
budhal ngidul samana
Garobogan rawuh
lajêng ngidul saha bala
marang Sukawati kang dèn pasanggrahi
nèng dhusun Pasumbêran

Adipati Pugêr nulya prapti
panggih lawan pangran samya suka
anutugakên rêmbage
kintun pustaka ngidul
maring Pangran Mangkunagari
Pugêr atur pariksa
yèn kang rama rawuh
amakuwon ing Sumbêran
lawan kinèn siyaga kaprabon jurit
arsa mukul Mataram

praptèng Gumantar kang ponang tulis
katur pangran winaos gya budhal
angalor lan sabalane
ing marga tan kawuwus
praptanira ing Sukawati
mring rama ngaras pada
mangusapi lêbu
wus sami atatalênggah
Adipati Pugêr miwah pra bupati
aglar anèng ngayunan

ênêngêna kang mêmangun pikir
kawuwusa malih Surakarta
Pringgalaya ing samangke
nyiyosakên panyuwun
ing Mataram wus dèn turuti
gandhèk ingkang dinuta
dhawuhkên amundhut
sakathahing bêkêl desa
cinarita sapraptanirèng Matawis
bêkêl datan lênggana

bêkêl tigang èwu dèn tampani
amung kantun sèwu Jawinata
wau gandhèk saulihe
kadalon lampahipun
Parambanan sipêng saratri
sarêng wus gagat enjang
bêkêl tigang èwu
prasamya minggat sadaya
ana ingkang kari ingandhêg tan kêni
amêksa samya kesah

nulya wontên dêdamêl kang prapti
tigang atus sami kêkapalan
Jayawinata sutane
Sêcawijaya juluk
lan pulunanira wêwangi
Puspawijaya miwah
juga kanthinipun
lêlurah mantri Mataram
kang anama Surajênggala Ngabèi
praptaning Parambanan

lan priyayi gandhèk wus apanggih
tuwin priyayi Kapringgalayan
wus sami tata linggihe
Sêcawijaya muwus
kula niki milane prapti
ingutus putrandika
pun rama tumênggung
yèn tan angsala sêsambat
sayêktine pun rama siyos ambalik
ambêkta wong Mataram

ingkang wolu likur èwu sami
pan binakta ambalik sadaya
sampun binêbêg samangke
kang liningan sumaur
adhuh putu paran puniki
gya pamit wangsul nulya
kuda tigang atus
gandhèk sami pirêmbagan
lajêng mantuk tan angsal patinggi siji
praptèng praja asmara

wus katur ing sri bupati
gandhèk kang saking Mataram
Jayawinata mopone
gumrahing wong sanagara
balik Jayawinata
dadya karsanya sang prabu
Adipati Sindurêja

kang kinèn akirim tulis
angrapu Jayawinata
ananggung yêkti wurunge
Adipati Sindurêja
sampun kintun pustaka
yata wau kang winuwus
Pangran Arya Danupaya

pamit kesah botên lami
sapraptane Parambanan
panggih mantri pangajênge
Tumênggung Jayawinata
pangeran angandika
hèh mantri tutura gupuh
mring Paman Jayawinata

ingsun arsa mring Matawis
angumpul lawan si paman
iya apa sakarêpe
ingsun anganti ing sira
mantri kesah tur sêmbah
praptaning Mataram sampun
katur mring Jayawinata

ing sadhawuhe wêwêling
Pangran Arya Danupaya
Jayawinata ambêkès
iku Pangran Danupaya
sok ngrusuhi bêndungan
ngrusuhi têlèdhèk dhusun
môngsa dadia abahan

aturana kondur nuli
matura ingsun tan arsa
yèn mêksa kudu marene
nuli mriyêmên dèn enggal
mantri wangsul turira
paduka ngaturan wangsul
dyan tumênggung botên arsa

yèn paduka mêksa manjing
inggih dhatêng ing Mataram
tanpa karya sayêktine
Pangran Arya Danupaya
wangsul apalarasan
praptane ing Babad dhusun
laju ambêdhah bêndungan

nulya wontên prapta malih
sira Jêng Pangeran Rôngga
ing Parambanan kèndêle
mantri pangajêng tur priksa
wontên pangeran prapta
Pangeran Rôngga abagus
Jayawinata lingira

iya balèkna tumuli
sanadyan silih bagusa
sok ngrusuhi gêmak jago
môngsa ngentasana karya
mantri wangsul wêwarta
Jayawinata turipun
pangran kondur Palarasan

nuntên wontên prapta malih
Pangran Suryadikusuma
lan Pangeran Arya Pamot
pangran kalih kèndêl samya
ana ing Parambanan
mantri pangajêng asung wruh
yèn wontên pangeran prapta

Arya Pamot lan Suryadi
angucap Jayawinata
tarinên pangeran karo
lamun nyata uwis têrang
dhawuhe Jêng Pangeran
Sukawati apa sanggup
miturut pratikêl ingwang

sun aturi anglakoni
bêdhah Kêdhu sun tur bala
jaranan tri atus kèhe
mantri ngajêng wangsul sigra
panggih lawan pangeran
tinari pan samya purun
nglêboni ing Kêdhu praja

anulya wau dèn irid
nanging kinèn ambanjura
Suryadi lan Arya Pamot
tan kêna mampir Mataram
dene ta kang dinuta
lawan kuda tigang atus
Ngabèi Surajênggala

wus lajêng lampahirèki
kerid ing Surajênggala
sapraptanira Sarowol
kilèn Têrayêm prênahnya
nêlukakên wong desa
kang nora têluk ginêpuk
majêng marang Pare wana

wus kathah kang nungkul sami
amêmacak mantri desa
wimbuh agêng gêgamane
ambahak Kilènparaga
Payaman wus kaidak
saking kang êlèr kèh suyud
anèng Watês barisira

kuda sèwu winatawis
sigêg datan kawursita
kang sampun agêng barise
cinatur Jayawinata
wus anampèni sêrat
pangrêpa angipuk-ipuk
saking Dipati Sindurja

winangsulan nanggi krami
sêratira sang dipatya
wus anglalu jroning tyase
kang para mantri rèhira
Rajaniti Bupatya
wruh lamun têtelasampun
pratikêle Jawinata

pangeran kêkalih sami
marang Kêdhu binantonan
pratôndha ing pambalike
Mantri Rajanitèn rêmbag
kesah saking Mataram
mring Surakarta wus kêbut
sapraptanira jro praja

panggih lawan Rajaniti
wit iku bupatinira
sagung Mantri Rajanitèn
binêkta mring kapatihan
lajêng kinèn ngaturna
mring sri manganti anjujug
Tumênggung Puspanagara

wus konjuk jêng sri bupati
Dyan Tumênggung Jawinata
têtêp tuhu pambalike
kang dhatêng Kêdhu punika
kêkalih pra pangeran
binêktan prajuritipun
têtindhih Surajênggala

lawan sampun angaturi
panungkul dhatêng Pangeran
Sukawati utusane
atur sanjata sadasa
lan waos kalih dasa
miwah reyalipun sèwu
nanging lampah dhêdhêmitan

sri bupati duk miyarsi
sigra dènira dhêdhawah
mring dipati sakarone
lan oprup kinèn amanah
dadosipun kang rêmbag
Sakèbêr ingkang amukul
ing Kêdhu drahgundêrira

satus akanthi prajurit
kalih atus ingkang dharat
myang kalih atus usare
Mayor Por tindhihing usar
gunggung Kumpêni pêthak
gangsal atus cacahipun
gangsal atus Kumpêni Slam

senapatinipun Jawi
gantya Dipati Sindurja
sri narendra timbalane
sagung kang para bupatya
tan ewah ingkang lampah
kadi duk têtindhihipun
Adipati Pringgalaya

wus pamit ing sri bupati
budhal saking Surakarta
langkung agêng gêgamane
kalih ratri anèng marga
lampah mêdal Bahrawa
para bupati ing Kêdhu
môngka panganjuring lampah

mungsuh myarsa angoncati
Pangran Suryadikusuma
lan Pangeran Arya Pamot
mundur dhatêng ing Payaman
Kumpêni prapta Cathak
sagung kang para Tumênggung
ingkang kinèn amukula

barise pangeran kalih
pra bupati lampahira
ing Payaman duk praptane
lajêng campuh ing ayuda
bêdhil-binêdhil samya
maksih gêtas pêrangipun
Pamot Suryadikusuma

sinarêmpêng angoncati
saking Payaman wus dhadhal
anglarug anjog ing Lengkong
Kumpêni kèndêl akarya
pakuwon binêsikan
ing Tarayêm ênggènipun
apacak baris santosa

kunêng gantya kang winarni
Sultan Dhandhun ing Sêmbuyan
miyarsa lamun wartane
pambalike Jawinata
ambêbêg wong Mataram
kèh para pangeran rawuh
mring Mataram tinampikan

gunêm lan Dipati Gêndhing
Purbaningrat Dipaningrat
miwah sira Arya Bangkong
myang Radèn Purbanagara
Kartasari kalawan
Tambakyuda kang tinantun
Sultan pangandikanira

sun arsa têdhak Matawis
bok manawa Jawinata
ingsun kang pinilih dhewe
wartane kèh kadang ingwang
kang prapta tinampikan
kang maksih anèng praja gung
miwah kang wus anèng alas

awit nora ibu sori
padha bibi wong urakan
mulane tinampik kabèh
sigra angundhangi bala
ingkang rayi tinilar
atêngga Sêmbuyan gunung
Pangran Arya Singasêkar

Sultan Dhandhun Martèngsari
wus samêkta balanira
budhal saking ing Kasine
tigang atus kêkapalan
gangsal atus kang dharat
angilèn ing lampahipun
ing marga datan winarna

sampun prapta ing Magiri
anulya wau utusan
ingkang dinuta wong wadon
Bok Ajêng Sulah namanya
praptanè ing Mataram
panggih Jawinata sampun
andhawuhkên kang timbalan

Sultan Dhandhun Martèngsari
inggih arsa pêpanggihan
lawan paduka ing mangke
kèwêdan Jayawinata
dene tan mêdal marga
dumarojog dutanipun
Tumênggung Jayawinata

budhal saking ing Matawis
pitung atus kêkapalan
wus prapta ing Magirine
kapanggih kalawan Sultan
Dhandhun Amartèngsêkar
angandika nêdya ngumpul
sabyantu baya antaka

Jawinata turiraris
inggih agampil bandara
nanging tur kawula mangke
singa-singa ingkang karsa
ngabdèkakên kawula
ujêr karsa rêmak-rêmpu
wontên nagari Mataram

môngsa sandeya Matawis
linurugan ing Walônda
ing prang apilih bobote
tan nôngga yèn kadya amba
tan sande têtumpêsan
Sultan Dhandhun mèsêm muwus
gih paman bênêr andika

nanging yèn têrah Matawis
môngsa wêdia palastra
Jayawinata ature
bandara wêkdal samangkya
tan kenging ingandêlna
wêwatêkaning wong agung
asring tiwas tanpa tuwas

mêsakakên tiyang alit
santana wadya paduka
dene sami aprang lèrès
punapa tan amiyarsa
warta kang eyang-eyang
sawêg sajuga kang thukul
raka paduka Pangeran

Adipati Sukawati
pintên ta laminè mêdal
saking nagari ing mangke
dèrèng wontên tigang warsa
dènnya murwèng ayuda
pawartane sampun antuk
anumpês Kumpêni pêthak

myang Makasar Bugis Bali
kirang langkung wus sanambang
anèng madyaning palugon
pangeran kang kathah-kathah
windon dènnya murwèng prang
Wêlandi picak tan antuk
inggih satunggil kewala

paran dènnya anglabuhi
jêng sultan netyanya pucat
abdinira dhingkul kabèh
dene Dyan Jayawinata
pasêmon aturira
Sultan Dhandhun sigra muwus
yèn kula wus kanthi dika

yêkti kêna dèn tingali
miwah kêna piniyarsa
Jayawinata ature
gusti wong Jawa punika
angèl ingkang wêwatak
mung angilo tabêtipun
sanadyan têrah Mataram

bapa raja ibu sori
kang amutêr tanah Jawa
nanging tabêting prang jirèh
yêkti kêdhik kang suwita
angrasa tanpa tuwas
lamun tabêting prang purun
yêkti kathah kang suwita

Jêng Pangeran Mangkubumi
karya ebat kang umiyat
enggale kathah wadyane
bupatine kalih dasa
satunggaling bupatya
abêbala tigang atus
kawan atus kang warata

mônca nagara pasisir
akathah kang wus kaidak
yèn ginunggung sadayane
kadi yèn wontên salêksa
lah puniku wong Jawa
amung tabêt ingkang tinut
tabêt ala manggih ala

tabêt bêcik manggih bêcik
Jawinata nulya ngajak
pocapan lan punggawane
pintên lamine Pangeran
Mangkubumi murwèng prang
angawaki goprak-gapruk
balane lajêng alêksan

darbe bupati pasisir
bupati mônca nagara
ingkang cêlak lawan gone
ing Sukawati punika
nora nganti sapasar
têlung dina nuli têluk
ing Warung lan Jagaraga

Garobogan Blora Pathi
Juwana lawan ing Jipang
Kudus ing Dêmak pa dene
hèh Adhi Purbanagara
mungguh kang panjênêngan
bandara lami gènipun
pinarak tanah Sêmbuyan

bok inggih dika akali
ing Kaduwang langkung cêlak
tuwin ing Panaragane
darapon nuli kandêla
inggih dhatêng wong Jawa
Purbanagara sumaur
kiyai sadasa-dasa

mangsane dèrèng marêngi
ngling malih Jayawinata
kadi puniki karsane
Mataram wontên punapa
jêr wit saking kawula
tan wontên malang ing kayun
tanpa karya ingancikan

bandara kula aturi
nabranga kilèn Pêraga
anjangkaha ing Pagêlèn
kula angaturi bala
tigang atus turôngga
Sultan Dhandhun manthuk-manthuk
gih bênêr puniku paman

kula nuli anglakoni
anjangkah kilèn Pêraga
sintên dika gawakake
umatur Jayawinata
gih pun Wiramanggala
anak kawula puniku
kawula sumanggèng karsa

dyan tumênggung wus amangsit
mring putra Wiramanggala
mangkana ing pitungkase
kulup yèn tan wani ngambah
sakulon Bôgawônta
tan bêdhah Pagêlèn tuhu
sira nuli amoroda

apa gawe atut wuri
pangeran tan jegos aprang
angur golèka liyane
bandara kang wani aprang
Radèn Wiramanggala
wontên Magiri angantun
kanthi prawira taruna

Tumênggung Jayawinata
wus pamit saking Magiri
mantuk dhatêng ing Mataram
Sultan Dhandhun Martèngsari
budhal ngilèn Paragi
wadya turôngga nêmatus
sèwu wadya kang dharat
praptane Kilènparagi
madêg baris anèng dhusun Pakêboan

gantya ingkang cinarita
Pangeran Mangkunagari
kondure saking Sumbêran
mundhi dhawuh tata baris
ing rama kang wêwêling
Jawinata ngantêp purun
angimanakên sapa
iya sapa dèn sênêngi
ingkang yêkti ujube tuwajuh ing tyas

sapraptanira Gumantar
Pangeran Mangkunagari
samêkta kapraboning prang
budhal sawadya lumaris
prajurit kang turanggi
saking wetan tigang atus
saking kilèn kang bala
pitung atus kang turanggi
wadya dharat akathah yèn cinatura

Pangeran Mangkudiningrat
pan sampun dipun dhawuhi
yèn timbalane kang rama
kinèn anggêcak Matawis
dene lamun lêstari
Jawinata sungkêmipun
Pangran Mangkunagara
dhinawuhan anindhihi
barisira sagunge tiyang Mataram

lajêng kinèn angadua
lawan Sakèbêr ajurit
nagri Kêdhu dèn rêbuta
ingkang rama kang wêwêling
wau lampahing baris
pangeran sawadyanipun
prapta dhusun Mutihan
karya pakuwon anganti
arsa nglampahakên duta mring Mataram

kang baris ing Palanggêran
Pangeran Pamot wus prapti
sowan maring ingkang raka
dhusun Mutihan prênahing
sakidul kilèn Wêdhi
pangeran sida anuduh
Mantri Jayakintaka
bêkta sêrat mring Matawis
tan kawarna lampahe praptèng Mataram

panggih lan Jayawinata
pinaringkên punang tulis
tinampèn sinuksmèng driya
Jawinata mèsêm angling
inggih punika adhi
ênggène bandara rawuh
timbalane kang rama
Jêng Gusti ing Sukawati
kadi paran kalamun Jayawinata

darbe atur ngumandaka
angangge lambe kêkalih
môngsa dadia manungsa
Sultan Dhandhun Martèngsari
praptane ing Matawis
laju kula jabung alus
baris sa-Kilènparagi
kula inggih botên ngimpi
ngugêmana pangran jirih ing ayuda

anulya karya wangsulan
punang pustaka wus dadi
binêkta pêpatihira
Puspawijaya Ngabèi
sarêng angkatirèki
lan pangran utusanipun
Mantri Jayakintaka
kathah dènnya atur bêkti
sapraptane ing pakuwon Pamutihan

laju marêk ngarsanira
Pangeran Mangkunagari
ngaturkên sêrat wangsulan
miwah sanjata sarakit
sajuga kang turanggi
lawan yatra kalih atus
miwah badhe rasukan
baludru wungu myang wilis
srat binuka pangeran kalangkung suka

myarsa têmbunging pustaka
Jawinata sungkêm yêkti
pangeran nulya kasukan
lawan Pêpatih Matawis
Puspajaya Ngabèi
sinuba-suba anutug
saratri anayuban
enjinge tinundhung mulih
Dyan Ngabèi Puspawijaya Mataram

Tumênggung Jayawinata
kinèn sowana pribadi
praptaa ing Pamutihan
dèn wangêni limang ari
Puspawijaya pamit
lan pangeran wêlingipun
maring Puspawijaya
kang uwa Pangran Suryadi
kinèn ngirid mring Tumênggung Jawinata

Pangeran Mangkunagara
lêrêm ing antara ari
anèng dhusun Pamutihan
Jayawinata inganti
ing Mataram winarni
Jayawinata duk wau
budhal saking Mataram
jinajaran pra prajurit
wadyanira kang samya umiring lampah

wadya kang wahana kuda
sèwu nêmatus tan luwih
sèwu prajurite dharat
dene prajurit kang kari
têngga Mataram nagri
kalih èwu tigang atus
kang samya kêkapalan
datan winarna ing margi
sapraptane Mutihan panggih pangeran

rinangkul Jayawinata
pangeran karasèng galih
duk sami baris Drêsanan
samya dadya senapati
Jayawinata ririh
wau dènira umatur
anggèr kula wus lama
kèngkènan mring Sukawati
tur pratôndha dhumatêng rama paduka

kula dèn srahkên paduka
susah paduka nimbali
inggih ta môngsa sandea
paduka kula aturi
têdhak dhatêng Matawis
pangeran suka gumuyu
gih paman sampun kêmba
mangke kadipundi pikir
aprakara Si Pamot putra andika

lan wa Suryadikusuma
punapa sagêd mangsuli
ing bawah Kêdhu punika
Jayawinata turnyaris
botên kula watawis
dene dahat gawatipun
Kumpêni sampun kathah
bêbantu saking nagari
kanthi para bupati sawadyanira

pun wa Suryadikusuma
pamanah kula prayogi
yèn sampun rama paduka
Sultan Dhandhun Martèngsari
inggih gumingsir saking
sa-Kilènpraga puniku
kang uwa mêngkônana
kawan èwu kilèn Pragi
dene mênggah rayi paduka sumôngga

pangeran alon ngandika
gih paman sampun prayogi
Adhi Mas Pamot punika
mantuka mring Pajang malih
dene uwa Suryadi
inggih bilih Paman Dhandhun
Martèngsari wus kesah
mêngkônana kilèn Pragi
awit Paman Dhandhun ajrih mangun yuda

bêdhah Kaduwang tan bisa
mring Pagêlèn saya jirih
gunêm sajroning nayuban
amuput kongsi saratri
Pangran Mangkunagari
enjing andhawuhi sampun
Pangran Pamot têtêpa
anèng Mrêbung dènnya baris
Pangran Mangkudiningrat têtêp Mutihan

Pangeran Mangkunagara
sawusnya sampat miranti
lan Tumênggung Jawinata
budhal dhatêng ing Matawis
abdi tan ana kari
sawadyakuswa wus kêbut
ingkang wahana kuda
tigang èwu winatawis
ingkang dharat akathah tanpa wilangan

pangran lan Jayawinata
lampahe Mataram prapti
ingaturan masanggrahan
nèng sajroning baluwarti
miwah sawadyanèki
gantya malih kang winuwus
Sultan Dhandhun Sêmbuyan
sawusira madêg baris
Kulonpraga siti kawan èwu karya

pra patinggi bêkêl desa
Kilènpraga lawan malih
sakilèning Bôgawônta
sagunging para patinggi
sayuk anungkul aris
wau Kangjêng Sultan Dhandhun
ayasa pasanggrahan
rinakit-rakit lir puri
wusnya dadya sultan miyos sinewaka

nèng pandhapa pasanggrahan
aglar pra punggawa mantri
Dipati Gêndhing tindhihnya
sagunging bêkêl patinggi
pêpak samya sumiwi
sultan angandika arum
marang rêkyana patya
ing samêngko karsa mami
bumi patang èwu sa-Kulonparaga

kang rongèwu ingsun karya
pangane punggawa mantri
miwah prajurit sadaya
lan Bêkêl Kêboan iki
karsa sun junjung linggih
kaarana Mas Tumênggung
Jayèng Martanagara
Lêndhah sun angkat Bupati
kaarana Tumênggung Jayèngpranata

Bêbêkêl ing Kamodinan
iya sun angkat bupati
aran Jayèng Wirasastra
ing Trayu ingsun arani
Tumênggung Jayèngsari
kulon Bôgawônta iku
Patinggi Jagabaya
Patuh mèlu gêdhong kering
sun karsakkên mêngku kulon Bôgawônta

sun angkat lungguh bupatya
aran Jayèng Mangunsari
patih ngundhangkên warata
kang sewaka saur pêksi
Sultan Amartèngsari
jêngkar kang sewaka mundur
sultan nulya ayasa
badhaya kalawan srimpi
ringgit tiyang amundhuti tlèdhèk desa

Sultan Dhandhun Martèngsêkar
tuhu abagus rêspati
gagah prakosa berawa
gêmbala sakêpêl sisih
pantês putrèng narpati
miyos saking kangjêng ratu
yèn cinôndra ing warna
lir Ratu Mandura nagri
kang pêparap Maha Prabu Baladewa

lamun gêbyagakên wayang
badhaya lawan sarimpi
sultan miyos ing pandhapa
ginarêbêg para cèthi
alênggah anèng kursi
cakêt pra pawèstri dhusun
ngêgungkên kawibawan
kamuktèn salin-sumalin
supe marang pakaryanirèng ayuda

wontên malih cinarita
ing Bôgawônta Bupati
wayuh kalih kang taruna
ran Mas Ayu Mangunsari
tuhu endah ing warni
manis gapyak lukitarum
sarira wêwêg jênar
branyak lir Dyah Banawati
duk punika mas ayu adarbe karsa

umiyat ringgit badhaya
mas ayu angadi ragi
pupurira lêlamatan
gêlung kondhe susuk kalih
sinawur gambir mlathi
sêngkang sotya urang ayu
sinjang gringsing sêmêkan
limar kuning amathinthing
mingis ingkang payudara ngênyut dênta

rasukan ijo ngangrangan
agêgônda wangi-wangi
risampunira sampunira
ing tabuh nênêm lumaris
parêkannya kêkagih
wau ing sapraptanipun
pandhapa pasanggrahan
manggèn èmpèr kilèn ndhapi
Sultan Dhandhun wus miyos anèng pandhapa

Sultan Dhandhun lawan Mangunsari
suh rêmpu kang panon
dene sarêng panduking netrane
anglir panjang tibèng sela langking
kumêpyuring galih
ing sakalihipun

sultan ngunandika jroning galih
ingsun lagi tumon
Kulonpraga ana têtunggule
hapsarining Dewa Suranadi
sapa baya iki
kang darbe wong ayu

angêjèpi Nyai Amongrêsmi
binisikan kinon
animbali kang karya wirage
marang gupit kilèn dalêm wuri
amêdala kori
bêbutulanipun

nyai lurah sigra amrêpêki
jinawil sang sinom
nulya anut nyi lurah lampahe
malbèng gupit sultan kondur nuli
nusul maring gupit
kapanggih Dyah Ayu

Mangunsari lênggah ngajêng kori
sultan ngandikalon
dhuh wong ayu majua marene
sang dyah matur gusti kula ajrih
de paduka aji
amba tiyang dhusun

sultan sigra angancing kang kori
dyah pinondhong nyemot
gya pinangku ngliling wadanane
sultan nabda sapa ranmu yayi
amba Mangunsari
semahe tumênggung

sakilène Bôgawônta gusti
sultan ngandikalon
dhuh mas mirah kang karya wirage
tambanana gêrah ingsun nuli
matur mèsêm gusti
botên dados dhukun

sultan ngungrum sarwi ngarih-arih
adhuh jiwaningong
mêmanise kang karya wirage
gya jiniwir cinêcêp kang lathi
angarasi pipi
angaras pambayun

sang dyah ayu tansah kongah-kangih
dhuh adhuh sang katong
udhunêna sing pangkon dèn age
mênèk kuwalat têmahan mati
mati-mati gusti
mati ragèng ulun

sultan datan darana ing galih
umiyat sang sinom
gya pinondhong mring pakasutane
sang dyah janggèh asta karya tangkis
nging maksa katitih
ing asmara lulut

sawêngi dhêg tan bênggang sanyari
sultan lan sang sinom
nganti tabuh astha lagya mulèh
praptèng wisma sang dyah angalêntrih
lêsu lupa saking
sinêrang ing lulut

Mas Tumênggung Jayèng Mangunsari
tyasira kêbrongot
miyat garwa wus enjing praptane
têbah jaja bang mawinga wêngis
anyêpêng camêthi
sugal wuwusipun

babo-babo sira wadon lanji
tuture anonton
sawêngi dhêg têka nora mulèh
nonton apa sun datan mangêrti
mas ayu nauri
dhuh kakang tumênggung

aja laju sira briga-brigi
takona kang alon
ingsun nonton badhaya yêktine
wayang uwong kalawan sarimpi
dupi sultan uning
ragèngong pinulut

maring gupit kulon dalêm wuri
sun anut sapakon
kangjêng sultan jêr iku ratune
praptèng gupit lawange kinancing
mung tiyang kêkalih
sultan lawan ingsun

ingsun kinon ngadhêp ngisik-isik
sare sang akatong
ki tumênggung sugal wangsulane
êndi ana jalu lawan èstri
nèng gupit sawêngi
yèn tan among lulut

nimas ayu saurira aris
nora anon-anon
cêkèk mati raganingsun kiye
lamun ingsun nganti laku silip
jaba ngisik-isik
iku kang satuhu

mas tumênggung kurdanya mawrêdi
pinala sang sinom
rambah-rambah wau pamukule
adhuh kakang sira tanpa budi
takon analiti
apa anu-anu

wus jamake jalu lawan èstri
panggihan kaloron
ingsun walèh iya satêmêne
rinurahing asmara sawêngi
sakarsa ngladèni
mung anut miturut

awit kakang dadine bupati
kang ngangkat sang katong
sêdyaningsun mung anitipake
akandêla gonira angabdi
dimèn wimbuh asih
mring kakang tumênggung

lamun ora tinarima mami
yêkti ingsun lolos
asuwita kangjêng sultan bae
mas tumênggung nyèlèhkên camêthi
nyêlak ngaras pipi
wacananya arum

dhuh dhuh adhuh adhuh wong jakining
tuturmu katonton
luwih dene bênêr sakabèhe
kèhing luput ana awak mami
aksamanta gusti
mring kakang tumênggung

mas tumênggung lan Dyah Mangunsari
wus pulih kaloron
sih-sinihan kadya duk waune
sawusira ing antara ari
muntap ingkang runtik
maring Sultan Dhandhun

madêg baris ngumpulkên patinggi
Bogawônta kulon
sèwu numbak anyar ing Pagêlèn
wusnya kumpul sagunging kang baris
sèwu winatawis
wau Mas Tumênggung

Bogawônta Jayèng Mangunsari
undhang mring sagung wong
para bêkêl patinggi sakèhe
ingsun mêngko tan arsa sumiwi
Sultan Martèng jirih
kang tansah gumagus

nadyan juluk rabus-samawati
wa arlining tiron
kang kaèsthi jêr mung nonok bae
sabên wadon klimis dèn ramuhi
somahing patinggi
mantri myang tumênggung

ingsun ajap ngaluruga mriki
dimèn têmah layon
sun sudhète jaja padharane
Sultan Dhandhun wus miyarsa warti
Mangunsari balik
madêg barisipun

sultan nimbali abola-bali
tumênggung mung mogok
malah nantang asaru wuwuse
sultan kèndêl wus rumôngsa sisip
dadya nora wani
yèn andon anglurug

kunêng Wiramanggala Ngabèi
duk midhangêt wartos
yèn bupati ing siti Pagêlèn
kulon Bôgawônta madêg baris
tan arsa sumiwi
sultan nora gêpuk

amung marêm lêlangên pawèstri
Wiragala morot
kêbut sagung bala prajurite
tan winarna lampahe nèng margi
praptaning Matawis
gya marêk umatur

mring Pangeran Amangkunagari
aturira alon
dhuh bandara mila amba age
morot saking sa-Kilènparagi
tan bakit ningali
sultan solahipun

datan galih lampahing ajurit
mung galih wong wadon
wêwayangan badhayan sarimpèn
datan kenging wong bathuk kalimis
yêkti dèn ramuhi
rusuhnya nalutuh

sigêg Wiramanggala Ngabèi
gantya winiraos
têlik prapta tur uning wiyose
lamun wadya Kumpêni lan Jawi
kang nèng Trayêm dèsi
arsa budhal gêpuk

ing Mataram kirang tigang ari
pangeran kaloron
Jawinata wus matêng rêmbage
budhalira arsa anyarêngi
anglarag Kumpêni
mrih kapêthuk dlanggung

Jawinata sigra angundhangi
wadyabala bodhol
kang wahana turôngga cacahe
kawan èwu langkung winatawis
rêmbage wus gilig
yèn têmpuk prang pupuh

pan pinôntha kapat kanêm sami
kang dhingini miyos
yèn tinêmpuh oncata dèn age
kang nèng wuri jambaka tumuli
ran gêlar manthalit
wong kang samya dulu

dimèn ora bisa angarani
kang unggul kang asor
amrih bingung Walônda balane
budhalira dènira lumaris
ing samargi-margi
ajar aprang pupuh

kalih pôntha mêdal têngah margi
kawan pôntha kang wong
asingidan alingan desane
jaga nrambul jambak saking wuri
pangran ngiwa têbih
ganti sêkar pucung

pan kasaput ing dalu kèndêl ing ngriku
dhusun Kalajuran
enjinge sigra lumaris
urut marga gulang limpad ing ayuda

rêmbênipun dèn ajar urut dalanggung
lawan malihira
nganti têlik dèrèng prapti
amakuwon kèndêl sapinggiring marga

prapta dalu saking Trayêm têlikipun
katur ing pangeran
tinanggap aturing têlik
èstu lamun Kumpêni enjang anglarag

lampahipun ing ngarsa para tumênggung
cacahipun gangsal
Wiradigda Rajaniti
Kartadipa Natayuda Wiraguna

wurinipun Mayor Por usare satus
nulya wong Makasar
Sêmbawa myang Bugis Bali
prajurite dharat amung kalih bêlah

kang sumambung Sakèbêr drahgundêr satus
pan namung punika
Kumpêni miwah bupati
taksih kathah tinilar ana ing wuntat

tan cinatur ing dalu enjing winuwus
budhal wus tinata
ing gêlar sami kaèsthi
wong Kumpêni pukul nêm dènira budhal

lampahipun saonjotan prapta sampun
dhusun ing Babadan
kapêthuk bala Matawis
langkung kagyat Kumpêni kèndêl atata

sigra nambur wong Jawa tangara sampun
gong bèri wurahan
bêndhênê ngungkung tinitir
anarajang Ngabèi Surajênggala

nulya campuh dèn êdrèl sigra lumayu
nuli Ragayuda
mangsah ingêdrèl ngoncati
sigra mangsah Ngabèi Pusparudita

campuhipun sadrèlan sigra lumayu
nanging tan lumajar
anggubêd anganan ngering
sigra mangsah Tumênggung Jayawinata

gumarubyug ingêdrèl lajêng malêdug
kang para bupatya
yèn pisah lawan Kumpêni
kinaroyok ingulêng uyêl-uyêlan

dadya bingung Kumpênine mingak-minguk
waukawarnaa
Pangeran Mangkunagari
sabalane manjing barisaning mêngsah

laju nêmpuh Suramangunjaya ngamuk
lan Suradigdaya
gègèr tan ana wruh warti
apuyêngan Kumpêni nambur umangsah

mangsahipun anèng pinggir pagêr dhusun
mariyêm tinata
kasusu nora pakolih
gya rumagang Kumpêni ingkang adharat

barêng nêmpuh saking kidul wetan campuh
Kumpêni atarap
pangêdrèle wanti-wanti
sami giwar angalang saking têbihan

ya ta wau Sakèbêr kalane ngrungu
sanjata ing wuntat
arame pokokan pasthi
tinarombol Mayor Por sinung pariksa

sami mundur palotonan lampahipun
wusnya ragi têbah
muntab mungsuhnya kaèksi
kadi mêndhung pangumpule punang mêngsah

kang kadulu kêkapalan kawan èwu
kadya pagêr jarak
pandhêndhênge kang turanggi
wong Kumpêni samya manjing pamondhokan

mriyêmipun sinulêd sampun pakantuk
mêngsah kêkapalan
ura nuli kumpul malih
sami ngèrèk lampahe ngidul angetan

alon muwus Mayor Por mring rowangipun
ingkang songsong jênar
baya ika Mangkubumi
iya kapan praptane anèng Mataram

gya sumambung nindya mantri wuwusipun
tuwan jangan slempang
itu bukan Mangkubumi
sêbab gêlarênya prang bagini rupa

bêlum tamtu tapi saya kira itu
Pangran Prangwadana
kèndêl sang mayor kêkalih
duk puniku wanci ing satêngah rolas

praptanipun ngajêngkên pukul sapuluh
wong Mataram bubar
pangajêng dipun wêwahi
baris lêngkong Ngabèi Suramênggala

bantunipun Puspawijaya jêjuluk
myang Sêcawijaya
pambajênge ingkang siwi
Dyan Tumênggung Jayawinata Mataram

praptanipun Mataram wus wanci dalu
kalanipun aprang
mung sakêdhap nuli bali
datan ana kang tatu miwah palastra

enjingipun kasukan angadu sawung
wuwuh arjanira
sajroning nagri Matawis
saanane Pangeran Mangkunagara

êlar-êlur wong mênyang Pajang Matarum
malih kawarnaa
Sultan Dhandhun Martèngsari
kang abaris wontên sa-Kilènparaga

morotipun Wiramanggala rumuhun
langkung dukanira
dene wong Kilènparagi
sami ewah tangkêpe dènnya suwita

sigra wau Kartasari kang ingutus
marang ing Mataram
lan Jayawinata panggih
kinèn mundhut sapalih bumi Mataram

aturipun Jayawinata anuhun
pan ajrih kawula
sampun ta mênggah sapalih
nadyan sajung sakothak ajrih ngaturna

kula sampun kajambak kêkuncung ulun
kula wong suwita
mring Pangeran Mangkubumi
pinasrahan anarubna wong Mataram

yèn wus tarub wong Mataram kinèn ngadu
amêngsah Walônda
wontên Tarayêm samangkin
dika matur yèn makatên atur kula

amit mantuk Kartasari lampahipun
prapta Kilènpraga
wus panggih kalawan gusti
sampun katur saature Jawinata

dahat ngungun sakalangkung bêndunipun
matur Purbaningrat
paduka punika têbih
inggih sampun andhatêngakên dêduka

jêng pukulun yèn mundhut sabin Matarum
saking katêbihan
sawêg dinamêl ngajurit
anglampahi timbalan raka paduka

inggih luhung têdhak nyêlaki Matarum
lan rayi paduka
Jêng Pangeran Singasari
katimbalan ngêrig têtiyang Sêmbuyan

sami rêmbug sigra budhal lampahipun
saking Pakêboan
Selabêntar sampun prapti
pasanggrahan ing dalu apirêmbagan

aturipun punggawa nuntên pukulun
jêng rayi paduka
ingutusan dèn timbali
sigra nuduh duta kang maring Sêmbuyan

duk puniku sampun budhal Sultan Dhandhun
saking Selabêntar
anjog ing tanah ing Gadhing
kang lèr wetan masanggrahan nèng Mamênang

Sultan Dhandhun kumalungkung ambêk agung
digung adiguna
kumênthus lawan kumaki
nora nganggo anolèh sariranira

pêksa darung paring sêrat asung pemut
marang ingkang putra
Pangeran Mangkunagari
kang ingutus Kandhuruan Wirasraya

têmbungipun kang pustaka ingkang dhawuh
yèn bumi Mataram
sadaya pinundhut nuli
sarta mundhut têluke Jayawinata

sêrat sampun tinampèn sinuksmèng kalbu
mèsêm gigit waja
Pangeran Mangkunagari
angandika alon marang Kandhuruan

dutanipun Kangjêng Paman Sultan Dhandhun
sira umatura
ingsun nora amangsuli
sira bae matura mring kangjêng paman

têka mundhut iya ing patêlukipun
Paman Jawinata
wus ana kang dèn têluki
iya iku Kangjêng Rama Sukawatya

yêkti dudu wong Bugis Bali Bangkulu
padha trah Mataram
dumèh bibi gendhong sênik
sapa wêruh jêr iku sutaning raja

nadyan ibu iya Nyai Rara Kidul
yèn ora wani prang
sapa kang ngandêl tut wuri
Jawinata wong lagi kinon magut prang

têtêp iku wong nguthuh akarya rusuh
ngrusuhi kang raka
sabênêr-bênêring pikir
ing Tarayêm patut iku dèn galiha

lamun ngrêbut panjênêngan yêkti besuk
yèn mungsuh wus sirna
anêdya jumênêng aji
singa-singa kang pinilih ing Hyang Suksma

sampun saru nêmpuh patrap aru biru
mêngsah taksih kathah
akarya pakewuh wuri
Kandhuruan sigra mundur amit nêmbah

kang winuwus wau ta ing praptanipun
Pangran Singasêkar
ngêrig wong Sêmbuyan wukir
dharat kawan atus kapal kalih bêlah

ingkang kantun maksih anggili anusul
Pangran Singasêkar
inginggalkên wanti-wanti
milanipun prapta lancaran kewala

balanipun kathah ingkang samya nusul
wus panggih kang raka
ingkang rayi angabêkti
angandika Sultan Dhandhun Martèngsêkar

pira iku kang prapta yayi balamu
kang rayi turira
ing wingking maksih anggili
ingkang sarêng kula namung kanêm bêlah

kunêng wau Kandhuruan praptanipun
wus katur sadaya
solah tingkahe tinuding
yèn kang putra botên amangsuli sêrat

aturipun tan nêmbadani pukulun
ing karsa paduka
amundhut bumi Matawis
lawan mundhut têluke Jayawinata

kang puniku putra tuwan ajrih matur
lamun dèrèng têrang
tuwin dèrèng dèn lilani
dhatêng raka paduka ing Sukawatya

têlasipun Kandhuruan gènya matur
sigra praptanira
caraka saking Matawis
Pangran Mangkunagara nusuli sêrat

wêlingipun pangran marang kang ingutus
kinèn maspadakna
rowa ringkêsing ing baris
sapa ingkang tinari barang prakara

duta laju marêk dhatêng ngarsanipun
Jêng Sultan Sêmbuyan
ngaturakên ponang tulis
wus tinampèn binuka sinuksmèng driya

wuryanipun pustaka tur sêmbah ulun
kanthi atur bakal
rasukan baludru wilis
lan sanjata karbin alus sakêmbaran

malihipun kula paman ngaturi wruh
kalamun kawula
miwah Jawinata mangkin
dhinawuhan raka paduka jêng rama

dhawuhipun pamanamu karo iku
turutên kewala
kalamun anêdya bêcik
aja nganti karya rusuh rêbut bawah

sapa iku karya wiwit nora arus
arêbut cakotan
mungsuhe maksih sumandhing
yêkti dudu iya labêting prawira

nora arus kaya pêpadhane wêdhus
pan dudu manungsa
dadi pambêkaning bêlis
wong arêbut prakara sajroning aprang

milanipun kawula sangêt umatur
paman kalih pisan
kondura Sêmbuyan malih
amuktia mêngku sabin tigang dhomas

inggih lamun paman ngêrsakkên prang pupuh
Tarayêm Walônda
punika mêngsah sayêkti
lamun karsa kawula iring kewala

inggih sampun katuwuhan galih rusuh
rusuh angrêrisak
dhatêng têtiyang Matawis
têmahipun datan ngajèni sarira

langkung bêndu sultan nuduh caraka wus
bêkta srat wangsulan
Arya Bangkong kang tinuding
sampun prapta caraka nagri Mataram

sêrat katur winaos sinuksmèng kalbu
misih adêduka
Sultan Dhandhun Martèngsari
adrêng mundhut têluke Jayawinata

lan amundhut wuwuhing patêlukipun
pun Kudanawarsa
Pangeran Mangkunagari
langkung kagèt angadêg suraning driya

ngandika sru pangeran mring dutanipun
hèh duta muliha
ingsun ora amangsuli
mung bêktiku katur paman karo pisan

prakarèku nora anguwisi ingsun
ingsun wong ngawula
sayêkti ajrih ngaturi
pamundhute iya Rama Buminata

duta mundur pangeran utusan sampun
angaturi sêrat
mring kang Rama Sukawati
nuwun lilah angayoni ingkang paman

kang ingutus praptane wus tampa dhawuh
yèn sampun kalilan
ingkang paman dèn ayoni
mrih kapoke nanging aja tinêmênan

inggih sampun kalajêng ing risakipun
maria kewala
wêruha bênêr sathithik
aja kongsi balasak anasak-nasak

dimèn emut wêwatêkaning kang limput
apêsing ayuda
satriya tan wêruh bêcik
utamane satriya gambuh ing aprang

pangran nimbali gupuh
maring kang rayi kêkalihipun
lawan malih kang uwa Pangran Suryadi
wusnya prapta nulya kumpul
pangeran dhawuh mirantos

mring Bupati Matarum
lamun arsa umagut ing pupuh
gusah ingkang Paman Dhandhun Martèngsari
Jayawinata agupuh
nimbali kang baris Lèngkong

Puspajaya puniku
lawan Sêcayuda kalihipun
amung Surajênggala kang kinèn kari
lan Sasrarudita tunggu
nindhihi baris agolong

pangran budhalan sampun
saking Mataram lampahe ngidul
pangajênge Puspawijaya Ngabèi
Cawijaya kanthinipun
ing wurine nora adoh

pangran tiga sumambung
ginarêbêg wadyakuswa sêlur
wurinira malih ingkang anambungi
Jayawinata Tumênggung
sawadyanira gumolong

têtindhihe wadya gung
Pangran Mangkunagara nèng pungkur
pan kadalon lampahe kèndêl nèng margi
Pamêdêlan dhusun agung
kang baris sami makuwon

wuwusên Sultan Dhandhun
sampun miyarsa badhe ginêpuk
angundhangi sagung kang para prajurit
winatawis wontên sèwu
adharat magut ing pupoh

lamun prang kuda iku
kari akèh jêjarananipun
wong Mataram turanggane bêcik-bêcik
cilik-cilik jaran gunung
amungsuh turôngga ewon

nêdya ngantêp prangipun
wong arsa salah pratikêlipun
wanining prang têka nora nganggo pikir
dene pêrang padha batur
dadak anêdya rêrêmpon

kang jamak duwe maklum
rêbut prakara salah ing laku
têka kudu anutugakên rêruntik
tan wruh kaluputanipun
prakara nora dèn ilo

katon kaliwat saru
môngka lamun wani aprang pupuh
lan Kumpêni yêkti akèh kang tut wuri
mangkana parentahipun
marang sira Arya Bangkong

undhangana rowangmu
sapa wonge kang akarya lampus
Jawinata sun gêntèkkên nèng Matawis
yèn mantri ingkang linampus
dadi mantri janjiningong

sigra têngara gupuh
bêndhe tinitir titir angungkung
laju budhal Sultan Dhandhun Martèngsari
mapan nèng têgal kang patut
jêmbar papaning palugon

wus rakit balanipun
êmprit anêba gêlaring pupuh
ya ta wau prapta gêgaman Matawis
Puspawijaya panganjur
punang mungsuh jirap katon

Puspajaya duk dulu
datan bangkit ngampah ingkang kalbu
nora nganti parentah anunjang aglis
mangsah kuda tigang atus
campuh acaruk prang popor

Sêcawijaya nusul
kukuk angsae kuda tri atus
gulagêpan wong dharat kèlês turanggi
numbak ingoncatan luput
tinumbak kêni sayêktos

Sultan Dhandhun andulu
lamun balane rêpot kèh lampus
nitih kuda ngamuk watange pinêthit
Puspajaya giwar asru
mingêr anggubêt ngalih gon

dadya wonge kèh lampus
pangerane kalih samya ngamuk
Pangran Pamot Mangkudiningrat nadhahi
ingamuk gumujêng guguk
payo wong iki salah ton

giwar alon gumuyu
Kudanawarsa nadhahi pamuk
tinahanan sakêdhap anuli lali
Kudanawarsa tinêmpuh
tan gumingsir taksih tanggon

angrukêt Sultan Dhandhun
Kudanawarsa alon amuwus
kasurupan bêlis ya wong agung iki
dudu sawadine tuhu
sajêge durungmangkono

dahat pangungun ingsun
Sultan Dhandhun amangsuli dhawuh
hèh Kudanawarsa payo gosok godhi
tadhahana tumbak ingsun
mati barêng lawan ingong

Kudanawarsa dulu
lamun sewotên pangamukipun
ingoncatan angrasa lamun wong cilik
wus gusis sabalanipun
loking wong mundur kêtaton

surak wong Gunungkidul
agêng tyasira sami angumpul
singa-singa kang pisah pasthi ngêmasi
kang mati wus têlung puluh
gone lan gustine adoh

kang kari samya ngumpul
datan bênggang pipit adu sikut
saparane kang tinêmpuh giwar gusis
lot-lotan lawe puniku
kadi wong prang agêguyon

wau ta duk kadulu
saking wuri dahat dukanipun
Jêng Pangeran Ariya Mangkunagari
ngandika mring Dyan Tumênggung
Jayawinata kang kinon

hèh paman dipun gupuh
mantri jêro cacah patang puluh
atilara mriyêm mindhak angrandhati
kang kinon anandêr mamprung
pra mantri mangsah atanggon

campuh mantri jro kukuh
tan kêna kungkih dèn ungkih bakuh
pan katulak ing pamuk dipun gagahi
prange mantri patang puluh
nora keguh nora megos

Jayakintaka mistul
mringPangeran Arya Singasantun
kêni èpèk-èpèk butul ingkang kering
akipat rahnya sumêmbur
kang antuk mistul gya alok

têtulung Sultan Dhandhun
para mantri mapagakên gupuh
jajanipun Sultan Dhandhun dèn larihi
tan pasah nanging sumawut
dèn ayati mèh pinindho

kêkês giwar lumayu
dhasar kang rayi wus nandhang tatu
butul èpèk-èpèking asta kang kering
adrês kang êrah sumêmbur
lumayu tan mantêp bolos

abdine kinarubut
kadi rancapan tumpês barubuh
pitung puluh kapupuh madyèng ajurit
ingkang mati binabujung
ting talècèk sagon-ênggon

mantri kacandhak pitu
kang sajuga Pugêr mantunipun
ajêjuluk Radèn Rôngga Martasari
ginêsangan sadaya wus
kèndêl dènnya bujung mungsoh

ing lêlakon sabêdhug
taksih akathah saurutipun
wong Sêmbuyan tumpês prang Mamênang nênggih
wong desa akèh kang mênthung
samya amelik panganggo

wong aprang nora urus
lêkas wani aprang tanpa tangguh
wani bingung Sultan Dhandhun Martèngsari
galihe kaya ngrêmpêlu
wong Mataram amakuwon

enjinge nulya ngutus
mantri Mataram kalih lumaku
bêkta sêrat katur maringSukawati
tur uninga ing prangipun
Sultan Dhandhun sampun kasor

lan bêkta kuping satus
môngka tôndha tan winarnèng ênu
mantri duta sapraptaning Sukawati
ing jêng pangeran wus katur
caraka ngandikan karo

sêrat tinampèn sampun
laju binuka sinuksmèng kalbu
mèsêm suka Kangjêng Gusti Sukawati
punang caraka dinangu
pratingkahirèng palugon

katur sadayanipun
ing purwa madya wasananipun
jêng pangeran animbali pra bupati
Dipati Pugêr tan kantun
sami sinungan pawartos

pangeran ngandika rum
sarwi maringakên suratipun
Kakang Pugêr mantu dika Martasari
ing mêngko kênèng pinikut
mring Pangeran Arya Pamot

yêkti sakarsaningsun
yèn ingsun pundhut anuli katur
mung sêsolo si kulup Mangkunagari
kang wadon durung katêmu
lagi kinon angupados

iya panggonanipun
awor rabine Adhi Mas Dhandhun
Martèng jagad padha ngili maring wukir
Si Mangkunagara ngutus
mring wadya kinèn anyolong

Dipati Pugêr muwus
wong kudu jarag anêmu ewuh
wong ngawula ing Pangeran Martèngsari
môngsa bêcika tinêmu
ambantoni wong binoyong

pangeran siji iku
pêpatute mung kinarya buruh
amêloto dhasar mathakil bakicik
ujare nora tinêmu
asênggrang aruwêt lonyot

suka kang sami ngrungu
Dipati Pugêr pamoyokipun
duta kinèn makuwon wuwusên enjing
pinaringan reyal sèwu
lan sêrat ingkang suraos

sun asung reyal sèwu
ganjaranira bêcik prangipun
maring Jayawinata satus sun piji
myang Kudanawarsa satus
luwihe dèn dum saraos

marang ing liyanipun
sun srahake maring sira kulup
waratane sagunge para prajurit
mung môngka tôndha sih ingsun
punang caraka wot sinom

mantri caraka gya budhal
saking tanah Sukawati
ing marga datan kawarna
prapta ing nagri Matawis
pangeran duk siniwi
para mantri ngabên sawung
myang kang para bupatya
Jayawinata nèng ngarsi
sinambungan Tumênggung Kudanawarsa

Tumênggung Suradigdaya
Sura Mangunjaya malih
Tumênggung Malangnagara
Malang Drigama Ngabèi
kagyat caraka prapti
mundhi nawala sul-angsul
pangeran sigra têdhak
miwah sagung pra bupati
samya ngadêg dènira nampè sêrat

wusnya winaos gya lênggah
Pangran Mangkunagara ngling
marang sagung pra bupatya
miwah sakèhing pra mantri
hèh sagung para mantri
miwah kang para tumênggung
kaliwat tinarima
pakaryanira ngajurit
mungsuh Paman Buminata Singasêkar

kangjêng kyai sung pratôndha
katrêsnan reyal sakampil
kinon ngêdum kang warata
marang sagunging prajurit
dene ingkang kapiji
pinaringan reyal nyatus
Paman Jayawinata
Kudanawarsa sirèki
sakarine kabagea kang warata

kampilan nulya binuka
kêtone anyar aputih
pangeran mèsêm ngandika
duk bêdhah Juwana kyai
olèhe kêton iki
Juwana kèh isinipun
wus dèn êdum warata
maring sagung pra prajurit
sigra lajêng kasukan angabên sata

mangsuli kang winursita
sutane Pugêr Dipati
Martasari rabinira
dèn pandungi sampun kêni
binêkta mring Matawis
panggih lawan lakinipun
Pangran Mangkunagara
Jawinata samya paring
mring dyan ayu arta kalawan busana

antara ing pitung dina
Kudanawarsa tinuding
mring Sukawati ambêkta
Radèn Ayu Martasari
miwah lakinirèki
ingkang kaping kalihipun
pangran nyuwun kang garwa
binêkta dhatêng Matawis
lampahira Tumênggung Kudanawarsa

praptane ing Sukawatya
laju umarêk ing gusti
matursawêwêlingira
Pangeran Mangkunagari
Jêng Gusti Sukawati
tanya duk umagut pupuh
Danawarsa tur sêmbah
katur solahing ajurit
langkung suka Pangeran ing Sukawatya

Kudanawarsa ginanjar
rasukan baludru tulis
sarwi lon andikanira
Jêng Pangeran Sukawati
hèh sira ingsun tari
iki mariyêm têtêlu
nèng kene tanpa karya
mungguh sira bêcik êndi
ana kene karo ana ing Mataram

tur sêmbah Kudanawarsa
pênêt wontên ing Matawis
prayogi ingkang panggenan
tuwin kangge damêl gusti
Pangeran Sukawati
karênan mangsuli dhawuh
iya Kudanawarsa
bênêr pikirira yêkti
yèn mangkono gawanên barêng lan sira

Danawarsa tur sandika
Jêng Pangeran Sukawati
dhawuh maring wadyabala
angrukti ingkang piranti
bupati kang tinuding
angatêr ing lampahipun
Tumênggung Sindusastra
Tumênggung Suryanagari
para Dêmang Sukawati mantri ngarsa

kang kinon angêmbanana
Jayadirana Ngabèi
nguni Bupati Juwana
saanak rayate sami
dyan ayu dèn dhawuhi
wusnya samêkta sadarum
gunggunge wadyabala
ingkang wahana turanggi
gangsal atus pitung atus kang adharat

budhal saking Sukawatya
angidul dhatêng Matawis
ing marga tan winursita
sapraptanira ing Taji
wontên pêthukan malih
Suradigdaya Tumênggung
lan Sura Mangunjaya
bêkta wadya sawatawis
kalih atus samya wahana turôngga

sapraptanira Mataram
Pangeran Mangkunagari
amêthuk jawining kitha
prajurit ngurmati baris
drèl sanjata kaping tri
sinauran maryêm agung
praptaning pasanggrahan
swamining para bupati
sami sowan atur-atur kang sasêgah

anatur sinjang sêmêkan
kathah warnaning kang bêkti
Tumênggung Suryanagara
sakancane dèn saosi
pakuwon sêgah mintir
dalu tinimbalan nayub
samya dhatêngkên suka
wong Mataram cingak sami
anon solah bawane wong Sukawatya

tuhu samya wasis bêksa
angungkuli wong Matawis
sêmbada bagus ing warna
katon limpad barang kardi
sura panggah ing jurit
dhokoh saguh nora keguh
sagunge wong Mataram
tuwa anom jalu èstri
tansah ngungun miyat wong ing Sukawatya

Tumênggung Suryanagara
mring pangeran matur aris
bandara anuwun warta
rama paduka kêkalih
ing mangke wontên pundi
pangeran mangsuli muwus
taksih wontên Sêmbuyan
rêdi Ngadêg gone ngungsi
wiwit kalakasêsêr prang ing Mamênang

paman sultan bêlis lanat
lawan Paman Singasari
laju bèncènging kang karsa
ngungun Dyan Suryanagari
sawusnya gangsal ratri
rêrêming para tumênggung
anèng nagri Mataram
wontên duta Sukawati
paring warta mring Pangran Mangkunagara

lamun Sultan ing Sêmbuyan
Dhandhun Martèngsari mangkin
utusan mring Surakarta
nungkul sagah mangun jurib
mêngsah Mangkunagari
marmane kinèn anukup
Pangran Mangkunagara
miwah ingkang rayi kalih
akanthia Tumênggung Suryanagara

mung Tumênggung Sindusastra
ingkang tinimbalan mulih
lan sapalih para dêmang
mantuk maring Sukawati
ingkang tumut sapalih
mangkana sasampunipun
tampi ingkang timbalan
Pangeran Mangkunagari
lan Suwandi budhal saking ing Mataram

prajurit Mangkunagaran
sèwu wahana turanggi
prajurit ing Kapamotan
tigang atus kang lumaris
tri atus kang turanggi
Mangkuningratan winuwus
gangsal atus turôngga
gangsal atus kang lumaris
prajurite Tumênggung Suryanagara

kêkapalan miwah dharat
mung nigang atus tan luwih
nèng Pambrêkan tur uninga
marang Sultan Martèngsari
yèn karsa nungkul aris
sae kadadosanipun
kalamun datan arsa
badhe ginêcak tumuli
dèn atanggon ing aprang atarung dhadha

tigang ratri duta prapta
matur tan arsa bêdhami
Sultan Dhandhun Martèngsêkar
Pangeran Mangkunagari
ing sêmu wus udani
lamun sultan èstu têluk
mring nagri Surakarta
sigra dhawuh malih baris
Pangran Pamot lan Pangran Mangkunagara

anjujur wetan kewala
Tumênggung Suryanagari
Pangeran Mangkudiningrat
kinèn angalèra sami
Masaran kang dèn jogi
mangetan minggah mangidul
sampun amisah lampah
sigêgên ingkang lumaris
gantya ingkang cinatur sang mantrimuka

Pringgalaya sawusira
tampi srat têlukirèki
Sultan Dhandhun Martèngsêkar
sigra dènnya mundhut mêthil
kêkalih kang bupati
numbak anyar lawan sèwu
kang baris Trayêm desa
prapta Surakarta nagri
badhe kinèn mêthuk Sultan ing Sêmbuyan

Tuwan Oprup duk samana
wus tampi timbalan aji
mêthuk Pangran Buminata
Oprup maksih sônggarunggi
minta sarèh rumiyin
cinatur malih kang nglurug
marang tanah Sêmbuyan
Tumênggung Suryanagari
ingkang wantêr dhokoh dhikih ing ayuda

nora bangkit anyarèhna
ing karsa pêksa dhingini
ngajab agea tandhingprang
lawan Sultan Martèngsari
sawadya andhingini
Manyaran minggah mangidul
gancangan lampahira
aja nganti prapta kari
purun gosok godhi lan Sultan Sêmbuyan

Pangeran Mangkudiningrat
bêktani mantri kêkalih
andhingini tuduh marga
mangkana kang anèng wukir
Sultan Amartèngsari
sampun ingaturan wêruh
yèn mêngsah lèr punika
ingkang sêdya gosok godhi
nama Radèn Tumênggung Suryanagara

sampun minggah ing Manyaran
prajurite winitawis
tigang atus kêkapalan
sultan kalane miyarsi
lamun Suryanagari
mèh prapta anêdya campuh
gugup ngundhangi bala
Sultan Dhandhun angoncati
budhal ngetan sabalane salang tunjang

Pangeran Mangkudiningrat
anggêlak lampahing baris
Tumênggung Suryanagara
ing Patêmon sampun prapti
Sultan Dhandhun wus sêpi
wadyane tan wontên kantun
bala Suryanagaran
gya sinêbar ngubrês ardi
nanging cuwa suwung tan manggih manungsa

Pangeran Mangkunagara
kalawan Suryanagari
utusan atur uninga
mring Jêng Gusti Sukawati
Sultan Dhandhun ngoncati
mangkana ingkang winuwus
kang wontên Pasumbêran
Kangjêng Gusti Sukawati
kang satuhu rêmbêsing madu kusuma

Pangran Adipati Sukawati
senapati pramuka jayèngrat
undhang punggawa mantrine
arsa têdhak Matarum
nulya Pangran Panular prapti
anitih kuda tundhan
kang dhèrèk mung pitu
suwitane tinarima
pinaringan busana lawan turanggi
gya budhal mring Mataram

wontên kalih èwu kang turanggi
Adipati Pugêr kang rumêksa
Sukawati wêwêngkone
kanthi catur tumênggung
liyanipun para bupati
mantri ngabèi dêmang
andhèrèk sadarum
balabar ngèbêki marga
Kangjêng Gusti Adipati Sukawati
praptane ing Masaran

gya utusan mring Sêmbuyan wukir
dhawuh Pangran Amangkunagara
lamun arsa têdhak mangke
dhatêng nagri Matarum
pangran sawusira nampèni
duta laju budhalan
andhingini laku
anjujur ngilèn kewala
Pangran Mangkudiningrat Suryanagari
kinèn seba Masaran

tata sêsugun saurut margi
Mangkudiningrat Suryanagara
wusnya sangkêp pangruktine
sowan ing ngarsa tundhuk
ngaras pada dinangu sami
satingkahing ayuda
sami aturipun
duk aprang anèng Mamênang
wus ginalur purwa madya amêkasi
suka kangjêng pangeran

nèng Masaran rêrêm kalih ratri
nulya budhal dhatêng ing Mataram
gumuruh wadyabalane
wau ta lampahipun
Pangran Arya Mangkunagari
jujur wukir kewala
Magiri jogipun
sapraptanira Mataram
Dyan Tumênggung Jawinata dèn dhawuhi
yèn kang rama mèh prapta

abusêkan sagung wong Matawis
Jayawinata kinèn amapag
saênggone kapêthuke
budhal sawadyanipun
baris Lengkong sami kinêrig
suta myang pêpulunan
binêkta amêthuk
sèwu nêmatus turôngga
wus kapêthuk Kangjêng Gusti Sukawati
anèng ing Parambanan

gurawalan dènira ngabêkti
sarpi karuna Jayawinata
dalah suta pulunane
nangis pating salênggruk
langkung trustha duk aningali
Pangeran Sukawatya
maring wong Matarum
santanane Jawinata
tuhu katon êbèrbudi kaduk wani
sêmbada warnanira

lajêng dinangu winiji-wiji
suta lawan pêpulunanira
nak-sanak lan misanane
andikanira arum
Kangjêng Gusti ing Sukawati
maring Jayawinata
besan kramanipun
hèh Jayawinata sira
ingsun ajak sapati urip lan mami
anêbus tanah Jawa

Jayawinata umatur nangis
adhuh gusti pun Jayawinata
kang dadosa têtawure
saanak putu ulun
anglabuhibêbantu jurit
pangran suka miyarsa
antêping tumênggung
saksana ngaturan budhal
Dyan Tumênggung Suryanagara kang dhingin
lawan Mangkudiningrat

sapraptane sawetaning nagri
ingurmatan prajurit kapalan
myang dharat dhêndhêng barise
rung-urung pinggir dlanggung
Pangran Arya Mangkunagari
ingkang nindhihi wadya
Carabalèn umyung
Kodhokngorèk munya ngangkang
angêrangin pradôngga kang urut margi
drèl maryêm myang sanjata

asauran gêtêr magêtêri
katon untaping wadya Mataram
asri tinon busanane
pangeran wus atundhuk
ngaras pada sarwi ngaturi
kang rama umanjinga
myang sawadyanipun
jro baluwarti Mataram
Pangran Mangkunagara makuwon jawi
lèr ngalun-alun mrênah

rawuh lajêng lênggah ing pandhapi
pra bupati ngandikan sadaya
ingajak sarêng dhahare
suka bujana nginum
Jêng Pangeran ing Sukawati
jroning tyas analôngsa
nênggak waspanipun
saking dahat tan anyana
lamun antuk rahmating Hyang kang linuwih
ngrêda balane lêksan

wus bubaran amakuwon sami
cinarita ing sarawuhira
pangran nèng Mataram mangke
wadyane wêwah agung
punggawane apêkik-pêkik
sangkêp sarwa sêmbada
tan kuciwèng sêmu
pangran wus kadya narendra
nanging dèrèng anêdya jumênêng aji
sanadyan wus samêkta

kang kaèsthi ing siyang myang ratri
amung kaprawiraning ayuda
kang munjuli sêsamane
kathahing wadyanipun
duk punika sampun nyamèni
lan kang raka sang nata
myang punggawanipun
warata asugih bala
busanendah prabot kapraboning jurit
abra maneka warna

nuju ing ari Rêspati Manis
kangjêng gusti miyos sinewaka
ing wadya punggawa andhèr
pra agung munggèng ngayun
jêng pangeran ngandika aris
kulup ing mêngko sira
sun paringi juluk
Dipati Mangkunagara
senapati paprangan panata baris
lêlana dikarèngrat

Jayawinata ingsun paringi
nama Adipati Jayaningrat
suta lawan pulunane
katêlu ingsun pundhut
ingsun junjung pangkat bupati
pulunan Puspajaya
sun paringi juluk
Tumênggung Sujanapura
sutanira Sêcawijaya Ngabèi
lan si Ôngkawijaya

Sêcajaya sun paringi nami
Radyan Tumênggung Jayanagara
ana dene ta adhine
Ôngkawijaya iku
ingsun ganjar nama ing mangkin
Tumênggung Jawinata
kaya ramanipun
dene lêlungguhe padha
sèwu limang atus bupati sawiji
sawah Mataram jaba

lawan ingsun mundhut sawah malih
urut Baligo ing pinggir marga
amung kang rongèwu bae
ingsun paringkên iku
maring Adhi Suryanagari
lan sakarênaningwang
sun paringi juluk
Dipati Suryanagara
lêlungguhe rongèwu sawah Matawis
dene lungguhe lama

sèwu limang atus ingkang sabin
sun paringkên Adhimas Panular
lan ingsun êlih namane
ingsun paringi juluk
Pangran Mangkukusuma mangkin
lan Si Samadipura
arane sun pundhut
ingsun êlih kaarana
Dyan Tumênggung Wiradigda lawan malih
ya Si Sutadipura

namanira mêngko ingsun êlih
aran Dyan Tumênggung Môndaraka
bupati ing katêlune
dadia kanthinipun
anunggala pakaryèng jurit
lan Bupati Mataram
ngarêpêna Kêdhu
dèn golong gêlênging rêmbag
punggawa tri kang saking ing Sukawati
ingkang môngka manggala

Adhi Dipati Suryanagari
têpunga lan Dipati Janingrat
sabarang ing rèh rêmbuge
lawan malihe kulup
Jayaningrat sutane èstri
sun pundhut adhaupa
antuk putraningsun
Dyan Mas êntho ing samangkya
ingsun junjung nama Pangeran Dipati
Anom nagri Mataram

Pangran Dipati Mangkunagari
undhang-undhang mring kang asumewa
padha angèstokna mangke
mring sagung kang jinunjung
pra bupati asaur pêksi
kangjêng gusti wus jêngkar
gya pangeran kondur
prapta dalêm pasanggrahan
dhahar sarêng lan sagunge pra bupati
samya dhatêngkên suka

gantya cinatur nagri pasisir
twan kumêndur myang gurnadur jendral
samya miyarsa wartane
yèn mêngsah angêndhanu
Pangran Arya Amangkubumi
wus ngancik ing Mataram
wong Jawa sumuyut
ngrêda dadra ngômbra-ômbra
wuwuh imbuh èwon lêksan ingkang baris
nging dèrèng madêg nata

tuwan kumêndur utusan malih
kang ingutus Radyan Endranata
lan Surayuda kanthine
Patih Samarang iku
katigane Pangeran Wijil
Pangran Mangkunagara
duta jujugipun
sangsaya ngungun tumingal
Endranata mulat gunge wong Matawis
tinon kadya samodra

prapta pukul sanga ingkang wanci
pinaringkên mring Kudanawarsa
de prênahing pakuwone
salèring alun-alun
Danawarsa duk amanggihi
sinjange parang rusak
songkok bludru wungu
apaningsêt cindhe kêmbang
kadi Bambang Swatama amagut jurit
apracôndha dahana

wadyanira satus kang sumiwi
palawungane Kudanawarsa
wontên rongatus karbine
bainèt wontên satus
bêstrongipun sawidak kalih
waos cêmêng lan benang
wontên tigang atus
bung ngampèlan tumpêr ingas
lan talêmpak cêmêng ingkang ginaran dim
kancana kawan dasa

Danawarsa duk praptaning tami
angidhuni sakidul pandhapa
angrapèpèh pamêthuke
Aryèndranata dulu
micarèng tyas patut wong iki
kaya Bambang Swatama
gagah tur abagus
sawusnya tata alênggah
Danawarsa ngabêkti Pangeran Wijil
lajêng mring Endranata

Aryèndranata kagyat ing galih
mung nampèni salaman amêksa
Danawarsa pangujunge
sawusnya sami lungguh
Endranata agung anglirik
mijil sugatèng wedang
punakawan sêlur
naracak pêndhoke êmas
sabuk cindhe kathah ingkang bêbêd kêling
polos myang supit urang

Kudanawarsa umatur aris
maring Radyan Arya Endranata
paduka punapa supe
dhatêng ing raga ulun
Endranata kagyat ningali
sarwi mangsuli sabda
tuhu datan emut
nauri Kudanawarsa
pan kawula punika abdine lami
wayah paduka pangran

inggih pun Wiradiwôngsa nguni
Arya Endranata kagyat jola
marêpêki ngrangkul age
dhuh nyawa putraningsun
tan ngrêmpêlu lan ora ngimpi
sira Wiradiwôngsa
ing panduganingsun
putra santana Madura
lamun ora pranakan ing Surawèsthi
gagah bagus warnanta

dene têka bisa anglakoni
Wiradiwôngsa nora kayaa
samene kadadeane
Kudanawarsa matur
inggih bêrkat paduka ugi
lan malih inggih darma
nglampahi pituduh
kang mratikêlakên lampah
sabarang rèh ri paduka Dyan Dipati
Pugêr gih Martapura

mangke sampun kalampahan yêkti
samya miturut satuturira
têka samantên dadose
amung pawitan purun
lan pawitan wani ngêmasi
ngandêl kumandêl pasrah
mring Hyang Maha Luhur
ing mangke gusti kawula
Kangjêng Gusti Adipati Sukawati
ing pramuka jayèngrat

sugih wadyabala êmas picis
sami lan kang raka sri narendra
malah inggih watawise
akathah kaotipun
mênggah arta sugih kang rayi
wadya wahana kuda
langkung gangsal èwu
andêle wong jro kewala
kalih èwu kawan atus kang pinilih
kawan atus punika

ingkang pasthi binêkta ngêmasi
bupatine sampun tigang dasa
nigang atus prajurite
Aryèndranata ngungun
yèn mangkono gustimu iki
duwe bala salêksa
Danawarsa matur
sayêkti langkung salêksa
wayah tuwan kewala lamun kinêrig
wus langkung pitung nambang

wusnya Endranata amangsuli
datan krama mring Kudanawarsa
pan lajêng kinulup bae
Danawarsa Tumênggung
suka anrus ing lair batin
tamu ngaturan siram
pinrênahkên sampun
langgare Kudanawarsa
apan botên sinowanakên tumuli
angantos tigang dina

ênjing wontên dhawuh angundhangi
kèndêl asar sagunging bupatya
ngandikan saprajurite
ajar prang alun-alun
asikêpa kaprabon jurit
lor ngalun-alun wana
Tarataban ngriku
ara-arane ajêmbar
lêlongkange papan ingkang dèn pondhoki
kinarya gêgulang prang

Danawarsa kancanira prapti
para tumênggung Mangkunagaran
samantri myang prajurite
Kudanawarsa matur
kula mugi tuwan alimi
dintên ajar-ajaran
sayêktine pêrlu
sapalih prajurit kula
kang umiring sapalih jagi ing ngriki
têtindhih pêpulunan

inggih Jayasimpangan Ngabèi
rumêksaa dhatêng ing paduka
nyaosi barang karsane
wit saking dhawuhipun
kangjêng gusti dintên puniki
gêgulang campuh ing prang
denerekanipun
bêndara kula pangeran
sabalane kanthi Dipati Matawis
dalah wadya santana

miwah ingkang pra mantri pinilih
gêlêng gumolong sapabarisan
kang minôngka Kumpênine
dene ta mêngsahipun
pra bupati ing Sukawati
lawan Mataram tiga
senapatinipun
Dipati Suryanagara
banderane sagung bupati nyasupit
tuwin wontên nyakawan

Danawarsa lajêng mangkat baris
Pangran Dipati Mangkunagara
ingkang dadi Sakèbêre
ing baris Pothok kumpul
têtêl atap têtêp apipit
êlèr lun-alun gènya
tinon kadi mêndhung
Radèn Arya Endranata
sarewange ningali angintip-intip
ngungun myat kèhing janma

apan sami sinaosan kursi
dene Ngabèi Jayasimpangan
amrih jênak pandulune
wau ta ingkang mungsuh
barisira sampun miranti
ingkang manggèn panjawat
kanan keringipun
pra bupati Sukawatya
sawadyane dene ingkang andhadhani
senapatining yuda

Radyan Dipati Suryanagari
ngagêm songkok baludru rinenda
panji-panji lancingane
cindhe paningsêtipun
nyampingira boja sêlari
rasukan karatean
katri dhuwungipun
winangking miwah inganggar
nitih kuda pancal sinongsongan putih
kadya Ratu Ngawôngga

samya songsongan para bupati
ngajêngakên senapatinira
ngantosi dhawuh campuhe
wau kang munggèng panggung
Kangjêng Gusti ing Sukawati
mriksa cacahing wadya
êlèr alun-alun
ingkang dharat tigang lêksa
tigang èwu kawan èwu kang turanggi
mariyêm kawan wêlas

kalôntaka kawan dasa kalih
ingkang baris ing wetan winarna
duk winilis i cacahe
kapalan pitung èwu
kawan atus sawidak kalih
katur sagunging cacah
wau wong dêdulu
jalwèstri lir garêbêgan
sabên dina ajar kathah ingkang prapti
wong desa pagunungan

sigra dhawuh campuh ing ajurit
Radyan Dipati Suryanagara
aba sarêng ing angsahe
pangawat têngênipun
Janapura Jayanagari
sawadyane turôngga
atêngara umyung
kêndhang gong bêndhe wurahan
sarêng surak acampuh bêdhil-binêdhil
nusup pangawat kiwa

kang nindhihi bupati kêkalih
Jayadirja lan Ranadiningrat
sarêng giyak panêmpuhe
baris kilèn gya nambur
barung slomprèt bêndhe tinitir
samya surak sauran
Carabalèn umyung
Kodhokngorèk munya ngangkang
kalôntaka mriyêm bêdhil sarêng muni
lir pendah arga gograg

pindha amuk angungkih tan kongkih
aprang kuda anêsêk anunjang
dharat agagah tangguhe
lôntaka maryêm agung
kadya gêlap lor kidul muni
kukus lir ampak-ampak
kagulung ing mêndhung
sakala pêtêng limêngan
datan antuk corok prajurit turanggi
mangsah angangah-angah

suka samya ingkang nêningali
tangkêp kadya aprang têtêmênan
wus dangu rukêt pêrange
lajêng ngundhangan mundur
samya kèndêl obat winilis
kang kalong prang turôngga
tigang lêksa patrum
mariyêm lan kalôntaka
satus kati wau ta prapta anggili
jodhang tong gêgotongan

Endranata mitênggêng ningali
satus eram pirang èwu eram
Jasimpangan tinanya ge
apa ta sabênipun
pêndhak Rêbo ajar ing jurit
matur kang tinakonan
sampun adatipun
sabên ajar prang turôngga
tigang lêksa patrum têrkadhangan luwih
mangke yèn aprang dharat

kawan têngah lêksa patrum ênting
punika tong anggili gotongan
mangke prang dharat kanggene
jodhangan isinipun
pan sêmôngka minôngka paring
sagung mantri punggawa
Endranata muwus
kang payung putih nèng wetan
angran sapa kang tinanya anauri
inggih dede angeran

pan punika tungguling bupati
Radyan Dipati Suryanagara
pun Suwandi kala rare
bagus prawirèng punjul
mila sangêt dipun kasihi
wus ingakên santana
kalangkung dèn ugung
Dipati Suryanagara
Radèn Arya Endranata duk miyarsi
ngungun sarwi ngandika

katon dahat têka wuwuh sigit
Si Suwandi dadi wong Mataram
sêmbada solah bawane
lawan busananipun
pan sumamar lan para gusti
pangran putra narendra
amor nora kantun
Jayasimpangan aturnya
lênggahipun Suwandi sabin Matawis
kalih èwu andurma

wadya dharat dhinawuhan ajar ing prang
sigra Suryanagari
anêmbang têngara
bêndhe agêng sadasa
kalih dasa ingkang alit
gong bèri gôngsa
salawe agêng alit

tamburira cacahe salawe êprah
sarêng munya tinitir
swara sru wurahan
barung swaraning janma
giyak surak wanti-wanti
kadya ampuhan
barung udan sêmèni

wadya dharat akukuk sarêng umangsah
senapati ngawaki
dadya rêbut papan
pangawat kering kanan
bupatine angawaki
abêbêdhilan
rame rok silih ungkih

ingkang pindha Walônda êdrèle munya
mariyêm anauri
kukusing sandawa
kadi blêdug katiga
ampak-ampak anampêki
mungsuh angidak
nusup kukusing bêdhil

bingung liwung kuwur dene kamomoran
kang apindha Kumpêni
drèle kalantaka
sungsun mariyêmira
pangrasane kang miyarsi
kadya ngrubuhna
wukir gêng ing Marapi

Senapati Dipati Suryanagara
lan sagung pra bupati
wuru prang anunjang
samya narik curiga
ting jalêrit wong ningali
nunjang anepang
angidak angakahi

wusnya dangu tinêtêgan mundur ing prang
sarêng unduring kalih
dhadhal kang pangawat
kacaryan kang umiyat
Aryèndranata lingnya ris
punjul ing jagad
Pangeran Mangkubumi

pan wus kadya prabawane naradipa
tuhu lananging bumi
Jêng Gusti Pangeran
Dipati Sukawatya
marma dèrèng amanggihi
dutèng Samarang
dene sawêg nimbali

Adipati Pugêr benggol Sukawatya
inganti antara ri
bubaring ajar prang
Pugêr praptèng Prambanan
wadyanira kang umiring
wahana kuda
sèwu kapara luwih

sang dipati dalu nglampahkên caraka
dhatêng nagri Matawis
jujug pondhokira
Rôngga Wirasêtika
aminta kirim prajurit
wahana kuda
sèwu lumaku wêngi

asamêkta Dyan Rôngga Wirasêtika
lawan Suryanagari
myang para bupatya
urunan kirim bala
samya wahana turanggi
sikêp gêgaman
bandera warni-warni

mangkat dalu mêthuk maring Parambanan
praptane wus kapanggih
lan Pugêr Dipatya
enjing sigra budhalan
kalih èwu kang turanggi
banderanira
angalih dasa sisih

wadyanira ingkang dharat kalih nambang
gunggunge ingkang baris
dados kawan nambang
tamburipun nêmbêlas
saking gêndhunge dipati
dutèng Samarang
dimèn gawoking ati

kang amêthuk Tumênggung Jayawinata
Wiranata akanthi
Suramangunjaya
miwah Suradigdaya
enjing Kudanawarsa ngling
mring tamunira
rayi paduka prapti

Adipati Pugêr punika kang wadya
praptèng lun-alun gili
mêdhun sing turôngga
duta Samarang miyat
prajurit kang munggèng ngarsi
kang kêkapalan
sèwu dhomas watawis

Danawarsa matur lah inggih punika
balane sang dipati
kalih èwu dharat
kalih èwu turôngga
Kodhokngorèk gong saruni
pradôngga miwah
Carabalèn nèng wuri

gèdhèg-gèdhèg ngungun Arya Endranata
setanên wong puniki
hèh Kudanawarsa
ramakmu Si Paridan
têka dinulur Hyang Widhi
apa ta baya
ngèlmune bêlis iki

anèng wuri titihane tandhu lawan
ginarbêg magêrsari
satus tumbak benang
angangge gêrandhi mas
ampilan nèng ngarsa sami
myang kering kanan
bra sinang busana sri

arasukan sêsêlir kêthu bathokan
sarwi angagar bodhing
tan nganggo dhuwungan
nyamping sarung samboja
jêjenggotira pinidih
tênaganira
lir dhaènge wong Bugis

pan sarakit sisih ampilan canela
kang sami ngampil-ampil
sami ngangge jangkang
wangun panjang cêrapang
endhong suwasa rong rakit
sinêling êmas
miwah gandhewa kalih

gandhewane ingaranan Baleragas
êmas sinilih asih
Pugêr jujugira
pondhok Mangkunagaran
Pangeran Mangkunagari
mêthuk ing lawang
kumrutug kang ngurmati

pra bupati wus aglar sakenjing mila
miwah kang para mantri
myang para santana
pêpak samya kêmpalan
pangeran arsa manggihi
têtamunira
dutanipun Kumpêni

Adipati Pugêr sawusira prapta
pangeran gya nimbali
mring Kudanawarsa
ngirid dutèng Walônda
Endranata Pangran Wijil
panggènanira
ing wetan dèn saosi

sakidule lênggahe Pugêr Dipatya
dyan dipati anunggil
saklasa kalawan
Pangran Mangkunagara
duk prapta Pangeran Wijil
pangeran têdhak
kurmat angacarani

lah kiyai sami lajênga kewala
Pangran Mangkunagari
lan Wijil salaman
nulya Pugêr Dipatya
sawusnya sagung bupati
kinèn ngujunga
dhatêng Pangeran Wijil

Endranata ngungun mulat pra bupatya
samya sigit awingit
tapsila susila
cahyanya bang sumringah
sinawang langkung rêspati
kasor prabawa
pra bupati nagari

Pangran Mangkunagara alon ngandika
kadi pundi puniki
têka tanpa wêkas
karêpe Si Walônda
wira-wiri dèn kongkoni
jêr wus kaliwat
panulunging Kumpêni

Endranata umatur marang pangeran
dhuh anggèr salamnèki
ibu jêngandika
lan malih kintun dhêsthar
parang rusak alit-alit
lan cêmukiran
gène nyêrat pribadi

lan paningsêt pêlangi têpèn sakêbar
pangran ngandika aris
ibu karaharjan
kraos wontên Samarang
Aryèndranata turnya ris
inggih raharja
Pugêr lajêng nambungi

sira iku Endranata lakunira
mundhak kakèhan sikil
sira kilap apa
dhingin duk anèng wana
prandene sira aturi
gusti tan arsa
iya ta mêngko malih

wus kakiyuk papusêre tanah Jawa
ewon lêksan kang abdi
kayapa karsaa
mungguh pangipukira
Aryèndranata nauri
jênênging tuwa
môngsa mundura mami

ginagêtak sinêntak masa maria
wong tuwa amrih bêcik
lali luput ala
bubuhane wong tuwa
nora nganggo wêdi isin
sapa kang nacad
liya kadang pribadi

gêmah rusak sapa rowange ngrasakna
mungguh nagara Jawi
yèn nora lan kadang
kapriye mungguh sira
sun iki sira arani
jêlèhi mata
ambosêni kêkirik

iya bênêr sabarang pangucapira
sayêkti sisip mami
mung apuranira
luputing kuna-kuna
ing jamane môngsa lali
ing mêngko iya
anggêpên jaman eling

Adipati Pugêr alon saurira
rusuh dadine iki
asru angandika
Pangran Mangkunagara
marang sagung pra bupati
tandhinge apa
bae apa ta apit

lamun bae padha mèlu ngêndi sira
sarêng ture bupati
tumut sawung kula
myambaki sang dipatya
dadya tan ana ngiloni
Aryèndranata
pangran ngandika malih

olèh têmên tandhing padha jagokawak
padha adone kalih
nanging kari gabah
babae wong Samarang
gula batu tèh cangkuwih
paman dipatya
gabah dhangkèling kunci

bok manawa padha sêru gitikira
kari pêdhêse yêkti
pêdhês man dipatya
palangkringane sela
Aryèndranata nauri
botên bêndara
pun paman adipati

duk Jakawal kula inggih sampun kalah
sampun karoban tandhing
ing Jakawal wana
ing Samawis nagara
pamère tiyang Samawis
dados padinan
wontên ing Sukawati

Adipati Pugêr alon wuwusira
Endranata sirèki
sabênêring lampah
nora gêlêm dinuta
yèn ora gawa lih-olih
êndhas nèng ancak
êndhase patih kalih

dhase Sindurêja dhase Pringgalaya
dhase kumdur Samawis
iku bok manawa
yèn ora mangkonoa
nora duwe ujar kalih
wong wis tinêmah
tiba alara pati

nora merang mênang ngukup kalah ilang
pan uwis dèn lakoni
mêngko mindho sira
ngipuk mêmanas driya
dadak kêthimak-kêthimik
tikus angarah
arsa ambadhog kucing

wong wus nora dèn karsakakên amêksa
dadine wong kumaki
gumagah gumisa
wong wus wêruh têtela
lamun dhangkèl Sukawati
wus anêmpuh byat
tan bisa amindhoni

samya suka gumujêng kang pra bupatya
pangeran ngandika ris
suwawi aseba
Paman Pugêr kalawan
kabèh kang para bupati
ngirid caraka
ingkang saking Samawis

sarêng budhal sing pondhok Mangkunagaran
gumrêdêg pra bupati
praptane paseban
canthèl atur ngandikan
Pangeran Mangkunagari
lawan Dipatya
Pugêr ngandika dhingin

katigane Adipati Jayaningrat
myang sagung pra bupati
pangran atur sêmbah
paran karsa paduka
Kangjêng Gusti Sukawati
alon ngandika
iya undangên aglis

ngarah apa kulup ingsun nêmanana
ingsun tan sôngga-runggi
awit praptanira
sêdyane amrih arja
tuluse kang bumi-bumi
yèn tinuruta
cupêt pakaryèng jurit

dadya kêdhik kaluhurane wong Jawa
nora tabêting jurit
iku karsaningwang
kulup Mangkunagara
dèn padha eling nglakoni
anjunjung bôngsa
môngka ngulihkên aji

nêmbah matur Dipati Mangkunagara
lamun makatên inggih
nuntên tinimbalan
Dyan Arya Endranata
pangeran mêdal pribadi
sapraptanira
sri manganti dhawuhi

lah suwawi Paman Wijil ingandikan
kêkalih lan pun kaki
mung ingkang satunggal
pêpatih ing Samarang
dimène kantun nèng jawi
kanthi bupatya
papat ingkang manggihi

Paman Rôngga kalawan Suryanagara
Janapura sirèki
myang Kudanawarsa
kapat samya ngandikan
sigra sarêngan lumaris
praptèng ngayunan
amung Pangeran Wijil

ingkang sinaosan kursi pan satata
Endranata alinggih
nunggil pra bupatya
Dipati Jayaningrat
Pangeran Mangkunagari
lênggah anunggal
Pugêr Suryanagari

wusnya tata lênggah katur punang surat
mring Pangran Sukawati
sêrat gya binuka
sinuksma ing wardaya
mangkana wuryaning tulis
pèngêt kang sêrat
kanthi puja basuki

ingkang mijil saking sukcining wardaya
sing mitranta kang asih
Kumêndur Samarang
Baron Hondorêp ingkang
amisesa ambawani
pasisir Jawa
bang êlèr wetan sami

waranane para radpêni India
kang agung ambawani
tah talatahira
bawah angin sadaya
prakosa prawirèng jurit
abandhu bôndha
sih marma mring sêsami

kaatura ing mitranta kang sumbaga
wong agung ing Matawis
kang bêg martotama
musthikaning rat Jawa
ingkang asêsilih nami
Kangjêng Pangeran
Dipati Sukawati

senapati ing prang pramuka jayèngrat
wiyosipun Kumpêni
umatur pratela
mung amamrih raharja
kalamun panujwèng galih
pangran ngaturan
kondur dhatêng nagari

ingkang raka Sri Bupati Surakarta
ing mangke wus marêngi
asrah ingkang praja
paduka jumênênga
Prabu Anom Senapati
sakarsanira
kèhe kang lênggah siti

nadyan nyuwun sapalih anggêre tunggal
Kumpêni anjurungi
karsane narendra
mupakat kang pirêmbag
lan sagung para radpêni
atapak asta
tanah Jawi pinalih

sawusira winaos kang ponang surat
sêrat nguncalkên aglis
marang ingkang putra
Pangran Mangkunagara
winaca sinuksmèng galih
mèsêm pangeran
anêmbah matur aris

langkung sae paduka yèn ngarsakêna
ing rèh pating kacimih
punapa ing kina
pan botên sapunika
mila anyênyakit galih
alon ngandika
Jêng Gusti Sukawati

inggih adhi dika makuwon ing benjang
sêrat kula angsuli
miwah sira Arya
Endranata mêtua
dene ta ing karsa mami
tan bangkit owah
wuwus kang wus kawijil

Pangran Wijil Endranata samya mêdal
makuwon gone lami
anèng wismanira
Tumênggung Danawarsa
mung ngantos sadalu malih
enjing sinungan
sul-angsul karya kingkin

surate kumdur Samawis
samana wus winangsulan
dutane sinung pasangon
anyatus duta katrinya
Pangeran Sukawatya
kintun dhatêng kang bok ayu
Kangjêng Ratu Madurêtna

lawon alus ing Matawis
patbêlas kodhi kang wiyar
kang ciyut samya cacahe
lawan Ratu Madurêtna
Twan Kumêndur Samarang
kinintunan sarang burung
akanthi dhèndhèng mênjangan

wowohan awarni-warni
dadya kalih bêlah rêmbat
gotongan sèkêt cacahe
budhal saking ing Mataram
dutanipun Walônda
ing marga datan winuwus
praptane nagri Samarang

surat ingaturkên aglis
tinampan ing juru basa
winaca katur artine
kumdur dahat dènnya eram
sèwu nora anduga
kukuh bakuhe tan keguh
nora pisan nganggo mêmbat

cinatur para bupati
pasisir êlèr myang wetan
wus asayuk ing sêdyane
samya atur kapênêdan
ing Pangran Sukawatya
nanging sinamun ing laku
mamrih aja kawistara

môngka tôndha têluk batin
atur barana myang arta
kang nglangkungi sasamine
mung Bupati Surabaya
lan Bupati ing Tuban
Sasranagara Tumênggung
Sawunggaling Wirasraya

angaturakên prajurit
sinuwurkên lamun minggat
Jawa pitung dasa kèhe
Bugisipun pitung dasa
samya wahana kuda
Kapitan Bugis Sêmangun
lawan Kapitan Juwana

prajurit ing Surawèsthi
Pulangrêsmi tindhihira
prajurit Tuban tindhihe
anama Jayèng Ranginan
samya lêrês santana
bra sinang busananipun
jangkêp sikêping ayuda

wusnya bidhal kang prajurit
têlik sigra tur uninga
Tuwan Kumêndur nulya ge
utusan mring Surabaya
miwah dhatêng ing Tuban
amikut bupati têlu
linajêngkên mancal layar

binucal Selong nagari
prasamya datan anyana
bupati ing katigane
wau ta malih kocapa
kang wontên ing Mataram
kang tan pêgat amêmangun
anata prajuritira

miwah sagunge bupati
kang môngka manggalaning prang
pinilih kang pambêkane
santosa wantêr ing yuda
jêng gusti dèrèng karsa
ingaturan madêg ratu
mring sagung punggawanira

malah arsa wangsul malih
têdhak dhatêng Sukawatya
mawi mangidul lampahe
angampiri ing Sêmbuyan
rayi ingkang ngucira
tinêdhakan karsanipun
darapon purun panggiha

Dipati Pugêr tinuding
lan Tumênggung Jayadirja
anênggêl ngambah mangalèr
mêdal Piji Wanakarta
kinon ngêlar jajahan
kang dhèrèk mring Wukirkidul
Dipati Suryanagara

mung wangsul Sêmbuyan wukir
dene kang têngga Mataram
Pangeran Dipati Anom
rinêksa ing maratuwa
Dipati Jayaningrat
kalawan para Tumênggung
kadang kadeyan Mataram

pra Bupati Sukawati
kang tinilar ing Mataram
katiga Senapatine
wong pinilih pitung dasa
sangkêp kapraboning prang
têtindhihe mantri pitu
rumêksa Pangran Dipatya

Pugêr budhal ngrumiyini
lan Tumênggung Jayadirja
lampahe nênggêl mangalèr
nurut margi gêng kewala
anjog ing Wanakarta
menggok ngilèn akêkuwu
anèng dhusun Kadirêja

sira Pugêr Adipati
Dyan Tumênggung Jayadirja
ngirupi wong desa kabèh
kang tumut bumi Samarang
anut datan suwala
mangsuli ingkang kawuwus
Kangjêng Gusti Sukawatya

kang anèng nagri Matawis
budhalan saking Mataram
Magiri ngetan lampahe
Pangeran Mangkudiningrat
lawan Suryanagara
ingkang dhèrèk têdhakipun
de Pangran Mangkunagara

mêdal saêlèring wukir
lan Rôngga Wirasêtika
katri Pangran Arya Pamot
anjog ing Laroh aminggah
wau Kangjêng Pangeran
Sukawati têdhakipun
Suryanagara nèng ngarsa

wadyane mung sawatawis
ingkang wahana turôngga
mung kalih bêlah cacahe
tiga bêlah ingkang dharat
waos cêmêng lan benang
lampahe tansah sinêrung
ngantos têbih lan pangeran

ciptane agea panggih
awani takêr ludira
sêbah dènnya myarsakake
dene karsane tan kaprah
môngka Suryanagara
kalêbêt santananipun
sing kang ibu lêrês misan

marma Radyan Adipati
Suwandi Suryanagara
tyasira kadya binrongot
ngajab nuli kapanggiha
lan Pangran Buminata
arsa tinumbaka gapyuk
amrih rupêting pocapan

mila anginthar angênthir
agung dènnya misah lampah
kadhang mung bala salawe
kadhang bêkta kawan dasa
amrih sagêd panggiha
nanging sabên dhawah suwung
Pangran Buminata nilap

Kangjêng Gusti Sukawati
sawadyane maksih têbah
kang manganjuri lampahe
Dipati Suryanagara
wus prapta ing Sêmbuyan
ngosak-asik Gunungkidul
ngubrês Sultan Buminata

nanging tan sagêd kapanggih
Jêng Sultan nilap umpêtan
cinatur kang mêdal êlèr
Pangeran Mangkunagara
Rôngga Wirasêtika
lan Pangeran Pamot sampun
prapta ing dhusun Sêmbuyan

Sultan Dhandhun Martèngsari
wus ngalih gènya umpêtan
dadya mung panggih barise
Dipati Suryanagara
pangeran angandika
paman kula dahat ngungun
tyas kula botên sakeca

mênèk paman kang nyalênthik
panilape paman sultan
myang Paman Singasarine
jêr paman sanake misan
matur Suryanagara
anggèr kang akèn lumayu
jêr anggèr putra ponakan

pangeran gumujêng bêlik
suka gumêr kang miyarsa
dènira poyok-pinoyok
wau Pangran Buminata
gêblas dhatêng Pacitan
maring Sumbêr Nglorog Panggul
anjog tanah Panaraga

nglampahkên duta tur uning
Sri Bupati Surakarta
sagah arsa nyirnakake
kang raka ing Sukawatya
mung minta bantu bala
nanging datan pinaèlu
kathah wong agung kang ngina

Oprup Kumêndur Samawis
nora ana kang anggêga
maring pangeran ujare
sanggupe awani lawan
kang raka Sukawatya
dalah lare anggêguyu
asanggup nora sêmbada

anyumbari Mangkubumi
lan Suwandi bae kalah
punggawa Sukawatine
iya dèn ijèn kewala
mendah loro têlua
dudu ranggane kang magut
lawan dudu Jayadirja

mantri bae akèh wani
angêbut ro miwah tiga
Sukawati pra mantrine
akèh ngajak tinandhingna
lan Pangran Buminata
Ki Dêmang Sokajêngkilung
lan Dêmang Gonggang Galungan

Lawan Dêmang Gondhangrawi
lawan Dêmang Pulungdara
Dêmang Bulu Kumêndhunge
kang sampun kalair ngajap
eman ngadu punggawa
dêmang wau samya muwus
wani gosok godhinira

Pangeran Mangkunagari
yèn aja iku ajriha
marang ing marasêpuhe
ngutus bupati kewala
Tumênggung Wiranata
Kudanawarsa Tumênggung
miwah Suramangunjaya

padha sanggup anguwisi
nyêkêl Pangran Buminata
ingkang tinaha batine
Jêng Gusti ing Sukawatya
katon yèn dèrèng rila
marang kadang kang jêjuluk
Sultan Dhandhun ing Sêmbuyan

milane sami ngawaki
ngalingi nisthane kadang
tan wurung gêpok slirane
ya ngêndi ana pangeran
sutèng Raja Mataram
bêkêl desa wani mungsuh
saking soring kang darajat

Kangjêng Gusti Sukawati
abdine kathah miyarsa
ngandika dahat ngungune
mring kang rayi Buminata
wigare kang pratingkah
lawan wudharing pamuwus
miwah wor suhing kang karsa

pangeran angrês ing galih
lamun midhangêt pawarta
dènnya kadaut lupute
têmah nandhang duka cipta
papa kalunta-lunta
sabarang karsane kuwur
kawur kaworan urakan

tan nêtês titi patitis
nora putus ing ayuda
nora nana lêlabête
yèn satriya gung Mataram
was tiwas nora kentas
dene katutuh kapatuh
nora bakuh ing wicara

basa têrahing Matawis
kudu bakuh ing wicara
pêngkuh nora amalèsèd
yèn mindhonana wacana
kono kene kalongan
ilang darajate putung
apranga nora lêksana

nêdya angolaha pikir
pothar-pathir kuthetheran
ngêthêthêr pikire kèthèr
wong wus ilang kang darajat
anggayuh gayuh tuna
angrêrangsang-rangsang luput
têmah papa tanpa karya

Kangjêng Gusti Sukawati
praptèng Sêmbuyan miyarsa
kang rayi nêbih nilape
ngungsi bumi Panaraga
agung dènnya utusan
maring nagri minta bantu
sagah mungsuh mring kang raka

nanging kangjêng sri bupati
tan pisan karsa miyarsa
ingkang rayi pamintane
mring oprup kêrêp utusan
uga datan anggêga
pangran minta mring kumêndur
kumêndur nulya tur surat

maring jêng sri narapati
lamun Pangran Buminata
aminta bantu karsane
sagah prang mêngsah kang raka
tan pantês ginaliha
dene lamun nyuwun pêthuk
mung arsa kondur kewala

paran gèn botên nuruti
mangkana kumdur aturnya
miwah Oprup Totlomondo
uga sinungan parentah
kadya ing aturira
ingkang konjuk sang aprabu
mangkana ingkang winarna

ratu kadipatèn maksih
ingkang ibu jêng pangeran
tan kêndhat ing pamintane
maring kangjêng sri narendra
kondure ingkang putra
dadya sang nata anurut
dhawuhakên pangandika

maring oprup kinèn aglis
mêthuk Pangran Buminata
nanging Oprup Totlomondo
anuwun inah sawulan
sêdhêng têlas kang jawah
mung wontêna mêndhanipun
mamrih ecane nèng marga

kunêng malih kang winarni
kang samya anèng Sêmbuyan
ingkang pinrih wus sirna doh
wong Sêmbuyan têluk samya
Pangeran Sukawatya
sigra dènira dhêdhawuh
pan arsa kondur mangetan

Pangeran Mangkunagari
kondur dhatêng ing Gumantar
Suryanagara mangilèn
wangsul dhatêng ing Mataram
Pangran Mangkudiningrat
wangsul ing panggènanipun
pacak baris Pamutihan

Pamot kinèn minggah wukir
anata prajuritira
nèng Wukirkidul samangke
timbalane ingkang rama
Pangeran Sukawatya
nampèni ing ampasipun
Sultan Dhandhun Martèngsêkar

kangjêng gusti andhawuhi
mring Pangran Mangkunagara
bawahe adhimu ngare
sira ingkang mêngkanana
mung êdumana bandar
pasar loro bae cukup
karya busananing bala

Pangeran Mangkunagari
amung sumarah sakarsa
jêng gusti ngandika manèh
mring putra Pamot Pangeran
Pamot sira jaluka
bandar marang kakangamu
loro bae lilaningwang

lan kulup Mangkunagari
mungguh ing pamikirira
sapa baya prayogane
kang dadi lurah santana
pangeran aturira
sumôngga karsa pukulun
dhawuh andikaning rama

ya kulup pandulu mami
Adhimu Mangkudiningrat
akas dhangan barang gawe
lah iya besuk agampang
dadya sami miyarsa
kalurahan santanèku
badhe Pangran Mangkuningrat

gya budhal sarêng kang baris
cinatur ing Surakarta
wus dadya wau rêmbuge
mêthuk Pangran Buminata
oprup ingkang dinuta
lan Ônggawôngsa Tumênggung
Dyan Tumênggung Cakrajaya

dadya bupati kêkalih
sèwu miwah numbak anyar
sakaliwon myang mantrine
bêdhol kang kalih bupatya
dene Kumpêni Islam
tigang kaptin naminipun
Tolong Dul Jalil Salijah

anyatus kapitan siji
tigang atus Kumpêni Slam
dene Oprun Totlomondo
bêkta satus drahgundêrnya
ingkang dharat sawidak
gunggungipun kalih èwu
dêdamêl sabrang lan Jawa

angkatira pukul katri
saking nagri Surakarta
byar prapta lèr Kêdhunggudèl
gègèr desa kang kamargan
dene tan ana warta
lampahe Kumpêni laju
anèng Ngutêr kèndêlira

bupati kalih rumiyin
lan panèwu mantrinira
atut wuri utusane
Jêng Pangeran Buminata
gène wontên Wiraka
sapraptane dutanipun
kang saking ing Surakarta

matur yèn kang mêthuk prapti
utusan dalêm sri nata
Tuwan Oprup Totlomondo
drahgundêr satus binêkta
ingkang dharat sawidak
Kumpêni Slam tigang atus
kêkalih bupatinira

kalih èwu gunging baris
ingkang amêthuk paduka
gangsal atus turanggane
sèwu gangsal atus dharat
pangeran duk miyarsa
langkung asrêp galihipun
saking Wiraka wus budhal

sawadya sagarwa siwi
kadi wontên kalih bêlah
ingkang sèkêt wong lanange
satus wanudyasadaya
dalu saking Wiraka
bêdhug tiga praptanipun
baris ing Ngutêr punika

lawan oprup wus kapanggih
aras-ingaras kang jôngga
sarêng byar tata barise
kunêng bupatine mêngsah
Tumênggung Wiranata
myarsa yèn Kumpêni mêthuk
ing Pangeran Buminata

nèng Ngutêr kèndêling baris
pangeran wus pinondhongan
Tumênggung Wiranata ge
budhal saprajuritira
sami adhean nyongklang
wontên kuda tigang atus
ingkang rumiyin kewala

prapta ing Ngutêr nulya glis
kuda tigang atus mangsah
angêpung oprup barise
ing wuri kathah kang prapta
Tumênggung Kartadirja
sagung pra mantri pangayun
prapta saprajuritira

ing Ngutêr kinêpung kikis
turôngga jinajar wayang
misih jiro gêgamane
akèh kang kinêpung ika
nanging gili kang prapta
sawêg angaturi wêruh
ing Pangran Mangkunagara

wontên ing Kêdhungwaringin
lagya ngalih pasanggrahan
saking Gumantar ing mangke
langkung prayogining papan
jurang ngubêngi toya
pakuwon tinata patut
kinêbon kinêmbang-kêmbang

mantri sakawan duk prapti
matur yèn Kumpêni prapta
tindhih Oprup Totlomondo
amêthuk rama paduka
Pangeran Buminata
ing mangke sampun angumpul
kang abdi nuwun parentah

kagyat pangeran miyarsi
hèh duta warahên enggal
Wiranata sakancane
yèn kuwagang dèn gêpuka
yèn ora dèn kodhola
dene ingsun nuli nusul
sigra abêndhe undurnya

duta mêsat saking Kêdhung sêsandêran
prapta ing Ngutêr aglis
dhawuhkên parentah
ngangsêk kang pra bupatya
Kumpêni mriyêm kêkalih
nulya pinasang
kidul kang lèr marpêki

dèn mariyêm kang lèr kang wetan mangrêmpak
bingung bala Kumpêni
nulya budhalira
saking Ngutêr tinata
drahgundêr kang munggèng ngarsi
mriyêm wurinya
Kumpêni kang lumaris

pra kapitan Islam ingkang binacingah
kalawan pra bupati
abintang-binintang
carub ingkang gêgaman
saking Ngutêr sampun têbih
kinodhol mêngsah
kininthil dèn bêdhili

sarwi kukuk saking lèr miwah ing wetan
saking kidul nyuraki
pistul kadya udan
Pangran Mangkunagara
saking lèr sawadyanèki
nandêr anyongklang
gumrubyug anututi

mantri jêro kewala lan pêrang tandang
lawan saragni abrit
amêgati ngarsa
lajêng acampuh yuda
kinalangrèrèsing jurit
kèndêl sakala
arsa nadhahi jurit

Totlomondo miwah wadya Jawa Wlônda
pangeran marêpêki
ingêdrèl sapisan
Pangran Mangkunagara
mantrine satunggal kanin
Jayaprameya
wêntise kenging bêdhil

sigra dhawuh Pangeran Mangkunagara
maring kang para abdi
kinèn dharatana
mantri jro mangsah dharat
asru dènira angungkih
acaruk papan
katri Walônda mati

bangkenipun ingêrut lawan turôngga
kèndêl sagung prajurit
Totlomondo mojar
he Bapak Ônggawôngsa
kadi ta paraning kapti
sajroning aprang
tan katon ngati-ati

kawistara bapak gumluwèh kewala
Ônggawôngsa nauri
tuwan ing jroning tyas
sakala mau maras
dupi caruk drèl Kumpêni
ilange maras
mungguh bobote kèksi

tuwan sira wus nglakoni lawan ingwang
aprang lan Mangkubumi
môngsa mangkonoa
pratingkahing ayuda
Jêng Pangeran Mangkubumi
ngêdrèl sapisan
banjur acaruk kêris

mèsêm asli pêrang iki kaya ngapa
bapak karsanirèki
alon saurira
Tumênggung Ônggawôngsa
dèn tambuh eca lumaris
ora ngapaa
kadi prang lare alit

Totlomondo wus ayêm gêlar santosa
eca dènnya lumaris
gumrudug kang mêngsah
nanging sênggrang kewala
anggêgila gêgirisi
yèn tinawêkal
riwut tan angênani

nanging datan antuk mangan antuk nendra
sipêng Tanjung sawêngi
kumrutug bêbalang
bêdhil lèr kidul wetan
pangran undhang amêmaling
gumriwis prapta
wus dèn udani maling

aparentah pangran mring para bupatya
rêriwukên sawêngi
sagung pra bupatya
ngêpung saking kadohan
Kumpêni tan antuk bukti
mung sangunira
roti saking nagari

enjing budhal mêngsah gumriwis tut wuntat
turôngga kêna mimis
kang nunggang tan kêna
nanging lajêng aniba
Pangeran Mangkunagari
kèndêl mung bala
punggawa kang ngênginthil

kèndêlira Tumênggung Kudanawarsa
kang sangêt angaturi
ing karsa paduka
inggih asil punapa
wong wus kesah dèn tututi
rama paduka
Jêng Gusti Sukawati

dhawuhipun kinèn gusah ingkang paman
Sultan Amartèngsari
mangke tan ginusah
inggih kesah piyambak
têka dadak dèn regoni
paran ing karsa
pangran kèndêl nuruti

prapta êlèr Tangkisan wau lampahnya
wadyabala Kumpêni
bêbantu kang mapag
prapta ing Paserenan
Pringgalaya Adipati
bêkta sawidak
Kumpêni kang lumaris

lan Pangeran Arya Mataram kanthinya
mêthuk sakidul Baki
wus sami katingal
mêngsah pangodholira
kang mêthuk katingal sami
wangsul kang mêngsah
sami nabrang ing Picis

kèndêl Baki Adipati Pringgalaya
oprup jawab astèki
pangran sêsalaman
kalawan Pringgalaya
Pangeran Arya Matawis
ngabêkti marang
kang raka dèn tangisi

sarêng budhal sapraptanira nagara
lajêng tumamèng puri
oprup jawab asta
Pangeran Buminata
ngabêkti raka narpati
sarwi karuna
sawusnya tata linggih

kinèn mêdal aso pinaring panggonan
sakidul wetan Gadhing
nguni wismanira
Rahadèn Wirayuda
wonge sèkêt kusi-kusi
apan tan ana
wonge pêndhokan siji

langkung nistha sagah lamun anyirnakna
mungsuh sadaya sami
kêkere ngêlômpra
wonge tan ana pakra
sri bupati andhawuhi
oprup supadya
sung uning mring Samawis

Pangran Buminata wus praptèng nagara
kunêng gantya winarni
Pangran Pamot ingkang
anèng wukir Katongan
ribêng tyas tigang prakawis
kang saprakara
kang rama andhawuhi

Pangran Sukawati wus maringi bawah
lan bandar dèn paringi
nanging ingkang raka
Pangran Mangkunagara
bandare tan dèn paringi
arsa ngatasa
yèn anuwuna ajrih

kapindhone kang dadya prihatin dahat
dene miyarsa warti
lurahe sêntana
badhene arinira
Mangkudiningrat yèn yêkti
kalangkung merang
anglurah mring kang rayi

ping tigane kang dadya prihatining tyas
dènira tan sêsiwi
agung binabana
putra lawan kang garwa
dadya nêmah amrih pati
nguntal warangan
agênge sakêmiri

lawan duduhing jêruk pêcêl lêlima
sapanginang watawis
dhawah buntayangan
ngolang-aling kalintang
wuru tansah nuntak gêtih
saking talingan
grana netra rah mijil

gulimpangan badhêdhêg padharanira
tan pêgat ngolang-aling
dahat amlasarsa
ing kalih dalu seda
anèng ing Katongan wukir
para mantrinya
samya atur udani

mring kang raka Pangeran Mangkunagara
miwah dhatêng kang rayi
kang baris Mutihan
Pangran Mangkudiningrat
ingkang prapta andhingini
praptèng Katongan
ngungun waspa drês mijil

ingkang dhatêng Kêdhungwaringin wus prapta
kagyat kang raka aglis
akintun pêthakan
kunarpa binêcikan
pinurugakên Matawis
gènira mêtak
ing Panitikan nênggih

pan cinatur Sakèbêr lan Sindurêja
kang anèng Trayêm baris
samya mrih upaya
angimplêng kadya setan
wontên mantri ing Matawis
asakit manah
pinulut dèn kintuni

Ki Ngabèi Surajênggala ingêbang
yèn ngêngakna kang kori
awèha dêdalan
ing saprayoganira
lan Kumpêni arsa gitik
dalu kewala
kang nèng Lengkong abaris

lamun silih Ngabèi Surajênggala
tulus tyas mring Kumpêni
tinulung ing benjang
mring oprup lan Sindurja
katur ing jêng sang siniwi
pininta dadya
Bupati ing Matawis

sarwi kathah Kumpêni kêkintunira
Surajênggala melik
wus sagah samôngsa
mawi sêmayan dina
sarta sampun dèn kintuni
warôngka ladrang
lawan bandera siji

kang landheyan sadhêpa sabêlah jaja
dhasare abang langking
wus dadi kang rêmbag
mayor lan mantrimuka
mupakat para bupati
eca kang manah
wadyabala Kumpêni

wus amêndhêm dutane Surajênggala
sanake kang tinuding
anamar suwita
Dipati Sindurêja
dina Salasa kang jangji
panglaragira
sagunge ingkang baris

kintun cacah Ngabèi Surajênggala
gêgaman kang abaris
ing Lengkong punika
kalih èwu sadaya
bêbêcike wong Matawis
inggih wus pêpak
anèng ing Lengkong sami

sok pêcaha ing Lengkong kang nèng Mataram
amung wong Sukawati
yêkti nulya dhadhal
supe Surajênggala
yèn prange wong Sukawati
ngungkuli lawan
Makasar Bali Bugis

duk punika Sakèbêr ing rêmbagira
baris Trayêm ing mangkin
kathah kang binêkta
lan kang tinilar têngga
ing pondhokan mung watawis
Mayor Por rêmbag
Sindurja Adipati

abipraya lan sagung para bupatya
kang tinilar mung kalih
wêwolu binêkta
ingkang para bupatya
Kumpêni satus kang kari
ingkang binêkta
kawan atus Walandi

kawan atus malih Kumpênine Islam
mangkana praptèng jangji
ing malêm Salasa
Kumpêni wus sanega
miwah sagung pra bupati
sigra budhalan
ing wanci pukul kalih

wontên kawan èwu gunging kang gêgaman
ing Jamus sampun prapti
pangarsaning lampah
sira duk amiyarsa
Surajênggala Ngabèi
lajêng adandan
sabature pribadi

prajurite kawan dasa kêkapalan
dharat satus tan luwih
laju bêbudhalan
kagyat baris kang myarsa
dene sira Ki Ngabèi
Surajênggala
siyaga bêngi-bêngi

tinakenan arsa tilik wismanira
Sujanapura ugi
suwêng tilik wisma
lampahe wus antara
wau prajurit Kumpêni
apêpanggihan
lawan kyai ngabèi

wus dèn irid gègèr pondhok Janapuran
wus samya dèn ajangi
pondhok Jawinatan
lan pondhok Janagaran
ing Jaganagaran malih
sarêng narajang
Kumpêni angêdrèli

kuwur kawur gugup prajurit Mataram
kang wus samya kakambil
nadhahi ngayuda
rame miwah kang dharat
Jayanagara ngawaki
rame sakêdhap
kumrutug drèl Kumpêni

pan sinêrot Tumênggung Jayanagara
kinarutug ing bêdhil
sinungsunan tiktak
dhadhal karoban mêngsah
wong Sujanapuran ngisis
Jayawinata
kang tinêmpuh dèn bruki

kuthetheran tiba saking ing turôngga
Tumênggung Rajaniti
anulya anyandhak
mèh rinampok ing kathah
Mayor Sakèbêr marani
lah iku sapa
Rajaniti nauri

iya iku anake kang Jawinata
wus ingangkat bupati
nunggaksêmi nama
Tumênggung Jawinata
lamun sipating bupati
pan ora kêna
pinrih rusaking pati

yèn ajaa mau kadênangan ingwang
rinampok angêmasi
wau Jawinata
jinaluk mring Wôlanda
kinintunkên mring Samawis
kinanthèn layang
yèn bandhangan bupati

supayane kêna dadi ular-ular
milane dèn bêciki
Dyan Jayawinata
anèng nagri Samarang
kunêng wau kang ajurit
ingkang kasor prang
ngungsi Mataram sami

baris agêng Kumpêni Lengkong ngêbrêgan
rêmbage pra bupati
gêcak ing Mataram
kèndêl Lengkong sakêdhap
lajêng ing dalu lumaris
kang nèng Mataram
gunêm sagung bupati

Adipati Janingrat Suryanagara
samya agunêm pikir
sakecaning lampah
Jayaningrat lingira
inggih anak Adipati
Suryanagara
kadospundi ing mangkin

anauri Dipati Suryanagara
yèn dhatêng mangke ratri
inggih ingajangan
saking lêbêt kewala
lamun dhatêng benjing enjing
botên kasêsa
punika wontên pikir

yèn ing dalu prayogi dheprok kewala
botên mingsêt sanyari
pama mêdalana
prajurit sami gêmpal
kasor ing prang Lengkong sami
lamun têtêga
inggih sawêngi mangkin

kadya pulih pêrangipun benjang enjang
yèn oncata sakêdhik
ing wêngi punika
sapanginggile lêbar
yèn kukuh sawêngi mangkin
inggih sa-Allah
kula angudanèni

samya rêmbag sagung prajurit Mataram
anut Suryanagari
mriyêm kalantaka
ing panggung wus pinrênah
mriyêm ing Juwana nguni
ingkang binêkta
marang ing Sukawati

mangke sampun sami wontên ing Mataram
tinata sampun rakit
wong Bugis sadaya
kinèn ngêstabêlana
kang samya têtêg ing jurit
wusnya samêkta
binage kang prajurit

ingkang kidul kang lor miwah ingkang wetan
pinilihan kang bêcik
mriyêm kalataka
pinangku nèng palatar
angêcêk wong Sukawati
amanggih papan
wong anom angukuhi

