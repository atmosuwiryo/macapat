srinrangkara sinawung mêmanis
amurwani gèn patikbra nêrat
sêrat babat kêng kacriyos
Prabu Kêncanawungu
kêng jumênêng ing Maospait
ing wanci jam sawêlas
Suma ping trilikur
sasi Mèi sinêngkala
surya ilang teruse ing sanubari
dene sêngkalan Jawa

ari Kêmis Wage tanggal Wukir
wulan Sapar warsanira Êdal
Mawulu paringkêlane
wukune Watugunung
sinêngkalan tibaning mangsi
rupa gêni ing madya
Damarwulan laju
jumênêng nèng Majalêngka
wit katrima karsane rêkyana patih
sira Sang Maundara

kang jinêjêr ing wiyosing tulis
ring Sang Maha Prabu Brawijaya
Hayamwana jêjuluke
Kêrtawijaya Prabu
kang bawani ing Majapait
narendra binathara
kasusra rat punjul
para raja samya brata
angabêgti ing Narendra Majapait
kinasihan jawata

sri narendra pan adarbe siwi
kênya juga ayu warnanira
Dyah Kêncanawungu juluke
sêdhêng birainipun
sêdayane sampun mêpêki
sêmana sang arêtna
kawêntar rat punjul
sakèh raja samya nglamar
datan purun tagsih momong sarirèki
datan sênêng mring priya

sasurute kang rama sang aji
sang dyah nulya pan jinunjung dadya
narendra gêntos ramane
apan wus lumêstantun
lir Sang Maha Brawijaya di
ngrênggani Majalêngka
kasub ing rat suyut
maha sang prabu wanodya
wus kalilan ing sang hyang maha dewa di
jinurung Sugsmanôngsa

Hyang Jaya Samba Kanekarêsi
pra jawata umung mèstudeya
widadari tumrun kabèh
kala umadêgipun
prabu kênya ing Maospait
silih nama Ratu Mas
Dyah Kancanawungu
rêtna di sasotyaning rat
dhasar ayu kinamulèn widadari
lir sarining purnama

mangendralaya manggih
ingkang mèmprê sang sêsotyaning rat
tuhu batharaning sinom
prabu kênya sang ing rum
datan kêna rinênggèngkawi
mêmanon ing buwana
mangkana winuwus
Kyana Patih Maundara
sakêlangkung kaprêm ing puja sêmèdi
kocap angraga-sugsma

lumuh angolah ing kramaniti
datan pêgat bêntur kasutapan
angêdohi praja rame
kajuwatan rinasuk
pan ing mangke sampun gumingsir
palênggah kêpatihan
ari gumantya wus
Patih Lugêndèr Dipatya
kang gumantya ing rama Seta Kumitir
Dyan Arya Simping dadya

mujanggani kabupatèn carik
wus kagantyan Radyan Layangseta
ya ta malih winiraos
Maundara winuwus
wus murcita kados tan pêsthi
winulat ing manungsa
katrimèng dewa gung
pan sampun asilih nama
akêkasih Hyang Bêgawan Tunggulmanik
abrota Hyang Wisesa

Asmaradanatulusa panjênêngan aji
ratu mas sêsotyaning rat
langkung luhur kêratone
kasub ing rat pramuditya
têpung ing kina-kina
jangkane kang para nujum
myang pandhita kang mrêtapa

besuk ana ratu èstri
jumênêng ing Majalêngka
suka bungah sagunging wong
murah sandhang lawan boga
singa tinanêm dadya
ardi wana têmah dhusun
desa apindha nêgara

bèbèk ayam kêbo sapi
gumêlar anèng pangonan
tanpa kandhang sing arjane
diwêgdal dadya lampahan
maha sang prabu rara
ingsabên-sabên kawuwus
dènira miyos sineba

yèn kalanira tinangkil
munggwèng sitinggil kasongan
witana di rirugmabyor
pinarak dhampar kancana
pinatik nawa rêtna
sarta ingayap pararum
samya ngampil upacara

dhasar samya ayu luwih
apêngawak lindhu sêkar
sarya bisa awèh wirong
ngambar samya nganuhara
sri nata ayu ngraras
lir apsari swarga nurun
wimbuh akarya la-êla

ginarêbêg para cèthi
miwah kang para biyada
supênuh èbêg punang wong
palawija anèng ngarsa
bule pandhak palangkan
cebol bucu wandhan jamus
miwah lare kakesodan

lare wungkuk bajang wujil
lare sukun dhampit bêlang
pindhoan lare kabirèn
jajarannya tundha sapta
apan samya wanodya
têbih kang prawira kakung
sèwu sisih amêlatar

pinrakira sang adèwi
mawi langse tundha sapta
samya sinulam rukma byor
palisir sinêla-sêla
kinêmbang ing hèrnawa
amyarsujyarna sumawur
lir raras Junggring Sêlaka

wimbuh ring sangsaya wingit
tan kaègsi balatôntra
kacatur sang prabu sinom
darbe kêkasih wanodya
kinadang sri narendra
de parabira arum
putrane Dipati Daha

awasta Dyah Rarasati
bêsus yèn olah wiraga
wasis sêbarang karyane
rampung sandining sasmita
gandhang sèdhêt prasaja
tan liyan sinawung têmbung
amung Rêtna Rarasatya

ing sang maha prabu dèwi
mênggah pasang rèhing praja
datan sumiyèng ngarsane
sor-soranira sêkawan
putrane adipatya
anênggih ingkang rum-arum
Rêtna Dèwi Citrasmara

kalih Rêtna Citrawati
tiga Rêtna Widasmara
dene ingkang sêkawane
Rêtna Widawati Sang Dyah
tansah sumiwèng ngarsa
myang lurah pawonganipun
Sêpêtmadu lan Wilaja

tansah mong karsaning Gusti
ya ta sagung pra biyada
pra sarimpi pingitane
manggung tênapi bêdhaya
tarap munggèng ing ngarsa
pating parêlok dinulu
luhur-linuhuran raras

kêprabon sikêping jurit
panah dhadhap rêngkran dênta
tan têbih lan prabu sinom
dene sagung kang sumiwa
andhèr ing pagêlaran
para raja pra tumênggung
dipati lan para menak

myang dêmang rôngga ngabèi
kandhuruhan srinangsraya
lan para raja jare
tôndha mantri pêngalasan
kalang gêdhong mêlandang
para buyut lawan êmpu
Dipati Lugêndèr ngarsa

kêlawan Dipati Tubin
kering Dipati Sindura
Menak Koncar pan jiwane
sinambungan para nata
Raja Ngriyo myang Gêdhah
Raja Johar Jambi Prabu
Tatar Raja Sri Palembang

Raja Minangkabuwin
Raja Prêtani Sri Siyak
Raja Bugis lawan Rajèng
Lampung Raja Sokadana
Raja Kêling Sri Wandhan
atênapi Sang Aprabu
Têrnate lan Ngambon Raja

Sri Bandhung lan Rajèng Bali
Madura Raja Balega
Sumênêp Mêkasar Rajèng
atênapi Pamêkasan
Bupati Majalêngka
pangagêngnya kang winuwus
sira Rôngga Minangsaya

kêlawan Menak Giyanti
Kumitir lan Layang Seta
Arya Sasimping jajare
sagung ingkang siniwaka
tinon aneka-neka
kadi ta prawata santun
lir wana karêmbun môngsa

sangsaya minuni sari
myang lungiding prênadèng rat
kêbêg supênuh gunging wong
wong Sabrang wor wadya Jawa
pasisir môncapraja
sangking mandrawa dinulu
lir sêgara rob bêlabar

kang wênang ngambah sitinggil
lawan wadyabala kusya
mung Rêkyana Patih Lugêndèr
anampèni karsaning dyah
sabên-sabên mangkana
yèn miyos sang nataning rum
rêkyana patih ngandikan

miwah Rêtna Rarasati
dinangu solahing praja
miwah sawadyabalane
pradata ing rèh ruhara
rêntêng padhanging tindak
tanapi darganing mungsuh
suh sirnaning kawêndakan

kocapa sampun alami
sampun andungkap sawarsa
jumênêngnya prabu sinom
pra raja ing Tanah Sabrang
wus samya abubaran
sêdaya tinundhung mantuk
pra ratu môncanêgara

undure para bupati
para raja kang sewaka
datanapi para sinom
kang mungging ing ngarsaning dyah
Lugêndèr Kyana Patya
wus samya lèngsèr sêdarum
malih mangsuli carita

Ki Rônggalawe ing Tubin
nênggih putrane têtiga
pan wanudya pêmbajênge
ingkang kêkalih satriya
patutanira lawan
putri Lumajang sang ayu
Rêtna Dèwi Banuwatya

ingkang wanudya kêkasih
Rêtna Sêkatiutama
lir kêncana pamulune
rêspati dêdêg sêmbada
wasis sêbarang karya
gandhang sabda pasmon ruruh
lir putra Ngastinalaya

panênggak Buntaran pêkik
alungit pasang graita
akarya brôngta kang tumon
kang anom Radèn Watangan
sigit kaduk baranyak
kêkalihira sang bagus
wayahe Jaka Kumala

ya ta kang kinôndha malih
wong agung ing kapatihan
Sang Adipati Lugêndèr
têtiga atmajanira
kang sêpuh Layangseta
Layangkumitir panggulu
kalih sami andêladag

dhasar putrane ngapatih
tur angsal sihing narendra
mêdananiwôngsa ing jro
nora pati yèn bagusa
bêsusira ngayangan
rada ambêdhah dêlanggung
tur dadi pangewen-awan

kakudangannya ki patih
salah saji putranira
ciptane dèn magangake
ratu mas sasotyaning rat
pirangbara ing benjang
angginyêri sirahipun
wong sanagri Majalêngka

mila radèn arya kalih
atingkah sawênang-wênang
nêrajang landhêp pamore
gêlar ambêg kumawawa
bèr budi sugih bala
pradhah kapara ing sanggup
dora winor nitikrama

rinapêtan adu manis
panastènira kalintang
sinangkan ing nalar rèrèh
bara-bara dadi karya
sêsamanire ngabdya
datan sêpi pamrih luput
ginêtak tindaking praja

jaile sinamun lungit
lungide kinarya-karya
lumuh nganggur kurang gawe
warujunipun wanodya
ran Dèwi Anjasmara
yêkti dadi sêkar kidung
biyadane kêpatihan

dhasar ayu dèn padèni
ingugung marang sudarma
têka dadi pêpantêse
sêmbada wasis ing karya
rampung sandining sastra
basaning kawi wus putus
gulangane timur mula

Ramaya gada balik
wiwaha lan Bomataka
myang kawi Pandhawa lare
Sasrabau Krêsnaputra
sang dyah pragat sêdaya
tan ana kawi kang luput
miwah yèn tilawat Kuran

pasekat syararum manis
trampil wilêding kalimah
datan pot limang wêgtune
tangat tênapi puasa
tuhu brôngta Hyang Sugsma
tan lali pêmbathikipun
nênun renda angêmasan

punika sinambi nyungging
anyongkèt angalu alam
tênapi nênun limare
sadina olèh rong kêbar
ngantih alit anulam
mêrada anênun kuluk
pratistha tanpa dondoman

dhasar ratuning winasis
bêsus olah kawiragan
gandês luwês salewane
dhasar rêmit karya rimang
kulina andon sêkar
minging saparanira nrus
jêbat kasturi tan pêgat

gônda wida nora lali
tinoyanan ing hèr mawar
gêrahuyang sarirane
nora baburat saêjam
biyada kêpatahan
singa mulat kathah bingung
cacade amung satunggal

ing têmbe yèn wus akrami
tan kêna winayuh ing dyah
agêdhe butarêpane
abot sinôngga ing priya
nora kêna kumingkang
têlike sinungsun-sungsun
anging utamane rumat

amêmantês mamêdèni
anyukupi sumèh sumrah
sok aja winayuh bae
sêdene sinêlirêna
Kusuma Anjasmara
mendah ta panjênggitipun
gliyak-gliyak linampahan

bêjane kang anglakoni
tan bisa mangsuli trisna
nanging cupêt pêsabane
môngsa nora binondhetan
awrate darbe garwa
eman manise yèn putung
gandhange yèn pêlarasan

owêl yèn dlèrènge runtik
srèrèh kêmpyange yèn kesah
tur yèn nyuda gumrininge
sapa baya ngêlipurna
yèn runtik Anjasmara
ngèngèhane kali gunung
yèn banjir môngsa dangua

mila kang rama langkung sih
gumatènira kalintang
tur pradhah barang karsane
sudarma nora cumêngah
mila ciptaning rama
kaugung sakarsanipun
pinangkur ing ibu rama

Pangkurkawarnaa Bêlambangan
Menakjingga datan bisa tinangkil
mring nêgari Majalangu
balela pangabdinya
tur rumôngsa ambangkat mukul ing mungsuh
pan sampun angsal sawarsa
dènira datan sumiwi

akathah sêngadinira
mung rerehanira kang sami nangkil
mring nêgari Majalangu
wênèh ana tan seba
ya ta sarêng tinundhung sing Majalangu
apan ta lajêng kewala
dhatêng Bêlambangan sami

dene sagung para nata
wus kapanggih anèng Bêlambangan sami
sahabala sakuswa gung
sira Sang Menakjingga
langkung suka wus dadya ingkang pirêmbug
siyang dalu akasukan
arsa gêpuk Maospait

ngandêlakên kadigdayan
awak-awuk adigung tur sinêgti
linulu ing dewa agung
sira Sang Menakjingga
pan prênyata rerehane para ratu
pra dipati para menak
kabuyut para ngabèi

kathah kadang priyôngga
sanak prênah kang paman bapa kaki
kang liya ingambil mantu
kaipe kasêntana
kambil besan wênèh sinung garwa ayu
pinikat ing bojakrama
kèdêg kèlês ing kasêgtin

prênyata Sang Menakjingga
ambêg rusuh sura brangasan êdir
tan kêna pinadhan sanggup
saadêg tur saênyat
parapisuh paratangan kêprak-kêpruk
dene kang nunggil kulina
ingakên sudara-wèdi

kinulit daging winor byat
pradhah sanggup saênyat tur sayêgti
apan mari-mari yèn wus
ngèstudi pada deya
saya kathah wong wetan kang sami nungkul
gilig ngrêmak Majalêngka
kapindho kang pra dipati

dhasar jrih mring Menakjingga
ping tigane kang dèrèng nyuwawèni
parentahing Majalangu
kang mijil kyana patya
Adipati Lugêndèr kèh manah kuwur
tangèh manggiha utama
kanisthan kasrambah dadi

kagiri magora godha
tur candhala tur têpung laras budi
gèsèh larase lan ratu
tan panggah pambêging tyas
kumalungkung ing wêweka kurang putus
ngêndêlkên pusakaning rat
binapa-bapa ing gusti

katêmu pirang prakara
ratu èstri wignya gulêt lan dasih
pangragoh pangrowa wuwus
sêdene wadya ingkang
sêca tuhu kakêning rèh tan ayu
tangèh katur ing narendra
sêdene kang lara ati

mangunêg-unêg ing praja
sri narendra mendah kêlamun mègsi
ji kumbala ingkang matur
rèh ratu binathara
kèrêm ujwala adi nugsmèng dewa gung
mangrêsêp mulyaning jagat
sumingkir ing rèh tan yêgti

kuwur tinawar ing praya
ingkang mijil kang lumrahing apatih
angsring kathah nalar kungsul
glar arja têmah rusak
wus kawayang dudu traping bôngsa luhur
kèh wadyah salah graita
tan têpung larasing gusti

mila sagung rerehannya
Menakjingga ènthèng sêtyaning gusti
ing kramaniti pan bingung
antêpe asar-saran
sosrah kisruh kuwuring tyas têmah nglulun
têmah bana balik sungsang
Menakjingga kang ginusti

malih mangsuli carita
Menakjingga Sang Hyang Pamênggrê siwi
pinuja atêguh timbul
anging ta pinanjingan
kumarane rasêgsa sang raja diyu
wimbuh adarbe pusaka
wêsi kuning dhapur bindi

pinanjingan Sang Hyang Brama
pan prênyata nguni dhapur ingungsi
sing ajrih Sang Hyang Wisnu
ing sapta-sapta janma
nora kongkih mangrurah krodha mapikut
sor kèlês ing kabudayan
mawanti mangkrak katitih

nèng saptatala kabêdhag
madyapada wanti-wanti kapilis
nèng triloka kosik kawus
ngariloka kabuncang
bandan dewa wiguh krodhanya tan pangguh
nèng suralaya kabrêbah
sêdene manungsa jisim

gora rèh kagiri kentas
mila mangke manjing ing wêsi kuning
pangluput wong têguh timbul
mila kang sêgti ywana
ponang bindi pênuh dènnya makan ratu
miwah prajurit wudhu prang
tanpa wilangan kapilis

wêwasi kèh pinêjahan
guntung-guntung manguyu makan bêsi
rèh mayangi tyas kêlangkung
kalimput ing sukarda
tuwin Rêsi Pamênggrê tansah pitutur
ing atmaja Menakjingga
agèdhèg nora prêduli

Hyang Pamênggrê kawlas arsa
pangucapnya sang tapa ngasih-asih
kang putra tansah rinangkul
sinungan erang-erang
têpa tladha ing kina kang para ratu
miwah kang para dipatya
kang sampun dados palupi

kang nistha padya utama| tur jinatèn sabda ingkang piningit
kênyataan ing dewa gung
lan wahyuning narendra
rèhning bala-kuswala samya tinutur
sang wiku sarya mangrêpa
dènnya pitutur mring siwi

Menakjingga tansah nyêntak-
nyêntak sugal wuwusira mawêngis
sudarma tan kenging muwus
tansah sinêngap-sêngap
yèn ajaa sudarma mêsthi pinukul
Hyang Pamênggrê nglênggrê mulat
tinundhung mantuk ing wukir

Hyang Pamênggrê sru sungkawa
langkung dene kapita èsmu tangis
byating wong adarbe sunu
têmah amurang krama
nêngèng wiyat umatur ing dewanipun
hèh juwata ingkang mulya
Menakjingga suta mami

sungana manah raharja
Hyang Narada angsung swara dumêling
hèh Pamênggrê mitraningsun
sayêgti datan kêna
budi andhap lawan bêbudèn kang luhur
pinintakakên ing liya
wus ganjarane pribadi

lamun ta Si Menakjingga
darbe sêdya maminta ing Sugsma di
ing bêbudèn kang rahayu
sayêgti pinaringan
aja sira salah cipta ing dewa gung
sang Hyang Pamênggrê karuna
gya mantuk dhatêng ing wukir

ing mangke Sang Menakjingga
silih nama ran Prabu Urubêsmi
siniwi kang para ratu
miwah kang para menak
dêmang rôngga dhaènglan para tumênggung
mantri prajurit bêlabar
lir sêgara tanpa têpi

pêpatihira sang nata
Angkatbuta Kotbuta angajrihi
kalih samya suranipun
tur kalih sami sanak
kêmbar mendha Dumragsa Kampana diyu
têguh timbul widigdaya
sumewa ngarsaning gusti

datansah asewa gora
para raja aglar munggèng ing kursi
Dewata Karajèng Bandhung
Sumênêp Dewa Sraya
Sri Dewa gung Walikrama Rajèng Wangsul
Sang Bathara Basutôntra
Mêkasan Madura Aji

Raja Dewa Baudhêndha
Dewa Jarumaka Sang Raja Bugis
Dewa Prêlagi Sang Prabu
ing Kêling Maharaja
Dewa Danurwenda ing Balega têpung
anênggih ing Pakacangan
Menak Prêmangsul Dipati

ing Wajak Menak Calunthang
Menak Cruring Dipati ing Wêlèri
Panatasingron Tumênggung
nênggih ing Pajarakan
Menak Wilôntaka ing Gêmbong sumuyut
Menak Pangsêng Pasuruan
Menak Panuntung ing Bangil

Radyan Menak Jayalana
Prabalingga malih Sang Adipati
ing Trênggalèk sampun nungkul
Dyan Arya Menak Sopal
para raja para menak pra tumênggung
anigan sapêtarangan
gilig rêrêmponing jurit

kantun dipati satunggal
ing Lumajang mogok madêg kangbaris
Radyan Menak Koncar pêngkuh
nadyan têkêmanira
Menak Koncar apan ta sayêgkti purun
jajahan nagri ing Daha
kathah nungkul pra dipati

kagyat Dipati Sindura
Bêlambangan ing mangke madêg aji
bawahira kathah têluk
rumôngsa lamun tiwas
ingabdèkkên dadi tanggulanging pupuh
sakêlangkung dukanira
tan sêdya mundur ing jurit

Durmasiniwaka sira Dipati ing Daha
anèng ing Pancaniti
aglar kang punggawa
miwah kang pra sêntana
Patih Kêbo Gêdhah ngarsi
samya siyaga
sasikêping ajurit

sang dipati jaja bang lir balêdhosa
kêdah anglanggar jurit
dhatêng Bêlambangan
mangkat sami sêkala
kasaru wau kang prapti
dyan Menak Koncar
sigra dènnyatur bêgti

Sang Dipati Sindura kagyat tumingal
tandya ngancaran aglis
Arya Menak Koncar
riwusnya tata lênggah
gêpah Sang Sindura angling
lah paran karya
sira gêpah sun ègsi

awotsêkar Radèn Arya Menak Koncar
amba atur udani
uwa mring panduka
ing mangke Menakjingga
samêgta atata baris
sarerehannya
saha raja sêdasih

apan silih sampun anama narendra
ran PrabuUrubêsmi
sumêdya mangrêmpak
nêgari Majalêngka
sêdaya wus sami balik
sagung pra menak
ya ta sang adipati

sarêng myarsa aturira radèn arya
talingan lir sinêbit
panabdanira kras
lidok Si Bêlambangan
dyan kinèn têngara jurit
Ki Kêbo Gêdhah
gêpah nungkêmi nangis

dhuh gustiku pukulun tuwan lèrèha
Dyan Menakjingga sêgti
bala yutan wêndran
kainan mapag ing prang
ngantosa para bupati
myang para menak
sêdhêng umangsah jurit

lawan malih pukulun dèrèng tur wikan
mring maha prabu dèwi
sampun tuwan mangkat
prayogi tur uninga
kang lumampaha kariyin
sarta mêpêka
kewala ponang baris

sêdhêng pêpak kang bupati para menak
nuntên sudhiyèng jurit
mênggah sang dipatya
tansah angusap jaja
kumrêrot kang waja gathik
sira dyan arya
umatur awotsari

kangjêng uwa lêrês ature pun bapa
apan yogi rumirih
lêrês tan wande prang
nanging ta amrih mênang
pintên dangune wong mati
yèn pandukarsa
unggul ing prang kang pinrih

sang dipati wus sarèh ing dukanira
karya nuwala aglis
ponang duta mêsat
miwah kang pajinêman
pan sampun sinêbar sami
paring uninga
dhatêng môncanêgari

mêne gênti ing mangke kang kawarnaa
nênggih Sang Urubêsmi
pan sampun utusan
pêpatih kang umêsat
saha sêrat kang katur mring
sang prabu rara
dhapur bun-êbun enjing

sarta nungkak wong agung ing Bêlambangan
ciptanira ing galih
lamun wus kêtampan
laju angadêg pisan
jumênêng ing Maospait
lamun katulak
lajêng gêcak nêgari

mila ingkang pramèswari para garwa
sagung kang para sêlir
binêgta sêdaya
tuwin kang para raja
sami bêgta garwa gundhik
mangsa wurunga
anyakup prabu dèwi

kang sinêdya abaris anèng Lumajang
wus bodhol saha dasih
bala wêndran yutan
jurang maalas-alas
kèdêg kèlês gunging dasih
atêmah ratan
samarga angajrihi

rowak-rawuk prajurit ing Bêlambangan
angsal sêngajèng gusti
samarga ngêrayah
aran wong golo-gothang
bajo-barong orak-arik
wong gathu-gara
jurang-gathu mangiyip

macanambal carukdhênggung surarayah
lawan wong cukilmanik
rujakpolo lawan
sarubêthot sumahab
asikêp ganthol cêmpuling
gêrènèng canggah
papênthung myang suligi

tangèh lamun kinôndha wong Bêlambangan
tan kawarna ing margi
wus prapta Lumajang
sarêng lan Menak Koncar
sangking nagri Daha prapti
amapag ing prang
sangking kitha mêdali

anging para garwa pra sêlir sêdaya
wus dèn ilokkên sami
rumaos tan bangkat
suwung sajroning kitha
anak rabi sami ngili
janmane lanang
kêrig umagut jurit

wong Lumajang gêgamanira rong nêmbang
rong biting nitih wajik
samya gêgangsingan
ingaran truna-lanang
tutate tinumbak milir
tinatah mêndat
kawan dasa kinanthi

mring dyan arya samarga samya bêg pêjah
sampun angayun jurit
rame long-linongan
mungsuh kalawan rowang
bêrêg-binêrêg mapanggih
samya sudira
tan ana ngeman pati

baris wetan makêthi mayuta-yuta
dhasar mangrobi tandhing
mangilês mangidak
rok biring caruk pêdhang
kumrapyak pating carêngkling
swaraning surak
lir udan sinêmèni

tambur awor kêndhang munya sauran
bêgor kang bêndhe bèri
akuwêl dènnya prang
kèkèt jambak-jinambak
sawênèh agênti kêris
dugang-dinugang
rame banting-binanting

Menak Koncar wuru gêtih saya nêngah
sarwi sikêp jêmparing
ngamuk nèng turôngga
têguh sakudanira
pun jatha suranya mijil
ulêsnya krêsna
sukunya panggung putih

galak naut ing mêngsah pagas matatas
radyan numbak manitir
lawung lir kitiran
singa katrajang bubar
sinosog ganjur tan osik
sira dyan arya
singa sinêrang mati

wus caruk wong tanbuh mungsuh lawan rowang
wong Lumajang kèh mati
sasisaning pêjah
lumayu asar-saran
dyan arya ngamuk mangungkih
lan truna-lanang
tan pasah dening biring

saya sayah dyan arya dènira aprang
sêgsana angunduri
sarya pinetaran
wadyane truna-lanang
siji nora nana gingsir
mung kudanira
akathah ingkang mati

wus ingungsir rahadyan saparanira
lumêbèng ing wanadri
langkung kasayahan
mundur ngurugan bathang
marga ingkang sami ngungsir
pan wus katilap
ngalor lampahing baris

mring Lumajang sapraptanira ngêrayah
gègèr kawula alit
Prabu Urubêsma
ngêbruki ing jro kutha
para nata magrêsari
abêbarisan
lir samodragni ngalih

wadyanira ambêlabar kering kanan
saya ngobong-obongi
gantya kang kocapa
Kotbuta Angkatbuta
raina wêngi lumaris
untap-untapan
duta Sindura mijil

Mijilkawarnaa kang miyos tinangkil
prabu ruming sinom
mênggêp munggèng ing siti inggile
kasongan witana di rinugmi
pinrak dhampar gadhing
rinênggèng mas murup

sarya ingayap pingitan cèthi
munggèng ing kêkabong
Rêtna Rarasati ing ngarsane
Citrasmara miwah Citrawati
Widasmara tuwin
Widawati ngayun

Sêpêtmadu Wilaja tinuding
gya lumêgsanalon
animbali Ki Patih Lugêndèr
praptèng ngarsa ngandika sang dèwi
paran kang pawarti
bapa milanipun

Menakjingga sawarsa tan nangkil
apa kang suwados
awotsêkar Ki Patih Lugêndèr
gih kawula amirêng pawarti
kêdah madêg aji
gêmpur Majalangu

tan rumaos gusti lamun abdi
angrêbat kêraton
anging dèrèng miyarsa yêgtine
wong dagang layar gusti sampun wradin
pawartosnya sami
Menakjingga purun

prabu rara duk miyarsa warti
anulya nuding wong
kinèn bêgta nuwala dèn age
marang Tuban katur sang dipati
kasaru kang prapti
duta kalih sampun

sarta mundhi ingkang punang tulis
katur prabu sinom
sangking Adipati Sindurane
ri wusira winaos kang tulis
yata bêbukaning
nuwun wiyosipun

amba gusti pan anuwun runtik
sangking tiwasing ngong
dene sangking anjagi prajane
katiwasan amba tan udani
Menakjingga gusti
mangke madêg ratu

ing Blambangan sadaya para ji
pan sampun agolong
karsanira gêpuk nagri mangke
mila ulun pan angsung udani
titi punang tulis
nuwun agsamèngsun

sasampuning gênti ingkang tulis
gênti kang wiraos
Angkatbuta lan Angkotbutane
sampun manjing anèng jawi puri
gègère ing jawi
wontên buta rawuh

ponang duta kinèn animbali
prapta ngarsa katong
apan sarwi bêgta nuwalane
nging tan suka tinampan ing patih
Dyan Seta Kumitir
kalih ngingrê dhuwung

sarya dhêsêg dènira alinggih
kalih mring dutèng wong
Layangseta mrêdapa linggihe
asta kiwa ngusap-usap rawis
kang têngên mipit kris
akras dènnya muwus

hèh Kotbuta apa bosên urip
apa kudu nglamong
nora suka kang sêrat tinampèn
amangsuli Kotbuta saryandik
ulun tan tinuding
mring ramanta tuhu

dinuta mring sang narendra putri
surat kinèn nyaos-
akên sarya tinampenan dhewe
onêng mring sang maha prabu dèwi
orêg kang jajari
majêng baris têpung

lirangugar Dyan Layangkumitir
myarsa grêgêting wong
pun Kotbuta cinandhak baune
prabu rara mèsêm jroning galih
langsenya kawingkis
gumêbyar kadulu

pun Kotbuta dinuking tingal mring
prabu ruming sinom
sagêbyaran gumêtrê ragane
manah anglês karingêtnya mijil
lir krêtas winanting
sêmunya anjêntung

mukanira lir konjêm ing siti
pan sarya dharodhog
kang nuwala gya ingaturake
mring kya patih gya mangarsa aglis
Rêtna Rarasati
nampèni sastra wus

ya ta angandika arum manis
maha prabu sinom
yayi dèwi wacanên dèn age
layanging wong kang apagsa luwih
Dèw Rarasati
manugsma sastra wus

nora paja kawêntaring lathi
ya ta kang wiraos
wusing sêmbah ing mangke dyah anggèr
Menakjingga wus amadêg aji
Prabu Urubêsmi
bumintara kasup

arèntah samining nrêpati
wudhu ing palugon
sarta paran yèn parêng nah anggèr
Urubêsma suwitèng jinêm mrik
owêl lami-lami
lêlamban sang ing rum

mamundhuta sajong sabêdhati
kawula sumaos
pèni-pèni raja-pèni anggèr
guru bakal ingkang guru dadi
paran kang dadyègsi
dasihe sumugun

tan sumingggah sapamundhut gusti
Sri Bêsma atanggon
sarta pantês akathah wignyane
toging prana kenging dipun tagih
kawula wong sêgti
wudhu ing apupuh

yèn panduka tan arsa ing mami
Urubêsma abot
datan wande anglanggar jurite
dados karang abang Maospait
tur tan wurung panggih
sri nata kêcakup

SinomRêtna Dèwi Rarasatya
sawusnya amaos tulis
waspa drês tumibèng jaja
kang sêrat sinêbit-sêbit
dyah matur awotsari
suraos tan yogi konjuk
dhapur sawênang-wênang
anglamar paduka gusti
prabu rara mèsêm sajroning wardaya

nora talah Menakjingga
bisa timên anglakoni
dadi wayanging juwata
wusana sang prabu dèwi
ngandika mring kya patih
kinèn magêlaran gupuh
sang dyah têdhak sing dhampar
sarwi riyak tibèng wuri
prabu rara wus kondur mring dhatulaya

kyana patih magêlaran
prayitna sagunging nangkil
sira Katbuta Kotbuta
wus ajêng-ajêngan linggih
tandya pawongan mijil
Wilaja lan Sêpêtmadu
matêdhakkên nuwala
mawi ulês tluki kuning
dhatêng Tuban tuwin wêwangsul ing Daha

myang sasêbitan nuwala
ya ta wus tinampan sami
wangsul Ni Sêpêt Wilaja
Dyan Layangseta Kumitir
sêbitan nuwala glis
kinêpêl binanting mawut
anèng ngarsaning duta
riyak sarwi ngusap rawis
Dyan Kumitir nêpsune tan kêna ngampah

mring Ki Rôngga Minangsraya
miwah mring Menak Giyanti
Kumitir pêgsa anacak
mring Buta Kotbuta Patih
datan kawrat ing kapti
mulat ingkang pêgsa digung
ring sang duta sudira
apasang dènira linggih
pêgsa nêsêg rakite wong Majalêngka

grêget-grêgêt Angkatbuta
lir ditya anaut jalmi
orêg wong ing Bêlambangan
sêdya arêrêmpon jurit
ya ta sang adipati
Lugêndèr alon amuwus
duta sira muliha
sang nata datan mangsuli
umatura sasmita ajuring sastra

Katbuta Kotbuta mêsat
asêndhu dènnya lumaris
kuncanira anêrampat
kya patih dènira linggih
sawadyanira sami
asugal sasolahipun
angajab dadining prang
ing alun-alun wus mijil
tandya budhal dêdamêling Majalêngka

wolung atus jêjaranan
samarga ngobong-obongi
singa kamargan rinayah
padhusunan marga tapis
nêngnakawarna malih
duta nagri Daha sampun
sinung wêwangsul mêsat
nuwala kang dhatêng Tubin
Arya Simping ingkang bêgta gêgancangan

kocapa Dyan Menak Koncar
kang têtruka ing wanadri
ing sagarwa sêlirira
sagung wong kang sami ngili
ngumpul dadya satunggil
wus rinakit bitingipun
wus tigang dalu dènnya
anèng têngahing wanadri
cinarita radyan dalu lampah dhustha

rong puluh wong trunalanang
kang kinèn atêngga biting
sêpalih tumut rahadyan
mring Lumajang nyidra pati
nuju Sang Urubêsmi
mêntas abubaran nayup
ya ta kaparêng nêndra
Menak Koncar anglêbêti
kalih ingkang binêgta wong trunalanang

dene ingkang kathah-kathah
wus pininta-pinta kardi
nyiluman ing prênah samar
pangamuknya kinèn nganti
marang Rahadyan Mantri
yèn wus karuwan kapangguh
anigas Menakjingga
asuwarèng dasih
trunalanang rong puluh kinèn 

dyan mantri amping-ampingan
wusang Urubêsmi
angaglah dènira nendra
nèng kasur sari
wus awas radyan mantri
wadya kinantun
Menak Koncar nêrajang
Urukahi
sinudukan eca angorok kewala

mukane cinacah-cacah
tan pasah datan ngulisik
netranira ingurêgan
gumilir tan mawi osik
sêmana amarêngi
Sang Prabu Bêsma ngalindur
radyan arya malumpat
ngêjlogi pawongan guling
samya opyak sajroning pura gumêrah

gègèrira awurahan
pasanggrahan klêbon maling
obor lir pendah raina
radyan saparane kègsi
wong bajo-barong aglis
wong golong-gothang mangêbyuk
Dyan Arya Menak Koncar
pangamuke karo kêris
singa ingkang katêrajang anggulasah

singa maju-maju pêjah
kang lumayu nandhang kanin
sêdaya wong trunalanang
ngamuk angulara gusti
rinampog datan osik
linamêng pinêdhang milur
singa katrajang pêjah
pangamuke lawan kêris
saya kathah sumahap wong Bêlambangan

Radyan Arya Menak Koncar
lumayu sarwi nuduki
sawadyane trunalanang
lumayu amiyak biring
ya ta radyan kasupit
milaring bata sumiyut
lajêng atêruntunan
wus anjog prapta ing jawi
sawadyane ana ingkang mêdal lawang

wênèh nusup margi toya
warna-warna ngrêbut urip
wênèh mancik padha rowang
gênti-gênti anulungi
wus sami praptèng jawi
anti-inganti wus kumpul
dyan arya mêgap mêgap mêgap
sêsiring ngebat-ebati
kaupama damare tan kêna pêjah

wadyanira trunalanang
akathah lajêng gulinting
sawênèh amêgap-mêgap
watukira turut margi
wênèh sêngara sami
tobate akambon apyun
bukan makanan orang
trayoli uwong madati
radyan arya sawadya mantuk ing wana

pan sarwi agiyak-giyak
amarna tingkahing nguni
si binantang setan alas
sakêrmin sakêrbi anjing
sudun tan ngulipik
si drondosi asu buntung
kranjingan setan kawak
si luwak anggêgilani
sun tatêdha olèha tandhing prawira

anglèlèh Dyan Menak Koncar
andheprok pinggir wanadri
lan wadyane trunalanang
ngaringakên napas sami
ana wadyane siji
duk kala samangkatipun
apyune dèrèng ngantya
inguntal sêlak lumaris
jrih sumaya apyun binuntêl kewala

rong pes satali bobotnya
kang satali wus dèn gigit
kang sapes kinarya jimat
nèng ikêt tugil sêmail
sadaya opyak sami
ting salênthêng mambu apyun
kang bêgta tinakonan
tan ngaku mêgsa dèn udi
wong satunggal ginujêg marang wong kathah

wus kapanggih kang pes-pesan
nèng ikêt binuntêl brêndhil
tandya ingêdum wong kathah
ingkang gadhah mrêbês mili
dyan arya gumya angling
yèn wus prapta kuwon
sun lironi bot sreyal
saiki aja ngrêdatin
sambung umur iku otot tunggu nyawa

warnanên ing pasanggrahan
magsih gumuruh swaratri
gègèr wong sapêbarisan
Prabu Bêsma tan ngulisik
ya ta kawarna enjing
kajinêman Daha rawuh
Adipati Sindura
sineba busanèng jurit
sakèrine pra menak lan pra dipatya

wus kumpul abrêdandanan
duta prapta awotsari
ing purwa madya wasana
saaturira wus titis
sarta ngaturkên tulis
wêwangsul ing Majalangu
cinandhak kang nuwala
binuka sinugsmèng galih
sasampuning paman ing pangèstuningwang

rèh paman atur wuninga
yèn Si Menakjingga balik
paman nuwun ing parentah
dènnya arsa magut jurit
langkung tarima mami
nanging datan sagêt ingsun
paman angsung parentah
wuruk-wuruk kang nglakoni
lamun ajrih paran gon sun murunêna

lamun purun sun tan wignya
amapag suraning janmi
dene ta Si Menakjingga
ing mangke sampun dhatêngi
panglamarnya mring mami
yèn sun lênggana ginêmpur
kinarya karang abang
paman nagri Maospait
datan wande Menakjingga ring prang

wangsul manira têtanya
anggêpe paman mring mami
ing mangke kaananan
manira arsa udani
titi têmbunging tulis
sang dipati mijil kang luh
sarya nungkêmi sastra
wusana sang adipati
ciptanira umangkat yuda kênaka

Pangkurkapiting tyas sang dipatya
rerehannya akathah ingkang balik
pra menak para tumênggung
ing Gêmbong Pasuruhan
ing Trênggalèk ing Bangil pan wus anungkul
saklangkung dènira merang
lawan ingkang kaping kalih

cinacat kurang graita
awusana sinêmon wêdi mati
sami sakêdhap wus daut
budhal sakancanira
para menak dipati para tumênggung
akêrig wadya ing Daha
kadi ta sela blêkithi

yangyang wrêdu-ôngga sasra
têngara ngrik awor ngriking turanggi
gumêntar kang kalaganjur
cucukira ing lampah
Giwangkara ing Malang ika tumênggung
sumambung Dipati Ngrawa
Dyan Arya Surônggapati

Kalangbrèt Ki Nilasraya
angun-angun ing Wajak Watuurip
ing Panaraga sumambung
kalih bupatinira
Endrajala lawan Menak Candrakètu
ya ta wong agung ing Daha
anitih swandana èsthi

sinongsong asutra jênar
kawan nêmbang prajurit wani wati
sèwu gêgangsinganipun
aran wong saradula
winêkasan wong Surabaya sumambung
dêmang ngabei pra menak
rerehane sang dipati

sinawang sangking mandrawa
abra murup anglir wukir kabêsmi
wênèh lir mêndhung lêlaku
anglir sêkar sêtaman
winêntara salêgsa arêbut punjul
untape kang wadyakuswa
lir sêgara tanpa têpi

pramugarining alaga
Sang Dipati Sindura gêng ngajrihi
dhasar pamulu ngron-ron puh
wuwuh jaja lir ngobar
yèn sinawang lir Duryadana mapupuh
netrandik lir surya kêmbar
ngagêm limpungnya cinangking

agêmnya bindi nèng ngarsa
gotong wolu tur wêsi pulasani
sinêrasah abra murup
mênur manik dumilah
sarya ngagêm turôngga anèng ing ngayun
aran pun Jatha Payudan
ulêsira mangsi warih

kalih agêmnya ingaran
pun Subrastha nate ingagêm jurit
anglarug ing tindakipun
nèng marga gêgancangan
mêne gêntya ingkang kinôndha ing wuwus
Ki Rônggalaweing Tuban
kang lagya miyos tinangkil

mênggêp anèng sokasana
pêpak sagung para arya pra mantri
dipati para tumênggung
rôngga myang para menak
kandhuruhan êmpu mêlandang bêbuyut
pêcattôndha minangsraya
supênuh mantri ing Tubin

pasisir môncanêgara
samya pêpak sêdaya anèng Tubin
menak binarong tumênggung
Dipati Garobogan
Menak Gônda Mêstaka Dipati Warung
ing Dêmak Sliringan Menak
ing Pathi Menak Widuri

ing Lasêm Menak Prêmuja
ing Balora Ki Menak Sônggalangit
Purbarana ing Sêdayu
Tohpati ing Lamongan
ing Garêsik Sawunggaling Ki Tumênggung
Jipang Menak Kêrtagnyana
aglar sagung munggèng ngarsi

saha bala sakuswala
amiranti sasikêping ing jurit
Rônggalawe mirêng sampun
ing mangke Bêlambangan
wus saèstu Menakjingga mêsthi purun
sakait lan para raja
gilig lan para dipati

mangrurah surèng prang padha
arêbut rok lawan ing Maospait
mila pinêpak sêdarum
pasisir môncapraja
eca lagya agunêman patihipun
Dyan Arya Jayakusuma
kasaru dutèndra prapti

Dyan Arya Sasimping sarya
mundhi sastra miyak sagung kang nangkil
Dipati Tuban agupuh
têdhak sangking kursinya
kalih gêpah Sang Arya Simping amuwus
Ki Rôngga tampi timbalan
kang pangèstu prabu dèwi

dhumawuh ing jêngandika
lawan malih gusti paring sastra di
gêpah tampi matur nuwun
ri wusnya tata lênggah
gya binuka nuwala udayèng têmbung
paman pangèstu manira
dhatênga paman dipati

sampuning kadya punika
wiyosipun ulun angsung udani
Menakjingga madêg ratu
saha nglamar maring wang
yèn tan purun ing Majapait ginêmpur
kawula sumôngga paman
pasrah nagri Maospait

sintên mapagêna ing prang
ingkang yogya namung paman dipati
sun darma jumênêng ratu
paman ingkang kawogan
mugêring rat rêrêntênging praja hayu
manira sumôngga paman
wus titi têmbunging tulis

brêmantya Dipati Tuban
wadana brit sumyak lir wora-wari
jaja bang manglatu-latu
kadya blêdhos winulat
cingak sagung pra dipati pra tumênggung
goyang sing palênggahira
pan sarwi angusap rawis

sinamun saya kawêntar
sasêmutên sarira ngêmu gêtih
sêrat ingidrêkên sampun
gantya manugsmèngdiya
warna-warna pra menak lan pra tumênggung
sawênèh mijil kang waspa
sawênèh kang waja gathik

nging tan kawêntar ing sabda
ting barêngkuh samya angajap jurit
sigra lêluwaran sampun
sarya ubaya mangkat
Radèn Jayapuspita swarèng wadyagung
prajurit wong dulang-mangap
kalawan wong judhipati

akalawan wong tramtraman
sarawisa sadhiya ing ajurit
Ki Rônggalawe wus kondur
tansah kêkanthèn asta
lan Dyan Arya Sasimping aruntung-runtung
bisik-binisik sumrasah
adu sêmu padha lungit

gya pinarak ing pandhapa
sang dipati lawan Arya Sêsimping
ing purwa wusananipun
dinangu mring dyan arya
amangsuli sasanès karyanya rampung
manggut Rônggalawe Tuban
tan mawi mangsuli angling

wus mijil ingkang tadhahan
kampuh binggêl botor lan ali-ali
paningsêt cêlana sampun
tinampan mring dyan arya
tandya ngunjuk dhaharan dêdharanipun
kêmbul saambêng kalihnya
kang ngladosi para sêlir

miwah kang para bêdhaya
lagi ana surya bisikan minging
kang gêndhing slukat binarung
rêbab suling mangraras
sang dipati dènira dhahar anginum
sabên-sabên katamuan
wong agung miwah bupati

mangkana yèn anyugata
mila ingkang wadya sami wêdyasih
rerehannya para ratu
sêdene pra dipatya
para menak ambêg marta among tuwuh
miwah tamuan pandhita
adamêl gunêm sêmèdi

sawusira bojakrama
Dyan Sasimping sinung wangsulan gya mit
mêsat saha bala daut
lampahe gêgancangan
aprayitna dyan arya sabalanipun
kunêng malih kawarnaa
sang adipati ing Tubin

nimbali santananira
kasalira pamomongnya dyan kalih
kang wasta Ki Dêmang Gathul
sêpuh cucut ing sabda
praptèng ngarsa kang putra kinèn anungkul
dhatêng wana Pêgrogolan
dhasar tatumpon wus lami

Dêmang Gathul sigra mêsat
radyan kalih ingaturan mring wanadri
makat lan panakawan wus
asikep towok kantar
panah pasrê suligi sawadyanipun
dhasar samya warganira
dyan kalih nêdhêng birai

cêngkrama sangsam andaka
kêbo danu siniwo ing turanggi
wulange kang rama rampung
radyan wus linampahan
wasis olah turôngga anandêr mamprung
onclang magêbang manumbak
supiting wêweka ngênting

tuwan yèn asikêp pêdhang
myang sanjata tuhu yèn angênèni
sêdene ing dharatipun
rikat trampil trangginas
tau ijèn ing banthèng minungsuh dhuwung
lumpatira kadi kilat
yèn ngancap angrêspatèni

manuduk sarwi amilar
mila langkung rênanira ing galih
panggulanging rama rampung
lesan sabarang lesan
main pêdhang atênapi main ganjur
wus laju mring pagrogolan
mêgatruh kang anèng wuri

Mêgatruhwus sadintên sêdalu dènya ngimur kung
sira dipati ing Tubin
mriyêmbada para arum
agantya sinawung ing sih
tuhu baut asmarèng don

anging garwa pêpuncêring tyas kang kantun
dènnya adhatêngi ing sih
ing mangke sang dyah ingimur
Rêtna Dèwi Banowati
gêpah sinambut jinêm rom

lah kantuna gusti mêmanising arum
pun kakang aminta jurit
maminta sihing sang ing rum
mapag wong sura sinêgti
widigbyèng rat ing palugon

tan tumama ing braja tapaking palu
gurenda sisaning kikir
sèwu tan loro kang purun
mring Menakjingga ta yayi
mung ingsun purun silih rok

yèn ta angsal pangèstunira mas ingsun
sarta tampi sihing gusti
têlênging pinujyèng kayun
ywa tansah mindêl wong kuning
baya pun kakang rinêngon

iya apa suwadine duka mring sun
pun kakang atadhah runtik
suka sinêrêng alulut
kinunjara ing jinêm mrik
mangèstu pada sumaos

nadyan akèh yayi ingkang para um
tênapi kang para sêlir
nora paja-paja ingsun
sang dyah ing angin ngèmprêri
andika guruning sinom

Wilutama ing swarga rêbutan pasmun
tandhinga ruming mêmanis
yayi tan môntra mèmprê kung
sagunging kang widadari
pantês anyèthi sang sinom

mung andika gusti kang asih mring kakung
angratoni ing wêwangi
musthikaning asmarèngsum
pun adipati ing Tubin
pan sinihan ing Sugsmanon

pinaringan garwa têtungguling patut
sasotyane luwês manis
kumaraning widasantun
pinuji ing Hyang Pramèsthi
nitis andika mas ingong

ciptaningsun yayi mung andika masku
angabdi-abdi sayêgti
tan rumaos garwa ingsun
ing ariloka mas gusti
pun kakang malawijangron

lamun cidra têngrêrana ing saumur
ing ariloka wak mami
tagihên ngarsa dèwa gung
yayi yèn ginalih lamis
pun kakang tumamèng pakon

pangèstulun ing gêsang pan namung catur
kang dhihin Hyang Sugsmana di
kapindho dyah ratu ayu
kaping tri dika wong kuning
baku titising krahaon

ciptaningsun ingkang amrih ayu-ayu
ingkang mupangat ing bumi
pujiku jangkêpnya catur
ewa mangkono ta gusti
pêpêt-pêpêting ciptèngong

kang gumarit mung andika ing sir suwung
suwunge yayi nglimputi
kahana wujuding arum
kang momor sajroning mèdi
mung dika sang murtining ron

sang dyah dangu ingimur jroning tilam rum
pinangkya ing kasur sari
sêmang driya kapirangu
kawlasên sêpdaning laki
nambang liring turiranor

adhuh gusti sang dipati nuwun sampun
kapundhi sihing akrami
wrating tyas tinilar pupuh
ulun datan sagêt kèri
mênang tiwas ing palugon

ulun tumut yèn layon tunggil capurung
yèn unggul kula ngladosi
mawongan madyaning pupuh
sukang sang kakung namur sih
angrês binarung sêbda lon

nora kamas anggêr kang gêtir juruh
kasuwun kapundhi-pundhi
kasugsmana wrêdayèng kung
wong ayu trêsna ing laki
kêdyarsa milyèng palugon

yêgti rikuh sèdhèng pamêlênging pupuh
môngsa kobrêra ngladèni
anggèr mring andika masku
bayadurung babak busik
wadya gung sun têkèng layon

salabêting pangèstu pujwa môntra nrus
sun tan etang baya pati
katongton manising pasmun
èsême gumarit ati
kepyan ingrêring palugon

dèn pracaya yayi gon ingsun prang pupuh
yèn rinusak jawata di
nora pilih marganipun
tan kêna dipun palangi
andhap tiwasing palugon

wus pinasthi janjine tan kêna wurung
yèn rinêgsa Sugsmana di
sapa bisa ngrusak mringsun
yèn kinarya unggul jurit
sapa klar mungsuh lan ingong

balik yayi lindhungna marang Hyang Agung
sapangrèh darma nglakoni
myang andhap ungguling pupuh
dudu pakaryaning janmi
atas karsaning Sugsmanon

sang dipati ngrakêti jwala pangungrum
ngladosi gantyaning ari
aluwês sasolahnya lus
ngêsêp-êsêp pasang liring
lir brêmara manguswèng ron

nyênyêt manis sang kakung ingkang pitêmbung
mangranu padaning ari
nah anggêr jimating ulun
musthikaning adi luwih
mung dika gusti sun êmong

wusanane mung andika akèn wurung
pun kakang tan èstu jurit
prandenepara tumênggung
pra menak para dipati
pêpak lir jalanidi rob

lawan bênrê pamintanira masingsun
ala kinèn wurung jurit
nanging wus karsaning ratu
ewa mangkono mas yayi
wuruk-wuruk karsaningong

prabu rara pantês andhahar rèh ingsun
sênadyan wurung ajurit
pun kakang sayêgti sanggup
pirangbara têmbe yayi
nêmtokakên prang madu ngron

Dhandhanggulasang dyah nyiwêl aturnya mikat sih
kagawokan lamun duwe sabda
tur iku lêlamis bae
mendah suraking mungsuh
yèn ta lamun wong agung Tubin
yèn tan miyos kêlagan
ngèsêman dewa gung
prajurit anjayèngrana
mung cacade tan asih adarbe cèthi
nora nimbangi trêsna

sun tatêdha ing siyang myang ratri
sun bêbuntar nèng padoning kunca
aja pisah lan dhèwèke
nanging tan pinilaur
winastanan ngribêdi jurit
sang kakung rêsêp mulat
mèsêm manguswèng gung
kang guywa binarung sabda
nahing anggèr kang nora-nora ginalih
mendah yèn mangkonoa

nora liwat gusti wong akuning
ginaliha utamaning yuda
lir wong sêmèdi ciptane
iku pamêndêng anrus
pêndadaran Sugsmana Luwih
tan kêna maro tingal
dhompo wawasipun
sêdene yèn têkèng ajal
kurang budi karon utamaning pati
cinêla Sugsmanongsa

bènèh lawan pati kang patitis
trusing tingal têkèng kawisesan
anggulanggung kaswargane
mas mirah ariningsun
dipun pasrah Kang Murbèng Urip
sagêlar isining rat
tan liyan wong ayu
amung sih dika kusuma
sun karyane anggèr sanguning ajurit
minôngka tumbaling prang

manguswèng dyah ngêsês nambang liring
anoragèng lumèngsèr sing pangkyan
winor ing èsêm dêlinge
bok sampun sang binagus
mriyêmbada marang ing cèthi
apa tan bosên mana
wong wus padha sêpuh
bok têpung sanak kewala
nora isin putrane têtiga sami
tur padha wus diwasa

sang dipati sêbdanira manis
nahing anggèr duk pangrasanira
abènèh lawan yêgtine
Sêkati putraningsun
kakangira pantêse ngadhi
mas mirah lawan sira
pinêsthi dewa gung
gêsang dèn tumêkèng lena
ngariloka dèn tulus wong loro rêsmi
sêngsêm andon asmara

yèn sun dulu marang sira yayi
kaya duk anyar durung sawarsa
lami sayimbuh lêngêse
duk putra siji wuwuh
mêmanise ya nusuli
paputra kalih wêwah
ingungsi sumyarum
paputra tiga mas mirah
kumarane luwês mêsês amilêt sih
ngumpul mring Banowatya

srining buwana lan srining manis
pasrangkara myang srining sasekar
ngumpul marang dika kabèh
srining kaswargan pitu
srining widadari wus ênting
ngumpul ing Banowatya
gusti mirah ingsun
midrê ring rat tanpa sama
sumrah rumnya gandhange angrêspatèni
ngêbêgi nagri Tuban

kêmanisên Rêtna Banowati
sinugun-sugun pinujwèng tilam
lênglêng ngênglêng ing driyane
lir sarah munggèng ranu
wus rumojong karsaning laki
wimbuh ing kadrêsanan
kagunturan madu
winayang susila brôngta
amartani ing rèh kasmalaning rêsmi
maharsèng tama sabda

pan kacatur kang anèng jinêm mrik
wus dumugi gènnya pulang laras
enjing gumêntar swarane
têngara mung gumuruh
kang kêndhang gong tambur lan bèri
salumprèt munya ngraras
têtêgnya lir kêtug
sumahab kang pra bupatya
balakuswa pra menak rôngga ngêbèi
aglar munggèng paseban

sajuru-juru sagunging dasih
aneka-neka dinulu sinang
satunggul kumlap layune
lir obar-abir kuwung
kang kêkôndha bandera asri
pênuh wadya ing Tuban
aglar ngalun-alun
Dyan Arya Jayapuspita
minta-minta mêmatah lakuning baris
ya ta sang adipatya

wus angrasuk kapraboning jurit
sang dipati pinarak pandhapa
kinubêng para garwane
Sang Banowati ayu
lir mintuna kêlawan mimi
dahat tan kêna bênggang
sang dipati bagus
angêlipur paribrôngta
rêbut manis kang pra garwa para sêlir
sinrambrama ing sabda

putranira Sang Rêtna Sêkati
tansah rinangkul dhatêng kang rama
winangwang-wangwang citrane
lir sunggingan winangun
kraosing tyas Dipati Tubin
apan kadi sinêndhal
kang putra ingimur
dhasar gungan ingla-êla
ya ta garwa kang putra lan para sêlir
ri wusnya nugsmèng pada

alon mangkat ring sang adipati
ginarêbêg para garwanira
putra ambondhèt sondhère
kêkanthèn asta mungguh
lan kang garwa Sang Banowati
kandhêg nèng paregolan
Ki Rôngga nêbda rum
lah kantuna mirah ingwang
nahing anggèr pun kakang umangkat jurit
sun minta jampi brôngta

sang dyah mucang mulung sangking lathi
tinarimèng waja sang dipatya
mangrês mangrangkul garwane
kadya pêksi atarung
dangu dènnya amêgat ing sih
pan sami èsmu waspa
sêdaya pararum
ya ta ingkang kawarnaa
sang dipati wus pinarak pôncaniti
aglar ingkang sumewa

menak rôngga myang para dipati
kinèn mangkat saha wadya budhal
kang gêndhing tinêmbang rame
kalôntaka jumêgur
kadya gêrah swaraning janmi
lir sulung mêdal enjang
èbêg wor supênuh
tan kaliru prênahira
wijah-wijah asêlur agolong pipit
makupu-kupu atap

pasrang gurnitaning kang kuswa sri
panjrah bajra prakatha lir gêrah
sumahap patya wèsthine
ywa na srining mawa gyut
pirang-pirang winulat kadi
têtaru ing udaya
kamangsaning catur
kang dadya cucuking lampah
Kêrtagnyana ing Jipang sumambung wuri
Tohpati ing Lamongan

Sawunggaling Garêsik nambungi
gya cumundhuk Arya Purbarana
Sêdayu ya ta wurine
Sônggalangit Tumênggung
ing Balora ingkang nambungi
Nglasêm Menak Prêmuja
sumundhul ing pungkur
Menak Sliringan ing Dêmak
sinambungan Menak Widuri ing Pathi
tandya wadyaing Tuban

sarawisa araning prajurit
sèwu sikêp biring lawan tinggar
sinambungan ing wurine
dulangmangap pônca tus
sikêp kêrbin ingkang sêpalih
saparo dhadhap kantar
towok ondhe tulup
sinambungan wong trantaman
satus samya wisesa sikêp jêmparing
jamang mas kinartipa

wuri pisan ingkang anambungi
kawandasa prajurit ingaran
jodhipati andêl tos-tos
dharat asikêp ganjur
gagah-gagah prakosèng jurit
brêngos godhèg plawangan
tur samya gung luhur
rampèt polèng kuluk cawang
abêbadhong kotang jro baludru langking
tau tinatah mêndat

pinetaran gèbèg nora osik
taha-tate akêramas obat
angrêmpak ganjur lungide
wurinira sumambung
upacara samarga asri
lante gêndhaga bawat
kuthuk lawan kacu
tênapi kandil lantaran
tandya tindakira ring sang adipati
amungkur durmèng ngarsa

Durmakang minôngka pramugarining alaga
sira sang adipati
mênggêp nitih kuda
dhawuk ran Sariyuda
pinanganggyan sarwa rugmi
solah wiraga
asongsong mliyo kuning

yèn sinawang lir Sasrabau mangsah prang
makutha bra rêtna di
murup kang ujwala
kênyar liringing netra
merang Hyang Pratônggapati
kinaring cahya
nênggih minuni sari

kudanira andhungan kang anèng ngarsa
aran pun Sangupati
ulêsnya dhawuk bang
tate ingagêm aprang
gulang-gulang amêrapit
Dipati Tuban
kadya binayangkari

ginarêbêg ing mantri para santana
songsong mawarni-warni
lir krêndha manglayang
èbêg busana raras
pirang-pirang kang kuswasri
radèn apatya
Jayapuspita pêkik

amêkasi ing wuri amangku wadya
ngirit kalih dipati
binarong Grobogan
Warung Gônda Mustaka
pratistha rahadèn patih
nitih turôngga
aran pun Layarwarih

sinongsongan dyan arya maliyo jingga
jamang mas winarja sri
ginarudhèng wuntat
arumbing gagêng kentar
sêmbada dêdêg rêspati
jênar bêranyak
lir Sadewa ajurit

sampun daut sêdaya kang mangkat aprang
lir hyang sela blêkithi
wêrdu-ôngga sasra
mawukir guntur agra
panjrah kumilating rawi
saking gungira
lir pendah kilat thathit

rindik-rindik gonastra anggana raras
tunggul kêkôndha asri
lêlayu bandera
hyang-hyang lêngkawa teja
sangking mandrawa kaègsi
kang balakuswa
lir jalanidhi ngalih

asri tinon kang busana warna-warna
kang kuning padha kuning
angrok tiningalan
lir podhang sèwu nêba
samya bang sinang lir agni
kang sarwa seta
lir kuntul nêbèng warih

wungu golong lir mêndhung ngêmu ludira
kang ijo-ijo asri
lir bèthèt sayuta
kang biru-biru samya
lir mêndhung tumibèng siti
wênèh kang samya
anganggo sora-sari

lir manyura rêraton lamun sinawang
kang langking ngumpul langking
lir dhandhang sayuta
tuhu maneka-neka
lir sêkar sêtaman asri
untaping bala
lir sèwu guntur ardi

gantya kawarnaa Sang Sri Urubêsma
ri sêdhêngnya tinangkil
para raja miwah
nata arya pra menak
menak rôngga lan ngabèi
kang sinrangsaya
dêmang rôngga bupati

para dhaèng para andêl para lurah
tinon awarni-warni
wênèh lir rasêgsa
wênèh anglir andaka
wênèh kadya gajah srênggi
wênèh lir singa
barong dèn bêbasahi

kang sawênèh pinangku jajenggotira
brêngos macarak sisih
godhèg wok plawangan
simbar lir bêbarongan
busana mawarni-warni
wênèh makutha
kêncana kang kinardi

kang sawênèh tatopong anglir gupala
praba maringih-ringih
dinulu lir parang
têbah jaja asinang
bêbadhong awanci-wanci
kadi gupala
têkês mawarni-warni

jamang sungsun-sumungsun abra asinang
sawênèh udhêng gilig
sapupu gêngira
rinenda ing kancana
sasumping mawarni-warni
wênèh kancana
rineka surèngpati

kang sawênèh pindha sêkar kanigara
sawênèh gajah nguling
sawênèh sumping mas
cara pudhak satêgal
sawênèh ingkang sasumping
masêkar-sêkar
gêgodhongan wanadri

kang sawênèh rinangkêp ingkang curiga
rinangkêp cara Bali
anracak sadaya
ukirannya kêncana
rineka mawarni-warni
ingkang satêngah
sagolèk gêng ngajrihi

mangah-mangah lir naut lambung winulat
wênèh nyuriga bindi
kang sawênèh pêdhang
pêdhang sadhêpa-dhêpa
ana ingkang gendhong krêbin
kalung bêdhama
wênèh gada sinandhing

kang sawênèh rambute pinara tiga
cinakot kang sapalih
prajurit balabar
aran wong golong-gothang
bajo-barang kanan kering
wong gathodara
juranggatho nisihi

macanambal carukdênggung surarayah
miwah wong cukilmanik
rujakpolo lawan
surabêthot mêlatar
samya ingugung ing gusti
sawênang-wênang
sagung wong ngajap jurit

Prabu Bêsma dumugi siniwagara
kasukanira ngênting
giyak ôndrawina
kasaru praptanira
Katbuta Kotbuta Patih
asigra-sigra
miyak sagung kang nangkil

kagyat mulat sang nata ing praptanira
duta patih nèng ngarsi
lah ta paran bapa
sira mring Majalêngka
ngaturakên surat mami
mring sotyaning rat
dhenok wong anjukining

kang kaègsi ing siyang dalu katingal
Ratu Mas Majapait
kang akarya rimang
wèh edan karungrungan
kang gawe rêntênging ati
katiga dawa
kêsêl angêluk gigir

age arsa ngêmban ratu Majalêngka
matura bapa patih
sira gawa sastra
wêwangsule sang rêtna
Prabu Dèwi Maospait
Kotbuta nêmbah
gusti tan angsal kardi

sêrat dalêm sampun katur prabu kênya
gusti kang nugsmèng têtulis
santananing nata
wanodya ayu endah
aran Dèwi Rarasati
wusananira
ponangsêrat sinêbit

apan ngantya prabu rara lêluwaran
ulun tan dèn wangsuli
dhatêng prabu rara
wusana Layangseta
mangsuli pêpucuk jurit
apêgsa lanang
ayya ngungkurkên jurit

Pangkurya ta Prabu Urubêsma
duk miyarsa aturnya kyana patih
sakêlangkung dukanipun
idêp mangada-ada
wadanabrit kithal wor-suh wuwusipun
wus pinasthi ing juwata
tan kêna ginawe bêcik

nêgara ing Majalêngka
nora wurung sun karya karang abrit
dene ngrêgêdi dhadhêngkul
iya Si Layangseta
kumasura angajab dadining mungsuh
êndhasa sèwu sênadyan
rupoa buta sakêthi

kang kaya Si Layangseta
sun tan ulap têka kêpati-pati
angêndhêgkên surat ingsun
sêdène Rarasatya
kumalancang anêbit nuwalaningsun
lumuh bosên ing agêsang
si binantang gege pati

yèn ta si sêsotyaning rat
mokal lamun anampik marang mami
tan kêna ginawe hayu
lamun nampik maring wang
Angkatbuta Kotbuta nêmbah umatur
lêrês gustiku Sri Bêsma
amba gustidèrèng uning

yèn siniwi prabu kênya
dèrèng nate katingal miyak samir
amung sapraptaning ulun
anglèla miyak gobah
mancêr liring mring kawula sang aprabu
têrsôndha panggih kawula
dènira akarya sandi

Rarasati Layangseta
kumapurun adigung kumasêgti
dene ta sang ratu ayu
katêmbèn ingsun mulat
ing citranya kawula tan sagêt munjuk
lir gambar jroning supêna
sêjagat tan angsal kalih

Sri Bêsma kadya ingunggar
sigra kinèn nêmbang têngara jurit
sawadya ingatag daut
gumêntar salang-tunjang
nata lampah sabalakuswa nung-anung
saha bala sadipatya
gumrêgut atata baris

kawarnaa Prabu Bêsma
sampun ngrasuk sakapraboning jurit
para garwa sêlir manggung
tata kaprajuritan
tandya miyos wau dhatêng tarup agung
sang nata sagarwanira
saha manggung para sêlir

majêmur tangara gumrah
kang kêndhang gong têtêg mawanti-wanti
sanjata mriyêm gumludhug
pracina mangkat ing prang
kang gora rèh kang suwara gumaludhug
bêdhol sakala sumahab
Sri Bêsma anitih èsthi

Seta galaknya kagila
aranira pun palwaga ngajrihi
songsongnya manyura sungsun
pratistha Sang Sri Bêsma
agêmira bindi pusaka amungguh
tan pisah munggèng matêngga
para garwa manggung sêlir

kawan dasa munggèng ngarsa
warna-warna wahananira sami
sawênèh anitih crupung
wênèh joli jêmpana
kang sawênèh bêdhati tihanipun
wênèh gêrbong ya ingkang
têtiga kang pramèswari

pan samya anitih liman
kang parêkan pawongan para cèthi
anitih kuda sêdarum
samarga gêgancangan
Sang Sri Bêsma asangêt parentahipun
pacuan mong murang dalan
miwah wong lèrèn ing margi

wadyabala Bêlambangan
anglir gunung banjir lêladhu bêlis
lir sulung katiban jawuh
umèp mangambak-ambak
yutan wêndran maalas magunung-gunung
gêmpur atêmahan ratan
jurang miwah kali-kali

kèdêg kèlês ing kuswala
sagungira wadya mônca bupati
sigra Blambangan kapungkur
sêdalu lêrêp marga
enjing budhal ing Prabalingga wus rawuh
kawarna dipati Daha
Prabalingga dènnya baris

sampun amiyarsa warta
Menakjingga ing Prabalingga prapti
enjang kang swara gumuntur
sumrêg kang bala budhal
mapag ing prang tan ana kang ngucap takut
ya ta ring Sang Urubêsma
nèng Prabalingga saratri

enjing umangkat sumêdya
rêrêp anèng Pasêdhahan nêgari
sabalakuswa wus daut
makêthi-kêthi yutan
wong bang wetan matarap-arap supênuh
lêlakon sapalih dina
gya têmpur kang ponang baris

gêgamaning Majalêngka
manrot giyak sarwi ambendrong bêdhil
gègèr wong bang wetan kuwur
kagèt tinêmpuh ing prang
bilulungan jinêjêl saka ing pungkur
wong Majalêngka mangidak
wong wetan kathah ngêmasi

pra menak pra adipatya
langkung duka sami ngawaki jurit
mangidak turôngga mamprung
singa katrajang bubar
kathah pêjah wong Majapait lumayu
bubrah tataning ayuda
para menak Maospait

ngawaki kuwêl padha las
kèkèt mangrok pêdhang-pinêdhang gênti
sawênèh suduk-sinuduk
wênèh tumbak-tinumbak
para menak pra dipati Majalangu
kinaro tiniga kapat
tan ana angucap ajrih

manungkêb wadya ing Daha
Dyan Sindura mangamuk ngowak-awik
gumêntar kang kala ganjur
surak lir gunung rêbah
kôlôntaka mariyêm lir gunung guntur
sang dipati saya nêngah
singa kang katrajang gusis

pra dipati ing bang wetan
kathah pêjah linimpung myang binindi
dipati Bangil wus lampus
Menak Calunthang pêjah
Menak Wilôntaka ing Gêmbong wus lampus
Pangsêng ing Wajak wus pêjah
bubrah wong wetan kang baris

pra Dipati Majalêngka
ingkang samya kasambut ing ajurit
Wajak menak Angun-angun
Kalangbrèt Nilasraya
wusnya caruk tambuh rowang lawan mungsuh
têmahan pêtêng gab-gapan
cloroting mimis lir thathit

tan lyan swaraning paprangan
amung sêbrak rêkatak ting carêngkling
gumropyak gopyak kumêpruk
pating brêkuh wong brana
ing payudan atêmah sêgara marus
kasapih dêrêsing jawah
lan malih kasaput wêngi

wus mundur kang bôndayuda
Sang Sri Bêsma dukanira tan sipi
wadyanya tumpêsan larut
ginêbag ing payudan
pra dipati para menak kathah lampus
wus mundur mring Prabalingga
gagapan samargi-margi

malih ingkang kawarnaa
adipati ing Daha ingkang baris
anggêgrêg ing gajah watu
lêpas anèng barisan
tan kawarna ing ratri enjing wus daut
angangsêg ing Prabalingga
datan kawarna ing margi

wus prapta kikising kitha
wadya Daha samya ngobong-obongi
Sri Urubêsma kawuwus
kêlangkung dukanira
gya parentah pra menak myang para ratu
kinèn samya ngantêp yuda
sarya ngawaki ngajurit

gya budhal sawadyanira
wong bang wetan kêrig tan ana kèri
kadya arga sèwu guntur
rumap angara-ara
pirang-pirang anggênggêng datanpa petung
umèp supênuh bêlabar
anglir jalanidhi ngalih

dêdamêling Majalêngka
saya cêlak bêbahak turut margi
sêsêg pan samya andulu
mring dêdamêl bang wetan
adipati ing Daha ngabani asru
kang kala ganjur tinêmbang
têngara majêmur atri

wong saradula manrajang
para menak manurung saha dasih
mangêdrèl surak gumuruh
wong bang wetan atadhah
angrok-rinok bêrêg-binêrêg apangguh
pan samya sudiranira
tan ana mangeman pati

dhasar padha warêg dana
tuwuk dadar tur pênuh sihing gusti
tan ana kang ngucap takut
sanjata wus katilap
kumêrapyak tumbak-tinumbak kumêpyuk
kulewang tarung lan pêdhang
gêbrag-ginêbrag lan tamsir

ing payudan sêgara rah
sarah watang wangke kêpala jisim
lumut bandera lêlayu
parang turôngga liman
kapênuhan mug pyaling sanjata têdhuh
kang yuda gagap-gagapan
ting brêkuh swaraning kanin

dhadhal ngarsa wuri ngidak
ting salêbrak swaraning kang mangungkih
wong saradula acakut
lawan Bugis Madura
kuwêl kèkèt apan kadi pêgsi tarung
wênèh manyakot manêkak
manuduk mawanti-wanti

acangklèt wong Panaraga
mambêng Bali Bandhung kuwêl lir bêlis
maputrê mangkrak manuduk
lir sulung bu-tumangan
tumpês ngarsa ing wuri ngidak manubruk
manglut mapikut gol ginal
macithat bêdhol mawa kris

giwangkara saya nêngah
ngiwang-ngiwung angamuk karo kêris
manrombol Menak Prêmangsul
Dipati Pakacangan
sru mangrênjah kang kuda kèkèt manaut
pamatangira kaliwat
suduk-sinuduk sing wajik

kalih samya suranira
anêrajang dipati ing Wêlèri
kinalih giwangkara wus
pêjah tiba sing kuda
Ki Surônggapati ing Rawa angamuk
Menak Pangsêng ing Pasruan
tadhaha kèkèt kang wajik

panumbakira kaliwat
Menak Pangsêng sinabêt wus ngêmasi
Surônggapati saya nglut
linambung sangking kanan
Menak Jayalêlana wau mapan wus
wêntus pinarêng lan tumbak
Dipati Ngrawa ngêmasi

Côndrakètu Endrajala
manrot mamuk singa katrajang mati
Sri Dewataka ing Bandhung
nadhahi Endrajala
Rajèng Bali Gung Walikrama manglambung
sikêp bindi anêrajang
Côndrakètu anadhahi

manumbak watangnya patah
nora osik sira raja ing Bali
narik pêdhang Côndrakètu
manabêt pêdhang patah
manrot rukêt Côndrakètu gya pinupuh
malumpat sangking turôngga
ngamuk dharat karo kêris

trangginas Sang Basutôntra
Condrakètu sinabêt wus ngêmasi
Endrajala Rajèng Bandhung
dangu pêdhang-pinêdhang
Dewa Jarumaka Raja Bugis nêmpuh
solah inggar narik pêdhang
Endrajala dèn larihi

nora titis pinêdhangan
saya dangu saya rêmpu ngêmasi
dipati Daha kawuwus
sampun ajêng-ajêngan
lawan raja Madura dènira pupuh
kalih sami nitih liman
acangkèt kang ponang èsthi

asikêp limpung bêdhama
sami jojoh-jinojoh nora busik
ngrangkêp gada bindi nêmpuh
sami sudiranira
datan ana kuciwa dènira pupuh
malumpat Dipati Daha
ngrasuk mundur ing ajurit

Durmatan gumingsir sira raja ing Madura
kèkèt nèng luhur èsthi
agada-ginada
tan ana kang kuciwa
ring Sang Sindura Dipati
Sang Baudhêndha
samya ebat ing galih

buwang gada sawat gya cêngkah-cinêngkah
êndhase ponang èsthi
dhinêngkul wus pêjah
gya rêbah kapisanan
sarêng lumumpat sang kalih
tumibèng kisma
angisar gada bindi

myang gumuruh suraking mungsuh lan rowang
kadya gogragna langit
gong maguru gôngsa
têtêg kaya butula
kang kala ganjur mêlinging
para dipatya
para raja nungkêbi

adipati ing Daha kèsisan bala
kinatug ing bêdhil
sinosog ing watang
suligi kadya jawah
sang dipati nora osik
singa rinêmpak
mawur tan môngga-pulih

anêrajang malih ring Sang Baudhêndha
pinupuh sang dipati
anging tan rinasa
kalih wus buwang gada
dhosok-dhinosok kêkalih
sêndhal-sinêndhal
tan ana nguciwani

para raja mudhun sing liman turôngga
ngêmbuli sang dipati
saha sikêb arga
wênèh limpung myang konta
sigêb gora piling gandhi
datan rinasa
Sang Sindura Dipati

mêgsih kèkèt macêpêngi ikêt pinggang
lan Sang Madura Dipati astanira kanan
ingkang kinarya nglawan
singa kacandhak tininggil
binuwang kentas
rêmuk luluh wor siti

singa ingkang mangrusuk dhinupak pêjah
Menak Sopal ngêmasi
dhinêngkul muka crah
ya ta Sang Baudhêndha
duk bênggang sigra tinangsil
binuwang kentas
Jayalêlana aglis

numbak sangking ing kiwa rinêbat kêna
kang watang tugêl palih
sigra Prabalingga
kinisar anèng tawang
sinabêtakên tumuli
dening prêbata
luluh sampun ngêmasi

Sri Dewa Gung Walikrama sigra mangsah
ngrasuk goco kêtampin
curiga rinêbat
binuwang sampun kontap
maputrê maglut mangungkih
sigra binuwang
kentas sang rajèng Bali

sira Menak Caluring nuduk tinampan
kinisar nèng wiyadi
Caluring kinarya
ngamuk mapupuh lawan
wus bubrah tataning baris
amawurahan
menak raja ngunduri

sang dipati wus kawuron ing ayuda
singa sinrang ajurit
Katbuta umapag
manêrang kuda galak
pamêdhangira tan titis
kuda cinandhak
rêbah wus angêmasi

tibèng kisma Kotbuta ngrasuk binuwang
Katbuta angingrêri
si wuri nêrajang
mêdhang sampun kêtampan
binuwang kentar lir mimis
Sri Urubêsma
dukanira tan sipi

sigra mangsah ginarêbêg wong sêliran
sarya anitih èsthi
putih pun palwaga
wong golong gothang ngarsa
bajobarang kanan kering
wong gathodara
juranggatho nisihi

macanambal carukdhênggung surarayah
miwah wong cukilmanik
rujakpolo lawan
surabêthot sumahap
asikêp ganthol campuling
gêrènèng canggah
pênthung lawan suligi

wong ing Daha wus kumpul malih barisnya
sasisane kang mati
nusul sang dipatya
sarta nêmbang têngara
sumêja angantêp jurit
rêrêmponing prang
sira sang adipati

sarêng mangkat Sri Bêsma umangsah ing prang
lêga tyase dipati
majêng mangsah dharat
gadanira kinisar
saha bala golong pipit
surak gumêrah
kala ganjur munya sri

sarêng cêlak sira ring Sang Urubêsma
sigra têdhak sing èsthi
wadya kinèn surak
rame têngara gumrah
salomprèt kêndhang lan bèri
bêndhe sauran
têtêg mawanti-wanti

sangsayènggar sira Sang Dipati Daha
dhasar agêng ainggil
asinggih wiraga
sigra ing lampahira
kadya angobahna bumi
amandhi dhêndha
ebat ingkang ningali

makutha bra jamangira sungsun tiga
kangrema pinara tri
atêbah mênggala
tinon lir Jayajatra
Sri Bêsma sru dènirangling
hèh ta Sindura
sun eman mapag jurit

nora wurung sira tumêka ing pêjah
dudu lawanmu jurit
angur anututa
sira nora palastra
besuk yèn ingsun wus panggih
lan prabu kênya
sira sun gawe bêcik

lawan ingsun têtêpakên anèng Daha
lawan sun gawe bêcik
Kalangbrèt Têrsana
Trênggalèn lawan Ngrawa
lawan sun trimani putri
Nyonyah Mrêisa
lawan picis sakêthi

Adipati Sindura sarêng miyarsa
talingan lir sinêbit
akras sabdanira
ora Si Menakjingga
tan kêna ginawe bêcik
tan buwe ala
Prabu Brawijaya di

sira dadak balela amurang dana
pêgsa angrata bumi
yèn isih Sindura
aja age mangguyya
kêplok tangan banting sikil
tan wurung sira
rêmpu katiban bindi

latah-latah wau ta Sang Urubêsma
ambapang sarya angling
lah mara Sindura
tibakna gadanira
Kotbuta Sang Adipati
krura wêtu glap
kumrêkot waja gathik

ponang dhêndha tinibakakên bantala
mungkrê kang ponang bumi
anggiro lumumpat
Urubêsma jinangkah
ginada mawanti-wanti
kang gada rêmak
krodhanira tan sipi

gya rinasuk Sri Bêsma sigra kinisar
sinabêtakên aglis
ing watu kumlasa
ajur kang ponang sela
saya sru krura mawêngis
manaut rema
Bêsma tinubruk aglis

sinabêtkên prêbatang ajur kang wrêgsa
ya ta sang adipati
klangkung bêndunira
mangrik magrah ruara
kumutug awêtu gêni
ambêdhol sigra
waringin gya tininggil

wong ing Daha surak-surak mati sira
surak gumêntar atri
akubêng sumahab
wong Daha lan wong wetan
Sri Bêsma sarêng ambêlik
dhapur mathingkrak
ambêg sarosa wuri

Pangkurbakudhu butêng ingkang tyas
sang dipati anggro andrês waspa ngrik
magarot bau sumiyut
malumpat ngisar gurda
kadya bajra godhongi amalêdug
sinabêt Sri Urubêsma
galêpung kang ponang ringin

gumruh sugaknya wong wetan
kêndhang bèri swaranya amêlingi
ring Sang Sindura manggêdrug
bêkuh Bêsma kacandhak
putêr cangklèt ambêg sarosa kumrutug
rinawuk Sang Urubêsma
rinêngkah mangungsêp siti

kinisar kumbul kêtampan
sinabêtkên ing wêntis nora osik
dhinupak kontal katubruk
winang kris dhuwung rêmak
kèdêg kèlês ingukêl wanti tinuntun
cape astaning dipatya
sêkala angêmu gêtih

kinipat kentas lir balang
ring Sang Bêsma tiba kuwalik-walik
sakêlangkung dukanipun
nyandhak bindi pusaka
wêsi kuning kinisar ingikal mêtu
dahana mangarab-arab
Sang Sri Bêsma asru angling

hèh Adipati Sindura
lah pilihên urip kêlawan mati
dene ta kelangkung-langkung
ambêg sura dibyèng prang
Adipati Sindura nauri wuwus
iya sun pêlaur pêjah
mulih kawisesan mami

untapna mring ariloka
ingsun nusul mring Sri Brawijaya di
mring dewane ingkang agung
Dyan Sindura lumêkas
namèl wêntis sidhakêp rapêt kang suku
anutupi karnanira
Sri Bêsma nêrajang aglis

pinarjaya Sang Sindura
dening bindi poking talingan kering
rah muncar anglayon pan wus
mulih ing ariloka
sasisane wong Daha sami angamuk
wênèh angrêbat kunarpa
layonira sang dipati

gêprah winrat ing turôngga
wus binêgta lumalya dening dasih
malêbèng jroning wanagung
wong wetan wus katilap
rêbut rinok wong Daha barêng gumulung
Kêbogêdhah gya umangsah
labuh pan sarwi anangis

para santana karuna
ngamuk nangis mangliwung karo kêris
wong gologothang mangêbyak
wong juranggatho tadhah
macanambal rujakpolo daragathu
surabêthot surarayah
carukdhênggung ngrubut wani

Ki Kêbogêdhah magalak
wong Blambangan akèh wonge kang mati
Angkatbuta sigah nêmpuh
Kotbuta ngingrê galak
Kêbogêdhah kinalihan dènnya pupuh
pinêdhangan sampun pêjah
pra santana para mantri

kinarubut sampun gêmpang
kang kuswa lit larut tan môngga-pulih
Katbuta Kotbuta manglut
sarowangnya manglêmpak
Urubêsma kondur masanggrahan sampun
saha bala sakuswala
nênggih gantya kang winarni

nguni Kumiti lan Seta
nuwun mangsah mapag Sang Urubêsmi
ngirit wong ing jro sêdarum
lan menak kêpatihan
sampun prapta padhêkahan gunêm rêmbug
kalih Madiun Dipatya
Kincang Menak Balaruci

sira Gajah Têpèngsara
Jagaraga Ki Menak Balaruci
Krêtasana Menak Klungkung
Sarêngat Bagaspatra
ingularan nênggih pakewuhing laku
paran yayi dayanira
Si Paman Sindura uwis

anglanggar mring Prabalingga
kari gawe nêmu sisa ing jurit
Layangkumitir umatur
kakangmas Layangseta
ulun datan mawi anusul ing pupuh
kadidene tyang utama
amomor ngêmbul ing kardi

sae amba wrat priyôngga
kantênane mangke paman dipati
andhap ungguling apupuh
yèn marêngi paduka
paman Kêrtasana prayogi ingutus
lan yayi mas ing Sarêngat
lan kakang ing Saosragi

angatungna kang nuwala
inggih dhatêng Paman Daha Dipati
nantun kasagahanipun
lamun paman dipatya
sinaguhan prayogi ta ingkang pupuh
yudanira Menakjingga
tanpa gawe bantu jurit

kônca têtiga wangsula
pacak baris ing ngriki pan prayogi
sêdhêng cêlak têbihipun
datan kontap ing mêngsah
tan gêpokan lingsêmira ing apupuh
jêr paman Dipati Daha
cupêt nalar ing wêwadi

angandika Layangseta
iya bênêr rêmbugira ta yayi
Si Paman Sindura busuk
kurang nganggo waweka
tan ngawruhi unggah-ungguhing wong agung
tan malipir kasujanan
sêgsana akarya tulis

dhapur mring dipati Daha
sampun dadya Kumitir nêbda aris
lah paman Menak Kalungkung
lan yayi Bagaspatra
lawan kakang Brajamusthi ingsun utus
nusul anèng Prabalingga
aturêna surat mami

nuwala sampun tinampan
sang dipati sira ing Saosragi
Sarêngat mangkat sawadu
antara saonjotan
gya kapêthuk tyang kang sami kawon pupuh
saya sinêrang lampahnya
anulya kapêthuk malih

wong brana sapirang-pirang
tinupigsa sasolahing ajurit
umatur kang kawon pupuh
wadya ing Majalêngka
samya anrot kalampah tandya kapêhuk
dêdamêl kang lorot aprang
saha atêtawan tangis

tinanya mangsuli tandya
Adipati Sindura wus ngêmasi
kasambut madyaning pupuh
wadyane tatumpêsan
para menak dêmang rôngga samya larut
dèrèng dumugi gyan tanya
kasaru wong wetan prapti

Buta Kotbuta mangrêmpak
gologothang rukdhênggung cukilmanik
gathodara juranggathu
wong bajobarang rayah
rujakpolo surabêthot sru manubruk
mangêdrèl nyampuling nyanggah
gêrènèng nyurung mêthungi

wong Kêrtasana manulak
wong Sarêngat Saosragi magusis
kathah pêjah rinaruwuk
kaplayu nandhang brana
pra dipati angawaki aprang pupuh
ngêtap kuda nyandhak watang
singa kang katrajang mati

kakênthung bèri gumêrah
surak lawan awor krutuging bêdhil
Kotbuta ngingêr mangrasuk
Angkatbuta mangrêmpak
Bagaspatra ingincih sêgsana nêmpuh
silih rok gêbang-ginêbang
Menak Kalungkung nulungi

Kotbuta nrombol manumbak
tatas Menak Kalungkung wus ngêmasi
mangrêbat wong juranggathu
manigas murdanira
Bagaspatra magiris tandya lumayu
Menak Brajamusthi ika
kinarutug ing campuling

ginanthol kuda wus pêjah
Brajamusthi cinanggah dèn kêmbuli
sinikut pusaranipun
rinusak dhinedhelan
kari ngadêg mung kari calananipun
Bagaspatra wus binêdhag
wong surarayah nadhahi

kinarubut ing ngakathah
sang dipati sru manumbak manitir
wong carukdhênggung magulung
mamrêm ngamuk mangrurah
Bagaspatra kang kuda rêbah wus lampus
mangamukira madharat
watang rinêbut wus kêni

cinanggah dening ngakathah
wus pinikut sarwi dipun dhèdhèli
wong gathodara marusuh
apan sawênang-wênang
jinogètkên sarwi tinimblisi pênthung
sinurak magiyak-giyak
bêbandan kalih dipati

binêgta mring Prabalingga
Angkatbuta Kotbuta manglut sami
sakancanira manglarug
prapta ing Pasuruan
ngobong-obong anjarah-rayah amikut
Kumitir lan Layangseta
samya gugup tanya kalih

datansah abilulungan
wôngsa ing jro bubar larut kang baris
Buta Kotbuta wus rawuh
saha balakuswala
ngobrak-abrik mamêdhang manuduk-nuduk
nyampuling masrê manyanggah
kakêndhang bèri munyatri

wong Majalêngka abubar
ting salêbar tambuh dènnya mangungsi
pra mantri kathah kapikut
Kumitir Layangseta
kêkadhalan maniba tangi lumayu
anjarunthul turut jurang
Menak Madiun kawarni

sira Gajah Têpèngsara
Balaruci kapanggih pipit sami
arakit sawadyanipun
wus dangu anèng wana
labêtira kabruntak wong Majalangu
dhasare nora pitaya
tinindhihan radyan kalih

mila ing manah sumêlang
para ratu dènira nglurug jurit
Seta Kumitir wus pangguh
lan Gajah Têpèngsara
Balaruci kang kuda kalih pinundhut
swandananya pan wus pêjah
asêsêg dipati kalih

dènira mangsuli sêbda
sinaosan liyane ngagêm jurit
Layangseta asru bêndu
ngundhat mangundhamana
Dyan Kumitir anarik curiga gupuh
kuda kalih linarihan
kapisanan wus ngêmasi

wadya Gajah Têpèngsara
Balaruci samya dipunkêjèpi
gya giyak ngêdrèl kumrutug
dyan kalih nêbas-nêbas
pinêtakan lumayu manusup-nusup
dipati kalih wus têbah
rêmbug nungkul mring apati

anulya minta utusan
sigra mentar prapta ngarsaning patih
umatur ulun ingutus
mring Gajah Têpèngsara
pan nagari kalihira ing Madiun
anungkul dhatêng paduka
kalih Menak Balaruci

ingkang duta saha sêmbah
yèn ing mangke kalih ulun dipati
datan eca ing tyasipun
ngabdi nèng Majalêngka
sêdya beluk ngabdi paduka pukulun
narendra ing Bêlambangan
ingkang gung kasmarèng galih

Asmaradanakasmaran ingkang miyarsi
Kotbuta lan Angkatbuta
lah utusana dèn age
ngaturi ing gustinira
luwih rumojong ingwang
beluk marang jêng ingsun
kang ponang duta umêsat

prapta aturnya wus titis
dipati kalih lumampah
wus prapta sasolahnya nor
ki patih ngrakêti sabda
sami sinêtya-sêtya
myang janji toging apupuh
pra dhaèng lan para rôngga

dhasar mêntas mênang jurit
gumêntar swara gumêrah
ya ta kêsaru praptane
utusanira ki patya
lêlurah kajinêman
Udanprahara ranipun
lawan pun Baratkatiga

mangah-mangah wêdana brit
lir sêkar wora-wari bang
anyana yèn olèh gawe
wus titi ing aturira
angaturkên kêpala
têrsôndha Menak Kalungkung
lawan ngaturkên babêstan

Jagaraga Brajamusthi
ing Sarêngat Bagaspatra
Sang Sribêsma andikane
hèh yayi mas ing Madura
paran ing karsanira
Sri Baudhêndha umatur
dewa ji yèn padukarsa

prayogi dipun têlasi
jamaknya wong kalah aprang
amanggih pati têmahe
lamun ta ajriha pêjah
ing nguni punapaa
tan têluk dèrènging pupuh
angêdohi tindak nistha

Sang Sribêsma manêbda ris
lêrês yayiku Madura
anêdha pinatèn age
ya ta sampun kêlampahan
binunuh ing ngakathah
tinigas murdanira wus
Bajramusthi Bagaspatra

dyan wontên utusan malih
sing Patih Buta Kotbuta
atur uninga sang rajèng
ing mangke rêkyana patya
wus ngancik Pasêdhahan
Seta Kumitir wus pangguh
nanging ngoncati barisnya

mawut wadya samya ngisis
lan malih atur wuninga
dipati Madiun karo
aran Gajah Têpèngsara
kithanira ing Gêlang
lawan malah aranipun
Balaruci ing Kinancang

têluk dhatêng kyana patih
tan mawi kêrana aprang
lajêng kinanthi samangke
baris anèng Pasêdhahan
lawan miyarsa warta
Rônggalawe arsa rawuh
ing Tuban sabalatôntra

pasisir môncanêgari
Sri Bêsma kêlangkung suka
kang duta tinulak age
sarta paring mimis obat
mring Madiun Dipatya
sarta makutha lan kudhung
dhuwung kampuh myang calan

miwah inuman ngajurit
branduwin arak wêragang
datan kawarna lampahe
gênti ingkang kawursita
Rônggalawe ing Tuban
sakônca wadyakuswa nung
papta ing Bangil malatar

wus tarub kawula alit
têluk mring Ki Rôngga Tuban
ya ta duk sarêng praptane
pra dipati para menak
rôngga lan sinang arya
akumpul dhahar akêmbul
kang gêndhing munya angraras

anginum dhahar wêradin
ya ta sawusnya bibaran
sowang-sowang mring kuwone
kasaru Dyan Layangseta
Kumitir guwalan
sumungkêm ing pada gupuh
angling Sang Dipati Tuban

putraningsun radyan kalih
sampun amônca udrasa
paran purwa wusanane
umatur Dyan Layangseta
dhapur ulun dinuta
dhatêng maha ratu ayu
kinèn nindhihi paduka

minôngka tingaling jurit
jênêngi gèn tuwan aprang
nging lajêng mangetan nèng ngong
ngêntosi dhatêng paduka
kalamèn botên prapta
kawula lajêng umagut
dhêsêg dhatêng Prabalingga

botên nyana botên ngimpi
para menak kêpatihan
ing tingal wus malih kabèh
kaot lan tiyang Blambangan
anèng ngarsa manulak
ambanggèl ngêpruk ing mungsuh
kawula kasoran aprang

wôngsa ing jro mawur gusis
kèdêg karoban ing lawan
wantu wong Madiun kabèh
ing Kêrtasana Sarêngat
Saosragi kêlawan
Kotbuta Katbuta magut
kawula karoban lawan

kasangsang ing ganjur lungit
wong Majalêngka sumêbar
mila kawula lumèngsèr
yèn paman inggala prapta
kados tan manggih tiwas
mèsêm Ki Rôngga amuwus
lêrês anak jêngandika

Dyan Seta umatur aris
Paman Dipati Sindura
ing mangke wus têkèng layon
tumpês ingkang balatôntra
dipati para menak
ambalik nulak anapuk
punika tiwasing paman

wimbuh pun Katbuta patih
Kotbuta sami mangrêmpak
paman kaloloh yudane
pitambêt cidraning aprang
têmahan kenging gêlar
Ki Rônggalawe angungun
wusana alon ngandika

wus pinasthi ing Sugsma di
kakang Dipati ing Daha
kasambut anèng palugon
tansah kumêmbêng kang waspa
matur Dyan Layangseta
tyang wetan ing mangke manglut
baris wontên Pasêdhahan

wangsul paman adipati
ing mangke karsa paduka
kadospundi ing palugon
nagariing Majalêngka
paduka kang kawogan
timbalane ratu ayu
ulun kinèn dados tingal

anggêp paduka ing jurit
tênapi kang pra dipatya
para menak sêkathahe
ulun sumôngga ing tuwan
mênggah dadosing aprang
tênapi sirnaning mungsuh
ratu ayu wus pitaya

dumugia gunêm-kawis
sang adipati ing Tuban
ing dalu tan winiraos
enjang budhal saha bala
nglanggar mring Pasêdhahan
kadi gunung alêlaku
lir samodra rob bêlabar

lir sêkar sêtaman asri
sinang lir gunung pawaka
kêbêg mandrawa pênuhe
sasotya abra kumilat
jatha mangarab-arab
lir sêdhênge môngsa catur
gora-rèh magra ruhara

têtunggul kêkôndha asri
lêlayu lawan bandera
teja wangkawa pindhane
gumawang-gawang ing tawang
lir obar-abir sinang
nagri ing Bangil kapungkur
lir pêgsi glar ngara-ara

Dhandhanggulasira Buta Kotbuta winarni
Balaruci Gajah Têpèngsara
agunêm rèh ing palugon
rêmbug kang baris mundur
sawetane ing Kalicacing
mancal ing Pasêdhahan
saha bala daut
winawratan bangkat-karya
wus winawrat bobot-boboting ajurit
mring Rônggalawe Tuban

ingkang dadya pakeringing galih
iya Ki Rônggalawe ing Tuban
ambêg budya santa tyase
waskithèng glaring wadu
saha dasih sakuswa mantri
rôngga menak dipatya
mèstuti tyas kêmbul
raharjwa surèng wêweka
wignya ngadu ing balatôntra mamrês sih
sumbaga anjayèng prang

tan pakewuh dènnya mrih ajurit
ayêm ginasah awasing gêlar
ngarah-arah pakewuhe
patitising apupuh
pilih tandhing gêlaring jurit
jêr Buta lan Kotbuta
tau padha wawuh
bodhol angunduri lampah
pacak baris sawetaning Kalicacing
mangungkang ing hèrnawa

biting kapang amidêr miranti
sinêla-sêla ing kalataka
sarya minta bantu age
mring prabunira gupuh
Sang Sri Bêsma bantoni baris
daut ing Prabalingga
sabalakuswa nung
pêmbarisannya mêlatar
biting ropoh anèng sawetaning kali
mariyêmnya pinasang

malih warnanên Dipati Tubin
mangu sarêng prapta Pasêdhahan
wong wetan sampun lumèngsèr
wadya rêrêp sadalu
sang dipati sêgsana enjing
budhal sabalakuswa
lumrang wra supênuh
lir jalanidhi lumembak
rênggèng surya sara busana lir sangking
udaya giri bêsma

sampun prapta sakilèn bênawi
abaris gêlar atata tingal
pinasang kalatakane
sabala bra supênuh
lir maendra sêkar mangalih
sunar lir arka merang
gêbyar-gêbyar santun
pating karênyêp kumilat
pêrnatèng rat sangsaya minuni sari
anging tan ngajak aprang

atênapi wong wetan abaris
datan ana purun mêdal aprang
eca nèng jro biting bae
tansah asami nayub
sêsauran kang gêndhing muni
surak ambal-ambalan
kang gêndhing gumuntur
sadintên sadalu datan
ana wong prang kang gêndhing munya angrangin
mawantêr kawiragan

lamun dalu sumuk mring wiyati
oborira padhang pabarisan
ngakasa angêmu tinon
mega-mega anglayung
lir raina padhanging sami
myang wadya ngambil tirta
mring kali asêlur
obornya saparan-paran
ting kalêncar munggah mudhun ing banawi
wimbuh sri di winulat

dungkap kalih dintên kalih ratri
datan ana amêtoni aprang
lèrèh padha pêngarahe
miranti siyang dalu
miwah ingkang para dipati
ngumpul pakuwon Tuban
ôndrawina nayup
mêntarakên kawiragan
kasêntikan abêgsa rinakit-rakit
gêndhing munya angraras

wênèh bêgsa rakiting ajurit
kang sawênèh ana bêgsa dhadhap
bêgsa kêmbang lan jêbênge
sawênèh bêgsa gambuh
wênèh bêgsa anginum warih
ngêdhasih ponang sênggak
lokira gumuruh
kang kêplok ambal-ambalan
sang dipati tansah umèsêm ing galih
myat kasukaning liyan

ingkang dadya gawoking ningali
lamun bêgsa Arya Purbarana
lan Kêrtagnyana sisihe
rèh gora-godha digung
aprakosa ngobahkên bumi
Kumitir Layangseta
bêgsanira baut
bêsus rarasing wirama
sapêngadêg solahe awor lan gêndhing
dadya pangeram-eram

Yangyang Utara wora sang krami
ri sêdhêngnya ngira mamrêsing dyah
urub sasolah netyane
radyan patih amungguh
sisih lawan Menak Widuri
ing Pathi kadya kêmbar
solah wiraga nrus
tan kabatang angsung rimang
mung sêdhêpe prawira amrak-atèni
lir Nakula Sadewa

liyaning pra menak pra dipati
samya dawêg tan ana kuciwa
Ki Rônggalawe duk anon
mèsêm suka ing kalbu
tandya dhahar minum brênduwin
sawusnya akasukan
Sri Bêsma kawuwus
agiyak-giyak wurahan
Sang Sri Bêsma acucut dènira ngibing
mangèdhèng kasêntikan

sumrap kênthung bèrinya tan kèri
wadya wênèh bêkik sêsauran
têka dadi pêpantêse
wênèh kang para ratu
ingkang gêndhing acarabali
wênèh kala gumêntar
wênèh slomprèt tambur
sawênèh rêbab biolah
sasukane wusnya dhahar minum warih
kêmbul apêrjanjian

para rôngga para dhaèng sami
para menak tinandhing ing aprang
Malangsumirang ature
sumbar-sumbar gumuruh
lir gapyuk kang padha sawêngi
miwah kang para lurah
tansah ngajak pupuh
Sri Bêsma kêlangkung suka
juranggatho gathudara dèn lilani
miwah wong gologothang

bajobarang rujakpolo manik
caruk dhênggung myang wong surarayah
gumêrah kasaguhane
wênèh ana bêngkilung
putêr-putêr pêdhang ngajrihi
wênèh amain tinggar
wênèh onclang pênthung
gol-ginal mata mucithat
pèngêl mangkrak datan kawarna ing ratri
ngantya durmèng kasukan

Durmakawarnaa sira Radyan Layangseta
enjing nyêpêng wong Bugis
juru pêkathiknya
sira Sri Jarumaka
kupingnya pinêrung sisih
cinukur mrapat
gya kinalungan tulis

dhapur dhatêng Raja Bugis Jarumaka
sêrat pênantang jurit
sêgsana wus prapta
ngarsane Jarumaka
kagyat sarêng aningali
wêngis sabda kras
sêrat binuka aglis

bêbukane pèngêt ingsun Layangseta
kang angsal sihing gusti
tur ingkang minôngka
pamugarining laga
praptaa mring Raja Bugis
Sri Jarumaka
yèn padha wong linuwih

anabranga sira kuloning bangawan
payo tandhing lan mami
yèn dhasar prawira
prajurit sura mrata
eman jênênging narpati
yèn tan wania
angur nisila têki

Raja Bugis iku cocote lir luwak
tan pantês awor jalmi
akuthuh tur mangkak
ngawula menak alas
ratu jêjêmbêring bumi
tan wurung sira
dadi sasrahan pati

sampun putus ungêle ingkang nuwala
sigra ngabani dasih
Dewa Jarumaka
sabala sakuswala
bêngkilung gêbyur bênawi
wong kawan nêmbang
ngrêngês anèng ing warih

gamanira mung cundrik lamêng kulewang
towok wêrgu cêmpuling
nglangi ting kurambang
Bugis sapirang-pirang
pinentaran tan ngunduri
pan kathah pêjah
prandene tan ngunduri

sampun nabrang ing sakuloning bangawan
Jarumaka awêngis
saha bala nrajang
mangrêmpak pabitingan
ingêdrèl nora nêdhasi
nuduk magalak
Layangseta manggêndring

amarêngi pabitingan ing Lamongan
Sawunggaling Garêsik
dharat sikêp watang
gègèrira puyêngan
kadi gabah dèn intêri
Sri Jarumaka
mangrot angowak-awik

sigra mangsah Menak Tohpati Nglamongan
Sawunggaling Garêsik
dharat sikêp watang
balanira kinêtap
akèkèt rok silih ungkih
kuwêl sakut prang
wong Bugis kadi bêlis

Jarumaka anguwuh mring Layang Seta
papagên tandang mami
payo Layangseta
padha wong sura mrata
ngling sarta mêncak nampiling
nyukit macithat
nêpak lamêng makitir

mêncak milar manapuk mangering nganan
singa tinêpak mati
maputêr nêrajang
nglamêng sarwi amilar
Sawunggaling anadhahi
landheyan patah
lawungira manarik

nabêt langkah mring Jarumaka lumumpat
Tohpati anglarihi
tinangkis watang crah
rinukêt jaja bêncah
tinigas murda cinangking
ambyuk mangrêmpak
wong Bugis golong pipis

Sawunggaling sampun katanggêban papan
kinrocok ing campuling
rêbah wus katigas
sirah kinarya onclang
sira Sang Dipati Tubin
duk amiyarsa
dukanira tan sipi

amarêngi Radèn Arya Purbarana
lawan rahadèn patih
nèng ngarsa dipatya
kalih umêsat sigra
kêlawan wong jodhipati
prapta ing ajang
rêbut rok silih-ungkih

wadya Bugis nampuling ginêbang kentas
nusup kasundhul biring
amêncak tinumbak
milar-milar winatang
nadyan buntunga kang biring
lamun ingancap
nadhahi pêdhang biring

kang katlampik pan akèh dugang-dinugang
manglut maputêr biring
cinundrik tan pasah
wong jodhipati panggah
winangkris Bugis kèh mati
radyan apatya
kinarutug ing jurit

sinakawan liniman dyan arya panggah
linamêngan tan osik
cinundrik pinêdhang
tansah wayang-wayangan
mangrêsthawal tinampiling
pèngêl kalênggak
binithi crah kapicil

Purbarana kinêmbulan ing ngakathah
gêbang buntar mabiring
maju-maju pêjah
tumbak cinuthat kentas
akathah maju pinandhi
wangke kumawang
dhupak manganan ngering

Jarumaka amêcah milar tinrajang
tinadhahan lan biring
katulak manrajang
malih ginêbang kentas
amamrêm abutêng mangrik
mire lumumpat
sarwi anangkis biring

gapyuk macok ing driya kuwêl magalak
Purbarana tan osik
mangungkil binuwang
dhawah mangering nganan
nigas kapala prajurit
tigas matatas
gapyuk wor kèkèt malih

ing Sêdayu Adipati Purbarana
wêtus lamêng lan kêris
mapagut putêran
kalih sudirèng aprang
mangungkil biring mangungkih
Sri Jarumaka
tininggil tiba têbih

anututi Dyan Arya Jayapuspita
ngancap kêt pinggang muntir
kang rema mangikal
mangitêr anèng tawang
winuwung Sang Raja Bugis
dening curiga
salang tatas ngêmasi

wus gumulung pra dipati para menak
mangrêmpak mring wong Bugis
maninggar manumbak
mistul manumbak mêdhang
manah amasêr jêmparing
maglut manigas
saya kathah kang mati

wadya Bugis lir sulung lêbu-tumangan
wangke sungsun matindhih
kang nabrang bêngawan
tinadhahan wong Jipang
Krêtagnyana anumbaki
asarah watang
bêngawan mili gêtih

wadyabala anggêbyur aramon watang
wong Jipang amentari
wangke ting kurambang
ing wuri jêjêl nabrang
Katbuta Kotbuta patih
kadya kitiran
lawung mangampah jurit

Rajèng Bali ingangsah ngadhang-adhangan
mring Prabu Urubêsmi
wong wetan malatar
aglar anèng pinggiran
sampun sinapih kang jurit
ingkang wus nabrang
tumpês tan ana kèri

sampun sami makuwon ing pabitingan
sira Sang Urubêsmi
siniwèng pra arya
pra menak pra dipatya
rôngga dhaèng para mantri
ya ta ngandika
mring Sang Madura Aji

yayi prabuparan prayoganing lampah
pakewuh dènnya jurit
lamun tan linanggar
wadya akèh kang rusak
tan kêna kinrokos jurit
kalamun datan
linanggar tan nglanggati

dèn antosa sacôndra môngsa nglawana
paran rêmbagnya yayi
matur Sri Madura
dewa ji yèn kawula
yogi ginêbyuran sami
sira bêjaa
pasrah Hyang Sugsmana di

Rajèng Bali tinari nênggih aturnya
yèn marêngi dewa ji
yogi kinêrtêgan
nênggih ingkang bêngawan
ngong merang wurung ngajurit
mendah ta ingkang
pocapane ing bumi

lamun datan dados sarêmbag punika
suwawi milih-milih
sabrangên kang kêna
cinacap dening kuda
nadyan têmpuh jroning kali
yya têbih lawan
pabitingan kang lami

Raja Kêling tinari ya ta aturnya
ulun rêmên anganti
tan kenging ingucap
nadyan sasèn-sasèna
arjaning bala kang pinrih
lan sampun ngantya
cuwa karsa narpati

yèn kenginga tuwanku sampun kumôngga
amondhong prabu dèwi
ywa ngrisakkên bala
lawan sampun sangsara
Buta Kotbuta tinari
lah paran bapa
prayoganing ajurit

sira Buta Kotbuta matur wotsêkar
lamun suwawi gusti
baris ingunduran
dimèn wong kulon nglanggar
dhatêng sawetaning kali
tuwan mundura
mring Prabalingga gusti

kang supados pun Rônggalawe ing Tuban
galak anêmpuh jurit
gampil tinadhahan
mila mangke tan nglanggar
ering mring paduka gusti
aliting manah
manungsa Maospait

tangèh lamun puruna mungsuh lan tuwan
salumahing pratiwi
kurêbing akasa
tuwanku tanpa timbang
yèn nêdhasana prajurit
Dipati Daha
prandene tan kuwawi

mila sangêt jèngkèngipun dhatêng tuwan
gusti ngamungna mami
kang umagut ing prang
lawan sapalih raja
pra menak rôngga dipati
anging paduka
sampun tega ing dasih

dhadhalira ing wingking sampun kadhadhal
tuwan nglambunga aglis
wondening kawula
baris tan têbih kitha
lêhêng kapara ngunduri
kang pinrih nroda
mêngsah ing Maospait

kang supados kenginga linanggar ing prang
têmah ènthènging jurit
Dipati ing Tuban
kalamun dèrèng nyabrang
ginêbrak ing rèh tan kongkih
ayêm ginasah
papanira miranti

Sang Sri Bêsma sakêlangkung dukanira
anyêntak sabda wêngis
liwat merang ingwang
nganti mundur sajangkah
mendah Ratu Majapait
ngèsêmi mringwang
sinêngguh sun gumingsir

lèrèh têmah miranti srayaning aprang
kurang gugu Kumitir
kaya dudu lanang
wong agung ing Blambangan
wiguh-wiguha ing pati
matur wotsêkar
Buta Kotbuta Patih

hèh prabuku pukulun ginalih ingwang
rêbut rok silih-ungkih
nèng madyaning aprang
ulun mundur sajangkah
cacahên sabiting-biting
lamun kumêcap
mengo sagodhong pati

sinosoga ing ganjur biring kang ngatap
tanna langkung dewa ji
mung wagêda aprang
rèh mungsuh ayêm aprang
prajurit prangnya matitis
datan maganas
kewran tangkêping dasih

para raja gumuruh ngêmbul aturnya
Buta Kotbuta patih
wus lilih Sri Bêsma
kondur mring Prabalingga
pra raja menak dipati
dhaèng pra rôngga
daut sakuswanyatri

sira Buta Kotbuta mundur sêgsana
maglar atata baris
nèng kikising kitha
menak raja dipatya
sapalih sampun rinakit
gantya kawarna
sri nataning ajurit

