Lamun parêng kawula umiring
ing saparan kêdah atumuta
marang ing Lêmbuastane
Jèngrêsmi lon amuwus
pan wus sangêt têrima-mami
mungguh laku tirakat
prayogi kang samun
tan sigug rasaning lampah
panguntape lampah wus têrima mami
sakèhing kang sih-marma

Lan wus pêdhak kang kasêdyèng kapti
ingkang liningan sumanggèng kêrsa
tan lênggana sapakone
Jèngrêsmi malih muwus
kang pêtinggi kaki Jakêrti
sami andum waluya
kewala ngong laju
nulya samya sêsalaman
gantya-gantya wusnya dan mangkat tumuli
sah saking pakêdhungan

Mèh rahina wanci pajar sidik
mabang silaking Hyang Arunèngjang
masinjang ima awênge
lulungsiran kadulu
dadu pita rêkta arangdhi
marêngga tuturutan
mêrêm rêmu-rêmu
lir tasiking dyah tipisan
mega malang nêrantang ganthêng ngênthèngi
angrêmuk ima krêsna

Tap masungsung amêrdapèng wèni
lir sisinoming dyah mincis anjrah
linuding pipidih adèn
kasilakan asuluh
silih solah kasilo dening
Hyang Suryarsa mamadhar
duk amungup-mungup
ngatirah praba majingga
andhêpani salire sèsining bumi
katrapèng adakara

Sumaringah kabèh pra kirnaning
kadya kagringan manggih usada
duk ratri praptèng arine
kakaywan yag lir mahyun
suka kèngêl katubing angin
antara kawistara
baskara ring esuk
tan wun langêning akirna
kang mahawan anabrang kali Kêlampah
ngidul-ngetan mèt mêrga

Wus kêpungkur kang sêdya umiring
nèng kêdhung Bagong wus asowangan
samya mulih dhewe-dhewe
yata ingkang lumaku
padhadhahan dhusun ing Wadi
anampak patêgalan
pala sri dinulu
gumantung pêndhêm kêsimpar
kacang gudhe kêcipir kara kêrai
timun lawan sêmangka

Jagung jêwawut kêtela linjik
lombok terong dhuku jarak kapas
tompulu kasumba wijèn
samya tulus tinandur
pêsabinan tan anglêbari
gaga miwah tadhahan
sorotan tan uwun
tan mangsa tigas ing gagang
ana panèn mêrkatak amêmping kuning
mapak mlêncut gumundha

Ingkang lagya tandur myang anglilir
nyêbar angurit kang lagya mêka
nênampingi miwah anglèr
ingkang garu mêluku
malik ningkal lêbaring dami
kêbone rupa-rupa
kêbo jamurlamus
dhari ngantih dhungkul ranggah
ting balêkèr anggantêr pêcut ngabani
bo o o hêr kya kiya

Akanthêngan gêgalêng tinamping
ngêmbong tulakan liraping toya
sri kasêrêng ing srêngenge
silaking ombak banyu
de didan ing angin maringin
nampèl galêng kaplikan
ngapyuk ing lèng yuyu
yuyune yayah asuka
nèng panglèngan ayêm lir mangun kamuktin
dening gyan kabêngbêngan

Kaboloting rurumbut kang minggir
ingadhêgan bango pêcak cangak
balêkok kuntul trinile
angrakêt anèng ranu
kadya puspa mênur mênuhi
panjrah nèng patilêman
sumawur ing kasur
tustha kang pêksi putihan
mamrih mangsa ambêncèt bêncèt malêcit
cat kêna kadhang tuna

Pêcak caruk rêbut mucuk cacing
sulambêran mencok pagalêngan
miwah angacob ing warèh
ngangsir canthuka cundhuk
Ki Nuripin mèsêm ngaruhi
kanca ing pacangakan
bisa anênangguh
yèn lagi wong anglèr sawah
glis anjêproh sikuntul putih asuci
anisil prêcil kongkang

Tan sêmbada pasêmone putih
Ki Wuragil Kulawirya mojar
lo lah milua dèn-age
sira bangsaning kuntul
namung putih wulunirèki
sira mung jènggodira
kêlawan jênêngmu
Nuripin jênêng putihan
badhoganmu tan kêna balung kêmlithik
mêntah-mêntah pinangan

Tan etung mung buru warêgnèki
mungguh pasang sêmu santri kombang
gêsêng lir matêng jabane
jêrone mêntah lugu
durung kambon gêni sapêlik
mêntah sêkojur pisan
iku yèn candramu
Nuripin mlèngèh turira
dene ngaya yèn kados kuntul nèng sabin
sasat sagêd angingkrang

Nèng pêpalang palon kandhang sapi
Ki Kulawirya ambêkuh mojar
hi bilah Ripin dilèngèng
bangêt lèh edan taun
anggêgarap wong si Pênyakit
jinorogakên ing sawah
mak jêgug gêlaprut
Nuripin tibèng lèlèran
mèh kêpacul doranne lagi ambabit
marêngi gacrokira

Kang macul kagèt sarya sru angling
hi mèh bae kurang sêthithik kêna
prèhipun niku baguse
Ki Wirya sru gumuyu
gih raine niku Nuripin
kèn nampingi têng dika
rêgêd dimèn alus
sing alus kaya galêngan
tinampingan turene niku kêpengin
lamun dika pacula

Kang macul guguyu mring Nuripin
mlerok mèsêm Nuripin lon mojar
ya talah awakku dhewe
lah maha ngaru biru
jare wong dènranni kêpengin
tan kaprah ing wong kathah
wong dhêmên dipacul
sarwi mêntas mring galêngan
Jayèngrêsmi Jèngraga gumujêng mèksi
Ki Kulawirya latah

Ngling hi Ripin lir wong-wongan glali
jêg loro-boyo gawe kucingan
gêlaprut êndhut janggude
wis ta adusa gêmblung
Ripin ngagag ngrangkul Ki Ragil
Ki Wirya ngling ya iya
tak-parung lambemu
sêdaya suka tumingal
ingkang dadi paguywan samêrgi-mêrgi
Nuripin masuh sinjang

Pine ngiras nganggo ing lumaris
nut mêrga gung ngetan sring papagan
wong sêpasaran mring Galèk
jalu èstri asêlur
ngawirya tri kêrasèng ati
kèngêtan ing kêrajan
ing Wanamartèku
kêlangkung arjaning desa
ing Trênggalèk dhusun dhêkêt adu sabin
pêpasar kèh pinangka

Wisan-gawe wayahirèng ari
Ki Nuripin kinèn atêtanya
dhusun ing Lêmbuastane
kang liningan agupuh
ngandhêg laku janma ing mêrgi
têtanya pundi ingkang
dhusun prênahipun
kang winastan Lêmbuasta
kang tinakèn nauri kidul puniki
lêt rong dhusun kewala

Kajêng rau agêng kang anganjir
Ki Nuripin wus narimèng warah
umatur mring bêndarane
Ki Kulawirya muwus
lah dhingina ngidul Nuripin
sira atêtakona
ing pawismanipun
Kae Kidang Wiracapa
iya mangsa-bodhoa sira Nuripin
bêlabaka bêlaka

Kang liningan Nuripin matur sêndika
nulya ge
andhingini ing lampah kinèn têtakon
wismane

Mas Dêmang Kidang Wiracapa ing Lêmbu
-astane
Ki Nuripin wus prapta ing pêdhadhahan
dhusune

Langkung agêng anggênggêng karang kitrine
kirnane
kinubêngan ing pring ori têpung gêlang
dhadhahe

Mujur ngulon kêrajane Lêmbuasta
banjênge
tinuruting jagang jro wiyar atêpung
-gêlange

Ingkang prênah pêlawangane dèn-wodi
jagange
mêrgi agêng ngubêngi jagang mring kori
jujuge

Ki Nuripin praptèng lawang paregolan
kandhêge
ngadhang janma wêtu saking jro sawiji
tinakèn

Aturira kula jrih matur mas dêmang
têmêne
wontên malih tinanyan sami kewala
saure

Kang sawiji malih tinakèn mrayoga
saure
yèn prêkara mêkotên dika kêpangguh
lan lêbe

Mring Kauman Ki Pêngulu Asradênta
adate
nika kang wus pinitayan mring mas dêmang
sabêne

Ki Nuripin manthuk-manthuk anauri
arise
lah kang pundi wismane Ki Asradênta
prênahe

Tinudingan la nika cêlaking mêsjid
êlore
nauri yèn mêkotên pênêd ngong panggih
lan lêbe

La gèh sampun ki sanak ngong têmonane
kaume
ingginggihan Nuripin nulya lumampah
ge-age

Tan antara prapta wismane pêngulu
kêpanggih
sêsalaman Nuripin lan Asradênta
nèng ngèmpèr

Rogok-rogok asradênta gêdhe dhuwur
dêdêge
gumapula kapara akèh kang putèh
rambute

Jenggot jêmrpok agabrès bruwès atêpung
godhège
netra kêdhop aloyop milulu lambe
amdumble

Awak irêng kurang daging kadhuwurên
dêdêge
gondhokira gendhol sagembol
gêdhene

Ki Nuripin mèsêm ngling sajroning ngati
wong kuwe
iba-iba bêndara lamun wêruha
mring kowe

Mendah gonne amoyok Ki Kulawirya
tèk amèk
wong mêngkono dadak ginawe pêngulu
ya gene

Amit têmbung Nuripin mring ki pêngulu
sojare
anjêjêrèh jarwani kang mula-buka
jatine

Mugi kyai pêngulu anglarapêna
kature
mring bêndara mas-bèi ing Lêmbuasta
nuntêne

Ki Pêngulu Asradênta anaguhi
têmbunge
gèh nak-bagus yèn mekatên kula matur
pênêde

Lah suwawi lumêbêt kula kang ngirid
lampahe
Ki Nuripin nyauri inggih sumangga
andhèrèk

Nulya samya lumampah Nuripin wuri
garêndhèl
kacumêtan guguyu mring Asradênta
batine

gêdhe dhuwur andhoyok ngêthimil rindhik
lakune
tan antara praptèng jro kae pêngulu
kêpanggèh

Nèng pêndhapa Kidang Wiracapa tanya
wuwuse
ana paran Sradênta sira agati
dêlênge

Alon matur têlètèh katur sêdaya
bukane
manthuk-manthuk ki dêmang rada kèlingan
dangune

Alon mojar ki dêmang mring Ki Pêngulu
wuwuse
anèng ngêndi samêngko kang sira pojar
ênggonne

Asradênta anolih marang Nuripin
tanggape
Ki Nuripin umatur mêksih nèng wuri
arèrèn

Sangandhaping wrêksa gêng ranu anganjir
katrine
angling malihe hèh Asradênta sirèki
dèn-age

Aturana prayogi kang andon-langip
lakune
kang liningan lèngsèr Nuripin tan kari
undure

Angaturi marang kang sêdya mêrdhatêng
gupuhe
anèng ngarsaNuripin ngirid pêngulu
lakune

Jayèngrêsmi Jayèngraga Kulawirya
katrine
dènnya rarywan anganti ingkang tinuduh
wangsule

Gya kêtingal Nuripin pan tinutwuri
lakune
ragi pêdhak Ki Kulawirya andulu
karone

Sapa kae rowange dene adhuwur
dêdêge
kêdhuwurên ngarêp kêndhèkên kêpara
kêpère

Hi hi gondhok agêdhe lambe andoblèh
andomble
kaya apa dene iku mêmêdèni
dhapure

Gêdhe têmên godhèke sak krungan gêmak
gêdhene
lir gantangan mlêngkung kabotên kurungan
nyêngklunge

Ingkang putra gumujêng myarsa kang paman
wuwuse
tan adangu Nuripin prapta ing ngarsa
karone

Asradênta ngadhêpêg matur angglêrêg
swarane
gêdhe nglokor gumrênggêng kadya barênggi
grênggênge

Punapinggih paduka ingkang mêrtamu
badhene
Ki Wuragil nauri ênggih mêkotên
kyaine

Inggih kula punika kinèn ngaturi
lajênge
maring rama ijêngandika bêndara
kêrsane

Lah sumangga sang bagus kula umiring
ngiride
Jayèngrêsmi alon dènnira ngandika
mring lêbe

Rika niku punapi ênggèh pêtinggi
lungguhe
utawa yèn mambu sêntananira mring
dêmange

Asradênta umatur kula punika
yêktose
awon-awon inggih dinamêl pêngulu
ing mangke

Jayèngrêsmi mèsêm angandika aris
mring lêbe
lah dawêg ingriki sami sêsalaman
ki lêbe

Ki pêngulu gupuh nyakup astanipun
salame
nulya Jayèngraga Kulawirya gantya
rahabe

Ki Wuragil Kulawirya mèsêm dulu
mring lêbe
sasmita ring kang putra myang mring Nuripin
liringe

Jayèngrêsmi ngandika suwawi pamun
lumade
nulya samya tyasira angraras driya
katrine

Pra ngawirya katri wus kairid
lampahira alon
Asradênta lumakyèng ngarsane
Kulawirya tansah abibisik
marang Jayèngragi
samya angguguyu

Mring pêngulu Asradênta dening
dhuwur kuru gondhok
iya ta lah ki pêngulu kuwe
wong mêngkono dèn-gawe mêngkoni
pêngulu lir pêksi
pêcuk gondhok susuh

Jayèngraga mèsêm tutup lathi
kang pinoyok munggoh
Nuripin mèlêt-mèlêt èncêpe
jêr iku apa bênêr pêthèk-mami
kadya wong madadi
nêmu tike candu

Ki Wirya ngling apa kang dera ngling
Nuripin acêlor
inggih piyambakan anêlame
tan antara lampahira prapti
paregolanèki
kèndêl samya ngantu

Asradênta matur dalêm nganti
nèng ngriki kemawon
kula matur mring bêndara mangke
ênggèh paman manira anganti
sakêdhap nèng ngriki
sigra ki pêngulu

Tur uning mring bêndaranirèki
Ki Wirya duk anon
ngling ya ta lah pênguluning kene
apa saking alime ing ngèlmi
wong kaya mêmêdi
digawe pêngulu

Wong irêng blêng jenggod kèh kang putih
angrongkop ing gondhok
nurut uwang têpung ing godhège
kaya kêndhil kêdlèwèran tajin
lan êndhasirèki
gêdhe gondhokipun

Tan sêmbada dhuwure kru aking
balung ting pêndhosol
layak kabotan dening gondhoke
gondhok mêdhok angingkuti daging
nglumpuk dadi siji
mring gondhok milulu

Miyut-miyut lakune tênganging
kabandhulan gondhok
ginuyu mring kang putra kalihe
Ki Nuripin angglêgês sarya ngling
andêlna Jêng Kyai
kenthol yèn amangun

Walah mêksih kurang papanèki
isih luwih poyok
Asradênta kang atur uninga
kae Kidang Wiracapa angling
gêgêlara aglis
lampit kêlasa lus

Sigra rinumatan wus miranti
palinggihan dhayoh
lon dènnya ngling lah turana age
Asradênta gupuh angaturi
marang sang tamu tri
kang angantu ing pintu

Turira ris paduka ngaturi
mring ramanta gupoh
kang ingaturan kerid lampahe
Jayèngrêsmi lawan Jayèngragi
Ki Kulawiryèki
Nuripin tan kantun

Kae Kidang Wiracapa mungging
pêndhapa tambing lor
ingadhêp dening kulawangsane
sêntana kêlawan magêrsari
tarap anèng wuri
samya saguh-saguh

Sangkêp supacaraning ngabèi
epok lan paidon
anèng lante lan pawong rencange
samyambêkta pêdhang miwah tamsir
têlêmpak myang bêdhil
panguthik lan suduk

Arinira katri anèng ngarsi
dêl-andêling kewoh
Wiranjara lan Wirangjarane
wuragile Ki Wirabrajèki
samya angayumi
bawah tabonipun

Lêbak-wukir ing Lêmbuastèki
anyapara-têlon
pra kenthol tri dadya wat-awate
kang raka wus angudanèni
rampung rinira tri
kinarya bêbau

Yata wau ingkang amêrtami
lampahira alon
praptèng natar tritis pêndhapane
Kidang Wiracapa duk ningali
mring kang wau prapti
sênênne sumunu

Gupuh-gupuh mêthuk angadêgi
sarya lingira lon
lah sumangga anakmas alinggèh
matur inggih nulya angabêki
Wiracapa linggih
lan pra arinipun

Jayèngrêsmi Jèngraga Ki Ragil
samya tata lunggoh
Jèngrêsmi mangarsa tur salame
Kae Kidang Wiracapa aglis
pasalam ngrahabi
wa barakal-lahu

Sarwi anêmbrama ing pambagi
karaharjèng lakon
mangsuli basukiyèng kramine
wusnya nulya manjing ganti-ganti
sêsalaman sami
gya mring pra rinipun

Samya rahabira tundhuking sih
-ira têmbe tumon
wusnya sêsalaman sêdayane
amrayogi dènnya samya linggih
langkung among krami
kajatmikanipun

Kidang Wiracapa angabèi
wijiling sabda lon
punapinggih anakmas putrane
kakang Kae Bayipanurtèki
wastane ing nguni
mas Arundayèku

Ingkang pundi pêmbayuning siwi
kang tuwa kang anom
pintên sêdaya panunggilane
sapa sintên kang sinambat ing sih
anak-ingong katri
pundi ingkang sêpuh

Jayèngrêsmi aturira aris
paduka tannèngko
rakanta Jêng Kyai susunune
namung titiga pambayun èstri
kang jalu kêkalih
kawula kang sêpuh

Ingkang anèm punika kang adhi
wondene kang wadon
Tambangraras bok-ayu wastane
kula sinungan pun Jayèngrêsmi
punika ri mami
Jèngraga rannipun

Satunggil paman Kulawiryèki
kang wuragil anom
gangsal sêdaya panunggilane
ingkang sêpuh rakanta Jêng Kyai
tumuntên rinèki
Suwarja pêngulu

Wiradhustha pêndhadhanirèki
gya Panuksma rêke
Panamar lan Ki Kulawiryane
inggih punika kang muragili
sêdhèrèk nêm nunggil
sayayah saibu

Kidang Wiracapa duk miyarsi
nauri sabda lon
yèn mêkotên anakmas kalihe
putranipun Jêng kakang Kiyai
Ki Kulawiryèki
wragile Ki Guru

Inggih sokur alkamdulilahi
karsaning Hyang Manon
nakmas pêpanggih ing ingong rêke
tuwin pun adhi Kulawiryèki
prayogi dhi ragil
kang kêparêng ngayun

Cêcêlakan lan arinta katri
supaya mrih pundhoh
kang liningan lèngsèr gya nulya ge
têpung dhêngkul lan Wirabrajèki
pra kadang ngingsêri
samya sukèng kalbu

Kae Kidang Wiracapa angling
pundhuha padha nom
manira biyèn duk maksih anèm
lan Ki Guru ing Wanamartèki
wus saeka kapti
tan sêlayèng kayun

Arinira katri anor-ragi
malih ngandika lon
lah undangên rubiyah-ngong Nikèn
Widaryati Asradênta aglis
ngaturi Jêng Nyai
Widaryati gupuh

Praptèng ngarsa kang raka ngling aris
wruhanira rêko
sira kêdhayohan ya sutane
Kae Guru Bayi Panurtèki
kang ro iku siwi
siji ku sêdulur

Kang sring ngong-tuturkên ing sirèki
duk mêksih samya nom
wong sêsanga iya panunggale
mas Rundaya lawan
miwah Ekawêrdi
lan Wargasastrèku

Malarsipta Carikputra tuwin
Carikmudha kang wong
Danumaya kêsangane dhèwèk
mêngko tan ana panggih pinanggih
bagèkna tumuli
dhimu myang alomu

Nikèn Widaryati nêmbramani
arjaning apanggoh
ingkang putra kalih nor-ragane
myang kang Wuragil Kulawiryèki
wêcananira ris
amangsuli nuwun

Kidang Wiracapa angling malih
ing nguni ngong anon
santrine mas Arundaya biyèn
sawiji tan kêna sah kikinthil
si Bawuk rannèki
wus amulucumbu

Jayèngrêsmi mèsêm matur aris
sèstuning patakon
inggih mêksih pun Bawuk ing mangke
kinarya pêngulu angibahi
ing Wanamartèki
sawawêngkonipun

Wasta Ki Pêngulu Basarodin
gênging sih kinaot
lan kang para kadang sêdayane
Kidang Wiracapa gumuywangling
mring Asradêntaki
kancamu si Bawuk

Jênênge saiki Basarodin
mêngko ibahing wong
Asradênta mêlongo winartèn
angling malih niku adhi Ragil
Asradênta niki
ngong karya pêngulu

Bêrkat milu lara lapa kinthil
lit milya milyèng ngong
baya wus binage ing takdire
wusanèngsun tinitah ngabèi
sêkadar malês sih
mring Asradêntèku

Sami lan pun Bawuk Basarodin
niku ran si Dhogol
gêr ginuyu marang sêdayane
Kulawirya latah duk miyarsi
mojar olèh tandhing
kang Pêngulu Bawuk

Lan kang Asradênta buh pinilih
kari angêtombol
sangsaya gêr-gêran ing guyune
Kulawirya tan wangwang maliring
watak bibisani
yèn anjurudêmung

Kae Kidang Wiracapa
pangandikanira arum
marang ing rubiyahipun
Widaryati arakita
pasugatane tamumu
mumulenên sutanira
saiki mupung apangguh

Uwus manira tan bisa
têtêmu lan ramanipun
sutanta bae lan rimu
prêsasat kakang Rundaya
mêrene sinihan pangguh
marêm dene pulunanta
Nikèn Widaryati gupuh

Alon lèngsèr maring wisma
nuduh pawong rencangipun
pawohan wedang panganan
kinèn nyaoskên mangayun
kang nênampa ngadi-warna
sapênganggone pinatut

Nikèn Widaryati agya
ngirid pagulan mangayun
kêpering raka alungguh
sugata sumajèng ngarsa
wusnya ngladèni gya mundur
tap laku kadya wong kutha
parigêl sasolahipun

Kae Kidang Wiracapa
nyarakkên sugatanipun
sumanggèng kêrsa ing riki
sami anadhah nyamikan
ywa taha-taha ing kalbu
utami kêrana Allah
tan wêrana siku-siku

Sarwi nyandhak pacawanan
wedang ron balimbing-wuluh
gula sakar arèn luhung
mara ta ing kono sira
Wiranjara lan adhimu
Wirangkara Brajawira
angrahabana sirèku

Alomu manawa ringa
kang liningan samya gupuh
nêmbrama manis ing wuwus
Jayèngrêsmi Jayèngraga
katri Ki Kulawiryèku
samya ngalap nginum wedang
kang wedang balimbing-wuluh

Lalabe gula-rèn sakar
adhahar nyamikanipun
sasênêngira amundhut
wowohan myang lah-olahan
Ki Wiracapa amuwus
lamun kêparêng ring driya
dhi Ragil nakmas puniku

Prayogi kèndêl sêpasar
supaya ing sih tyas nutug
marêma marma andulu
marang sang bagus katrinya
Jèngrêsmi alon turipun
pangandikanta kang dhawah
inggih kêlangkung kasuhun

Ingkang sih-marma paduka
asangêt kawula nuwun
sumanggèng kêrsa lumuntur
marmanipun tur-kawula
ri-paduka yêktosipun
ing lampah katri punika
dhapur ingutus angruruh

Mring Kae Sèh Amongraga
sah nis ing sêsaminipun
jênaka dèrèng saèstu
swami Nikèn Tambangraras
kêlangkung kawêlas-ayun
karya runah yayah rena
myang kulawangsanipun

Mila ing lampah-kawula
kalunta andon anglangut
aniti nitik tan antuk
mahas wana pawukiran
ing mangkya prapta ing ngayun
kawula panggoh paduka
pan punika wiyosipun

Kae Kidang Wiracapa
duk miyarsa aturipun
kang putra angrês tyasipun
kêgagas wlas sêmu waspa
Widaryati nut wêtu luh
myarsa ature kang putra
anutur sêduluripun

Angarang tinilar priya
ing têpa sariranipun
Kae Wiracapa muwus
gih Allah kang pinapajar
dene kabèh kawlas-ayun
manira lawan bibinta
puwara tumutur wuyung

Saking kandhêhan miyarsa
lapake datan susunu
puniku bibinirèku
myat mring anakmas kalihnya
lir tan kêna sah andulu
kula puniki anakmas
pati branakan tuwuh

Susuta èstri sajuga
tankaprah limrah ing sunu
Jayèngrêsmi lon umatur
liripun kadya punapa
de mawi tan limrahipun
Ki Wiracapa lingira
rinta wit duk jêbèng pinjung

Tan kêna rinrèh ing karya
akarêm saba wana gung
sêpisan pindho ping têlu
sabên lunga ginolèkan
ibune milu angluruh
kêpanggih têngahing wana
tan jênêk nèng wismanipun

Tita ing ngalama-lama
pan dadi pêrawan jêbug
wancine wayah mêmantu
kêdurus tan karsa krama
namung karêm ambuburu
anundhung kidang mênjangan
andaka jawi andanu

Sumawana ngitêr sima
solah bawane lir kakung
sikêp prajuritanipun
tan pisah turangganira
parigêl angêmbat lawung
kukuwu ing dalu siyang
nèng wana tan mantuk mantuk

Yèn purun mantuk mring wisma
sring angsal ambêkta lawuh
winot ing turangganipun
nuwuki sampè sawulan
bagine wus takdiripun
kadhanyangan ing wanarga
dadya grêma tuwalauru

Ni rara kêtnaginubah
karya ran pribadinipun
ngong bibinta tan wèh juluk
wikan ingkang asung aran
ngung wus narimèng tyas muwus
bibinta myat ring anakmas
prawirèng krama abagus

Kêlangkung kêpenginira
yèn bisa darbe susunu
lamine panggih kramèngsun
babêle namung sapisan
sutrèstri punika wau
prêsasat datan sêsuta
tan kêwasa mêngku sunu

Puniki wus pêndhak dina
rinta tan kêdulu mantuk
ênggèh tan kêna binastu
ni rara Rêtna Ginubah
wus kuwu nèng sêsananira
wit anom tumêkèng sêpuh

Sêdangunira rêrasan
Ki Kidang Wiracapèki
sasmita ngungun mring garwa
sira Nikèn Widaryati
kêrasa inanèki
tiwas tan na tuwasipun
ngêmbêng waspa marwayan
sinamun lêbu ngalilip
tyas kepengin puputra lir tamunira

Kae Kidang Wiracapa
ngling mring garwa Widaryati
wis aja kèh kang rinasa
sêpuluh lagi pinasthi
darbe suta sawiji
tan kêna tinêkêm ucul
kamanon anèng wana
pinulung kang marabumi
ya nakira ni rara Rêtna Ginubah

Jayèngrêsmi Jayèngraga
katri Ki Kulawiryèki
myat maring kang darbe wisma
sêmu sungkawa myang rabi
sih-marma mring têtami
katri samya nor tumungkul
ngungun ring sojarira
sutane èstri kadyèki
sira Kae Dêmang Kidang Wiracapa

Ngling aris mring garwanira
lah wus sira Widaryati
tata-tata-a madhangan
sêdhênge têngange ari
baya katoran mêrgi
kêlantih pulunanamu
Widaryati agêpah
mring wisma nuduh parèstri
kang rêrakit rampadan kinèn prayoga

Kae Kidang Wiracapa
ningali tamunira tri
ragi sêlayèng wahana
ing wangun pasêmonèki
pan-samya amrayayi
sawiji sêntosèng ngèlmu
tyas mêrtyambêg ngumala
kang kalih lugu mriyayi
tyas ngumalambêg rêmên langêning praja

Aris dènnira ngandika
won nganggur inggih dhi Ragil
pakurmat sunat lêlahan
kêjibah bumi priyayi
sacaraning nêgari
pênêd wontên gong cumêngkung
anglang gama sarak
sêkêdhik cara priyayi
kang liningan samya umatur sumangga

Ngling malih mring arinira
lah Wirabraja dèn-aglis
pêpêkên niyaganira
wêtokna gamêlan-mami
sêlendro si Bèr-manis
ing kono bae burimu
Wirabraja agêpah
manggil niyaga kèn ngambil
gamêlan si Bèr-manis tinatèng ngarsa

Tan antara pra niyaga
rumat sêkala miranti
Kae Dêmang mèsêm mojar
Camaya ngrêbaba bêcik
sing anggambang si Prawit
si Cakrêma kêndhangipun
si Caguna ngromonga
si Cawèya kang anyuling
si Calêngki prayoga angêndèrana

Iya bênêr Wirabraja
bok ngundang têlèdhèk siji
kang abêcik swaranira
ing Bèndha si Grèpèt bêcik
undangên sêdhela glis
Ki Wirabraja anuduh
ngundang ronggèng mring Bèndha
Ki Wiracapa ngling aris
wis sênggrèngên rêbabmu pathêt sêsanga

Nuli lêkas unèkêna
Rondhon kang sêmada ririh
agupuh ingkang liningan
sêmênggrèng ngèg wus pêkolih
nême sasêndhon apti
akêjêr tutupanipun
samya sajak nêgara
pêthikan ing Pranaragi
kang sasêndhon pathêt sanga rum araras

Nutug lih-ulihanira
gya laju talu anggêndhing
munya Rondhon sèsènggolan
pênabuhe ukur jawil
satangkêping aringgit
kalanya durung anjantur
rampak imbal ngêpinjal
ngêmanak bêkakanèki
nganyut-anyut Bèr-manis arum araras

Sêdhêng lêganing irama
Jèngraga mèsêm miyarsi
asasmita ring kang paman
Kulawirya amangguti
tansah nolih ningali
mring niyaga kang nênabuh
cèngkoke tan sêlnya
Bèrmanis ngrantêg ngrêrangin
srining dhusun kadêmangan Lêmbuasta

Ni Widaryati mangarsa
matur ing rakanirèki
paduka kèn-angruktiya
sêsaji sugata tami
kang raka ngling ko thithik
sêdhêng têka ronggèngipun
Jèngraga Kulawirya
mèsêm kêduga ing ati
wus antara kang gêndhing Rondhon aminggah

Yata wau kang ingundang
têlèdhèk si Grèpèt prapti
anèng ngarêping niyaga
anêsêg unggahing gêndhing
ngêndhêlong dèn-salahi
asuwuk gamêlanipun
Ke Kidang Wiracapa
ngandika mring garwanèki
lah wus mara ladèkna lêladènira

Kang garwa lèngsèr sing ngarsi
anuduh padhêke èstri
agupuh kang inujaran
nampambêng dhulang tup-saji
kobokan lan kêndhi
pinere dhêdharanipun
sêkul ulam rampadan
akupêng tinatèng ngarsi
ing ambêngan kabèh priyangga-priyangga

Ngling wawi ngriku anakmas
prayogi sami wêwanting
gupuh kang sami cinaran
tuturuh sarya ngling malih
mring niyaganirèki
unèkna gamêlanamu
La-êla lon kewala
padha krasa ukur jawil
gupuh para niyaga anulya buka

Cumêngkling arum araras
rarase angraras ati
angapti panabuhira
baud rêbut mrih kaèksi
adan lêkas abukti
kang sami nadhah pikantuk
kasumyar ing gamêlan
La-êla alon angêlik
binarungan ingkang gêndhing ginêndhèngan

Mêthit mêrit muluh rêmak
pupunton rêbab lan suling
tungtung ngês lan wilêtira
rêbut yakmakaning gêndhing
ambyantu ririh ricik
munya rum anganyut-anyut
Jèngraga Kulawirya
rongèh sring alihan linggih
Kidang Wiracapa mèsêm langkung suka

Tumingal mring tamunira
Jèngraga Kulawiryèki
ki dêmang aris wêcana
mring kang putra Jayèngrêsmi
gih anakmas puniki
pakurmatan warninipun
sajaking maksiyatan
tan mupangat ing agami
sêdaya wus tatanira alyèng praja

Kula kêlawan ramanta
bagi wus ganjaranèki
kakang Rundaya tinitah
ngulamèng ngilmu linêwih
sun tinitah ngabèi
pan beda ganjaranipun
maklumipun anakmas
sarèhning sukur ing kapti
tan nyupêna anakmas panggih pun bapa

Myang dhi Ragil Kulawirya
tumungkul kang sinung angling
wus antara dènnya nadhah
luwaran samya wêwanting
ambêng nulya cinarik
sinungkên pêmburinipun
Nuripin Asradênta
wong roro samya abukti
angrêrantêg gêndhing La-êla aniba

Rêbut bêsus sêdayanya
ngungalkên ngês wilêtnèki
antara babakanira
ngêndhêlong suwuk kang gêndhing
nulya sinungan bukti
niyaga kapang atêpung
amangan ting kucapah
Asradênta lan Nuripin
Asradênta wus dangu pangantinira

Andulu pêmulukira
nut nênga tumungkul mèksi
Nuripin mêksih amangan
Ki Kulawirya anolih
sarwi muwus ambêkis
tawêkal têmên si Buntung
dhèk gêndhing durung niba
kongsi suwuk mêksih ngêmil
olèh gawe tirah lambe anèng paran

Ambêrung lir wêdhus saba
ing pakacangan ngrêmusi
nora miris binênturan
ya kêjaba dipênthungi
sing muncrat polonèki
ingkang kaya uwong iku
gumuyu Asradênta
anglêrêg lir têkèk muni
anèng gawok anggogok sru agêrokan

Nuripin jrih nulya wisan
takêre lagi nêngahi
cuwa tan tutug amangan
wêdi dinukan Ki Ragil
wusnya wisuh Ki Ripin
Ki Asradênta agupuh
sisane sêkul ulam
rampadan misih kèh kèri
binrêkatan mring Asradênta sêdaya

Binuntêl kacune amba
anuli ginawa mulih
ambêntoyong gawa brêkat
lajêng sininggahkên aglis
anjêngèk Ki Nuripin
gêrundêlan amarêngguk
pêngulu kênèng lara
wruha yèn dibrêkat mulih
tak êntèkna mau tur warêg amangan

Ki Wirya mèsêm têtanya
ririh anolih mring wingking
apa Pin dene grundêlan
Nuripin umatur ririh
sawêg cilaka mami
puniku kyai pêngulu
tan nyana lamun brêkat
sêdaya binêkta mulih
binuntêlan ing kacu wiyar plipitan

Ambêntoyong gulunira
bêntoyong tanganirèki
uninga yèn mêkatêna
ngong têlaskên sêdayèki
jêr dadak dèn-dukani
wong amangan durung tutug
lêrês gèn-kula nyêngka
inggih dêlênge acicik
Asradênta pêmbrêkate dadi drêmba

Wong nadhah sawêg satêngah
sêlak sampeyan-dukani
Ki Kulawirya asuka
anggligik gumuyu ririh
sarwi atuding-tuding
Jèngraga mèsêm andulu
mêngkana wus luwaran
nyamikan sumadyèng ngarsi
Kae Dêmang Wiracapa nulya mojar

Prayogi sêsangat salat
wancine wêktu umanjing
Jèngrêsmi gêpah turira
nulya samya maring masjid
Kidang Wiracapèki
mring pahèran samya wulu
sawusira akadas
ki dêmang kang angimami
wus antara ing wêktu Luhur bakdanya

Pragat puji dhikirira
sêlawat salaman sami
mudhun saking pêlanggaran
kang putra ari ingirid
langkung dening ngrêsêpi
Ki Kidang Wiracapèku
tamu kêtiga pisan
wangsul mring pêndhapa malih
wus satata dènnira alêlênggahan

Dhadharan asri nèng ngarsa
ki dêmang angancarani
sumanggèng riku anakmas
won kèndêl sêsambèn bukti
paran kang dèn-kêrsani
kang putra samya tur nuwun
malih alon wêcana
kula puniki dhi Ragil
mung kêcanthèl wêktu tan pitaya tilar

Sinambi mêngku parentah
cèwèng caraning agami
baya wus ganjaraning Hyang
mungguh ahlining ulami
bibar sêdaya kêndhih
dening langêning acêngkung
kêburu kêbèragan
sapraboting kaprayayin
ragi bênggang cacêgah pakoning Allah

Wrating wong lumakyèng karya
sêdasa-dasa dospundi
brêkate mêngku wong kathah
akathah ingkang pinikir
Jèngraga lan Ki Ragil
umatur sarwi gumuyu
punika kasinggihan
inggih kadospundi malih
tiyang dados priyayi mêngku prakara

Myang langên tataning praja
ngangge sêcaraning nagri
solah-bawaning kamuktyan
wus sasat bangsa priyayi
ki dêmang anganthuki
inggih mêkatên dhi Wruju
inggih botên ambucal
ing sarak sarengat Nabi
inggih burêt katimpah tingkah maksiyat

Wahyu cathêting wardaya
gampilanipun dhi Ragil
ngèlmi gêgeyonganing tyas
mungguh ngagêsang puniki

anggêr pênêd batosipun
lamun pênêd nèng donya
gih pênêt akeratnèki
ing agêsang mung ambujêng kapênêdan

Ki wuragil Kulawirya
anêsêg dènnya alinggih
myang kang putra sakalihnya
sukèng driya miyarsa ngling
Ki Ragil nambung aris
inggih kadospundi wau
mênggah pênêd punika
liripun kadi-punêndi
basa pênêd apênêd dhatêng punapa

Kae Kidang Wiracapa
gumuyu anggêdhêg wêntis
dhi Wuragil Kulawirya
mung pênêd kalih prakawis
mênêdi sapucuking
ilat lan pucuking guthul
Ki Kulawirya latah
gêr gumuyu sêdayèki
Jayèngrêsmi tumungkul Jèngraga suka

Kae dêmang malih mojar
bangsa punika dhi Ragil
kêlangkung dening dêksura
balêjêd ngisin-isini
nanging puniku wiji
wijiling ilmi binrukut
lêring nalar tar wêntar
minangka urating ilmi
milanipun dakar ingaranan urat

Pasênêtanning duryat
ayat martabating jinis
janase sampun kaênas
tamjis lan najis pan jais
kadi ta lapal kadis
dhikir lan dakar puniku
mungguh makna tan beda
sami kasuciyanèki
pon kang sipat ajali abadi tunggal

Mungguh murat cara jawa
têpunging lapal lan jawi
dakar ingaranan kalam
kalam maknanipun angling
kêlawan ilat tratil
puniku paworing pucuk
pucuking kalam dakar
lan pucuking kalam uni
namung ngriku gêgeyonganing ngagêsang

Anèng enak lan pakenak
enake nandhang abukti
pakenak layaping nendra
lan ruruning rasa jati
yèn sampun anyukupi
kalih prakawis puniku
tan kirang sandhang tadhah
tan kirang rahabing rabi
gih puniku kang wus prayogi ing titah

Sampurnaning dalêm dunya
sampurna ing dalêm akir
punapa pulasing dunya
inggih pupulasing akir
dunya wit nganamnami
ngakerat dadining wakul
tumbu tampah tampira
puniku ingkang supami
malah tikêl sêdasa tikêl atusan

Barang tabyate nèng donya
tabyat ala tabyat bêcik
sarwa tikêl samadaya
nut dhorènge nèng donyèki
lamun nèng donya miskin
tikêl satus miskinipun
yèn sarwa sarwi donya
tikêl satus sarwa-sarwi
pêrtandhaning bab pênêd wontên sêksinya

Sêksine pênêd punika
dhi Ragil tigang prakawis
bênêr wuwuse tan gothang
pêrcaya datan kêwatir
angandêlan ngèmêngi
nirnakkên tri pêrkarèku
tan labêt dora-cara
tan pitênah ing sêsami
datan ngumpêt mêpêt panggawe raharja

Arjanèng wong ahli donya
angèsthi kalih prakawis
kalam dhikir kalam dakar
wus sampurna uripnèki
wah mêkatên dhi Ragil
kaelokaning Hyang Agung
kang tan kêrana donya
anrangbaya ing arungsit
tan kaduli ing sandhang kalawan pangan

Tan sotah ing rajah tamah
puniku ahli otadi
tan pae lan ahli donya
lir têlêng lawan jêladri
alun ahli donyèki
têlêng ahli akiripun
tan beda jatinira
alun lan têlêng jêladri
ahli donya ahli akerat wus timbang

Ahli donya ya wus bisa
nyamuti dhirinirèki
ing enak lawan pakenak
kang ahli akerut yèn wis
enak datan abukti
pakenak datan aturu
lir kudhuping puspita
tan ana gatraning rujit
saking dening wungkule pinguling dênta

Kang ahli donya upama
puspa wigar angganda mrik
saking ambabar ihtiyar
mêkar angambar tulya-sri
kang puniku dhi Ragil
sadhengah ingkang pinupu
gampil angèle datan
prabeda lamun inapti
Jayèngrêsmi Jayèngraga Kulawirya

Kajuming driya wiyoga
kaparas rasan hakiki
kikise nora kikiban
sami micarèng ing kapti
labêt randhan ngulami
muradi basa kang saru
tan ana rubedanya
nora sêmbada witnèki
wêkasannya murade awirangrongan

Ki Ragil Kulawiryèki
raosing tyasira condhong
liningane gampang gathak-gathuk
galêthêking ngilmi
tan ngêkahkên upama
apêsaja cara Jawa

Ke Kidang Wiracapèki
gumuyu sarya ngling alon
adhi Kulawirya kintênipun
badhèk wignyèng gêndhing
Ki Wirya ris turira
sarwi gumuyu alatah

Anjawi putranya niki
anakmas kang sampun gamboh
tan kèwêdan raras ing kêlangun
anggêndhing rêspati
mèsêm ingkang liningan
tan pati sagêd turira

Ki dêmang suka ing galih
lir punagi tyasnya tumon
ngling mring arinira kang wêruju
hèh Wirabrajèki
ngundanga têtanggapan
kang êndi prayoganira

Têtanggapan mêngko bêngi
apa wayang apa gambyong
apa bêbagoran têlu iku
êndi kang prayogi
salah siji sêdhengah
Ki Wirabraja turira

Inggih sumangga Jêng Kyai
kêrsa kang pundi siniyos
kang raka linigira mungguh aku
bagor bae bêcik
lakonne Narawangsa
yèn ora Jayakusuma

Dha-padha wong kene iki
dhêmênane kang tinonton
amung totopèngan kèh wong dulu
tinimbang lan ringgit
tlèdhèk karucil purwa
topèng gêdhening tontonan

Dospundi ngriku dhi Ragil
kêrsane ingkang tinonton
Ki Wirya turira sumanggèng yun
kang dipun-kêrsani
Ke Kidang Wiracapa
nuduh mring ari katrinya

Lah Wiranjara sirèki
ngong patah gawening wadon
sira tuturana bok-ayumu
lah-olahan ngratêngi
kudur kudu wadonan
dadakan bae kang rumat

Ya sira kang ngêpalani
sakèh pênggawening wadon
de si Wirangkara ya sun-tuduh
mêragata sapi
gudèl kêlawan menda
samawana bèbèk ayam

Mangsa bodhoa sirèki
cukup kurange ing mêngko
de sira Wirabraja pakaryamu
ngong-tuduh sirèki
angulêm-ulêmana
nakmu dêmang Wirancana

Ing Galèk kulon dèn-brêsih
manca-pat kidul wetan lor
para bundhêl desa goco umbul
jêjênggul pêtinggi
bêkêl pandhêsêl gêbrag
konên rakit pêsamowan

Undangên si Nayakênthi
lan sarowange pra bagor
pêpakên sêdaya wong atapuk
aywa na kang kèri
sigra ingkang liningan
para kêtiga pisan

Jayèngrêsmi Jayèngragi
katri Kulawirya non
marang Kae Dêmang krasèng kalbu
samya ngling ing galih
kèngêtan ingkang rama
jêng kyai Bayi Panurta

Duk-kala wit darbe kardi
mêmatah kadang tuwa nom
kumênyut tyasira duk ing dangu
panggihe rakèstri
bok Nikèn Tambangraras
lawan Ki Sèh Amongraga

Puwara nis sah lan swami
ing mangke dadya lêlakon
pangupayèng paran angrururuh
rèh kapugutan sih
kumêmbêng ngêmu waspa
sinamun iribanira

Ke Kidang Wiracapèki
mulat mring kang putra karo
sêmune sungkawa wus kawêngku
saraosing galih
nglêlêjar wuwusira
dhi Wuragil Kulawirya

Bok swawi adhi anggêndhing
lan anakmas ingkang anom
punapa winignyan langênipun
Ki Kulawiryèki
gumuyu naur sabda
prayogi lawan paduka

Lan jêngandika jarwani
sampurnaning wong angêngong
sabab wontên kojah kaolipun
sami amastani
makruh gêng malah karam
tunggal babagan lan wayang

Liripun kadi-punêndi
kawula angalap kawroh
ki dêmang anjola sru gumuyu
hi bilah dhi Ragil
angêgol anggêrewal
ngajak barak bèbèrèkan

Latah Ki Kulawiryèki
botên ta mêkatên ngêgol
ngong ngalap barêkah ingkang mungguh
botên muta-watir
galate wong lêlahan
ngling Ke Kidang Wiracapa

Gih-inggih mangke dhi Ragil
kula jarwani kang gathok
sampurnaning cêgah karamipun
wong gêndhèngan gêndhing
sarat kêdah cinoba
jarwa purwa-kanthinira

Wiwita sami anabuh
mangkya dhi kula jarwani
Ki Kulawirya anggagrag
ngling mèsêm mring Jayèngragi
lah ta wis payo nak-êmas
ngrêbaba ingong kêndhangi

Kae dêmang sru gumuyu
mring niyaga ngandika ris
êndi rêbabmu Camaya
turnèng anakmas Jèngragi
kêndhangmu Cakrêma turna
mring adhi Kulawiryèki

Êndi mrènèkna dêmungmu
manira mèlu anggêndhing
dêmunge imbal lêlamban
barung panrus imbal Pathi
agupuh ingkang liningan
tur rêbab kêndhangirèki

Nulya tinampanan sampun
Jèngraga Kulawiryèki
Ki Kidang Wiracapojar
wawi anakmas anggêndhing
dimèn tinelad niyaga
wilêting Jêpara Pathi

Ki Jayèngraga agupuh
anggamêl rêbab rêspati
rêbabe langkung prayoga
watangan pinonthang gadhing
kosok pinatra pinrada
bathok jamangan balênggin

Kawat tinênthêng nêmipun
sinênggrèng ngèk wus pêkolih
lan nêming gêndèr myang gambang
ênêming suling nyamlêngi
Jèngraga miranggèng rêbab
pacêt jatmika amanjing

Angangkang kinosèr muput
santêne akarya uni
kêngkêng wêwangkisanira
sêdayanipun sarwa-pik
gya sasêndhon pathêt sanga
jarinya gêtêr awiwil

Lir kêtonggèng masang antup
tumèmbèl tutupanèki
angingat angêmbat kawat
mèt wilêt cengkok pinipil
angêntul pangêlusira
mègo raras ngrês mrih manis

Anglela pênunggulipun
pênuduh amupus pakis
jênthik nyikiling gang-anggang
klilinganira têrampil
kosok muput anglêr lomba
yèn rangkêp alus lêstari

Ngêcêg ngikik ngêlik ngungkung
barung gêndèr gambang suling
tapis rarasing yakmaka
wilête anglulut ati
tutupe awiwilahan
acêtha rata amathis

Ingapti pangrêbabipun
amêsês bêsus awasis
wêntise akalêsêdan
sad-ingsêd saradanèki
lamining tan lir punika
tinungtungakên angênting

Êntong atine kang nabuh
sitong tan ana maoni
anjomblong para niyaga
mlompong mulat ing Jèngragi
andongong pan kêgawokan
ngêtonggong mitênggêng mèksi

Dènnira sêsêndhon nutug
wali lih-ulihanèki
gya Sarayuda sabêman
êgong nglêgakakên ati
Sawusira pêpathêtan
rêbabe dèn-ling-ilingi

Ki Kidang Wiracapèku
suka gumuyu sarya ngling
dubilah dene kêpenak
amarasakên wong gêring
wong sêmene mêjên mulat
mring anakmas Jayèngragi

Kang inunjaran nor lungguh
Ki Kulawirya ngèsêmi
Kae Kidang Wiracapa
nolih mring niyaga angling
jamak mêngkono Camaya
wong ngrêbab enak pinyarsi

Mara ta tirunên iku
tutupe kosokanèki
arêsik nora sêlaya
wiwilahane amêsthi
camplêng tan salir samêndhang
cènthênge tutup pakolih

Wiwilêtane asurup
dadi ngês kabèh amanis
pra niyaga nor turira
inggih kêlangkung dènnyawig
niyaga tan mêkotêna
kadya putranta awasis

Lah iya tirunên busuk
samya tumungkul sinung ling
ngling malih mring Kulawirya
mungguh surasaning gêndhing
wus têlas nèng pêpathêtan
sêsêndhon yakmakèng gêndhing

Widayakaning atêmbung
têmbung têmbinging agêndhing
gandhang gêdhuging kokondhang
sêsêndhon kang mawa wingit
pantês langêning kusuma
mêmangun langên kamuktin

Umatur inggih saèstu
makètên kakang ngabèi
kang kadi pangrêbabira
putranta Ki Jayèngragi
anglêjarakên tyas susah
anggagas kamuktyan singgih

Adi-adining langên rum
tan wontên liyaning gêndhing
sumêrêp lan ginêndhèngan
Ke Kidang Wiracapèki
gumuyu suka sarya jar
wawi anakmas anggêndhing

Wawi anakmas kang sêpuh
prayogi kêrsa anggêndhing
matur tan patos wagêdan
tan kados yayi Jèngragi
kawula dêmung kewala
anurut gênhing kang gampil

Jroning tyas tan pati kudu
namung sarat angecani
rèhning tamu kawisesa
maring kang darbe wismèki
lamun datan mêngkonoa
kuciwa tan bisa mor-sih

Kae dêmang sukèng kalbu
naoskên kêdêmungnèki
ngandika marang niyaga
êndi gêndèrmu Calêngki
anggriming mênawabisa
gêndèr ingaturkên aglis

Nulya Ki Jayèngragèku
anyênggrèng rêbabira glis
angapti sêndhon pathêtan
laju buka Gambirsawit
tibaning nêm dhêming kêndhang
tibaning lima dèn-gongi

Gya ricik ambyong biyantu
rêmpêg panabuhe ririh
sajanturaning awayang
ukur jawil angrêrangin
nulya gêndhing ronggèngira
anjêririt muluh rujit

Soring sêrêng barung arum
pupunton gêndhèng lan gêndhing
tan ana sêlayèng raras
awilêtan ing amanis
atungtum padha rêkasa
rarase ngrês-rêsi ati

Angêlulut nganyut-nganyut
sêmbada parikanèki
puspa citra munggèng wastra
ambabagi ing abranti
kêdhung alit panuratan
angot moyang wong kêkalih

Baskara kang mêdhar dalu
mung dika sun-kawulani
patêmbayan manggis jênar
aja mêleca ing janji
balung jagung kakang lurah
namung dika kang janggêli

Kathok widhe wong abagus
kêna-a ngong pèk-êpèki
kang sela pênglawêt ganda
nunuwun sêpisan iki
pitik bontit bantal dawa
guguling sun wolak-walik

Mamrih pintêr cêngkir wungu
sun sinau amawali
kawuk citra pêlêm ganda
sarira sapa duwèni
busana rinênggèng basa
wong bagus angadi-adi

Mêjên kang samya nênabuh
kècan myarsa gêndhing gêndhing
atangkêb mulêt wilêtnya
lumakêt iramèng gêndhing
kêndhang kinosèk walikan
aniba risik nêsêgi

Sangsaya angikal bêsus
olah yakmakaning gêndhing
wong nonton asalang tunjang
jalwèstri myang rare alit
wong pawon kang olah-olah
ting dêdongok tilar kardi

Kèh gosong gorènganipun
katungkul myat kang anggêndhing
wong akèh mung Jayèngraga
kang samya dèn-titingali
abagus bisa angrêbab
ngik-ingik anganyut ati

Singa kang liniring wuyung
ngowahi kêmbênirèki
ulate gègèr tan gênah
manike akocak-kacik
pêngrasane wus sêmayan
lan sang bagus Jayèngragi

Ing antaranira dangu
ntutug pangolahing gêndhing
wilêting sindhèn nut rêbab
cengkoking rêbab ngênthêngi
misah ngumpuling irama
kosok kêsit tutup trampil

Kêkêndhangane angguguk
bêm sêbah kêmpyang ngêpipik
kosèkan raras ciblonan
akipyah dènnya ngêndhangi
ke dêmang panggêndèrira
gêmbyangan tan pati wasis

Nanging wus rêmênanipun
anggêndèr sabên anggêndhing
Ki Jayèngrêsmi dènnira
ngadêmung lêlamban ririh
wus antara dangunira
gya nêsêg iramanèki

Kinandhêlongakên suwuk
laju sêsêndhon angêlik
nutuk lih-ulihanira
Sarayuda sabêman wis
Kae Dêmang Wiracapa
gumuyu anggêdhêg wêntis

Ya telah têmênan bagus
nyata prênjana ing gêndhing
wasis lungiting yatmaka
ngênorkên wong juru-gêndhing
tan mambu putrèng ngulama
wignya langêning pakêrti

Nanging dhi Ragil puniku
mungguh wong kang olah rawit
dadya cêgah ing agama
ing têmah amêmalati
mêlarat donya akerat
tanpa iman ing agami

Sabab wong gêndhing puniku
atine mangeran gêndhing
tan ana liyan kacipta
namung rasaning ing gêndhing
sinungku sajroning nala
nalika lakuning gêndhing

Kodhêng andhêndhêng gumêndhêng
kang dèn-dhêng-êdhêng mung gêndhing
sarta ginêndhèngan gandhang
tinondheya tanpa tandhing
tan duwe eling samêndhang
kang sinandhang kang sinandhing

Mung gêndhing dèn-undhung-undhung
kêkandhangan nora dhong-dhing
raina wêngi angadhang
-adhang wong anangapgêndhing
mring agama nora dhangan
katêndhang tundhunging gêndhing

Lir duwe kumêndhung-kêndhung
yèn nuju lagi anggêndhing
puniku dhi Kulawirya
halate wong olah gêndhing
tan eling marang Pangeran
kang karya pati lan urip

Angganjar aniksa iku
ing dunya prapta ing akir
mulane para niyaga
dadya sor-soring pakêrti
sêdaya wong nambut-karya
kasabe lawan prihatin

Nanêdha maring Hyang Agung
untunge anambut-kardi
sinêntor lawan ngibadah
mumuji marang Hyang Widhi
mayare saking kangèlan
ngupaya sandhang lan bukti

Yèn niyaga tan kadyèku
angêgungkên maring gêndhing
dadya kandhuhan gêndhila
anggêgondhèl ngodhal-adhil
luludrug gêndhèng lan dhalang
andhulêng mêlênging gêndhing

Puniku pangkating lacut
mêrucut maring agami
gumampang animpang sarak
kêsarik tan wruh ing bêcik
bacêg-bacêg tan utama
mung mumucung-mucung gêndhing

Kang puniku dhi Ragil Kulawiryèku
mungguh gêgêndhingan
mrih sampurnaning awaril
kêdah dunungakên ing ngilmu rasanya

Ungêlipun gamêlan srancak puniku
pan unining gangsa
tan dadya wrêdining ngèlmi
mung gêndhinge dhi Ragil kang dadya rasa

Yèn tinabuh siji kewala tan patut
gong êgong kewala
kênong kewala tan bêcik
miwah saron sawilah datan prayoga

Myang sêdarum makatên sêsaminipun
dèrèng kapanjingan
kaklimahaning kang gêndhing
gêndhing yèn wus manjing ricik wiwilahan

Ênêmipun gangsal lan têngah pênggulu
barang wêkasannya
saron nêm wilah marmèki
amraboti ing gêndhing gêng alitira

Rarasipun ing gêndhing ingkang tinurut
dadining irama
yakmaka ukêling gêndhing
pinrih nyamlêng ricike sêrancak pisan

Purwanipun wontên gamêlan puniku
saking widayaka
anawung rawiting gêndhing
têgêsipun widayaka wong anêmbang

Têmbang lagu têmbung pêparikanipun
rarasing gamêlan
têgêse gamêl nyêkêli
gêndhing muni tinabuh kêlawan tangan

Dadya dhaup gêndhèng lawan gêndhingipun
asmaraning raras
sakèng swara kan murwani


De punika dhaupe marang ing ngilmu
unining gamêlan
sami lan unining lambe
gêndhingane puniku jatining niyat

Paminipun nglinging dhikir pujinipun
lir cêngklinging gangsa
kang dèrèng kêlawan gêndhing
muji dhikir lamun tan kêlawan niyat

Pujinipun sami lan unining kêthuk
tinabuh dhèwèkan
unine tan dadi gêndhing
muji dhikir ngêtèprès lir kêcèr pêcah

Kumarusuk brêbêgi kuping rinungu
lir suwak-suwaka
dèn-kongsi sêmpal uwangi
muji dhikir ukur cangkême kewala

Nyananipun kêtrima barang jinaluk
jlêg padha sêdhela
de-kongsi êrak gondhangi
kari-kari inganti tan ana prapta

Sababipun tan nganggo gêndhinging kalbu
unine krak-okrak
yèn ta nganggoa agêndhing
pasthi nyamlêng kadya gêndhing pathêt sanga

Ingkang uwus dhaup lawan niyatipun
akralirèng lesan
tansaya unining puji
pan digawa babagan kêlawan tapa

Watêsipun karya onjotaning laku
kang kadya niyaga
êndême marang ing gêndhing
munthêr manthêr mungsêr tan kèngsêr ing raras

Cêngèngipun tan ana ketang lyanipun
cathêting wêrdaya
namung surasaning gêndhing
dadya gêndhèng majênun mring Onang-onang

Gêr gumuyu sêdaya kang myarsa tutur
pralêbdaning basa
atutuk nyênyêt dera ngling
banyol nyenggol ing agama lan gamêlan

Ngêntrog pupu Ki Kulawirya angguguk
asasmitèng putra
Jèngraga mèsêm mangguti
angling malih Kae Kidang Wiracapa

Gih puniku wong niyaga bangsa wuru
sênadyan wurua
yèn wuru wuruking ngilmi
wuru nyêngêng èkrame mikrad munajad

Tubadilu ing dhikir myang dhikiripun
kêplênge kang munggah
sapocapan angêntèni
tan katimpah solah sêjabaning niyat

Ya kadyèku niyaga nyêngèng mring cêngkung
cêngkènging ing tandhak
ingêndhak undhaking bêcik
bacêg bae bocok uripe niyaga

Kang saèstu mrih nyamlêng gêndhing lan ngilmu
rarasing gamêlan
gêndhing ginêndhong ing kalbi
ngês wilête dadya tangising ing niyat

Wiyat luhung kang nungge mring Hyang Maha Gung
têtêsing kasidan
ginambar ing Gambir-sawit
sawatgata nalikèng kono akrêsa

Ungêlipun sêdaya ingkang tinabuh
kêndhang kênong gangsa
gambang gêndèr rêbab suling
bonang sasaron cèr kêthuk rik sêrancak

Tan karungu gamêlan nang nong gungipun
thè-thè thè-tho-nira
sêdaya datan kapyarsi
mung rarasing gêndhing kang nganyut ing driya

Campuhipun lawan niyat kang nulya nung
anungge ing kanang
kinêngan kunênging ati
ati ingati-ati kêlawan niyat

Aywa korup mring gêndhing surupanipun
surasaning raras
kinarya pangrêsing kapti
kang minangka pangatêre tyasing gagas

Nganyut-anyut paluyuting yuning kalbu
kasaban subrangta
-nira marang ing Hyang Widhi
dadya gêndhing kêndhang datan kumalêndhang

Kang kadyèku dhi Ragil pamuntunipun
swaraning gamêlan
gêndhing-gêndhèng swaranèki
ingulihkên swara ring kang duwe swara

Mring kang asung swara unining parunggu
gangsa kang rinêngga
sar-sore titahing uni
ing sauni-unining babagan lêmah

Datan mêtu saking rasaning roh kudus
mangka pinangèran
puniku kang mawa sirik
langkung ina mangèran unining gangsa

Yêkti gangsul marusul dadi wong gêcul
kacangkol ing cêla
mulane wong karêm gêndhing
gêndhing gêndhèng gêndhung gêndhêng dadinira

Sababipun kêliru budinirèku
kadi ta niyaga
karêm mangeran ing gêndhing
wignya ulah rawit tan duwe gamêlan

Pan linampu dadi niyaga anyêngkung
wus kablusuk bisa
anggêndhing ambêg ngêdhangkring
kêdhangkrange ambonang wis kaya dêmang

Tur ta niku kêpatuh tan nyandhang wutuh
puniku kang mawa
tiyang mêngeran ing gêndhing
wus kaundhang undhe-undhenèng agêsang

Wus saèstu wong olah gêndhing gumêndhung
gêndhila katula
budi kacrêman nyrêmêdi
dadi meda dêdalan adol asmara

Puniku adhi Wuragil
wong karêm marang gêndhingan
lamun tan wêruh surupe
anggugurakên agama
gêndhing gêndhèng rasanya
kêplantrang katrucut lacut
pêcat niyate kang tama

Lapake lali ing Widhi
kêliru kêlara-lara
kêlurung marang sêpele
palane mung paprênèsan
têmahe kêmlaratan
tan kabuka olèh ngèlmu
mumuji marang Pangeran

Yèn wus wruh rasaning gêndhing
lan sasurasaning niyat
gêndhing dadya pangatêre
marang sêjatining niyat
tumêkaning kasidan
sidaning kayun kang mojud
ingkang tan kêlawan majad

Liring pênggayuhing ati
tinêkan lawan nugraha
ing jaman bangsa kamuktèn
dadya kamulyèng ngakerat
pon tan paèng wusana
milèlmi kêdah dumunung
supaya sampurnèng cêgah

Jayèngrêsmi Jayèngragi
katri lan Ki Kulawirya
kêlangkung sukur driyane
miyarsa wirayatira
Ke Kidang Wiracapa
brêkah ngulama ing dangu
dhêmên susurupanira

Sami amicarèng galih
mitrane jêng kyai bapa
tan ana bodho ahline
padha punjul ing sêsama
mêngkana Kae Kidang
Wiracapa lon amuwus
mring kang putra myang rinira

Wawi anakmas dhi Ragil
puniki wus wêktu Ngasar
sami sêmbahyang ecane
pra tamu matur sumangga
malah alon lingira
lah mara niyaga gupuh
unèkna sêkarêpira

Kang aenak dèn-sindhèni
niyaga matur sêndika
nulya muni gamêlane
têlèdhèk sindhèn araras
Ke Kidang Wiracapa
mring langgar lan para tamu
mèt hèr-astuti sawusnya

Manjing langgar salat Ngasari
yata kang anèng pandhapa
para ri tri pandhegane
pan sami andadak karya
rakite tatamuwan
tutuwuhan pasang tarub
miwah natar rinêsikan

Ramya kang anambut-kardi
jalu èstri mawurahan
samya ngukus anèng pawon
kang rêrajang mupuh ulam
kang karya kêmbar mayang
ing karya sêkala rampung
rinayap ing pawong kathah

Sakèhing wong nambut-kardi
ngrungu swaraning gamêlan
pangliking sindhèning ronggèng
ting balêkèr bungah-bungah
sinambi patrap karya
rakite lir wong mêmantu
tan ana ingkang kuciwa

Kawêntar pirang desèki
pêrapat manca limanya
lamun mas dêmang ing mangke
ropyan-ropyan kêtamuan
bakale bêbagoran
wong akèh sêdya dudulu
mring kêrajan Lêmbuasta

Kèh wong kang anglon-ngloni
manca sanganing adesa
andulur sami praptane
krajan kadêmangan wetan
miwah kang sinuruhan
salong kang prapta rumuhun
lan sa-anak rabinira

Yata kang salat ing masjid
wus dangu dènnira bakda
rèrèh nèng pêlanggarane
Jayèngrêsmi Jayèngraga
katri Ki Kulawirya
angudi rêrasan ngèlmu
purnane cêgah ing tingal

Jayèngrêsmi matur aris
mring Ke Kidang Wiracapa
kawula nuwun wulang rèh
mênggah purnaning pangiksa
kang cêgah tiningalan
kadi ta tiyang atapuk
angludrug andhalang crêma

Acêgah muni inèksi
purnane kadi punapa
kawula nuwun jinarwe
Kae Kidang Wiracapa
mèsêm alon ngandika
dhuh sutèngsun anak bagus
mungguh kang basa punika

Puniku pasêmonèki
lungiding wong ahli tingal
tingale kang tan kumêdhèp
raga kitèki upama
lir tapuk anèng muka
mulêlêng mamak pandulu
dudi pandhulyèng wistara

Kita tingal tan ningali
tingal kalingan paningal
kang ningali tingaling roh
kêlawan kawasaning Hyang
Suksma Yang Maha Mulya
raga kita paminipun
roh sastra nugrahaning Hyang

Jêjêr Jênggala Kêdhiri
dhauping Panji Kirana
sasolah bawaning topèng
topèng wrananing roh mukdhas
wrananing Hyang wêrana
Hyang wrana pribadinipun
wêrana tanpa kêrana

Sêkathahe kang ningali
tan anggugu maring raga
kang ginugu mung topènge
laku pralêbdaning basa
ucaping jêjanturan
caritane amlas-ayun
yèn nuju lakon wêlasan

Kang cinging kèh sami nangis
pêngrasa lir ya-iya-a
wignyane kang karya lakon
pandêlênge wong akathah
dêlêng topèng kewala
kang nopèng datan kinalbu
tur ta iku kang amawa

Kadi ta kita puniki
lakuning jiwa priyangga
ngagêsang awon pênêde
tinutuh myang ginunggunga
datan anutuh Sukma
myang tan gunggung Sukmanipun
cinacad kang ingalêma

Tan liya rêraganèki
inane panginanira
pangalême ing lêmbahe
ing kale kita punika
obah osiking Sukma
Sukmane datan kêdulu
kang kêdulu mung rêraga

Lir topèng mêksih nampèki
anèng mukane Ki Lêbda
yèn wus tutug wêwatone
tapuk sah saking wêdana
tan ana gunanira
gumlethak mulih kayu
mung kari gatraning rupa

Sininggahkên ing gyannèki
mari ginunggung cinacad
wus tan ana pocapane
mêkotên niku anakmas
kang ginawe nor-raga
Jèngraga Kulawiryèku
tyas samya suka pirêna

Suruping surat pêtitis
Kae Kidang Wiracapa
malih angandika alon
puniku nakmas kalihnya
purnane kang cinêgah
lan malih mungguh luludrug
wong lacut cêgah tiningal

Purnaning lacut pinêthik
angludrug pêngupa-jiwa
mimikan banyol lulucon
lèjême wong ahli brangta
karêm maring dêluya
murang krama diksura dur
dora-dora cacah-cacah

Kang dadi pangambil bukti
amasang dora sêmbada
nêrima dadya paguyon
awake dèn-ala-ala
mrih sukane sêsama
pangulah badhat ambadhut
amêdhot tingkah tan lumrah

Tan wangwang ing wirang isin
cacad-cinacad ing kathah
bungah dèn-ranni sêgawon
eman ki ludrug tekadnya
toh-jiwa soring tingkah
angrêbut têlêsing gulu
gula sacuwil tan misra

Palênthinging wadhuknèki
tan etang dora duraka
kasor mung olèh anocor
pêcat tabyating agama
lali maring Pangeran
kêtungkul mêrusul gêcul
tan idhêp cêla cilaka

Kacêluk babaran baring
paribara yèn luwara
uripe aberong-berong
nyêkêl corong ambêbarang
datan wirang sinarang
asru sinêrtu ing ngèlmu
sarengat wêwalêr murtat

Pêthikanipun mring ngèlmi
tekade wong kang ahli kak
angludrug marang Hyang Manon
tan riringa ingakathah
mung karêpe priyangga
majênun marang Hyang Agung
tan jamak limrah ing kathah

Nikmat ngala-ala dhiri
ingkang mokal kinarêpan
kabèhe kang elok-elok
tan sudi angudi pangan
myang sandhang tinambuhan
yèn ayun turu sinêrtu
tan solah ing rajah tamah

Kabèh satingkahing urip
kinirigakên sêdaya
andulêng mêlêng tingale
maring Hyang kang murbèng jagad
kang sipat pribadinya
andhêdhewe dhèwèkipun
anungge nunggal Pangeran

Puniku saminirèki
wong ngludrug pêngalapira
tekade kang nora rikoh
wus têkèng panarimanya
arègèl regol tangan
bot-bote wong nêlês gulu
buru pangan sak-êlêdan

Dene mêjênun puniku
lepyane nadhah lan nendra
bot-bote nêlês Hyang Manon
buru rahmating kasidan
amanting-manting jiwa
kang kongsi dèn-kadi badhud
wirang isin tan rinasa

Puniku nakmas Jèngrêsmi
alaping tingal kang cêgah
ngalap tekading cêmporèt
dadya tingal tan kiparat
maklum mring makluking Hyang
takdir asya-a asnapun
pêpêt rupaning kang titah

Cêgahe pribadinèki
ywa korup maring paningal
ningali wong angrêregol
bêbanyol ègoling badan
cêgahe yèn kadyèku
aywa nacad wong angludrug
tandhaning gaweyaning Hyang

Nor lungguh kang putra kalih
Ki Kulawirya alatah
kêduga susurupane
sarya ngling li bilah kakang
amrajak muratira
kêduga têmên atiku
acêtha rata apurna

Lah malih kakang ngabèi
purnane wong nonton wayang
brahala cêgah tinonton
lawan gorohe ki dhalang
Ke Kidang Wiracapa
mojar sarwi sru gumuyu
gih dhi Ragil Kulawirya

Dene dhalanging aringgit
pasêmoning janma tama
mungguh mring Hyang tanasube
kang ahli bantala kasa
marmane dhalang crêma
acêgah lamun dinulu
mangeran lyan gama sarak

Angingkêt carita sirik
dadakan angayawara
wus têtêp ahline goroh
anggorohakên ing kathah
ngirup ariping tingal
anyinthung mrih kusung-kusung
andulu dhalang ngawayang

Kawuyungan jalu èstri
korup pangiruping dhalang
pralêbda karya lêlakon
nyêp-nyêp pangêmbaning raras
acucut mèt banyolan
tutuk popocapanipun
kêrêng branyak lan jatmika

Milane wong dhalang ringgit
sarak nyêgah aniningal
pangamêng-amêngan ngomong
ngarat-arat dora-cara
ngarat-arat winitara
carêmêde anglud kalbu
kalaban labêting raras

Ngurus pangirising ngati
angrês tyase samadaya
myang bêrag abungah-bungoh
angingus ngêsing bèngèsan
sêngsême nalar samar
margèng sasar sinêlusur
tyase kêndhang mring dhêdhalang

Dhêglêng dhêglo lalu lali
kalulun alun dhêdhalang
andhulêng mêlêng mêlongo
mring pangomonge ki dhalang
dhalange kang andhalang
amumulut maring luput
sakèh wong sapênontonan

Ki dhalang ambêge dhiri
amêdhar mudhari kandha
kang tinandho dadakane
dhadhag madhidhig sêbodhag
blêg-blêgan kumabisa
sapa sira sapa ingsun
sun pintêr karya carita

Rêp-sirêp tanna maoni
kèdhêp angidhêp maring wong
kabèh cingire wong nonton
mêkatên ambêge dhalang
lir prabu siniwaka
anggêpe mring wong dudulu
wong core bêcore rucah

Mila wong andhalang ringgit
tanpa imaning agama
gumêndhung ethe gumêdhe
têtês sor-soring apêngal
tan duwe ngamal aplal
gih dènnya kêmratu-ratu
dêgsura êdak andadra

Lêngar lêngus tan ngingusi
angungasakên kabisan
lonyot ngalunyut lir monyèt
wong crêma mung carêmêdan
kêdhara dhirinira
tur ta dhêrakalan lamun
ingundang kinèn amayang

Lir dhirine kang ngêdhingkring
lir sona sinung baksana
suka anggaèng anyêngkèng
mêthèngkrèng lamun kumrèngkang
ingundang kinèn mayang
mung mêkatên idhêpipun
tan duwe polatan liya

Uripe cêmêr sukêr jis
jasmanine ina papa
tan duwe iman kang mansoh
sah saking sasanèng tama
tumanêm angacêla
sêlak cilakane muput
mêpêti agama mulya

Pan wus tan duwe mulyati
kêtutuh patuh kêtula
sêtata sato samine
dadya sor soring atitah
bêtah ngrarah ing rucah
angèl dungkaping aluhung
lêhêng lêlahan kewala

Uripe pating barêndhil
dadya bubundhêling ala
ngaluya ala uripe
mêkotên Ki Kulawirya
mungguh cêgahing crêma
carême crêmêdan asru
sêrupa lan kang madal pang

Latah Ki Kulawiryèki
Jayèngrêsmi Jayèngraga
gumuyu asasmita non
myarsa lohate Ke Kidang
Wiracapa aprama
jarwa kerataning têmbung
têmbang mêgatruh ing ngarsa

Ki Wuragil Kulawirya sru gumuyu
pan sarwi aturira ris
winor paguting pandulu
dospundi kakang ngabèi
pênêde ringgit tinonton

Kae Kidang Wiracopa lon amuwus
dhi Ragil Kulawiryèki
mungguh purnaning pandulu
susurupaning aringgit
kakekate kang binatos

Janma tama karya lèjêm mring pandulu
sasmitaning Hyang sêjati
dhalang lan wayang dinunung
panganggone Hyang mawarni
karya upamèng pandulon

Kêlir jagad gumêlar wayang pinanggung
asnapun makluking Widi
gêdêbog bantala rêgung
balencong pandaming urip
gamêlan gêndhinging lakon

Titahing Hyang tanpa wilis ing tumuwuh
kabèhe dadya ling-aling
kang tan olih ing pituduh
tan mulat ing Hyang sêjati
kandhêg warna rupèng kono

Tingalipun dadya bawur bingung lawung
saking tan wruh ing kêjatin
kêsasar ing mêrga ewuh
tan wrin sampurnèng pangèksi
purnaning katon tinonton

Karya lêng-lêng warnaning tulis puniku
tulising tyas wisesaning
kêrsa tan lyan dhirinipun
mêngidul ngetan lumaris
ngalor atanapi ngulon

Ngawiyat lan ngandhap têngah tan kadunung
dunung panuksmaning jati
suksmanên sasmitanipun
lawan asmaning Hyang Widi
wangsiting kêrsa tan ewoh

Kang tan owah saking Datipun Hyang Agung
wênang murba Wisesèki
pan lêstari purbanipun
anunggal tan tinunggili
kasucianing Hyang Manon

Maha Suci têtêp kasuciyanipun
urip mulyaning kêrsèki
kêrsa tan kêlawan kalbu
mangun èski dhalang luwih
graita cipta ngon tinon

Asasmita wadine pinarèng sêmu
tan na lyan saking pribadi
mulyaning sasmitèng kayun
aibing Hyang kang hakiki
lêsning tan kacambor-cambor

Ingaranan kun idayat ajujuluk
latakyun wiwinih dhiri
saengga dhalang awuyung
tanpa wayang linglung angling
tan arsa garap lêlakon

Rampung kang carita kêkawin aguru
kang ngundang dèrèng lumaris
wus tampi pangopahipun
wus wisan durung mucuki
alêkas tan bêdhol kayon

Sakèhe kang myarsa miwah ingkang dulu
yèn kinira dhalang lungid
wong padha rêrasan kanyut
kawilut lêng-lêng ningali
ki dhalang adi kinaot

Suwunging pamayangan rame kêlangkung
lir gêrah gamêlan muni
tan ana rupaning kêthuk
kêcèr gêndèr rêbab suling
sron gambang kêndhang kênong gong

Ingulatan ki dhalang tan na kadulu
sarêng lêkas manggung ringgit
wisantèk caritanipun
ki dhalang anèng ing ngêndi
karipan ingkang anonton

Iya sapa kang ananggap duk ing dangu
dhalang durung manggung ringgit
jêjêr ing Jênggala Prabu
ngêlaya ngidêri bumi
Jênggalane nut tan adoh

Puniku dhi Ragil lêlèjêming ngilmu
panglêpasaning alungit
ginraita jatinipun
sêmuning dhalang lan ringgit
ywa korup mring kang tinonton

Liring basa dhi Ragil puniku wau
mungguh Hyang Kang Maha Sukci
kang minangka dhalang luhung
karya titahing kitèki
duk durung lair saking bok

Pan wus rampung takdire pêsthinirèku
bêgja cilakanirèki
lan dawa cêndhaking ngumur
cabar tuwas wus binagi
duk mêksih mêgêng nèng gêdhong

Gêdhong limput paluyutaning alimut
duk lagya wijiling wiji
caritanira wus rampung
samêndhang tan kurang tuwih
bijaksananing Hyang Manon

Hyang Maha Gung puniku dhalang linuhung
pangkat lairing jasmani
myang istidal kang maujud
dadining ringgit nèng kêlir
dhalang kang murbèng lêlakon

Inggih dhalang sêjati puniku ratu
kang murba solahing urip
kang sinèrèn mring Hyang Agung
nampèni ayating takdir
tabiyat bawaning kang wong

Ratu kang minangka wrananing Hyang Agung
ratu nut takdiring Widi
wus dadya nèng lokil-makpul
sang ratu tan anduwèni
drêma nyondhongi lêlakon

Pocapane wus anèng pribadinipun
sang ratu tan angowahi
asor luhuring sêdarum
kang siniksa kang sinung sih
wawêngkon wadyaning katong

Pan wus samya tinakdir kalaning dangu
pinolah pribadyèng Widi
wus dadya sadèrèngipun
pinolah anèng ing kêlir
tinurut dadya lêlakon

Pêngajare lan pêniksane sang ratu
kang tinampik kang pinilih
kang sinaput kang sinêrtu
kang rinikat kang linami
pan wus kêrsane Hyang Manon

Kêrsaning Hyang kikis nèng kalbuning ratu
anungge nunggal pakarti
titining wadya bala gung
sang sri tan wuk ing pangèksi
katon kêlawan Hyang Manon

Paningaling ratu maring tantranipun
lir dhêdhalang myat ing ringgit
tan kalêmpit limputipun
suka sikune sasiki
gêng alit wus akatonton

Pan ki dhalang sêjati jatining ratu
sang ratu gêntyaning Nabi
Nabi gêntyaning Hyang Agung
Ratu Nabi prasasating
Hyang Agung kang kadulon

Kang puniku dhi ragil Kulawiryèku
susurupaning ing ngilmu
kang mungguh lairahipun
sarak sarengating Nabi
wondene tingkêsing batos

Ing panganggêp anggêping piyambakipun
dhêdhalang kalawan ringgit
tanapi gamêlanipun
kothak gêdêbogirèki
myang kêlir kêlawan blèncong

Pan wus pupul papal sawijining wujud
dhêdhalang dhirining urip
-urip kang latip puniku
pa-anglinging urip budi
budi nglinging dhalang manon

Solah tingkah muna munining ragèku
puniku jatining ringgit
molah nèng kêlir jagad gung
pinolah uriping budi
rêraga nandhang lêlakon

Kaelokan Hyang Maha Gung karya dunung
panuksmaning rasa jati
jatining rasa roh kudus
nêlahi uriping ringgit
gêndhing janturaning lakon

Panukmaning suksma ring raga puniku
nukmaning dhalang mring ringgit
patêmbayaning amagut
ing badan kêlawan budi
tan kêna sêlayaning ro

Osiking tyas katampèn lairing tutuk
dadya rêraga kang angling
sarêng sarèh ing pamuwus
tar wistara linging budi
mung rêraga kang miraos

Ing atitah kita puniki kawêngku
ring budi dhirining urip
napa ta kang kita têmu
puniku lakuning ringgit
kita piyambak katongton

Kang anonton dadya saksining tumuwuh
awon pênêde ragèki
suwur titining andulu
nitèni solahing urip
samya anandhang lêlakon

Kang andulu tan andulu dhalangipun
namung ngaèksi ring ringgit
sasolah pocapanipun
surup lir nglinge pribadi
purbaning dhalang tan katon

Pan mêkotên surup purnaning pandulu
nor lungguh putra kang kalih
sinung dununganing kawruh
Ki Kulawirya gêligik
myarsa panggirising raos

Yata wau wancinira
surya lumaraping purwa
anitih tirah ancala
Kae Kidang Wiracapa
anundha aris wacana
mring ri putra kalihira
ngong puniki ri anakmas
kadya nyarêmi samudra

Andhêdhêr jati nèng wana
mêkotên supaminira
anakmas wus anrang rasa
lèjêm sêmuning aotad
Jayèngrêsmi Jayèngraga
samya nor lungguh sarya jar
mugi saèstu ing sabda
rumaos dèrèng kadyèka

Kêlangkung mindha mimika
magyuh panggayuh ing tama
tumitah tan wrin satata
kang para paramotama
tur tumama ing surasa
bêgyamba antuk tuduhan
Ke Kidang Wiracapojar
endah têmên pranèng basa

Wêdharing ngling ngong pêsaja
saking kêpasuking suka
ingkang liningan nor-raga
samya kaluhuran sabda
wanci manjing candhik-ala
ngling Ke Kidang Wiracapa
sêwawi sami akadas
manjing wêktuning asalat

Kang liningan samya gêpah
akadas marang pahèran
sawusnya Jèngraga nulya
adan ngalêp akêmandhang
landhung luntas kang suwara
pra santri ing Pakauman
myang pêngulu Asradênta
lumêbu dènnya sêmbahyang

Samya wulu ring bêlumbang
wusira laju ing langgar
sami sunat sêdayanya
kang wus ngamal pupujiyan
arahab asri pinyarsa
wus antara kinamatan
Ke Kidang alon wêcana
kang putra kinèn dadi man

Jèngrêsmi myang Jèngraga
amopo samya nor-raga
Ki Dêmang Wiracapa gya
umajêng ngimami salat
usalinira paseat
mikradje tibaning akbar
sartane ibtitah wajah
atarip lan tumaninah

Gya usali sêdayanya
sri sarênti takbirira
imam amaca Patekah
gragul-gragul awaranira
trampil kir'ating kalimah
nèlakkên mad kasarira
wêwacan wusing Patekah
kang surat Kulya-ayu-nya

Akire wusing Patekah
apan surat Idaja-a
antara tahyat akirnya
salam bakda pupujian
dhikir donga tinasiban
rampung sunat bakdiyatan
laju mansohkên wabinnya
nêm rêkangat tigang salam

Gya pasang dhikir wiridan
wusnya pêragad mupitnya
sangat manjing wêktu Ngisa
nulya kinèn ngadanana
Ki Pêngulu Asradênta
aglis ngadêg lêkas adan
angglêrêg gêrok swaranya
gumêrot lir têkèk munya

Amêdhok gêgondhokira
mèsêm sêdaya kang myarsa
myat Asradênta dènnya dan
swarane bêmbêng kewala
tan angukêl gêng alitnya
Nuripin ngacêmut mulat
anggrundêl ririh lingira
e e lah adan si Asra

De kaya sènggod swaranya
dhapure kudu ambrêkat
bêntoyong lir gulunira
ambakna wong duwe swara
wis wong angorok warasan
pêngulu têluh ambêngan
brêkat tan ngomani rowang
yata wus dènnya adan

Iman nêthêk akèn kamat
agupuh gya kinamatan
Ke Kidang Wiracapojar
nakmas kang sêpuh majênga
andika ngimami salat
pinêksa nulya kang putra
majêng ngimami mangarsa
angangkat usalinira

Praptèng takbiratul ekram
tubadil mikrad munajad
kabirah wajah ibtitah
tariparta tumaninah
angapti maca Patekah
apasekat kir'atira
kalimahe sinêkatah
made lajim lan jaisnya

Kasar talak ismamira
tan kalêmpit kurupira
acêtha atela-tela
swaranya sêdhêng ngumandhang
ulon êmpuk rum araras
tibaning lapal wa-lala
ngandhêlong landhung amêmbat
gawok jroning tyas kang myarsa

Anggunggung alim ngulama
kacihna wêwacanira
samya kayungyun ing nala
sawuse Patekahira
surat Jumngah kang winaca
akire wusing Patekah
surat Munapèk pasekat
antara wêktu wus bakda

Pupuji myang dhikirira
laju anunumpa donga
tinasiban mring Jèngraga
kang amin rahab ambalan
amin aminu ya Allah
nulya sêlawat salaman
wusnya laju sunat bakda
pêragat myang witirira

Sawuse pasunatira
ambèngatakên wiritnya
jênêk suhulirèng Suksma
tan kawuwus mupidira
ing wanci wus bakda Ngisa
yata kang anèng pêndhapa
para kadang katrinira
Wiranjara Wirangkara

Waruju Ki Wirabraja
wus dènnya trap tatakrama
myang rakit wisma pinanjang
lir pêpanggihing pêngantyan
pandaming luwang rujitan
kinêmbang wayang putêran
têpung marik ing taruban
myang pêndhapa ting pêluncar

Joglo pêcak wolungdasa
amagrong winêlit anyar
tinratag tarub bêlarak
ambanjêng langkung bawera
ginêlaran lampit kasah
pinggir kêlasa lajuran
pinaryoga badhenira
kang mrêdhatêng linggihira

Urute wus winêtara
para ri katri wus mapan
dènnya lênggah nèng pêndhapa
pra niyaga wus pinrênah
kilèn pinggiring pêndhapa
wurinira kinajangan
praptane bagor busana
tanpa dangu samya prapta

Nayakênthi sarowangnya
wong abagor sêlawe prah
prapta sila nèng pêndhapa
Ki Wirabraja agêpah
matur mring bok-ayunira
anuwun busana endah
wastra kêling jêbad sêkar
sêrambuting maskumambang

