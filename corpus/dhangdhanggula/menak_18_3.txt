ya ta wau ingkang lagi prapti
Prabu Sêmakun carakanira
andombani ing balane
kang kinèn sami bantu
ing lampahe Kuskèhèl sami
amêng-amênganira
wau kang ingutus
tilas Patih Purwakôndha
pinaringkên ing raka Sang Jayèngmurti
mring kang rayi Gumiwang

wus aniyup saking ing wiyati
sira Ki Patih Jèdhi Tèrisan
kumabruk prapta dharate
ngarsane sang aprabu
miwah para ratu kang ngusir
Jèdhi Tèrisan sigra
dhawuhkên pamuwus
Sang Prabu Kuskèhèl lawan
Raja Bêskul timbalane kangjêng gusti
Sri Bupati Gumiwang

aprakara dènira ngênginthil
lamun sang nata mampir mèt sraya
ratu kang kamargan mangke
tumpêsên wong Mêdayun
nadyan iya kangjêng rama ji
yèn tan eling maringwang
iya sakarêpmu
Raja Kuskèhèl turira
inggih wontên punika kang mêmarahi
rêmêne mamèt sraya

wadyanira kinêjepan aglis
sigra cinêkêl Ki Patih Bêstak
lawan Baktiyar anake
kalih wus winayungyung
sininggahkên ing wong Mêdayin
kang ngadhêp wong Gumiwang
prajurit gung-agung
matur Ki Jèdhi Tèrisan
bok mantuni sok anggêga turing Patih
Bêstak agawe rusak

Raja Kuskèhèl asru dènnya ngling
amirungu ing Prabu Nusirwan
kakang Jèdhi satêmêne
tingkahe sang aprabu
dèrèng darbe karsa pribadi
anut aturing Bêstak
wong musibat agung
mangke mumpung wontên dika
kula sêksi ing dika batine mami
liwat botên tarima

dèn kawruhan Prabu Nyakrawati
kula winastan gêpuk pondhokan
Ki Patih Bêstak ature
kula botên ngrêmpêlu
yèn gawea susah ing wêngi
rina botên sumêdya
nusahkên sang prabu
Patih Bêstak matur dora
lamun ingsun ing wêngi nêkani jurit
prang kalawan Baktiyar

kapan ingsun apagut rêrai
lan Baktiyar matur ing sang nata
payo ing mangke prang kene
dèn buta roro iku
lan bapakmu padha udani
nèng ngarsane sang nata
prabu ing Mêdayun
ratu agung pinituwa
sira Prabu Kuskèhèl sawusnya angling
nêpsune kadrawasan

agêng nêpsu ratu cêkak budi
kakon atèn têsan angandika
kabanjur mêtu nêpsune
ngadêg nyat sarwi juput
bandan kalih binakta sami
ngarsane sri bathara
inguculan sampun
bêbandane kalih pisan
Ki Baktiyar inguncalan pêdhang tamsir
Baktiyar payo aprang

bapakamu matur ing sang aji
yèn sira aprang wêngi lan ingwang
gajah ngong pinêdhang dene
ya Si Baktiyar iku
ingsun arsa nyêkêl sang aji
bêngi gêpuk pondhokan
iku aturipun
lah payo mêngko ayuda
sira Bêstak dharodhog maras kapati
dorane kacêthikan

Ki Baktiyar nangis mêmpis-mêmpis
Raja Kuskèhèl sangsaya sugal
payo ngadêga dèn age
prang dharat lawan ingsun
jêr wus ngaku aprang lan mami
Baktiyar datan obah
anangis tumungkul
Baktiyar payo age prang
nora obah Kuskèhèl sigra marani
cinandhak karo pisan

sami ingikal ing kanan kèri
sarêng tininggil binanting lêmah
kumabruk pating kalèsèd
kantaka kalihipun
sigra nêmbah marang sang aji
sampun emut paduka
sok anggugu atur
pun apatih sèwu dora
têka maksih paduka dhahar turnèki
apan ta putra tuwan

langkung sami angowêl kapati
sêpuh anèm agung tuwan mêngsah
anggugu wong gawe-gawe
duk anèm malah sêpuh
dèrèng tate têmên sadumil
dorane gawe tiwas
ngrisak ing pukulun
dèrèng salamêt sadina
Sri Nusirwan tumungkul sarwi anangis
Kuskèhèl anak ingwang

bênêr sira apuranirèki
enggal ingsun nuli ulihêna
maring ing Mêdayin bae
gampang nèng praja besuk
iki lagi wêruh pribadi
dorane Patih Bêstak
awit ing sirèku
payo nuli budhalêna
Sang Aprabu Kuskèhèl matur wotsari
sampun emut paduka

putra tuwan ing Kuparman nênggih
tuwin putra tuwan ing Gumiwang
langkung yêkti pangowêle
pijêr tuwan anggugu
wong musibat kapala lênthi
sigra têngara budhal
sira Raja Bêskul
kang lumampah anèng ngarsa
sira Raja Kuskèhèl kang munggèng wuri
Bêstak lawan Baktiyar

tinunggangkên jaran wadon sami
tur lagaran tinuntun nèng ngarsa-
nira Sang Prabu Kuskèhèl
lêpas ing lampahipun
tan winarna anèng ing margi
prapta bumi ampeyan-
ira ing Mêdayun
Betaljêmur kang winarna
wus miyarsa jawil bupati kêkalih
sami angajak mapag

masanggrahan makuwon sang aji
lakon rong dina saking jro kitha
Betaljêmur pamêthuke
nèng pakuwon umasuk
tinangisan sri narapati
anèng ing ngarsanira
Kuskèhèl lan Bêskul
Urmus Irman munggèng ngarsa
Patih Bêstak lan Baktiyar ingkang maksih
anèng ngarsa bêbandan

sami nyingkruk sami wirangnèki
Betaljêmur alon atêtanya
ênggèh punapi dosane
kang loro winayungyun
Raja Bêskul alon nauri
dosa marang ki lurah
senapatiningsun
winastan nukup pondhokan
arsa nyêkêl marang sang nata ing wêngi
tur nora kesah-kesah

amrih gègèr sang prabu ing wêngi
ginawa ngili marang Pirkaras
amung punika karêpe
ngungsi ratuning kuwuk
nora kanggo sajam ing jurit
puniku kang binônda
wonge pitung puluh
sarayane Patih Bêstak
manggut-manggut Ki Betaljêmur miyarsi
gih talah nora talah

hèh sang prabu punapi tan kêni
dèn têdhaa minta pangapura
sumaur Raja Kuskèhèl
manira boya asung
inggih atur uninga dhingin
jêng gusti ing Gumiwang
Sang Prabu Sêmakun
kula ingkang botên lila
lêng katura Wong Agung Surayèng Bumi
kang rayi yèn wus lila

kang ngrêrusak kaprawiran mami
gawe ojat ratu maling ingwang
mung nênungkul kabisane
iku tan lila ingsun
Betaljêmur mênêng tan angling
ya ta malih têtanya
wrêdi Betaljêmur
anak punapa ta nyata
gustinira badhe ingangkat sayêkti
nênggih maring kang raka

ingadêgkên Prabu Nyakrawati
binathara madêg ing Kuparman
nauri Raja Kuskèhèl
nanging kang rayi lumuh
maksih rêmên karêm ing jurit
nuhun isèn kewala
Johan Palowanu
mung suka manggalaning prang
Jêng Sang Prabu Gumiwang lagi samangkin
prawira ing ayuda

among ingkang putra Parangakik
lawan among kang putra Karsinah
amrih aprang pakaryane
madêga bathara gung
têmah arang mêtuwèng jurit
punika ingkang karsa
Jêng Gusti Sêmakun
adamêl palu rante mas
wawrat sèwu ing aprang sampun undhagi
sasat Tasangsulngalam

Irman Urmus tumungkul miyarsi
Prabu Nusirwan adarodosan
Betaljêmur lon wuwuse
ing wong aurip iku
ênggèh luwih kang dèn tut wuri
milua wong ngêcomang
lawas-lawas ngêpluk
milu wong prawirèng jagad
lawas-lawas dadi wong prawirèng jurit
anggèr Natèng Gumiwang

dadi ratu kasumbagèng bumi
ingkang amor lan Ki Patih Bêstak
kasrakat angèngkèk-èngkèk
kaburu kabur-kabur
rusak sayah agung bilai
gumêrah guyunira
kang pra dipatya gung
sang nata alon ngandika
iya bapa ingsun iki kadipundi
bapa olèh sinoma

iya apa ngapuraa
Wong Agung Surayèng Bumi
saking gunging dosaningwang
katon binêcikan mami
sok malês angalani
Si Bêstak ngajak maringsun
sigra ngaturan budhal
saking pakuwon lumaris
tan kawarna ing marga praptajro kitha

sigra lajêng angadhatyan
Kuskèhèl sawadyanèki
ngêbroki wismaning Bêstak
Bêstak lan Baktiyar kalih
cinancang anèng kori
nak rabi tan kêna têmu
kinubêng ing gêgaman
ênggèning lêlaran kalih
prapta suguh bupati kang tunggu pura

suguh matêng tigang dina
alêksan jodhangan sami
suguh mêntah patang dina
bèbèk ayam kêbo sapi
suka sri narapati
Kuskèhèl sabalanipun
akèn akarya surat
Prabu Kuskèhèl mring carik
sêrat badhe katur mring nagri Kuparman

angaturakên bêbandan
ing Pirkaras Raja Krêjis
sêrat kêkalih punika
mring gusti dhewe satunggil
sêrat satunggil malih
katur ing Prabu Sêmakun
miwah Bêskul mangkana
iya surate kêkalih
sami nuduh bupatine kalih sowang

manjing kuda kalih lêksa
budhal caraka bupati
saking Mêdayin nagara
bêbandan tinuntun sami
mung ratu lawan patih
kalawan punggawanipun
pan nitih kuda tundhan
ratune kudaning mantri
mundhut tundhan wong Mêdayin tuduh marga

lampahe agurawalan
amanggih dêdalan radin
rêratan marang Kuparman
akêncêng saking Mêdayin
akèh gêdhong botrawi
kala panggihe Marpinjun
rêratan sampun kawak
aglis kinarya lumaris
tan kawuwus ing marga prapta Kuparman

anjujug ing gustinira
sira Sang Prabu Pirngadi
dene Bupati Talsiyah
anjujug Sri Banuarli
katur suratirèki
ing purwa wasananipun
sang prabu ing Talsiyah
Banuarli ngandika ris
yayi prabu dawêg marak rama dika

sang aprabu ing Gumiwang
ngaturkên surat puniki
kang rayi suwawi kakang
lumampah narendra kalih
prapta sampun apanggih
kalawan Prabu Sêmakun
sampun tata sinapa
hèh ta anak prabu kalih
paran warta ingkang wontên palurugan

narendra kalih turira
punika dutane prapti
sarta surat wus tinampan
binuka sinuksmèng galih
langkung suka miyarsi
mèsêm Sang Prabu Sêmakun
puniki karsaningwang
katura ing benjing enjing
pasamuan supaya sami mirsaa

sagunging para narendra
yèn wontên para narpati
kang sami sugih panêkar
narendra mungkasi kardi
anjêmbarakên rai
Si Kuskèhèl anak prabu
manawa ta ginanjar
ratu kêkaya ing jurit
anguwisi nora dadi karyanira

anadene kang bêbandan
wong Talsiyah kang gujêngi
wong Purwakôndha ngiringna
ratune tuntunên mantri
wus dadi kang pinikir
datan kawarna ing dalu
enjing mijil sineba
Wong Agung Surayèng Bumi
aglar sagung para nata nata putra

supênuh ing panangkilan
kadya trunaning udadi
tata pangkating lênggahan
Prabu Sêmakun wus linggih
kèrine Jayèngmurti
nèng wijoan palowanu
imbangan lan kang putra
Sri Bupati Parangakik
nèng wijoan Jayusman Samsumurijal

sumambung Natèng Karsinah
Ruslani Danurusamsi
wong agung ing Parangteja
Adipati Guritwêsi
lawan Natèng Ngabêsi
Biraji Kunawar Kuljum
Kulub miwah Kalkiyah
lawan Sang Natèng Kubarsi
Rajèng Selan Kohkarib Rajèng Yujana

Kebar Kangkan Turki Santar
narpati ing Burudangin
tangèh gunging cinatura
sadayane kang narpati
miwah para putra ji
mangkana Prabu Sêmakun
têdhak saking wijoan
ngêjèpi narendra kalih
ing Talsiyah lawan Prabu Purwakôndha

binêkta marang ngajêngan
nêmbah angaturkên tulis
orêg sagung kang tumingal
lah ta iki ana warti
wong Parangteja tampi
lajêng sêratira katur
Marmaya kinèn maca
Kuskèhèl ingkang akirim
lawan Bêskul katur ing Natèng Gumiwang

awit saking budhalira
bêbujung saking ing Mrêtis
prapta aprang Papirkaras
lajêng bêdhahe Pakrêjis
kacêkêle Pakrêjis
lajênge duk panalikung
Bêstak lawan Baktiyar
lajênge praptèng Mêdayin
Umarmaya malêmbung lok katiwasan

macucu sarwi kêkayang
nolih ing Prabu Sêrandil
maratungkak cinangkalak
ipe sinampèr têtali
dosane adol sêkti
anjuwal brêt imbuh gadur
Si Kuskèhèl aladak
prajurite Si Pirngadi
bocah bêcik ing rèh tan ana tinaha

gumêr kang sami miyarsa
Wong Agung Surayèng Bumi
mundhut akarsa uninga
bêbandan Sang Jayèng Krêjis
ratu kêkalih ngambil
sampun sinaoskên ngayun
sakèh eram kang mulat
sipate Sang Raja Krêjis
nora dhapur manusa adhapur kewan

kinèn sadat datan arsa
kinèn ngunjara rumiyin
lan wadyane pitung dasa
kasrah ing Prabu Marmadi
wong agung ngandika ris
padha gawea sul-angsul
yayi Sêmakun sira
si kulup Mutadarawi
lan Talsiyah têtêlu têtunggalana

kalawan ingsun angganjar
wijoan mas palowani
kang asuku salawe prah
Si Kuskèhèl kang duwèni
kang suku rolas iki
kang duwe Si Raja Bêskul
lawan makutha rêtna-
nira mitung puluh sisih
karo padha yèn mungguhing kang makutha

amung iki ingkang beda
wijoan mas palowani
ratu katiga tur sêmbah
Prabu Sêmakun maringi
turôngga saparjanggi
sarwa mas busananipun
kondur nata katrinya
Wong Agung Surayèng Bumi
jêngkar dènnya siniwi kondur ngadhatyan

wong agung ing Parangteja
Adipati Guritwêsi
Prabu Sêmakun katiga
ingandikan manjing puri
sagunge kang anangkil
bubaran kang kari amung
narendra kang sakawan
Lamdahur lan Umarmadi
Banuarli Pirngadi anganti samya

Prabu Sêmakun lêbêtnya
para putra bubar sami
kondur pura sowang-sowang
wau kang anèng jro puri
nimbali garwa prapti
Rêtna Sudara ingutus
yayi lah iki layang
kang prapta saking Mêdayin
lah wacanên nèng ngarsane ibunira

tur sêmbah lajêng lumampah
ratwèbu ing Parangakik
prapta ngarsane bunira
pramèswari ing Mêdayin
sinapa awotsari
sawusnya tata alungguh
ibu punika sêrat
kang prapta saking Mêdayin
kang tinuduh ing yayi Prabu Gumiwang

anut wingking ing lampahnya
raka paduka sang aji
prabu kêkalih ambêkta
inggih prajurit nyakêthi
sêkawan kang bupati
dutane yayi Sêmakun
balane limang lêksa
manjing bala patang kêthi
kang angungsir lampahe Prabu Nusirwan

kang sêrat sampun winaca
miwiti malah mêkasi
tamat surasaning sêrat
duk miyarsa pramèswari
sêkêl suka ing galih
sêkêle musakatipun
sukane kang ngrasaa
ing karsane tanpa dadi
angandika juru jinêm mring kang putra

dhenok iki kayaparan
yèn besuk ramanirèki
animbali marang ingwang
umatur Sudarawrêti
inggih dèrèng pinikir
punika yayi Sêmakun
lan ari Parangteja
kang Dipati Guritwêsi
inggih sami ngandikan manjing jro pura

pun kakang Bagendha Abas
inggih wau dèn timbali
gantya ta ingka winarna
Wong Agung Surayèng Bumi
katiga kang kinapti
Bagendhabas badhenipun
yèn wis dadya kang rêmbag
anulya winot ing tulis
kang winawrat Sang Naranata Gumiwang

aturipun lêliyangan
Prabu Sêmakun lingnya ris
kakang mas ing Parangteja
antêpe pikir puniki
yèn rama animbali
inggih mundhut kangjêng ibu
mangke sêdhênging môngsa
apênêd yèn dèn kukuhi
kula ingkang malang dadi têtanggoran

karana ta sampun tuwa
ngungkurkên pikir kamuktin
kawibawan anèng donya
awajib sanguning pati
yèn ramaji Mêdayin
adrêng nimbali jêng ibu
kula nuwun ubaya
nunggila agama sukci
ngèstokêna sarengat Ibrahim duta

lamun botên makatêna
dadya sih têmahan lalis
jêng kakang yèn angowêla
kang rama risaking galih
pae duk anèm nguni
ing mangke sampun asêpuh
lali yèn dèn umbara
yèn botên dipun pêgati
yèn amêksa anasar lumuh Islama

inggih tan kêna dèn eman
kakang mas puniku pasthi
pan wontên ujaring kitab
singa bôngga dèn patèni
têlas tan wontên malih
pikir kawula puniku
Wong Agung Parangteja
angrangkul ing wêntis kalih
sampun anggèr mungkasi pikir punika

nyablèk wêntise kang kiwa
Adipati Guritwêsi
yayi prabu pêpungkasan
pikirmu tan ana malih
Wong Agung Jayèngmurti
pangandikanira arum
yayi mas Parangteja
paran ta budinirèki
nêmbah matur pan inggih amung punika

Menak Abas nambung sabda
pangraos kawula inggih
lêrês yayi Parangteja
tan wontên pinikirmalih
patitis arêspati
karsane Prabu Sêmakun
mangke rama paduka
Mêdayin mantuk bêbayi
lare alit yèn kêdah malbèng jêjurang

sayêkti wajib sinêndhal
sampun ngangge lirah-lirih
manawi kasêlak tiba
sarirane risak pundi
inggih ingkang upami
inggih prakawis puniku
lamun ajrih anyêndhal
risake kang lare alit
dipun sêndhal lawan tiba ing jêjurang

pan sampun pikir nugraha
rayi paduka Sang Aji
Gumiwang lêmpêng pêsaja
Sang Kakungirat lingnya ris
andika karya tulis
munia yayi Sêmakun
marang Rajèng Kumawas
Kuskèhèl ingsun wuwuhi
kuwasane sarta palkat ing Kuparman

yayi prabu dhawuhana
putranira Kaelani
ipene sira pundhuta
iya ta salah sawiji
karyanên ambênêri
iya Si Maliyat Kustur
kalawan sutanira
kaki Prabu Parangakik
Si Kalbujèr pundhutên iya bantua

aja kurang taklimira
angantêb basa kang pasthi
maring kangjêng panêmbahan
dèn têtêp ing senapati
ya Si Kuskèhèl maksih
kuwasane ratu iku
amrih aja naracak
laku ana kang gêdhugi
yèn amunga Kuskèhèl bae naracak

lah uwis padha mijila
lawan kakangira nuli
layang dèn dadi ing kana
prabu Sêmakun wotsari
Menak Abas tut wuri
wêdale Prabu Sêmakun
praptèng jawi utusan
ngaturi kang putra kalih
angandika sri bupati ing Gumiwang

hèh kakang prabu ing Selan
lan kakang Prabu Kohkarib
paduka dèrèng bubaran
nauri narendra kalih
anggèr inggih ngêntosi
wêdal andika ayun wruh
manawi putra dika
Talsiyah Mutadarawi
binantokkên dhatêng Mêdayin nagara

Prabu Sêmakun ngandika
utami pun kakang kalih
lajênga wisma kawula
inggih sarêng budhalnèki
Menak Abas tan kèri
sapraptaning lurung agung
adhangah pinayungan
para ratu sampun ngiring
ana ngucap wong mulat akèh kapapag

dubilah Rajèng Gumiwang
dene kaya wora-wari
pratôndha yèn antuk manah
sêmune wong agung iki
pantês nyenapatèni
sêmune têka apatut
dhokoh sabar ing karya
iki thukul wong Mêdayin
ana dadi dandanan ingasmarèng prang

gawok ingsun wong Mêdayin
Sri Naranata Nusirwan
dènira ngukir putrane
lanang lan wadon bineda
lamun gawe wanodya
pangrasaningsun pan dudu
gêgaweyaning manusa

kaya ginawe ing langit
ingukir jroning suwarga
Rêtna Marpinjun pantêse
tuwin ing nguni kang swarga
Gusti Rêtna Muninggar
sapa narka kang andulu
ginawe padha manusa

kang dadi lanang puniki
iya dene jamak-jamak
lawan para ratu kabèh
iku patute dadia
putrane Kewusnendar
ladake Prabu Sêmakun
kaya wêton ing Yujana

tan wus kang samya ngraosi
Prabu Sêmakun wus prapta
lan tamu anèng dalême
wus tata kang palênggahan
Prabu Gumiwang mojar
anak prabu kalihipun
ing Talsiyah Purwakôndha

kang dhawuh timbalan mangkin
dika sami tinarima
lan wakil andika karo
kang angusir eyang dika
sami ratu prawira
bisa nampurnakkên laku
mangke botên ingandikan

lajêng sinung karya malih
inggih mangkya winuwuhan
Kuskèhèl ing kuwasane
antuk palkat ing Kuparman
pacak ratu prawira
mangkya pinaringan bantu
gêgêdhug ratu gêgala

ing Kulub miwah Kubarsi
angapèn-apèni samya
mring lakune Si Kuskèhèl
wau kalane miyarsa
Lamdahur Umarmadya
mèsêm sarwi manthuk-manthuk
inggih sukur-sukur talah

anggèr botên nêniwasi
wakile putra paduka
langkung prêcaya têgêse
anggèr lamun makatêna
Prabu Sêmakun mojar
kakang prabu sakalangkung
anjêmbarakên wadana

anggèr botên nêniwasi
wakile putra paduka
langkung prêcaya têgêse
anggèr lamun makatêna
Prabu Sêmakun mojar
kakang prabu sakalangkung
anjêmbarakên wadana

ngandika Prabu Sêrandil
mring kang putra Purwakôndha
Pirngadi lamun mangkono
bibèkmu tarimakêna
akunên bapa pisan
Si Kuskèhèl aja tanggung
gumujêng Rajèng Gumiwang

kakang prabu ing Sêrandil
dhêdhêmênku cilik mula
gunême têka malênos
kaya gêmbili binakar
ing gêni balubukan
kinuwêk têka malêtuk
pinangan kaya godhogan

sami gumêr kang miyarsi
Prabu Marmadi lingira
iya ingsun milu bae
dawa gung ing pikirira
Banuarli rinira
tarimakna mring Si Bêskul
anake paman Muharjan

tan adangu kapiyarsi
jawi swarane gumêrah
praptane kang putra karo
timbalane rama dika
Prabu Sêmakun têdhak
kang putra kalih wus tundhuk
anêmbah marang kang paman

sawusnya tata alinggih
Prabu Sêmakun ngandika
anggèr putraningsun karo
ing Parangakik lan Kelan
pinundhut ingkang lampah
pun Kalbujèr Rajèng Kulub
dene anak mas ing Kelan

ipene pinundhut inggih
karyane badhe dinuta
dhatêng Mêdayin lakune
anjênêngi kang wus lama
bantu ing kabatinan
Si Kuskèhèl lampahipun
kalih ature sumôngga

ratu kalih dèn timbali
Kulub Kubarsi kang prapta
dhinawuhan ing lampahe
kalih ature sandika
budhal ing benjang enjang
lawan saprajuritipun
dhatêng Mêdayin nagara

ing rèh sampun dèn jarwani
sapala kartining lampah
Prabu Sêmakun nulya ge
pêpundhutan prapta aglar
lajêng dènnya bojana
pun uwa punapa dangu
lingira Prabu Jayusman

Menak Abas anauri
anggèr sarêng rama dika
inggihsaking ing kadhaton
adamêl sêrat punika
kang badhe dipun bêkta
dhatêng pun Maliyat Kustur
lawan Kalbujèr lampahnya

dhêdharan gong angêrangin
saruni lawan biola
anginum rame sênggake
barduwin anggur lan adas
larih midêr timbalan
ngandika Prabu Sêmakun
hèh anak Kubarsi sira

lan ari ing Kulub sami
sira prajurite padha
kang ana ing mêngko bae
nora anganti kêrigan
Prabu Kubarsi nêmbah
anggèr ing watawisipun
tigang yuta botên kirang

prabu ing Kulub turnèki
kawula amung sayuta
Prabu Sêmakun dêlinge
manawa na kêkurangan
dangdanan ingkang risak
bandera tunggul lêlayu
ing ngriki andika bêkta

umatur sang prabu kalih
kadi taksih sami wêtah
Prabu Sêmakun anolèh
prapta kalih kêthi dinar
nyakêthi pinaringan
miwah pêparing pakintun
dhatêng Kuskèhèl samêkta

pungkas sagung kang pinikir
bubar dènira bujana
surup baskara sarênge
sami mundur sowang-sowang
enggale tan winarna
sêrat pinaringkên sampun
enjing budhale gumêrah

Prabu Lamdahur ngintuni
busana kuda dipôngga
marang Sang Prabu Kuskèhèl
sira Sang Prabu Marmadya
kathah pakintunira
marang Sang Mahraja Bêskul
tuwin kang putra kalihnya

Talsiyah Mutadarawi
kathah-kathah kintunira
marang ratu panêkare
rikat lampahing gêgaman
antuk margi rêratan
tan winarna laminipun
ing marga praptèng jajahan

mèh prapta kitha Mêdayin
orêg sami salah tômpa
wong cilik manahe keron
lamun gêgaman kang prapta
sida anêdya ala
paran gonira lumayu
jro kitha Kuskèhèl ana

tanbuh tingkahe wong cilik
sami amupus kewala
môngsa kolua batine
yèn bala saking Kuparman
adate pan wêlasan
Sang Prabu Maliyat Kustur
dêdamêle ingkang prapta

Kuskèhèl pamêthuknèki
ingirid mring kapatihan
pinarnahkên pakuwone
dalême Raja Ubinah
Rajèng Kulub pinarnah
dalême Raja Bintulu
cêlak lan ing kapatihan

tintrim nagari Mêdayin
kathah karungu kang warta
Maliyat Kustur praptane
lawan Kalbujèr Narendra
ratu banthèng Kuparman
yèn prakara gadhag-gadhug
narpati kalih kapanggya

lawan Kuskèhèl Sang Aji
dhinawuhakên kang surat
tinampan sampun winaos
sawusnya amaos sêrat
Kuskèhèl nêkêm sirah
sujud ing siti anuhun
yèn sêrat garba pangwasa

Prabu Sêmakun kang kirim
unine sarta kalawan
ingkang raka parentahe
Wong Agung Surayèng Jagat
muwuhi pangawasa
lawan palênggahanipun
linuhurkên prênahira

wijoan mas palowani
kang asuku salawe prah
langkung saking pangungune
saking tibaningnugraha
kang Sinuhun Kuparman
kalangkung pasihanipun
langit rêbah asinôngga

tan andipe lamun kongsi
katetesana ing rahsa
Wong Agung Jayèngpalugon
Prabu Sêmakun kewala
myang Gusti Purwakôndha
wus bangêt gêgêdhugipun
dhasar watak kaduk sura

mantêp wani anglakoni
tan pilih gon ambêk pêjah
lêlabuhane Kuskèhèl
mangkana ing aturira
Kuskèhèl anoraga
mring Prabu Maliyat Kustur
lawan Kalbujèr turira

inggih yayi prabu kalih
kasraha badan kawula
dipun upama gêgadhèn
pun kakang darmi lumampah
yayi kalih marakna
ajura dèn kadi bubuk
sarambut môngsa noleha

Maliyat Kustur lingnya ris
kakang prabu yèn sêmbada
mangke dalu mêmalancong
anamar badan sêpata
papat ratu kewala
seba mring Sèh Betaljêmur
punika kang ginuronan

Wong Agung Surayèng Bumi
dèn pracaya kadi yayah
sami nuwun pratikêle
ecane lampah punika
Kuskèhèl duk miyarsa
suwawi ing mangke dalu
sami lampah dhêdhêmitan

ing dalu sami lumaris
narendra sakawan pisan
praptèng Pijajar dhukuhe
nèng jawi bata têtanya
sintên ingkang saosa
ki dalêm lêlurahipun
inggih ing dalu punika

Ki Dulmajid anauri
kisanak dipun sarônta
mangke manira itunge
pan inggih kônca manira
ênggèh kang nama lurah
nênggih kawan dasa wolu
anyatus ingkang rerehan

sarwi amilang dariji
kongsi bali kaping tiga
kaledhon winilang manèh
sarwi nguwuh kancanira
Dulmayèk marenea
abingung pangitung ingsun
lurahe kang kêmit sapa

Dulmayèk prapta lingnèki
Dulmakam lawan Duljamal
Dulsadat lawan Dulsalèh
Dulislam lawan Duliman
Dulpatah klawan Dulsarak
Dulsaut lawan Dulsuhud
Dulkasim Dulkarim samya

Dulkadil lawan Dulkadim
sampun jangkêp kalih wêlas
bêkta nyalawe kancane
Dulmajid alon lingira
kang loro aturana
kisanak arsa malêbu
matura ing panêmbahan

kesah tan adangu prapti
bêkta kêkalih lêlurah
sampun atata lungguhe
Dulmajid alon lingira
inggih adhi Dulsadat
kisanak arsa malêbu
matura bala Kuparman

Dulsadat lumêbêt aglis
jujug gène panêmbahan
nuju wontên ing panêpèn
Dulsadat marak tur sêmbah
ulun atur uninga
ing jawi wontên têtamu
sakawan marak ing tuwan

panêmbahan ngandika ris
aturana anêmbaha
iku padha ratu gêdhe
andêl prajurit Kuparman
Dulsadat kagawokan
nora nyana lamun ratu
sapraptanira ing jaba

dheprok sarwi awotsari
Dulmajid alon têtanya
pagene sira andheprok
Dulsadat alon turira
wêlinge ing kawula
punika pan sami ratu
raja agung kapat pisan

Dulmajid tumurun aris
suwawi tuwan ngaturan
sakawan kerid lampahe
sapraptanira jro lawang
Betaljêmur amapag
nèng palataran acundhuk
sakawan gambuh sadaya

mèsêm Sèh Betaljêmur
sigra binêkta sami alungguh
angabêkti sakawan para narpati
paran karsa praptanipun
sadaya kang para katong

sakawan nêmbah matur
saking pakèwêd lampah pukulun
putra tuwan Wong Agung Surayèng Bumi
pan makotên karsanipun
dhatêng kang rama sang katong

kang rayi aturipun
inggih jêng anggèr Prabu Sêmakun
lah punika surate katura inggih
supaya tuwan têtulung
paring têdah kang linakon

sêrat tinampan sampun
sigra winaos mring Betaljêmur
sampun putus surasane punang tulis
angandika Betaljêmur
punika gampang kemawon

apan Prabu Sêmakun
dadya ling-aling ing karsanipun
ingkang raka Wong Agung Surayèng Bumi
kang rama pinrih rahayu
dêdalan sakratil maot

Kuskèhèl aturipun
mila pun patih kawula pikut
sampun lami kawula dèn bêbisiki
ing Gusti Prabu Sêmakun
mring èngête rama katong

yèn botên winayungyung
pun Patih Bêstak angajak dangu
anênungkul samôngsa ombèr sakêdhik
tan sande akarya ewuh
randhat karsane sang katong

yèn lami yêkti wurung
inggih karsane Prabu Sêmakun
lan kang raka Wong Agung Surayèng Bumi
yèn dèrèng sagah sang prabu
salin agama sayêktos

pun patih botên ucul
alon ngandika Sèh Betaljêmur
manthuk-manthuk puniku ingkang patitis
karsane Prabu Sêmakun
ratu anom kaduk sagoh

pun bapa anak prabu
seba dhingin inggih besuk esuk
nuli anak praptaa kaprabon jurit
inggih dèn antêpa purun
sampun ngangge walangatos

apan nêdya têtulung
marang kang rama Prabu Sêmakun
narik saking sasar ginawa mring rêsik
pan ing mangke wong Mêdayun
sangêt ajur sangêt amoh

sukur ing besuk esuk
têka lêstaria karsanipun
sintên malih tinaria ing sang aji
Bêstak taksih winayungyung
sayêkti nurut kemawon

jêr nora na kang muruk
amung ki patih angajak bingung
sak ujare ki patih kang dèn lakoni
salah sasara tinurut
marma paleyat-paleyot

rusak jentul pan agung
milane iya kalantur-lantur
mangke Bêstak maksih andika talèni
sapa sintên darbe atur
Nusirwan pan sampun mopol

pungkas ingkang rinêmbug
sami tur sêmbah sakawan ratu
tan kawarna ing dalu wuwusên enjing
wau Ki Sèh Betaljêmur
sampun lumêbèng kadhaton

panggih lawan Sang Prabu
Nusirwan agring kawit angukruk
kang angadhêp amung putrane kêkalih
Radèn Irman lawan Urmus
kalihe manggung sok joto

praptane Betaljêmur
ing rajaputra dènira muwus
kadipundi radèn andika puniki
têka mênêng tanpa rêmbug
nagara dika pan bojod

dika dèrèng katêmu
miwah ta inggih dèrèng sêsuguh
praptanipun gêgaman kari puniki
pun Raja Maliyat Kustur
lan Kalbujèr ratu abot

kathah prajuritipun
pan têlung yuta Maliyat Kustur
pun Kalbujèr pan sayuta patang kêthi
tuwin Kuskèhèl puniku
andina balane wuwoh

inggih kang sami nusul
langkung ambêbrêt bala Mêdayun
dika sami mênêng botên duwe pikir
apa nungkul apa magut
pinilih salah sawiyos

botên andika rêmbug
Bêstak Baktiyar kang winayungyun
sabên esuk puniku dipun gêbugi
têkan bocah misih kuncung
uthuk-uthuk milu jotos

tangèh dika puniku
nêdya amikir marang kang ibu
ing praptane rama andika puniki
kadhatone misih suwung
têka pijêr ting jaroto

apan sakèhing laku
lumrah pinikir sadèrèngipun
bok tibane inggih nêmu botên bêcik
risak wong cilik puniku
ratune dosa katêmpoh

kabèh bala Mêdayun
kêkês pan ajrih tanaganipun
wong Kubarsi wong Kulub sami gitiki
lamun kapapag wong langkung
mumur ajur dèn karoyok

wau ta duk angrungu
ing wuwusira Ki Betaljêmur
Urmus Irman tumungkul sarwi anangis
Prabu Nusirwan wus cubluk
agung mumêt ingkang panon

anêsêk Betaljêmur
mung dika kalih ingkang katêmpuh
apa nungkul punapa umagut jurit
Prabu Nusirwan sumambung
yèn maguta sapa enjoh

lan mundhak alanipun
panthi yèn sirna datanpa kukup
lawan sapa kang ingadu magut jurit
lamun nungkul mumpung durung
aja ngungkurkên pakewoh

lagya eca pagunêman
pan kasaru gègèr saking ing jawi
wong manjing pura gumrubyug
saure tinakonan
wowor sambu pangrasanira angrungu
Kuskèhèl anggêcak pura
ana pangrungune malih

Patih Bêstak lan Baktiyar
pan ginawe lesan wus dèn patèni
gugup ngandika sang prabu
lah bapa têmonana
lamun arêp atêtêmu lawan ingsun
iridên malêbu padha
ingsun iki maksih sakit

Betaljêmur sigra mêdal
praptèng jawiprabu sakawan panggih
balane nèng alun-alun
bêkta gêlar sapapan
para ratu papat dèn irid malêbu
sapraptanira jro pura
ngarsane sri narapati

règèng-règèng Sri Nusirwan
samya nêmbah kapat para narpati
binage ing Betaljêmur
kang putra kalih samya
anambrama ing krama sarwi tumungkul
Prabu Kuskèhèl turira
hèh Sang Prabu Nyakrawati

kula punika atômpa
parentahe ing putra paduka ji
Sri Maha Prabu Sêmakun
angantêp padukendra
paran karsa kang pasthi dipun satuhu
nungkul punapa magut prang
yèn nungkul mèlua salin

agama Ibrahim duta
yèn tan arsa Kuskèhèl aja mulih
yèn nora sarta sirèku
baronjong ing jêng rama
dene kakang êmas Irman lawan Urmus
sun kirimi sira raja
tandhingên kakang mas kalih

Si Maliyat Kustur lawan
kakang Irman Si Kalbujèr atandhing
lan iya si kakang Urmus
poma dèn ujar pisan
yèn tan nungkul kadangira loro iku
gawanên sirahe padha
maring Kuparman nagari

lah sampun têlas punika
saha mawi parentah amêkasi
jêng gusti amung puniku
yèn sampun kalampahan
ing panute badhe Jêng Prabu Sêmakun
kang ibu ingiring marang
kondura nagri Mêdayin

lah punika pêpungkasan
botên kêni lembatan tari malih
pun patih kula wiyungyung
kang ngrisak ing nagara
ngrisak sanak ngrisak badan ngrisak kubur
ngrisak dunya ngrisak têdhak
rayape nagri Mêdayin

Prabu Nusirwan ngandika
iya ingsun Kuskèhèl aja watir
aran garwaningsun uwus
marang agama Arab
ingsun maning sayêktine kudu milu
iya mring Si Kakungingrat
apadene awak mami

salaminingsun anêdya
lagi durung mangsane amarêngi
môngsa ta amriha dudu
iya wong duwe bapa
sayêktine pinrih ing rahayunipun
gone duwe wong atuwa
iya Si Surayèng Bumi

Kuskèhèl akèn anggawa
marang bandan kalih manjing ing puri
tan adangu praptanipun
anyingkruk nèng ngayunan
sigra Raja Kuskèhèl sigra anguwuh
hèh ki patih paran karsa
iya lan anakirèki

apa mati apa gêsang
yèn nêdyaa mati nuli sun banting
mumpung nèng ngarsa sang prabu
sira pan ngrusak jagat
iya êndi pakolihe panggawemu
dene iki mundhak rusak
alèh badan anglarani

mung mundhak dadi paguywan
ing wong urip barang karyanirèki
sajêg jumlêg mung kaburu
undhake tingkahira
durung nêmu sapisan prayoga luhur
amung kelangan kewala
awèh wirang ing sang aji

yèn mêngko saananingwang
nora kêna sira wèh wirang isin
awèh rusak ing sang prabu
karana gustiningwang
duwe wajib Jêng Gusti Prabu Sêmakun
ingsun ingkang ora lila
wong tuwane gusti mami

sira gawe ala-ala
ratu patang atus kang ora kêni
balane Prabu Sêmakun
lan ratu wolung dasa
pêpilihan ingkang padha ratu agung
wong Gumiwang wong Kosarsah
nora lila duwe gusti

yèn sirarsa rêp uripa
angucapa sira kalimah kalih
anuta ing nabiningsun
Ibrahim Kalilolah
sarwi gathik wajane Kuskèhèl rêngu
mèh ngadêg arsa nyandhaka
rinapu Rajèng Kubarsi

hèh sampun dika tumandang
kula badhe yèn dika angajani
angêpruk de kongsi ajur
êndhase Patih Bêstak
lan anake dipun kongsi dadi bubuk
lah patih sira ngucapa
yèn randhat saurirèki

pasthi yèn saiki sira
mati siya-siya nuli sun banting
patih saurira gugup
inggih Ibrahim duta
apan ratu manira iku wus anut
ingong maning yèn karia
milu agama Ibrahim

agama Adam wus sirna
Musa Ngisa kabèh tan ana kari
sok wontêna kang ananggung
dhèwèk darmi kewala
durakane wong lècèk agaminipun
Kalbujèr sigra andhupak
misih durjana si anjing

dudu saur wong balaka
pêputhone êmas ginêtak mijil
Ki Patih Bêstak gumapluk
pêpilingane niba
Ki Baktiyar sinambêr pilinganipun
bola-bali badanira
emu patih mèh ngêmasi

sirahira muncrat-muncrat
adus gêtih lawan anakirèki
pêputhon ingatag sampun
marani Radèn Irman
akêkêjêr nèng ngarsane irungipun
lah radèn dika angucap
tekad jêng duta Ibrahim

yèn dika randhat angucap
botên wurung pêputhon bilaèni
gugup pangucape gupuh
puthon kêjêr kewala
gêbyar-gêbyar mêncorong kadi andaru
ing ngarsane Radèn Irman
wus sadat rahadèn kalih

puthon manjing jro saruwal
Sang Aprabu Nusirwan wau salin
ing agama Brahim anut
Patih Bêstak siniram
toya ngêjun anglilir amungur-mungur
aja angucap durjana
sira lamun arêp urip

Kalbujèr pamuwusira
Patih Bêstak tobat tan malih-malih
yèn ngucapa kadi wau
bandane inguculan
sigra nêmbah marang sang prabu ing Kulub
Kuskèhèl sami sinêmbah
miwah Sang Rajèng Kubarsi

wus tata Kuskèhèl turnya
tuwan undhang sawadya ing Mêdayin
apan nuntêna pukulun
siniwi panangkilan
kula seba mantuk kadi duk rumuhun
pan tuwan pêpundhèn amba
wong tuwane gusti mami

dèn eca sami bojana
ki apatih sampun ngowah-owahi
bojana sabên anginum
lawan kang bala-bala
Betaljêmur kalangkung ing sukanipun
ngalêm kang ngêmban parentah
prayogane angundhili

sanagara ingundhangan
wus warata sarengat Jêng Ibrahim
lanang wadon alit agung
sêpuh nèm sami suka
ngrasa lamun ilang mutawatiripun
apa ingkang dadya maras
wus nunggal agama manis

sampun têntrêm nagari Mêdayin
Sri Nusirwan agung siniwaka
anut ature Kuskèhèl
lawan Maliyat Kustur
Rajèng Kulub Kalbujèr sami
Bêskul sami turira
Patih Bêstak sampun
tan owah ngêrèh nagara
siyang dalu tan ana gunême malih
wong Mêdayin mung sadat

malah pinasang ing sabak sami
kayu kêmiri atêtumpêsan
ana sabak kayu surèn
bupati sabak watu
yèn wong cilik kayu kêmiri
malah dadi dagangan
pikulan asêlur
lurung-lurung kêbak sabak
miwah pasar tan ana liyan wong saking
sabak pating karopyak

miwah pinrada miwah sinungging
sabak kongsi rêga pitu têngah
nêm suku lugas rêgane
bupati sabak watu
marang Cina dènnya nguyangi
rêgane ngaro bêlah
isine pan amung
kalimah Ibrahim duta
arja malih ing mangke nagri Mêdayin
tambane udan sabak

Raja Bêskul ingutus pribadi
mring Kuskèhèl marang ing Kuparman
atur uninga ing mangke
nagari ing Mêdayun
tulus dènnya salin agami
tuwin Prabu Nusirwan
agamane kukuh
kasêngsêm wong sanagara
ngiras pantês Raja Bêskul lampahnèki
dinutèng ing narendra

karsanira Prabu Nyakrawati
pramèswarinira tinimbalan
yèn sarta lawan putrane
lêgane ing tyasipun
pan Wong Agung Surayèng Bumi
dhangan ing karsanira
ngantukkên kang ibu
yèn nora lêga pan nora
mêlasasih Nusirwan sêratirèki
Raja Bêskul kang gawa

baya sampun jangjining Hyang Widhi
Sri Nusirwan têka gumalethak
lakune Raja Kuskèhèl
lawan Maliyat Kustur
lan Kalbujèr bêgjane sami
Betaljêmur asuka
sarta ngungun-ngungun
kêna dening bêbocahan
pan wong agung pribadi sok ngirih-irih
ing karsane kang rama

Prabu Sêmakun kang angêncêngi
gothak-gathuk apêpalu gêthak
gumlethak têka gumlèthèk
pan nora sarang-surung
nora rungkud prapta ing wingkid
padhang angênthang-ênthang
tan kongsi ngêlanthung
lampahe kang ratu papat
ya ta wau Raja Bêskul kang lumaris
ing marga tan winarna

sampun prapta Kuparman nagari
sêrat katur mring Sang Kakungingrat
sakathahe pratelane
langkung suka angungun
sukur ing Hyang jêngira Amir
miyarsa jroning surat
lawan malihipun
sêratira ingkang rama
duk winaca têmbunge kang punang tulis
wong agung rawat waspa

ingundhangan wadya sanagari
kabèh padha iya piyarsakna
yèn nagri Mêdayin mangke
salin agama anut
ing sarengat duta Jêng Nabi
Ibrahim Kalilolah
bêndhe pirang atus
ngubêngi nagri Kuparman
para ratu gung alit samya anangkil
gunêm ing panangkilan

Sudarawrêti ngandikan prapti
inguncalan iki yayi layang
wacanên anèng ngarsane
iya ibunirèku
atur sêmbah wus dèn tampani
binêkta sampun prapta
ngarsane kang ibu
winaca kabèh miyarsa
langkung ngungun alêga rasaning galih
pramèswari udrasa

matur Rajaputri Parangakik
sampun môngsa emute sang nata
tulus dadi pêpundhène
sagunging ratu-ratu
kula ibu tumut angiring
yèn èstu ingaturna
ing putra pukulun
sukane wadya sadaya
ingkang karèh Wong Agung Surayèng Bumi
sayêkti mêndêm suka

wus warata wong sadalêm puri
sêrat sampun binêkta mangetan
kang tinimbalan praptane
sira Prabu Sêmakun
adipati ing Guritwêsi
Wong Agung Parangteja
sami sinungan wruh
amaos sêrat kang prapta
Raja Bêskul kang wontên ing pôncaniti
ngiring Prabu Talsiyah

pan tinanggap ing para narpati
kang ananggap ing pitakènira
mindho-mindho patakone
ana kongsi ping têlu
ing jro pura gunême dadi
badhene kang lumampah
Sang Prabu Sêmakun
sarta kabèh para putra
Umarmaya ingkang badhe anuwani
lawan narpati dhomas

badhe ngatêr nyai pramèswari
lawan para garwa pan sadaya
mung kantun satunggal bae
pra putra para buyut
sami tumut badhe angiring
Ki Umarmaya mêdal
lan Prabu Sêmakun
lan Wong Agung Parangteja
kinèn maca nèng ngarsane para aji
sukakabèh miyarsa

dhinawuhan kang badhe lumaris
ngatêr marang Mêdayin nagara
pramèswari ing kundure
sandika para ratu
ratu ngarsa ingkang sapalih
sapalih ratu wuntat
anganti Sang Prabu
Sêmakun angganjar bala
busanane balanya winarni-warni
para ratu sinama

sinasami busananing èsthi
para Ratu Gumiwang Kosarsah
ingkang ratu gêdhe-gêdhe
sinung piranti payung
palanane amolu sisih
sawusnya asamêkta
Sang Prabu Sêmakun
para ratu asadhiya
ing Kuparman orêg manusa gung alit
kang tan tumut lumampah

datan wande tumut ngatêr sami
tuwin busêkan sajroning pura
para garwa ingkang dhèrèk
marang nagri Mêdayun
amung Dèwi Marpinjun kari
tumut ngatêr kewala
marga badhenipun
anuju sawiji dina
budhalipun pramèswari ing Mêdayin
saking nagri Kuparman

kadi prakêmpa kang bumi gonjing
pan mèh ginggang sang sri ôntaboga
wong agung sarêng budhale
ngatêrkên mring kang ibu
para nata sadaya kêrig
kang badhe lajêng dhomas
praptaa Mêdayun
liyan saking para putra
para wayah kêrig tumut mring Mêdayin
wong agung wangsulira

prapta lêlampahan tigang ari
wau kang lajêng rikating lampah
margi rêsik rêratane
kadya kêtug gumuntur
ingkang bêbarêpi ing baris
sang prabu ing Talsiyah
saha balanipun
wuri Rajèng Purwakôndha
ing wurine Sang Aprabu Burudangin
sawadya para nata

nuli balane Umarmayèki
Prabu Sêmakun ing wurinira
ngarsa jêmpana ênggone
wuri jêmpananipun
para putra lan wayah sami
miwah buyut nèng wuntat
tuwin para ratu
Sang Kuskèhèl tur uninga
lan Kalbujèr marang Prabu Nyakrawati
yèn pramèswari prapta

Kyana Patih Bêstak wus akardi
pasanggrahan badhe pamêthukan
lakon sadina pan dohe
kêrig bala Mêdayun
têdhak Prabu Anyakrawati
ratu katri tut wuntat
miwah Betaljêmur
wus prapta ing pasanggrahan
latar pamêthukan tur wiyar tur radin
kang prapta ngroning kamal

wus prapta sawadyanira
sira Raja Banuarli
Prabu Nusirwan kalawan
para ratu nêningali
nèng padmasana linggih
munggèng têpining têtarub
Betaljêmur kalawan
Patih Bêstak putra kalih
ingkang sami cêlak lawan Sri Nusirwan

kalawan ratu katiga
Kuskèhèl Kulub Kubarsi
kang prapta bala Talsiyah
para ratu ing Kubarsi
dinangu namanèki
kalawan nagaranipun
kinèn sami lajênga
balane Sang Banuarli
kang nauri atuduh Kubarsi Raja

wus kathah kang katingalan
Nusirwan angandikaris
akèh asri iki bala
sapa rane kang gumanti
marang Prabu Rukyatil
umatur Maliyat Kustur
sutane Umarmadya
nama Radèn Banuarli
kang kinarya narpati wontên Talsiyah

nulya wau katingalan
wadya gung dinulu asri
upacara warna-warna
ratune anitih èsthi
songsong patbêlas sisih
prabu tanya sapa iku
kang matur gih punika
pun Mahraja Banuarli
lajêng têdhak marak Sang Prabu Nusirwan

ngalêm sang nata têtanya
iki kang ibu saking di
apa putune Kistaham
matur Sang Natèng Kubarsi
kang saking Mukabumi
dening Kistaham kang putu
namane Umarjaman
ngandika Natèng Mêdayin
pasêmone apantês dadi narendra

ulêse adoh lan bapa
mung ngêngrênge ambapani
nulya na malih katingal
para ratu akèh prapti
sawadya têngran asri
bandera lêlayu tunggul
sadaya pan mangkana
iki iya ratu ngêndi
alon matur para Ratu Purwakôndha

putrane Prabu ing Selan
kang darbe bala puniki
kang madêg ing Purwakôndha
anama Raja Pirngadi
wau kang asru angling
sanès ing graitanipun
Urmus wit kaku ing tyas
pamuwuse bêdhah kêlir
nora tahan nèng ngarsane ingkang rama

hèh Bêstak têtela lanat
ing salawasira urip
êndi ta panggawenira
iya ingkang nêmu bêcik
miwah anêmu bathi
nêmu salamêt pan durung
mung agung nêmu papa
mung wong Arab iku pikir
kangelane nêmu bathi nêmu suka

cacak iku anak bala
prandene nêmu nagari
saking putrane wus kathah
kang padha dadi narpati
sutane kang para ji
akèh ingkang dadi ratu
mangkana kang prayoga
sira iki pikir iblis
akangelan mundhak kalong wuwuh rusak

tumungkul Ki Patih Bêstak
dhinupak kongsêb nèng siti
irunge mêtu ludira
api-api tan udani
Sang Prabu Nyakrawati
mengo tan arsa andulu
kang putra nêpsunira
kang sandhing api tan uning
sami maklum kang rama miwah kang raka

sêdhêng nêpsune kajarwan
salamine langkung taklim
mulat para Ratu Ngarab
panggawene akèh dadi
anêmu sarwa bathi
suta bala-bala ratu
samya antuk nagara
Urmus wadana dadya pi
ya ta na kang kaèksi upacara bra

ratune nitih dipôngga
asongsong patbêlas sisih
pra dipatine angayap
ngandika Prabu Mêdayin
ya iki Si Pirngadi
padha pantês dadi ratu
têdhak saking dipôngga
marak ing ngarsa narpati
katon malih ing wuri kang para raja

gêgaman abra baranang
kadya kang parwata gêni
ratune munggèng dipôngga
songsong kalih wêlas sisih
tanya Rajèng Mêdayin
sapa ratu prapta iku
Rajèng Kubarsi nêmbah
Sang Raja Bilabundari
Sikaturun prajane ratu prakosa

balanipun putra tuwan
Gumiwang Sri Narapati
isèn-isèning wijoan
lajêng sawadyanirèki
ana kadulu malih
balane kadya wun-awun
asri kang upacara
sinongsongan rolas sisih
munggèng gajah sêmbada ratu biwara

Prabu Nusirwan têtanya
sapa ratu prapta iki
Rajèng Kubarsi turira
nênggih Raja Burandini
Binanggar prajanèki
sami balaning Sêmakun
lajêng wuri katingal
gêgaman dinulu asri
barisira kadi prawata puspita

sami munggèng ing dipôngga
sami ngalih wêlas sisih
songsonge ratu pangarsa
prabu tanya sapa iki
inggih Rajèng Kuwini
nama Raja Kaladukum
sami andêl Gumiwang
punika katingal malih
ing Bumiya nama Raja Bulubalang

wontên malih katingalan
kang tinanya turirèki
nênggih Raja Budaldanas
ing Budaldas prajanèki
wontên malih kaèksi
Mardara nagarinipun
Sang Raja Basrudiman
prakosa prawirèng jurit
sami Prabu Sêmakun kang darbe bala

punika malih katingal
kuthane ing Simbarsari
nama Raja Budaldeya
akathah lamun winarni
para ratu prajurit
balane Prabu Sêmakun
kathah ratu isinya
ing wijoan palowani
sami eram wong Mêdayin dènnya mulat

para ratu ing Gumiwang
akathah sami prajurit
mangkana upacaranya
kadya yangyang wukir rêsmi
pangayap pra dipati
sinongsongan patang puluh
anitih si amama
rinênggèngrukmi tulya sri
lir andaru busanane kang dipôngga

sarwi utusan tur priksa
Risang Prabu Burudangin
Adipati Tasikwaja
yèn lampahe andhingini
gène kinèn ngênggèni
ngarsa jêmpananing ibu
Dipati Tasikwaja
lan Narpati Burudangin
wus mangkana laju lampahe katingal

cêlak ênggène kang rama
wus têdhak sri narapati
kumrutug pangampilira
pangayape pra dipati
gupuh marak sang aji
sira Sang Prabu Sêmakun
nêmbah anguswa pada
kang rama kurmat ngingsêri
anambrama mring kang raka kalih pisan

lajêng munggèng ing ngiringan
ing rama dènira linggih
wontên bala ingkang prapta
macan sami dèn titihi
salêksa kang prajurit
sakêthi ingkang barancuh
ratune macan pêthak
Raja Wiswèl anitihi
prabu tanya lah iku balane sapa

Prabu Sêmakun turira
pun kakang ing Burudangin
punika kang darbe bala
wontên katingalan malih
kathah ratu kang prapti
anèh saprajuritipun
sadaya aturira
sami bala Burudangin
sugih bala Sang Prabu Tasangsulngalam

pangkat-pangkatipun kathah
para Ratu Burudangin
Prabu Nusirwan ngandika
iki Natèng Burudangin
dudu saking Si Patih
Bêstak sasêrayanipun
ing Dhayak Sindhangdhayang
padha mungsuhan pribadi
lan Wong Agung Kalana Surayèng Jagat

prapta têdhak saking liman
narpati ing Burudangin
lajêng marak ing Nusirwan
sangnata gupuh ngurmati
amêthuk sawatawis
mêdal saking jawi tarub
têdhak angaras pada
sinaosan dènnya linggih
pêpalangkan nèng kananira sang nata

pramèswari winasitan
yèn cêlak gène sang aji
nulya mundhut tandhu enggal
munggèng tandhu pramèswari
sagung para garwa Mir
ambelani munggèng tandhu
lan garwa para putra
lêstari dènnya lumaris
Umarmaya sagarwane para putra

Ki Umarmaya lumajar
anandêr ing sri bupati
nêmbah ingaras kang sirah
Adipati Guritwêsi
nolih sarya sru angling
hèh Kuskèhèl apa uwus
ki bapa maratuwa
sira apura ing mangkin
liwat kagèt ingsun kêna dosanira

putune padha karuna
Umardani Umarsandi
arsa nusul ingsun ampah
trêsnane wong duwe kaki
sun pênging anangisi
jêr kakèkmu nora jujur
dadi sira amisah
Wong Agung Surayèng Bumi
lan amungsuh Prabu Sêmakun Gumiwang

yèn sira nora tarima
kakèkmu sêrêgên ngadil
gumêr sagung kang miyarsa
pangucape Marmayèki
Si Kuskèhèl saiki
nora kêna sira mungsuh
lagi nglakoni karya
Prabu Sêmakun kang nuding
sinung wênang amilara wong adosa

jêr senapati manggala
Si Baktari lara nangis
bapakane cinêngkalak
mangkene pitutur mami
kongkonana sirèki
amariksa bapakamu
yèn irunge lan mata
lan rupane durung salin
kuping bathuk misih rêraine lawas

pan ana bênêre uga
Si Kuskèhèl analèni
aja sira sudi karya
wong mangkono yèn abêcik
sayêkti nêmu bêcik
yèn ala-ala tinêmu
rêrêgêding sajagat
iku ngumpul dadi siji
bapakamu badan kewan ati setan

sangsaya gumêr kang myarsa
tumungkul rêkyana patih
sakathahing wong sadaya
Patih Bêstak dèn tingali
Kuskèhèl turirèki
anggèr dosanipun agung
dosane satus kisas
mulane kula tatrapi
yèn sampuna inggih mratuwa dalêman

pasthi lajêng kula mamah
balunge amor salilit
sangsaya rame agiyak
gujênge para narpati
wontên ingkang kaèksi
upacara para ratu
tuntunan kuda kathah
miwah angandhung kang èsthi
sami lajêng narpatine nora ana

Prabu Nusirwan têtanya
upacara apa iki
anèh ingkang katingalan
ratu gêng kang duwe iki
Prabu Sêmakun aglis
tur sêmbah sarwi umatur
punika upacara
ratu agêng-agêng sami
inggih èstu saking pamêca paduka

sagung wayah-wayah tuwan
anak Prabu Parangakik
Jayusman Samsumurijal
lawan wayah tuwan malih
Prabu Karsinah nênggih
Ruslani Danurusamsu
lawan wayah paduka
anak Prabu Rustamaji
tuwin wayah paduka Pangeran Kelan

kalawan wayah paduka
ing Ngambarkustup pun Hasim
Katamsi lawan kang raka
Rahadèn Hasim Kuwari
lawan Rajèng Betarti
canggah paduka pukulun
kalihan buyut tuwan
Narpati Kaos nagari
punika kang sami darbe upacara

têdhake saking jêmpana
ingkang eyang pramèswari
anitih tandhu kewala
para wayah anjagèni
langkung sami abêkti
para wayah milwa ibu
karasan nèng Kuparman
mula para wayah sami
madêg ratu agung sami sugih bala

wontên Mêdayin sêdhihan
mulat ing para putrèki
tanpa karya tanpa guna
agung gawe kontrang-kantring
wuwuh ngênês asêdhih
mulat tingkah tan rahayu
tumungkul rawat waspa
Sri Bathara Nyakrawati
kang karaos suyude kang wayah-wayah

ya ta wau katingalan
para mantri kang jajari
sèwu têtopong kancana
upacara pramèswari
kèndêl para garwa Mir
munggèng tandhu anèng pungkur
pramèswari tumêdhak
para wayah anjagani
pan sadaya pratingkah bêkti dêdana

têngên Prabu Parangakik
Jayusman Samsumurijal
sarwi cinêpêng janggane
kiwa prabu ing Karsinah
pundhak ingkang cinandhak
Ruslani Danurusamsu
sami dhingkluk lampahira

wuri Prabu Rustamaji
lawan pangeran ing Kelan
sarwi ngampil rasukane
rinacut kantun satunggal
kang ingampil kang wayah
kinalungakên ing gulu
dening kang wayah ing Kelan

Rahadèn Hasim Kuwari
kang ngampil têtêkênira
Hasim Katamsi kaskule
Sang Prabu Aris Munandar
kêpêt alit punika
duk anèng lêbêting tandhu
kêkêpête kang dèn asta

ingampil Rajèng Betarti
Atasaji pakêcohan
pangeran ing Kusniyane
Malebari ing Kusniya
ngampil pagorah waja
kang ngampil makênanipun
Raja Sayid Ibnu Ngumar

têdhak Prabu Nyakrawati
amêthuk marang kang garwa
jawi taratag tundhuke
ngabêkti sarwi karuna
binaktèng padmasana
lênggah lawan sang aprabu
kang wayah ganti anêmbah

angandika pramèswari
Jayusman sira dhingina
gumanti rinira kabèh
kaki prabu ing Karsinah
Rustamaji anulya
arinira Kelan iku
Hasim Kuwari wurinya

nulya Dyan Hasim Katamsi
nuli Sayid Ibnu Ngumar
Kusniya Malebarine
Atasaji wurinira
nulya Aris Munandar
putra kawêkasanipun
lajêng rajèng kalih nêmbah

mring kang ibu pramèswari
Radèn Urmus miwah Irman
para putra Rab pan kinon
angabêkti mring kang paman
wusnya tata alênggah
môngka eram kang andulu
kang cahya para putra Rab

pramèswari ngandika ris
kaki prabu ing Gumiwang
iya bok ayumu kabèh
lawan putra-putranira
tandhune banjurêna
garwane putra-putramu
padha dhingina sadaya

ing mêngko bae ngabêkti
yèn prapta sajroning pura
tumut ngandika sang katong
iya nuli banjurêna
Bêstak lah gusahana
sarupane wong Mêdayun
kang baris pinggiring marga

dèn adoh kalawan margi
undhangna padha mungkura
Prabu Sêmakun nulya ge
amangsit karo wong Arab
banjur lajêng sadaya
ing wuri budhal sang prabu
sarimbit anèng palôngka

ingkang para wayah sami
ingandikan nèng palôngka
amot satus palangkane
gotong nêm atus ajêmbar
gumrudug kèhing wadya
ing marga datan kawuwus
prapta salêbêting pura

atembak gêbèl atindhih
wong nêningali ing marga
tan wuwusên ing tingkahe
akèh kang sami angucap
lawase mangkenea
Mêdayin nora tarutuh
môngsa ta gègèr-gègèra

sapraptanirèng jro puri
pra garwa Amir sadaya
ngabêkti ing rama katong
sagung ingkang para nata
kuwune wus pinarnah
sagung para raja putu
sabên enjing malbèng pura

lawan Natèng Burudangin
agung sami ingandikan
Prabu Sêmakun sarênge
lan ratu kang tuwa-tuwa
ingkang sami ngandikan
Ki Patih Bêstak abikut
dènira bagi sugata

sabên enjing ki apatih
andhekor nèng pagêlaran
gumrêcêk ing parentahe
untune sirna wus lama
siji wus nora nana
rambute mêmplak angapuk
tyase kang maksih rumujak

durung lêgi maksih pait
agêtir gatêl pinangan
ki patih liwat munapèk
mung ajrih ing lairira
mangkana cinarita
sagung para raja putu
sami pinaring pusaka

pusakane warni-warni
marang ingkang para wayah
miwah buyut lan canggahe
buyut Pangran Sayidiman
Malebari Kusniya
Jayusman ingkang sêsunu
lan Atasaji punika

putranira Rustamaji
lawan Sayid Ibnu Ngumar
Umar Yunani putrane
Narpati Kaos nagara
punika saurutnya
kang sami kapêca buyut
Sang Prabu Aris Munandar

Sri Naranata Betarti
punika kapêca canggah
undha-usuk pusakane
Jayusman Samsumurijal
lawan Prabu Karsinah
Ruslani Danurusamsu
punika wayah kang tuwa

pusaka kaot pribadi
makutha badhong kalpika
datanpa itung ajine
Rustamaji kang sor-soran
lan Sang Pangeran Kelan
kang sor-sorane puniku
Hasim Kuwari kalawan

Rahadèn Hasim Katamsi
buyut katri kapat canggah
kang sinami pusakane
miwah para mantunira
kang dèrèng winarisan
ing Burudangin Sang Ayu
Isnaningsih pinaringan

kapara kaot pribadi
dene kantun lan tinaha
kadange narpati gêdhe
Sang Prabu Tasangsulngalam
sinêmbah ratu dhomas
lawan prawirèng prang pupuh
kasub tanpa tandhinging prang

mangkana cinatur malih
karta datan wontên pêrang
sami angulah kamuktèn
ing Mêdayin ing Kuparman
tan ana kara-kara
tulus arja lan rahayu
samya nutug awibawa

apan agung wira-wiri
Mêdayin lan ing Kuparman
atêbih linabuhake
tan ana sangsayèng marga
lumakua mêrêma
tutug tan ana kasandhung
dene kundure punika

pangatêre pramèswari
patang wulan para garwa
miwah para putra kabèh
kundure marang Kuparman
nanging yèn datan prapta
iya ping kalih sataun
para wayah tinimbalan

sabên tampi bulubêkti
kêmba yèn tan pêparinga
mring kang para wayah kabèh
para buyut miwah canggah
amung Ki Umarmaya
kang nalika solahipun
batine Ki Patih Bêstak

kang alul carita nguni
duk Dipati Tasikwaja
bilaine mratuwane
prapta Mêdayin nagara
kang satêngah angucap
praptane kang kaping têlu
ana praptane kaping pat

ingkang para wayah sami
tan kari Sang Adipatya
Guritwêsi sabên dhèrèk
mangkana Ki Patih Bêstak
lan anake Baktiyar
ing batin kalêthêkipun
wong loro pan arsa murtat

ngopahi wadya kêkalih
sama anyakêthi dinar
ingutus bêkta surate
maring nagri Kalakodrat
kuthane Raja Salsal
Sang Raja Salsal puniku
atmajane Raja Daldal

ratu kaloka ingsabumi
prajane sampun kèringan
balane sami badhog wong
kalamun tamian mêngsah
mèh têlas binadhogan
yèn rina sami anubruk
anyêking kulit tinigas

yèn dalu sami mêmaling
lajêng angêgoh jêrowan
kabèh iku pratikêle
mulane atine giras
mangkana tingkahira
mring Kalakodrat wêwadul
surate Ki Patih Bêstak

nagrine arsa ginitik
tinumpês ing Kalakodrat
prajurit Kuparman dene
angur tuwan dhinginana
inggih anonjok layang
mring kadho panglurugipun
para prawira Kuparman

mangkana karsaning Widhi
pratikêle Patih Bêstak
kacêthikan ana wêroh
matur marang Sang Dipatya
Guritwêsi prayitna
sinandi pratingkahipun
duk sêmana Sri Nusirwan

karêm dhahar bubur warih
miwah ingkang bubur surba
wantu sang nata omponge
kang ajur bubur kalawan
pêdhês asin karasa
dadya ngupaya sang prabu
wong kang bisa olah-olah

Umarmaya malih warni
angaku wong saking ajam
tau tukang lah-olahe
guna ing olah-olahan
suwita Patih Bêstak
môngsa ta wurunga katur
marang Sang Prabu Nusirwan

cinoba marang apatih
kinon wau lah-olaha
Tambitrêbèbès namane
sampun pinaring dangdanan
marang Ki Patih Bêstak
sawusira matêng sinung
gêgurih saking kêkasang

kadi bubur warni putih
gurihe kaliwat-liwat
yèn iku cinarubake
wus matêng katur ki patya
dhinahar langkung eca
durung dhahar laminipun
jênang amucung kalintang

ciptanipun pantês katura sang prabu
bok sapisan êngkas
nanging sêmune wong iki
mèmpêr-mèmpêr seje rupa tunggal solah

duk ambubur pinirsa pondhokanipun
Umarmaya ana
ing pondhokira alinggih
maring pawon Ki Tambitrêbèbès ana

patih sampun anggugu yèn dedenipun
dudu Umarmaya
padha mèmpêr tingkahnèki
dyan binêkta katur ing Prabu Nusirwan

duk dinangu saking ajam asalipun
Trêbèbès kang nama
sigra kinèn bubur warih
cinaruban gêgurih saking kêkasang

sampun katur dhinahar marang sang prabu
prasami kaecan
èstu lamun angluwihi
animbali Betaljêmur praptèng pura

sami sinung dhahar jênang mring sang prabu
langkung kagawokan
gurihe kang bubur warih
wus ginanjar Tambitrêbèbès lêlurah

lawan dhusun watara isi wong sèwu
lurah olah-olah
dangdanan wus dèn paringi
ing sapalakartine wong olah-olah

kanggêp langkung Trêbèbès marang sang prabu
langkung kaparcaya
mangkana dina sawiji
olah bêngi kang badhe

saosan enjang

sigra mêtu mring kapatihan jinujug
Bêstak lagya nendra
sinorog ing darubêsi
sirêp kabèh kang kêmit mring ki apatya

pinarnahkên binuntêlan kêmulipun
pan sampun binêkta
ki patih maring jro puri
pinarnahkên pojokira pambêthêkan

ya ta nêmu layang katut dening kêmul
pantês mêntas maca
kalalèn kari pan maksih
angsul-angsul saking Raja Kalakodrat

wus jinuput dèn êrut kalawan rambut
winungkuskên iya
lan rambute ki apatih
iya dadak kinancing ubêngan êlak

dhapuripun Trêbèbès tinunggon jagul
lêlima kang nendra
kêkalih kang dèrèng guling
kinèn sami anggênèni jèdhinira

api murub dahana wedange sampun
umob mawalikan
Tambitrêbèbès marani
marang gène anyèlèhkên Patih Bêstak

dyan sinambut tinigas mustakanipun
peso pamalingan
pêdhot janggane ki patih
Patih Bêstak badanipun dèn pêpurak

sirahipun anèng pangêrêt ginantung
wau badanira
sadaya kang dèn kêlèti
ana jagul ngalilir siji uninga

solahipun Trêbèbès mêmurak wau
eram dharodhogan
amung kang sipat jariji
kang tinugêl badhe winorakên jênang

dagingipun kalawan jêrowanipun
samya pinêndhêtan
iku kang winor ing daging
linêbêtkên marang ing jèdhi kewala

sêdyanipun mila dariji kinatut
kaya balung dara
miwah bêbalunging pitik
wusnya mopol daginge Ki Patih Bêstak

nulya gandum cinêmplungkên jèdhi sampun
bêbalunge Bêstak
sigra winorakên gêni
gumarêbêg jênang sawit Patih Bêstak

sampunipun ririh wau umobipun
gêni ingurudan
mung gêni balung kang maksih
linêbonan gêgurih saking ing kasang

sampun luluh matêng sêdhêng kênthêlipun
winadhahan kêda
kêda gêng dadi kêkalih
kang sinaosakên dhahar kalih kêda

ingkang kantun linêbonan awu balung
bêbalunge Bêstak
akênthêl wêngur asangit
langkung-langkung anyir sumrêbêt anggadag

sampunipun kêda lit wêwadhahipun
dadya tigang dasa
kang maksih wontên ing jodhi
watawise dadya salawe prah kêda

enjingipun sinaoskên dalêm agung
dhêdhêg ing ngajêngan
sawungune sri bupati
kagyat mambu agurih ambuning jênang

sang aprabu marani lajêng andulu
kêda ingungkaban
sinuru sawêg ping kalih
angandika sira Sang Prabu Nusirwan

kabèh iku apa padha tunggalipun
Trêbèbès tur sêmbah
inggih gusti kaot kêdhik
kang kulangge dhahar amung kalih kêda

ingkang kantun sèkêt kêda lit pan langkung
kaot mung sausap
mênggah raosipun gusti
iya talah iki kok wènèhi apa

gurihipun anyire manjing bêbalung 

| Trêbèbès tur sêmbah
sawêg kalêrêsan gusti
bumbunipun botên kaot sapintêna

sang aprabu animbali Betaljêmur
lawan Patih Bêstak
Betaljêmur praptèng puri
Urmus Irman sarênge manjing jro pura

tan katêmu Patih Bêstak wismanipun
katur ing sang nata
Patih Bêstak tan kapanggih
wau dalu kinintên manjing jro pura

dipun luru Bêstak mêksa tan katêmu
sang nata ngandika
ngèngèhana kêda siji
kabèh iku paringna ratu kang seba

konên andum sabupati mantrinipun
kang nangkil sadaya
Trêbèbès sigra umijil
wusnya maringakên jênang sigra kesah

praptèng kuwu sigra malih warnanipun
nalika punika
kancane Umarmayèki
ratu ing Tasmitèn Raja Johanpirman

Raja Kuljum Kunawar lawan Jongkuwung
Sang Tasangsulngalam
narpati ing Burudangin
sabalane lan Dipati Tasikwaja

warnanipun Marmaya Tarbèbès santun
miwah Umarmaya
dipati ing Guritwêsi
angundhangi prayitna baris pêndhêman

ya ta wau Sang Nusirwan sakalangkung
dènnya dhahar jênang
Betaljêmur dèn paringi
nanging datan sinuru ngadhêp kewala

Irman Urmus abikut kadi sang prabu
Betaljêmur turnya
bok sampun tuwan unduri
sampun-sampun karêm ing jênang punika

tan andulu ing ature Betaljêmur
pijêr sarikutan
kang sakêda sampun gusis
akêkèprès jênang

lathine sang nata

Betaljêmur misih alon aturipun
tuwan sampunana
inggih jênang sônggarunggi
pun Trêbèbès punika botên katingal

sang aprabu misih anyuru andhingkul
imbuh kang sakêda
mèh têlas anuli manggih
ali-ali mèh kasuru nèng jro jênang

sêsotyèku kumaraning iwak ênun
kang aduwe Bêstak
tan pisah anèng jêjênthik
dyan pinundhut mring sang prabu tiningalan

supenipun Patih Bêstak datan pandung
pagene nèng jênang
ali-aline si patih
Si Trêbèbès ana ngêndi golèkana

wadya matur sampun tan katingal dangu
sang nata ngandika
bature undangên siji
kang ngladèni jagul anèng pambêthêkan

tan adangu prapta kang sawiji jagul
dinangu lurahnya
Si Trêbèbès ana ngêndi
matur dangu kesah saking pambêthêkan

sira jagul angladèni mau dalu
apa kang ginarap
Si Trêbèbès kok ladèni
jagul matur mêmurak inggih manungsa

sirahipun punika maksih ginantung
daginge dèn jênang
sang prabu kagèt lingnya ris
lah gawanên marene êndhase sapa

jagul wangsul ngambil sirah kang ginantung
ingiling-ilingan
êndhase wong kaki-kaki
manjing dalêm sirah cinangking ing wuntat

sapraptanira ngajêngan
tiningalan èstu sirahing patih
sang nata kagyat anjumbul
ênêg-ênêg tan mutah
Si Trêbèbès ubrêsên dipun katêmu
nuli cêkêlên dèn enggal
lawan awèha udani

maring bala ing Kuparman
padha konên têtulung angulati
marang Si Trêbèbès iku
yèn olèh ingsun ganjar
langkung ênêg ulêk-ulêkên sang prabu
huwèk mutah bulaweran
jênange sadaya mijil

Urmus Irman sami mutah
jungkêl-jungkêl isining wêtêng mijil
mutah tinja ambêgadhur
rêbah ing sanalika
dipun sundhang marang sira Betaljêmur
wau kang manjing jro pura
Adipati Guritwêsi

kumêsar dènnya têtanya
panangkilan hèh paran anapèki
kang dinangu aturipun
anggèr Trêbèbès minggat
lurah koki jênang tiyang wau dalu
cinaoskên rama tuwan
jênang patih langkung gurih

anjumbul Ki Umarmaya
apa têmên warta mangkene iki
adhuh bapa marasêpuh
pagene sapa jênang
majanani kaliwat ing mantunipun
umatur kang tinakonan
ing mangke kados prayogi

anggèr manjinga kadhatyan
sigra manjing lan Raja Burudangin
Tasangsulngalam kang tumut
Sang Raja Johanpirman
kantun jawi lan Raja Kunawar Kuljum
sapraptanira jro pura
Adipati Guritwêsi

gupuh dènnya tumut nyundhang
mele-mele Nusirwan ngandika ris
kulup katiwasan ingsun
lêlurah koki ilang
Si Trêbèbès anjênang maratuwamu
lah ta iku tingalana
utamanggane si patih

sang adipati anulya
amariksa sirahe kyai patih
pinêndhêt sirahe matur
punika wontên layang
layang apa lah age wacanên kulup
winaca têmbunging surat
Raja Salsal angangsuli

sang prabu ing Kalakodrat
dhatêng Bêstak pêpatih ing Mêdayin
wiyose sira sung pemut
lamun nagaraningwang
Kalakodrat puniku arsa pinukul
maring prajurit Kuparman
kula dika kèn dhingini

malah kang arsa dinuta
gêcak Kalakodrat iya kang rayi
anama Prabu Sêmakun
ingkang môngka manggala
binêktanan ratu andêl kalih èwu
dene ta pemut andika
kula sampun anuruti

nonjok srat marang Kuparman
dimèn galak wong Kuparman ningali
mung punika ungêlipun
ngungun Prabu Nusirwan
kulup iku tan ana muni wak ingsun
ature tan mungêl ingwang
amung ki patih pribadi

sigra angadêg Nusirwan
nyandhak sirahira Bêstak binanting
ing bata jobin malêdug
utêkira sumirat
tinututan ing pêpalu anggalêpung
banjur dipun pipis pisan
lêmbut awor bata putih

sidodoup uduh biyang
mati dadak gêgawa ucap kari
kulup iku apuramu
pan nora muni ringwang
mung karêpe si binatang adu-adu
sapa baya kang mêmurak
sukur ingsun angamini

nanging ênêge kalintang
sirah mumêt ulêgên sangêt jêmbrik
sang nata mutah rêmpêlu
rêbah angathang-athang
Umarmaya bêbisik sarwi anuduh
ing Prabu Tasangsulngalam
narpati ing Burudangin

mêdal anyêpêng Baktiyar
praptèng jawi Narpati Burudangin
Baktiyar ngandikan rawuh
cinêkêl wus binônda
sinungakên rumêksaa sira prabu
ing Tasmitèn Johanpirman
sigra manjing pura malih

Sang Prabu Tasangsulngalam
manjing pura Dipati Guritwêsi
lah ta paran yayi prabu
kacêkêl Si Baktiyar
inggih sampun dangu kawula wiyungyung
yayi Tasmitèn punika
kula kèn rumêksa inggih

Sri Nusirwan lajêng gêrah
putra kalih sangêt kalêngêr sami
tuwin ingkang para ratu
ingkang sami amangan
ing daginge Patih Bêstak dadi racun
bêbalung kang awor jênang
wus prasasat darubêsi

ing jaba kang jênang para
nganggo awu balunge kyana patih
ting garêmêt awakipun
rumab yèn suwe panas
ting galêrêng para ratu pitung puluh
bupati kang salawe prah
samya dèn gotongi mulih

gorokane nganti sêrak
ting carêkik tan kêna dèn tambani
kabèh sêdhihe kalangkung
cêkak watuk tan bisa
sami nêdhas miwah jroning wêtêngipun
mulêse kadi tinampar
sênêp nora bisa ngising

muntir kadi kinorokan
lir jinara ing undur-undur wêsi
mondhok kadi sambang undhuk
marongkol usus gimbal
lir kinêrêt bêbalung prapta ing sungsum
ngolang-aling galasahan
tan ana mari ing jampi

sakit sangsaya angrêbda
lami-lami kuru pating salênggring
gumigil anganggruk-anggruk
watuk riyak tan mêdal
mêmpis-mêmpis wus kathah kang sami lampus
ratu miwah pra dipatya
ingkang mangan jênang patih

tuwin Sang Prabu Nusirwan
langkung sangêt Dipati Guritwêsi
kang angadhêp Betaljêmur
pramèswari ngandika
kulup Umarmaya lah paran budimu
apa ora tur uninga
marang Kuparman nagari

lamun wong tuwane gêrah
luwih bangêt nanging sira pribadi
rikating laku nak ingsun
Umarmaya tur sêmbah
putra tuwan pun adhi Prabu Sêmakun
wingi utusane prapta
sagêd angambah wiyati

nanging lampahing utusan
putra tuwan dhatêng kula pribadi
pun Jèdhi kang sagêd mabur
kinarya mêng-amêngan
dhatêng putra tuwan pun adhi Sêmakun
pramèswari angandika
iku irasên prayogi

witning yèn sira tilara
repot sapa kang ngadhêp siyang latri
kang prigêl kaya sirèku
angadhêp wong alara
dene ingsun iki karubuhan gunung
arinira karo padha
lara nanging sapirèki

wong anom pan misih kuwat
yèn sinandhang wong tuwa lara iki
bangête tikêl sapuluh
iya nuli mêtua
gawèkêna layang kulup duta iku
bêbukane saking ingwang
Marmaya wotsari mijil

prapta pakuwone panggya
sira Patih Jèdhi wus dèn bisiki
têlas ing pitungkasipun
mêsat napak gêgana
tinon lamat-lamat anèng mega biru
prawira margèng gêgana
ing marga datan winarni

prapta nagari Kuparman
lajêng manjing nênggih kuthanirèki
gustine Prabu Sêmakun
angaturakên surat
tinupiksa kang surat bêbukanipun
lajêng utusan ngaturna
kang sêrat saking Mêdayin

mring kang raka Parangteja
lajêng katur sêrat marang jro puri
kadriya nimbali gupuh
Wong Agung Parangteja
sarêng lawan manjinge Prabu Sêmakun
prapta byantara ngandika
Wong Agung Surayèng Bumi

yayi prabu adangdana
putrinira kabèh gawanên dhingin
yèn gêrahe sangsaya sru
sirenggal utusana
tur sandika wêdale Prabu Sêmakun
sagung narpati tanaya
kang dèrèng wontên Mêdayin

apan ing kono nalika
ingkang nuju anèng nagri Mêdayin
Hasim Katamsi puniku
Prabu Aris Munandar
kang dhinèrèk Dipati Tasikwajèku
lan Raja Tasangsulngalam
Sang Johanpirman Narpati

kang dèrèng nuju lampahnya
kêrig sarêng kang paman sri bupati
budhale Prabu Sêmakun
saking nagri Kuparman
lêlancaran lampahira siyang dalu
ing marga tan winursita
praptèng Mêdayin pra manis

sami lajêng manjing ing jro puri
nanging sang prabu gêrahe sayah
kang alul kojah nguni wèh
mêningi kalih dalu
praptanira kang putra nênggih
kalawan para wayah
nênggih sedanipun
gumêr tangis sanagara
sajro pura gêng alit kawêlasasih
sasedane kang rama

putra kalih saras dènnya sakit
Irman Urmus amung para nata
tigang dasa mati kabèh
bupati amung kantun
gangsal ingkang botên ngêmasi
kang pêjah pan sangalas
wau kang winuwus
layon sampun binarsihan
sinarèkkên ing wana Basarah nênggih
anèng Jabalmaola

Patih Jèdhi wus tinulak aglis
ing Kuparman lampahira prapta
katur kang rama sedane
mêningi kalih dalu
para wayah praptèng Mêdayin
sagung kang para garwa
Kuparman gumuruh
wong agung rêncêm ing driya
ing sedane kang rama nora nungkuli
mangkana aturira

Rêtna Marpinjun anggêgendholi
mring kang raka miyarsa pawarta
kang rayi Urmus nêpsune
praptaa kakangipun
yêkti jaluk dadi narpati
pinaro lan Si Irman
ing panêdhanipun
têmah wong agung kèwêdan
marma sangêt Marpinjun aturirèki
putusana kewala

ngadêgêna Si Irman Narpati
sumiliha nata binathara
jêr kang lanang tuwa dhewe
anadene Si Urmus
dèn adêgna liya nagari
kang rayi kalihira
kabèh para maru
manut Marpinjun sadaya
ing ature wong agung sigra nimbali
sagung kang para nata

sami ngungun pinaringan warti
datan karasa alaning kuna
amung karasa ing mangke
lan kala purwanipun
mring gustine ginawe bêcik
wit wêruh pasamuan
Menak Jayèngsatru
saking kang rama Nusirwan
piawone tinêtêpakên muwuhi
bala lan kaluhuran

ting salênggruk kang para narpati
sami adus luh wus dangu tata
nulya dadèkkên pikire
dènnya ngadêgkên ratu
utusan lan tindak pribadi
umatur para nata
sami pênêdipun
nanging asêmu utusan
têtêp luhur lawan wontên sônggarunggi
anulak ing pamothah

dadya rawuh kang rayi tinuding
sira wong agung ing Parangteja
kapraboning prang lampahe
ambêkta kalih èwu
para ratu ngajêng lan wingking
ambêkta palangkan mas
kang asuku satus
winarnèng sagung sêsotya
pinaringkên kang badhe madêg narpati
sira Rahadèn Irman

lawan wijoan mas palowani
kang pinaringan Urmus punika
kang badhe ingadêgake
ratu liyan praja gung
ing nagari Wu-awu Langit
nanging akêkuthaa
tunggil ing Mêdayun
têtêp anyenapatia
môngka isèn ing wijoan palowani
manggala para nata

Rajèng Yunan Selan lan Kohkarib
ing Yujana Rum Santari Kebar
Turki Ngabêsi wusdene
kabèh ratu gêgêdhug
samya ngiring kang môngka wakil
asongsong tunggul naga
nitih askardiyu
wong agung ing Parangteja
amakutha hèr miya kang binuka sri
abra ing nawa rêtna

bêdhol saking Kuparman nagari
sagung gêgaman kang para nata
Suratisdaham cucuke
kapêthuk surat rawuh
ingkang saking nagri Mêdayin
Patih Jèdhi kang bêkta
nulak wangsul-wangsul
kèndêl dhêdhêg jawi kitha
para ratu angantos sêrat kang prapti
kang aisi wasiyat

duk sangête Prabu Nyakrawati
anênurat kang isi wasiyat
mring putra kang sêpuh dhewe
Wong Agung Jayèngpupuh
pinasrahan kang kari-kari
Irman dèn adêgêna
mêngku ing Mêdayun
apêpatiha Baktiyar
Irman sira adêgêna Nyakrawati
ewa mangkono iya

môngsa bodhoa sira ing wuri
anak ingsun pan ingkang atuwa
katêmpuh kabèh-kabèhe
iya satilar ingsun
pan mung sira tuwa pribadi
sapa kang mangkêlanga
ing tuduhirèku
yêkti tan nêmu raharja
duk miyarsa Wong Agung Surayèng Bumi
ngungun sinungkên nulya

mring Wong Agung Parangteja aglis
lajêng budhale ingkang ngantosan
dene para ratu kabèh
nèng jawi kitha kumpul
Rajèng Selan Natèng Kohkarib
Natèng Yunan Yujana
Kebar sinung wêruh
wasiyatira Nusirwan
dyan têngara sarêng budhale para ji
lir wutahing samodra

gumaludhug rèh kagiri-giri
kadi guntur parbata sayuta
kêndhang gong ewon swarane
ewon saruninipun
lêksan bèri gurnang thongthonggrit
lamine lampahira
marga tan winuwus
orêg Mêdayin miyarsa
prapta wakil Wong Agung Surayèng Bumi
ubêkan sami mapag

Natèng Gumiwang lan Burudangin
angriyini dene para putra
lan Radèn Irman sarênge
ing jawi kitha tundhuk
ingaturan laju nulya glis
sapraptaning jro pura
sinaosan sampun
makuwon nèng sitibêntar
Arya Maktal wus panggih lan pramèswari
ngaturakên prabeya

saking kang putra Surayèng Bumi
cacah gêgawan pan sèwu onta
obar-abir ing mêmule
lawan rasaning laku
ingkang karsa Sang Jayèngmurti
pramèswari jinarwan
sukane kalangkung
lêstari sami lan karsa
lan wasiyat wêlinge kang sampun lalis
mangkana wong Kuparman

ingkang para ratu angênggèni
sagung wismane kang pra dipatya
ing dina Soma undhange
kumpul kang para ratu
ulubalang kang pra dipati
aglar ing panangkilan
kang sowan supênuh
Irman anèng panangkilan
upacarakaraton anèng jro puri
kasrah ing Arya Maktal

sampun dhêdhêg anèng ing sitinggil
miwah pawongan ingkang pangayap
angiring Maktal têdhake
saking ing sitiluhur
sasat Prabu Anyakrawati
duk mijil siniwaka
saupacara gung
sapraptaning panangkilan
anglênggahi ingkang singasana rukmi
sarya sru undhang-undhang

hèh sagunge kang para narpati
wong Mêdayin kang para punggawa
sapa kang ana budine
arsa umadêg ratu
miwah ingkang mangkêlang batin
murina ora rêna
ing pratikêl ingsun
ing samêngko têkakêna
aprang tandhing lan ingsun padha sawiji
pasamuan kinêmbar

lamun bisa nyêmpal kanan kering
marang baune Si Parangteja
pasthi yèn tutug karsane
lamun tan bisa mutung
astaningsun karo puniki
aywa na duwe karsa
nora bangun turut
aja ta mênêng kewala
sumaura santana para narpati
yèn wani prang mêtua

sami dhingkul kang para narpati
para santana para prawira
sadaya nuwun ature
tan wontên ingkang purun
anadhahi tuwan ing jurit
Wong Agung Parangteja
pangandikaningsun
uwis ta lamun mangkana
nora ana nulak ing gurdaka mami
nir ngasmara dilaga

piyarsakna kabèh wong Mêdayin
ingsun nglêstarèkkên kang wasiyat
ingkang wus swargi wêlinge
rêmpêg lan karsanipun
ya Wong Agung Surayèng Bumi
kang rayi Radèn Irman
ingadêgkên ratu
Nyakrawati Binathara
kinèn mêngku kabèh karaton Mêdayin
Maha Bathara Irman

dene ingkang rayi Urmus nênggih
pinaring Awu Langit nagara
ratu tri dasa kumpule
kabawah Radèn Urmus
umadêga sri narapati
nanging kadhatonira
nunggil ing Mêdayun
ratu isining wijoan
palowanu Raja Urmus Senapati
manggala para nata

dyan ingawe Radèn Irman prapti
sigra nyêlak astane cinandhak
pan sampun linênggahake
ing padmasana murub
Arya Maktal sigra gumanti
lênggah ing wijoan mas
kang apalowanu
sarya sru dènira undhang
ngèstrènana ngèstokêna wong Mêdayin
yèn Irman madêg nata

saur pêksi kabèh wong Mêdayin
Ki Baktiyar bandan linuwaran
prapta wus anèng ngarsane
wong Parangteja muwus
hèh Sang Prabu Anyakrawati
punika patih dika
Prabu Irman dhêku
sigra ngadêg maca palkat
wau sira Adipati Guritwêsi
Betaljêmur andonga

prapta tigasan saking jro puri
bawahane kang dadi narendra
anggili akèh warnane
sinjang-sinjang tinumpuk
kang talam mas binebas sami
marang kang para nata
talam suwasèku
marang sagung pra dipatya
kang salaka sadaya mring para mantri
marang wong cilik wastra

wus waradin sagung ingkang nangkil
lajêng bojana kang para nata
taluki bang lawan jêne
taluki jo lan wungu
ingkang pèrêm lamak abukti
gêlas kancana samya
pinatik rêtna gung
larih midêr atimbalan
wanti-wanti Irman anglarih pribadi
marang wong Parangteja

rame Marmaya angêluconi
ing môngsa iki iya pangrasa
ora bisa rêngat manèh
wus amor balung sungsum
dene Bêstak wus angêmasi
nutug suka sadaya
sagung para ratu
ing dalu samya luwaran
Arya Maktal kang taksih anèng sitinggil
Irman manjing jro pura

para ratu amakuwon sami
ya ta lamine sampun sawulan
ing patang puluh dinane
amit Irman umatur
inggih kakang tuwan rumiyin
kundur dhatêng Kuparman
kakang inggih amung
putra paduka sadaya
tuwan tilar sarêng lan kawula benjing
sowan dhatêng Kuparman

budhal enjing saking ing Mêdayin
Raja Irman ngatêr jawi kitha
wong Parangteja angkate
sagung kang para ratu
sami manggih suka tan sipi
sampun ungkur-ungkuran
Irman wangsulipun
lêpas wau kang lumampah
Prabu Irman undhang adangdan sumiwi
anggambuh mring Kuparman

wuwusên kunduripun
wong Parangteja lan para ratu
tan kawarna lamine dènnya lumaris
nagri Kuparman wus rawuh
sakathahing para katong

lajêng ngandikan sampun
sami angujung nèng padanipun
angandika Wong Agung Surayèng Bumi
dèn tata sami alungguh
yayi mas paran ing wartos

gya Maktal nêmbah matur
katur sadaya sasolahipun
amiwiti malah têlas amêkasi
miyarsa suka wong agung
miwah ture para katong

kalawan aturipun
sira kang rayi Prabu Sêmakun
lan ature Adipati Guritwêsi
wèh suka sadayanipun
tan ana kang walangatos

para garwa angrungu
lêstarinira kang para ratu
amung para putra dèrèng wontên prapti
badhe sarêng lampahipun
lan paman Mêdayin Katong

putus ingkang winuwus
wusnya dhêdharan sadaya mêtu
kundur marang kadhatonira prasami
gumuruh kang baris agung
wong cilik kabèh makuwon

kunêng antaranipun
wong Parangteja ing praptanipun
lan ing mangke Raja Irman ing Mêdayin
tigang wulan longkangipun
praptane Irman Sang Katong

praptane kang amêthuk
sagung ingkang para rajasunu
jawi kitha apan wong agung pribadi
kang rayi sampun kacundhuk
nèng pada Irman anglosod

angrangkul suku muwun
tinarik-tarik mêksa amuwun
angandika Wong Agung Surayèng Bumi
kabèh ta anak-anakmu
apa barêng yayi katong

wungu wotsari matur
Sang Raja Irman inggih pukulun
kang kêkalih ingandhêg kang eyang sami
sarimbit kang maksih kantun
ing benjing sarêng kemawon

kalawan eyangipun
benjang saantuk amba pukulun
saking ngriki ibu paduka pan inggih
mariki anuwun pêthuk
milane kang wayah karo

anak Ismayasunu
Pangeran Kelan lan arinipun
ingkang panggih anyar jêng ibu wus panggih
Katamsi martuwanipun
ing Ngambarkustup Sang Katong

myang besan canggahipun
Aris Munandar martuwanipun
Narapati Johanpirman sampun panggih
amung Sahsiyar pukulun
besan wus lami dèrèng wroh

sru gumujêng wong agung
iku bedane priyayi sêpuh
saking titi yêkti besan yun udani
beda sira lawan ingsun
cul payu tan walangatos

kang rayi nêmbah matur
inggih kawula sampun angutus
sami ratu ingkang kula kèn ngaturi
manawi wontên wratipun
inggih pun Sahsiyar Katong

sukur yayi yèn uwus
sira utusan kang rayi matur
inggih sampun pun Mahraja Bunandari
ing Kusriyan kuthanipun
kintun amba sèkêt gotong

yèn katuran pukulun
inggih lajênga dhatêng Mêdayun
sampun taha lajênga manjing jro puri
dumèh yèn kawula suwung
sampun ngangge walangatos

ingkang nimbali ibu
têlas wêwênang amba pukulun
ya ta wau kang raka nitih turanggi
kang rayi ingatag sampun
têngara kang wadya bodhol

cêlak turangganipun
kadya ginandhèng turangganipun
Prabu Irman upacarane kinari
kang raka anèng ing ngayun
upacarane kinaot

datan kawarnèng ênu
lajêng lampahe praptèng kadhatun
apan lajêng binêkta manjing jro puri
kang para garwa amêthuk
sadaya munggèng pasadon

sinêmbah sadaya wus
para garwane kang raka sampun
sami lênggah putra kabèh dèn timbali
kerid ing Prabu Sêmakun
praptèng pura nêmbah sinom

wong agung ing Parangteja
Adipati Guritwêsi
Lamdahur lan Umarmadya
lan Narpati Burudangin
sang prabu ing Yunani
Yujana Kebar lan Kuljum
kang sami tinimbalan
Ngabêsi Santari Turki
ingandikan ratu wadana pangarsa

Brikahar samya ngandikan
lan Sang Raja Prêjuk Prênggi
tuwin Prabu Johanpirman
sagung ratu besan sami
Kusniya Malebari
sang maha pandhita nuju
anèng nagri Kuparman
sami ngandikan jro puri
sami nginum dhêdharan ing jro lan jaba

gumuruh swaraning sênggak
larih midêr wanti-wanti
tutug kang sami bujana
cinatur kawan dasa ri
sang prabu ing Mêdayin
anèng Kuparman pan agung
sinugata kasukan
tan pêgat ing siyang latri
langkung suka rukune nagri raharja

tan ana kang sinantaha
mênêng sagunging pakarti
tan pae mêmangun suka
mangkana Irman nèng puri
agung tiniti wêrdi
marang kang raka Marpinjun
yayi prabu ngrasaa
gêgêntine rama aji
kadangira tuwa mung Sultan Kuparman

dèn pasthi anggêpên yayah
kalawan yayi dèn ajrih
kaprawiraning ayuda
sira maning duwe budi
nadyan jêng rama swargi
duk apa nêmu rahayu
iku gawenên tekad
dadi mantêp wêdi bêkti
nora kêna bineka ngatur-aturan

yèn swargi iya mungsuha
lawan wong liya sayêkti
lêbur datanpa kukupan
sirna nagari Mêdayin
katuju mungsuh siwi
ingapura maklum agung
kang rayi matur nêmbah
kangbok sampun pindho kardi
kadi emut yèn mênggah godha rêncana

nambungi alon lingira
Rajaputri Parangakik
yayi prabu poma-poma
pituture kangbok iki
yèn kanggo sarta eling
sayêkti tulus rahayu
yèn lali sira nimpang
môngsa gagapa basuki
dèn prayitna emanên nagaranira

pan sira katêmpuh tuwa
sutanira kabèh sami
pangidhêpane pan sira
jêr sira tuwa pribadi
gantining bapa pasthi
lan ari Prabu Sêmakun
Raja Irman tur sêmbah
ing Dèwi Sudarawrêti
kangbok mugi tuka pangèstu paduka

bubare ingkang bujana
cinatur ing tigang ari
andina anèng jro pura
Marpinjun amituturi
sang rajaputri kalih
ingkang atumut pitutur
Parangakik Karsinah
abikut Prabu Mêdayin
ngiwa nêngên nauri sarwi tur sêmbah

sampun jangkêp kalih wulan
anèng Kuparman nagari
pamite sampun kalilan
ing raka Surayèng Bumi
kundur Natèng Mêdayin
sinarêngan ingkang mêthuk
sagung pra atmajendra
mêthuk nyai pramèswari
pangarsane Rajèng Kaos Ibnu Ngumar

putrane wong Parangteja
Ibnu Jara Banu Mêsir
Mardanus putra ing Yunan
putra ing Kangkan Dikwanis
Rajaputri Ngabêsi
Radèn Kodrat Samadikun
Kaharkusmèn Yujana
Umar Jaman ing Kohkarib
rajaputra ing Kebar Radèn Subtandar

ing Turki Samardikaran
Radèn Kiswarin Diswarin
atmaja Iskal Iskalan
Warindiya putra Bangid
sarêng budhalirèki
lan Irman Prabu Mêdayun
lir giri puspita bra
gêgaman para putra sri
kunêng wau kang lagya lumakyèng marga

Sang Rajèng Surukan prapta
Sahsiyar nagri Mêdayin
makuwon wismèng Baktiyar
linajêngakên kang wêling
Prabu Irman yèn prapti
Prabu Sahsiyar puniku
kinèn lajêng sebaa
marang nyai pramèswari
Kyana Patih Baktiyar ingkang ambêkta

marang pangeran ing Kelan
kang makuwon ing sitinggil
kang rayi nèng pagêlaran
Rahadèn Hasim Kuwari
Patih Baktiyar panggih
lan Pangran Ismayasunu
bêkta Rajèng Surukan
martuwa Hasim Kuwari
matur nêmbah sira Ki Patih Baktiyar

anggèr punika pun Raja
Sahsiyar kang lagya prapti
paduka bêkta mring pura
eyang tuwan kang nimbali
sampun sah kang wêwêling
rama paduka pukulun
lamun Sahsiyar prapta
lajênga sowan mring puri
kang pitungkas jêng rama paduka Irman

mangke kawula sumôngga
ing karsa paduka gusti
sebakna eyang paduka
ing jêng nyai pramèswari
kula mung angruktèni
inggih pasugatanipun
angling Pangeran Kelan
iya paman aja watir
sigra mudhun Baktiyar mring panangkilan

binêkta manjing jro pura
mring Pangeran Kaelani
wau Sang Raja Sahsiyar
lan mantu Hasim Kuwari
panggih lan pramèswari
langkung sukane andulu
maring Rajèng Surukan
dene têka anyantrèni
pasêmone pantês ratu pinandhita

apan ta binesan-besan
maring nyai pramèswari
sira Sang Prabu Sahsiyar
akathah dèn pêparingi
langkung dènira ajrih
dene pêpundhèn rahayu
kapêca ing jro surat
pawèstri luwih utami
manjing Islam atilar kapiring raka

wus lêga rasaning driya
nyai agêng pramèswari
besane kabèh kawruhan
Sahsiyar gung dèn timbali
sowan marang jro puri
katiga nèng ngarsanipun
kang wayah kalih pisan
Kelan lan Hasim Kuwari
katigane sira Sang Prabu Sahsiyar

pramèswari angandika
hèh ki besan anak mami
sirèku luwih nugraha
kawijilanira dhingin
anaking rôndha miskin
pakaryamu angon wêdhus
mangke kinarya raja
mring sutèngong Jayèngmurti
singgahana tyas arda lan siya-siya

yèn sira katèmpèlana
tyasira duk angon kambing
sayêkti akarya tiwas
marang kang karya narpati
wèh dudu wahyu yêkti
dadi sira gawe tuduh
dudu wahyu kang nyata
apan Sang Surayèng Bumi
kotos-kotos wahyu gêng kaliwat nyata

pratôndha tulus akarya
wong ala ginawe bêcik
bêcik sabanjure pisan
edan winaraskên sami
awèh bênêring sisip
lêstari barang karyèku
tan kêna kaluputan
pan ratu atining bumi
yèn ngrungsanga sarang jagatira rêngka

aja eling pisan-pisan
pakolih duk angon kambing
dhocêng panariking arja
gêdhe tinarik ing cilik
akèh tinarik kêdhik
mêdhotakên tamparipun
ora tan kapadhaan
iku sira arêp eling
yèn lalia ki besan agawe rêngka

sira gawa bala pira
ki besan praptèng Mêdayin
Prabu Sahsiyar tur sêmbah
pukulun mung gangsal kêthi
satus kang pra dipati
mantri amung kalih èwu
inggih pêpatih amba
pun Minardan têngga puri
tigang kêthi siyang dalu têngga pura

wus nora kuwatir wuntat
ki besan sira puniki
yèn mangkana ingsun gawa
marang Kuparman nagari
atêrna awak mami
sutamu lawan putumu
Sahsiyar matur nêmbah
langkung saking amarêngi
karsa tuwan kalayan niyat kawula

kawula pan arsa sowan
ing putranta jêngira Mir
mangke kadhawahan sabda
andhèrèk jêng pramèswari
nugraha kang nètèsi
sarêng si amba pukulun
kunêng ta kang winarna
misuwur wong sanagari
yèn praptane kang saking nagri Kuparman

katur yèn sarênge prapta
kang mêthuk ing pramèswari
wontên bala pitung yuta
ingkang para rajasiwi
wau praptanirèki
Irman Sang Prabu Mêdayun
lajêng manjing jro pura
lan ibu sampun apanggih
katur solah pratingkah saking Kuparman

antara samadya côndra
budhalira pramèswari
marang nagari Kuparman
Raja Urmus kang tut wuri
Rajèng Wu-awu Langit
akathah punggawanipun
bêkta bala sayuta
ingkang saking ing Mêdayin
kang amêthuk wong Kuparman pitung yuta

ing môngsa iku tan ana
pêdhote bala lumaris
mring Mêdayin mring Kuparman
andina-dina anggili
marga gêng samya limit
tan ana sukêt kang thukul
pan kadya dèn rêmpêlas
kiyamat marècèt têki
langkung arja eca pirang-pirang praja

wau ta kang kawarnaa
ing lêlakon kawan ari
kèh para ratu kang mapag
andina-dina kang prapti
kantun lakon saari
pamêthukira wong agung
lawan kang para raja
para putra jalu èstri
sampun prapta pramèswari ing Kuparman

amanggih sèwu kamulyan
rinangga sukaning galih
tinut ing sakarsa-karsa
para wayah angladosi
Raja Urmus sirèki
kawan wulan laminipun
anèng nagri Kuparman
tuwuk sakarsanirèki
sampun pamit mantuk Mêdayin nagara

ya ta ing alama-lama
Wong Agung Surayèng Bumi
andadi prakosanira
ing jagat datanpa tandhing
amung pojoking langit
lor kulon kang dèrèng nungkul
wontên tanah awiyar
Jaminambar kèh prajèki
tanah Rokam kalawan ing Kalakodrat

wontên praja namanira
tanah Ngindi ing Rokami
amindha namaning praja
lawan Rokam agêng nênggih
ratune padha nami
sami Gulangge ranipun
Rokam Ngindi punika
ratune sampun angabdi
mring Wong Agung Kalana Surayèng Jagat

anungkul sêngsêm ing warta
nora kalawan ajurit
kalane wong agung arsa
gêcak nagari Biraji
amêthuk anèng margi
Gulangge panungkulipun
Rokam agêng punika
ya Gulangge ratunèki
nanging iya Rokam tanah Jaminambar

lan pojok langit lor wetan
lawan kidul wetan sami
punika kang dèrèng kambah
Maguwa tanah Taniti
Sambawa Banjarmasin
puniku saurutipun
lan sakidul sagara
kabèh tanah ing Ngabêsi
watês langit kulon miwah langit wetan

sanadyan Sultan Iskandar
kapêca ratuning bumi
tur duwèni pêparêngan
ing masrik lawan ing mahrib
parandene tan kongsi
tanah Ngabêsi pan agung
liya sakidul Ngarab
tanah Ngabêsi pan mirib
lawan Ngarab kang agêng nora kacahak

mungguh kang ahli kikayat
nadyan dhingin para nabi
sarengat Nuh Musa Ngisa
miwah sarengat Ibrahim
durung gêpok Ngabêsi
tanah gêng sakidul laut
sinêngkêr ing Hyang Suksma
kabèh sakidul jaladri
agamane pan maksih agama Adam

benjing wong Ngabêsi nyabrang
yèn lair andika nabi
panutup nayakaning rat
pinacang mêngsah jêng nabi
ngrisak Madinah benjing
wong kidul sagara mukul
sedane Amir Ambyah
Raja Lakad ing Ngabêsi
yèn wus masuk ing agama kang wêkasan

puniku kang ahlul kojah
wênang bayanakên rawi
môngka malih winursita
ingkang amangsuli rawi
Kuparman lan Mêdayin
punika kang dadi dhapur
lami olah wibawa
kèndêl lami tan ajurit
cinarita sajroning nata sarkara

cinarita Menak Jayèngmurti
salamine kêkutha Kuparman
wus kaping tiga lampahe
maring Mêkah angujung
rama ibu lan angabêkti
anèng sajroning Kakbah
lawan amêmangun
astananira Muninggar
lajêng maring Basarah amangun malih
ing astana Nusirwan

lamun Wong Agung Surayèng Bumi
maring Mêkah pan balabur dinar
binagi sapraja kabèh
tuwin kang para ratu
pan sadaya sami ngurmati
ingkang ajaga Kakbah
mangkana winuwus
wong agung anèng Kuparman
duk sineba wontên sêrat tonjok prapti
saking ing Kalakodrat

Raja Salsal kang nêkani tulis
tunggul panantang ika têmbungnya
hèh Wong Agung Kuparmane
yèn ta sira satuhu
Kakungingrat apa nêkani
apa ingsun kang têka
amukul prajamu
iya sun mungsuhira prang
wus tinulak caraka sira Jêng Amir
benjang yèn sami arja

sayêktine ingsun kang nêkani
marang nagara ing Kalakodrat
pan mangkana wêwangsule
nanging antinên besuk
sêdhêng sira dandan kuthèki
ngêlar lêlarènira
muwuhi jronipun
balowarti rangkêpana
agawea Salsal kapurancang wêsi
ingsun tan wande prapta

nulya pamit dutaning Narpati
Kalakodrat sira Raja Salsal
eram umiyat prajane
Kuparman luwih agung
tan ana ingkang animbangi
kèhe kang para raja
yayah kadi têdhuh
ngêndhanu ing ôntariksa
tanpa wilis prajurit kang pra dipati
punggawa myang satriya

tan winarna laminirèng margi
duta nata Kalakodrat prapta
katur sasolah lakune
miwah gunging wadyèku
para ratu sami linuwih
ratu gêng-agêng samya
ratu bala ratu
kadya wutahing samodra
gunging bala prajurit datanpa wilis
amung nagri Kuparman

taun têrang ing ngajêng puniki
dhatêngipun prajurit Kuparman
anindaki wong agunge
tan kêni tuwan mungsuh
yèn makatên inggih pawarti
prawiraning ayuda
kabèh para ratu
aprang lêmbut aprang kasab
sami sagêd wadya Kuparman gung alit
kèh ratu môndraguna

Raja Salsal wau duk miyarsi
marang ature carakanira
mêlang ing jro wardayane
nimbali patihipun
Patih Kalkal badhe tinuding
tur uninga mring Rokam
gèning ratu agung
gagah prakosa ing yuda
sira Prabu Gulangge prakosèng jurit
sinêmbah para raja

Rajèng Kalakodrat ngandika ris
Patih Kalkal sira turna surat
marang Sang Prabu Gulangge
layang saking Mêdayun
dhingin ingkang pemut ing mami
lamun Sultan Kuparman
iya arsa mukul
prajèngong ing Kalakodrat
yèn bêdhaha lajêng mring Rokam nagari
Patih Kalkal mit sêmbah

kunêng gantya nagarèng Mêdayin
Patih Baktiyar langkung miguna
amrih bêngganga gustine
lan kang raka wong agung
tan wus manahira ki patih
tan antuk nadhah nendra
prihatin kalangkung
ketang wêwêkasing bapa
yèn tan drêngki kari suwita lan miskin
gawan kaponthal-ponthal

pan wus anglèng sumêrêp ing mangkin
mila bapane Bêstak dèn jênang
sêsukêring bumi gêdhe
rêmbag Prabu Sêmakun
Umarmaya ingkang nandangi
Prabu Sêmakun marma
mring kang rama prabu
wus sêpuh misih ginawa
maring sasar gung nêmu papa tan mari
karyane Patih Bêstak

Patih Baktiyar angingu têlik
wong sapuluh anyalêksa dinar
sabên môngsa paringane
liyane bandaripun
matang lêksa dinar wong siji
jaga wruha jajahan
ratu kang pinunjul
lan kang bisa gawe dora
kang kêkalih lurahe nama pun Joprit
Prênèt ingkang satunggal

dèn imbara ping satus saari
nora menggok dènnya gawe dora
Ki Joprit lawan Ki Prênèt
matêng ubayanipun
dènnya karya ubaya manis
pan sami kinêcêkan
winisik ing laku
binakta manjing jro pura
prapta ing jro pasadon rêkyana patih
sigra nguwik barambang

linêbonan netranira kalih
andarodos luhira kang mêdal
lajêng wus prapta ngarsane
ngandika sang aprabu
apa karya prapta anangis
Baktiyar ana paran
matur sênggruk-sênggruk
kawula miyarsa warta
inggih botên kadosa wong bêcik-bêcik
gusti sungkêm paduka

parandene wontên kang drêngkèni
anggêp tuwan winastan kumlamar
maksih miring ing batine
dene tuwan tan purun
tumut kadi para narpati
damêl kitha Kuparman
Marmaya kang matur
kalawan rayi paduka
Sang Aprabu Sêmakun arêmbag pikir
lawan pun Umarmaya

__________