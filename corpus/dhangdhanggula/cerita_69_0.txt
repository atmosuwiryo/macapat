wontên wong agung ran Pangran Sayid
Abdul Majid putrèng padniswara
Siti Umiyah parabe
de Sang Umiyah wau
kuwalonnya Sang Prabu Sayid
Abdul Majid kapisan
sang kusuma dhaup
kalawan ari narendra
parab Sayid bin Wajid ingkang mandhiri
narendra anèng Miskat

kang kawêdhar nguni Prabu Sayid
Abdul Majid kapisan kasmaran
mring Siti Umyah trêsnane
lêwih sing garwanipun
akèh ingkang amratandhani
tuhunirèng pawarta
sumawana lamun
mamèt sing pralampitanya
para jamhur bôngsa Yunan kang murwani
gancaring kang ruwiya

amimbuhi kêkahing pawarti
kadya ingkang kawahya ing ngarsa
mangkana ta caritane
ing nguni sang dyah sampun
apêputra priya sawiji
sing gumyahing pawarta
tuhu patutipun
Sri Abdul Majid kapisan
marmanira Abdul Majid sri bupati
mahyakkên partisara

benjang sasurudirèng narpati
datan liyan kang sinung wawênang
têtêp jumênêng pamase
muhung sang rajasunu
amêngkua nagri Yunani
nanging wasananira
èsthinya sang prabu
datan bisa kasambadan
rajaputra tan widada nulya lalis
nalika misih jabang

pramèswari linggar mring Yunani
miwah wus lami pisah lan garwa
Prabu Sayid bin Majide
dene putra ranipun
Pangran Sayid Kasan Dulmajid
mangkana rajaputra
dupi diwasa wus
lêlana anjajah praja
wit pisahan yayah rena tanpa panggih
pangran mung lambang sastra

lêlampahan kang mangkana yêkti
môngka pracihna lamun jêng pangran
tuhu trahirèng pamase
Yunan kapisan wau
winursita Pangran Dulmajid
sasedanirèng rena
dahat kawlasayun
nir deya tanpa sarana
jêng pangeran lêlana anumpal kèli
tanpa pangupajiwa

duk samana kang umadêg aji
anèng nagri Yunan apêparab
Sayid bin Ngujèr pamase
Pangran Abdul Majidu
wit duk kina natèng Yunani
kapisan dènnya ngangkah
yun ngêsur kaprabun
karana ciptaning driya
yekang wajib angluri darbèni waris
ing Yunan Jêng Pangeran

de pangèsthi kang mangkana yêkti
tuhu dahat arda cumanthaka
myang wèh sandeyaning akèh
miwah karya pangungun
de jêng pangran cipta umaksih
kaconggah anggayagah
angêsur kaprabun
môngka brana pusakanya
wus sirnanting bêbasan wus sêpa-sêpi
miwah wus tanpa pangkat

sarta wus lami dènira miskin
ngantya ngupaya pangupajiwa
srana kanisthan patrape
kasukan kang ginilut
de ciptanya ingkang pinusthi
mamrih bangkit amberat
ing kaprabonipun
Sayid bin Ngujèr Narendra
winursita Jêng Pangeran Abdul Majid
kasidhèn sêdyanira

dènnya mamrih kamulyaning dhiri
antuk kôndha prayagung kang samya
nguni biyantu karsane
kang uwa sang sinuhun
kang kapisan kithèng Yunani
sarana wadyabala
kang samya dêdunung
wontên ing nagari Ngêsam
dèn bêbujuk pinrih balela prasami
kinèn karya rarêsah

samangkana Pangran Abdul Majid
sawadyanya kapikut ing yuda
dupi sang prabu myarsa rèh
kang dadya sêdyanipun
Abdul Majid amung ginalih
rèmèh tan dadya bahya
sotanirèng prabu
mung sing labêting taruna
kirang krama yêkti tan mutawatosi
marmanira jêng pangran

mung sinimpar sing praja Yunani
dinunungkên nèng nagri Sulebar
kang mangkana têmahane
karya lêkirèng prabu
wit tan lami pangran angancik
ing kaos bawah Yunan
samapta mangrasuk
kapraboning prang sawadya
mêdal Pèrsi jêng pangran kapikut malih
tinarungku anèng kab

tan alami bakit oncat malih
nanging sang prabu tan anglagewa
malah yun anelakake
dera mêngku kaprabun
anèng Yunan datanpa wèsthi
nir sandeyaning driya
yèku karsa prabu
mrih utamèng lêluhurnya
kang wus swarga kunarpanya sri bupati
Abdul Majid kapisan

saking Selan kabêkta umaring
nagri Yunan dinok nèng pidikan
ing ngriku nguni unggyane
pamujaning wadya gung
ingkang samya kasor ing jurit
duk prang ing tanah Arab
Abdul Majid Prabu
pamimbaning panesawa
kinurmatan pasamuwan anglangkungi
karya srining paningal

ingkang mangkana karsanira ji
Prabu Sayid bin Ngujèr ywan mêdal
sing ambêg darma wastune
parimarma kalajuk
yêkti mandar bakit jalari
risakirèng karajan
tangèh yèn amangguh
kadi ciptaning narendra
sagêd mular manahing bôngsa Yunani
ing rèh ciptaning nata

Sayid bin Ngujèr dènnya mandhiri
anèng Yunan datanpa sandeya
sumarmanta sawastune
kenging winastan tamtu
risakira kaprabon aji
dwi prakara purwanya
kang winahyèng ngayun
lêwih malih sri narendra
dèrèng lêbda laksitaning Yunan nagri
saulahbawanira

de kang wus kacêtha nguni-uni
watêk-watêking sakyèh sujanma
upama tinandhingake
dur myang kadarmanipun
kang utami sami utami
madya nistha mangkana
yêkti nora mangguh
èpèhe bêbudènira
kang tumitah ing donya tan animbangi
kalawan bôngsa Yunan

Prabu Sayid bin Ngujèr nêmahi
kasangsara kèngsêr kaprabonnya
nahan nguni saoncate
Pangran Abdul Majidu
saking Kaos mring tanah Pèrsi
nèng ngriku jêng pangeran
tansah dènnya namun
ngêndhih dur lêksananing tyas
sarawungan pra agung myang janma sugih
pangran tan kasamaran

dènira mrih kamulyaning dhiri
miwah têmbe badhe karuwiya
kasidèning pangèsthine
dènnya ngêsur kaprabun
nahan datan antara lami
Siti Ngalim riwusnya
nèng Yunan dêdunung
anuju ing mangsanira
janma Yunan balila ing narapati
miwah karya rarêsah

abadali paprentahan nagri
tan antara rubeda angrêpda
wadyabala golong tyase
suraya sabiyantu
lan janma kang balela sami
de para wadya dharat
datan apikantuk
dènnya nanggulangi yuda
pra prajurit sami mundur tan kuwawi
kasor pamêthuking prang

sanalika jro kitha Yunani
baluwarti banjêng kaadêgan
ing marga-marga prang rame
rarêsah dungkap sampun
kalih ari tan kêndhat jurit
campuhing yuda brata
caruk rukêt wor suh
janma lit tyase sudira
ing samarga-marga ambalabar gêtih
malah praptèng pamedan

ing lun-alun kaèbêkan jisim
kasulayah jalêmpah tumpukan
pindha babadan malèsèh
sri nata myarsa ngungun
ngagnya mantuk para prajurit
ye kang ngasta parentah
pinrih angrêrapu
sirêpa kang karya rêsah
miwah nata mêdharkên sabda mring dasih
yun ngewahi parentah

mituruti kayuning wadya lit
tanpantara kobra ing pawarta
janma lit lipur manahe
mamulinga ing kalbu
parêng surak mawanti-wanti
baluwarti rinisak
sadaya tan kantun
jisim siningkirkên samya
myang rudira kang balabar urut margi
linap gang tanpa tilas

sakamantyan arsayaning galih
wit anyipta ungguling ayuda
sumarma dupi ratrine
sangayunaning pintu
samya sinung pandam sèwu sri
wênèh kang langên swara
nèng marga kapêthuk
mitra kadang rêrangkulan
surak-surak ing jro kitha swarèng janmi
ramya gumrê kapyarsa

nanging têntrêming rêsah akardi
cuwanira Abdul Majid Pangran
myang kang rumojong karsane
marma kêdah kabangun
ing pratingkah kang mikantuki
ing wanci jam sadasa
dalu wit tumanduk
dera mrih karya rubeda
sujanma kang suka midêr turut margi
ing kitha surak-surak

suluh obor gêgolongan sami
ing saparan kèk swandanu maya
môngka tôndha ugul prange
dupi prapta ing dunung
ngayun gêdhongirèng prajurit
janma kèndêl prasamya
sru pamintanipun
gêdhong prajurit punika
tinrapana pandame parnahnya mêncit
gagap pêtêng kawuryan

tan antara sakathahing janmi
amiyarsa swaraning sanjata
kapisan nratas mimise
nrajang janma rêrubung
de kang karya upaya sandi
janma kang ekapraya
lan pangeran wau
yèn wastu yekang kawahya
janma ika dahat wêgig dènira mrih
kalaksitaning durta

ya ta sakèh prajurit kang jagi
anèng gêdhong dahat kapitèng tyas
kuwur ngrênggêp gêgamane
munya lamun katêmpuh
sujanma kang angrarêsahi
gya binendrong sanjata
akathah kang lampus
miwah samya kawatgata
atêmahan wadya lit tyasira runtik
tan kêndhat nguntar-untar

waringutên nêpsu muring-muring
nulya samya umanjing ing kitha
miwah ambêkta kancane
kang tatu wênèh lampus
urut marga bêngok sung wangsit
de kacidrèng parentah
janma pinrih ngrasuk
sagêgamaning ayuda
tan antara janma gêng goyang mawanti
kang nèng sajroning kitha

môngka sasmita yèn timbul malih
kang rêrêsah nalika wancenjang
miranti jêjêl adêge
baluwarti tinrap wus
ing sakubêng praja Yunani
tandya umangsah ing prang
ngungkuli kang uwus
Sri Sayid Bin Ngujèr arsa
sakathahing mamrih têntrêmirèng dasih
nanging sakèhing janma

sami bangkang parentahing ajing
tan migati maèlu ing rêmbag
kang prayoga têmahane
wadya lit tandangipun
campuhing prang surambêg pati
saking napsuning manah
waringutên riwut
busêkan madyèng ranangga
pra janma lit ing prang kabiyanton dening
prajurit sagêlêngan

kang saeka karsa anjurungi
Pangran Sayid Kasan Dul Majidan
kèksi unggul ing yudane
de kang lumawan pupuh
prajurit jro ingkang têtindhih
Sarib Ali Adêham
dènira tumangguh
yuda nglanggati kewala
datan pisan namatkên sanjatèng jurit
ya ta sri naradipa

Sri Sayid Bin Ngujèr ngraos sisip
lumut ing rèh kaprabon narendra
nêmah cintraka tan sande
sèlèh kaprabonipun
mring sewaya aryèng Yunani
atmajanya Jêng Pangran
Sang Ibnu Ngamdamu
kaêmbanan renanira
Sarip Siti Umi Kalhum putri Mêsir
rèh wadya lit sadaya

dèrèng suyud marma sayandadi
rubedaning praja ngômbra-ômbra
angangsêg ing kadhatone
sang prabu jêngkar sampun
sing puraya mêdal ing kori
butulan ing pungkuran
dene kang tumutur
amung putranta wanudya
jumujug ing muara tandya manitih
banawa sigra mancal

karsanira marang prajèng Pèrsi
sajêngkarira sri naradipa
enggal para santanane
kèh kang samya sumusul
marang Pèrsi sarana sandi
wimbuh kèh sandeyannya
pringganirèng ênu
ya ta nalika samana
rèhning solahbawanira pra janma lit
samya sêdya balila

tinon dahat dènnya gêgirisi
miwah nampik dêgira narendra
aryèng Yunani têmahe
Sarib Siti Mi Kalhum
miwah putranira kêkalih
oncat sing prajèng Yunan
pra janma lit laju
manjing ing Yunan puraya
angrabasa salir rarêngganing puri
de misbyah miwah dhampar

binabayang kabakta umijil
mring bacira saksana rinucat
pratingkah myang tarekahe
janma lit mangkanèstu
bakit ngèngsêrakên mulyaning
nata dibya supunya
myang wèh tandhanipun
èpèh watake wong Yunan
myang sasmitanira Pangran Abdul Majid
dènnya umadêg nata

datan tulus ing têmbe nêmahi
babênduning Hyang Maha Kawasa
lwih Sri Ngujèr sangsarane
yèku ingkang dèn êsur
de prayantun kang bêbaluhi
ing pangran datan samar
laksita mrih ayu
kalaksananing sêdyanya
Jêng Pangeran Sayid Kasan Abdul Majid
anandukkên upaya

sarana bêbujuk ing wadya lit
sujanma lit kang akarya rêsah
nêtêpna parentah mangke
ing Yunan tanpa ratu
mung winêngku manggalèng nagri
nanging ing Yunan praja
nalika puniku
têntrêm mung samadya warsa
nulya wontên rarêsah gêng gêgirisi
gambuh gegar ing praja

Pangran Abdul Majidu
duk miyarsa êntyarsèng tyas langkung
de rarêsah ing Yunan andungkap mangkin
nandukkên kasêdyanipun
samudana ngayomi wong

mamrih raharjanipun
pra janma lit têntrêm ing praja gung
kunêng kang kawarna gègèr ing Yunani
janma lit pangamukipun
lir darpa pati ing êndon

pandhita lan prayagung
andêrpati kang mêdharkên wuwus
mamrih sami têntrêma para janma lit
kinaniayèng marga gung
kalihnya têmahan layon

de kyèhning jisimipun
janma kang labuh praja tinumpuk
munggèng baluwarti kadhaton Yunani
kumpul rêmbaging para gung
manggala Istikam kinon

mranata mrih rahayu
myang mrayogi barang tindakipun
kang nêntrêmkên praja wênang amatrapi
pidana kang karya rusuh
myang janma kang ngobong-obong

Sarib Istikam wau
duk tampi parentah kêncêng laju
mangsah ing prang sawadya ungguling jurit
kawan ri dènnya don pupuh
kang kasambut ing palugon

saking wataranipun
Sarib Istikam darbèni kayun
angêjori ngêsur kaprabon Yunani
kalaksananing prang wau
anèng paminggir kadhaton

Pangran Abdul Majidu
kang sawastu suka rênèng kalbu
duk miyarsa wontêning rarêsah malih
sotaning driya datan wun
kanggêp katrimah dening wong

dènnya sêngadi yun
angayomi ing janma mrih ayu
kilayua kayungyun tyasing wadya lit
nadyan tingkahnya tan arus
prandene tanpa karaos

de ta tarekahipun
kang dahat sor ing têmbe tanpa wun
karya cacading dhiri salami-lami
wèh marga kasangsaran gung
janma kang palastra ewon

nirdeya sigan-sigun
muhung mamrih mulyèng dhirinipun
myang kaarjaning praja kang pinarsudi
nahan Pangran Dul Majid yun
rumanti sing Pèrsi bodhol

mring Yunan ngalih dunung
nanging cingkrang ing sarana tan wun
karya cuwa dènira mamrih kaèksi
nèng Yunan utamanipun
myang môngka ganjaraning wong

kang sabayantu kayun
ingkang cingkrang ardana tinulung
dene ingkang tan cingkrang yèn lêbdèng kardi
kaganjar pangkating lungguh
jêng pangran ciptaning batos

tumuli adêgipun
anèng Yunan ngasta parentah gung
kang dèn ajap-ajap prentahan tanpa ji
nanging sing panggagasipun
kèh hartawan kang dèn anggo

sakyèhning mitranipun
sajuga tan ana kang katuju
wignya amitulungi sampêting picis
yèn mardia paminipun
saking kasukan yaktyèwoh

karana kang sawastu
kêdah kathahing pawitanipun
èngêting kalulut Pangran Abdul Majid
Siti Rukiyah ranipun
atmajèng supunya kang wong

osiking pangran wastu
Siti Rukiyah sarju têtulung
de mring pangran dahat sêngsêm myang lalu sih
mangkana pangangkahipun
nandukkên dora wiraos

asamudana ayun
nimbangana sih katrêsnanipun
winahya kasêdyannya Pangran Dul Majid
kasidhèn lan masanipun
myang lêlakonira condhong

karana dènira yun
ambêg darma utama dinulu
dumadakan ramèng Rukiyah ngêmasi
raja di busananipun
kadarwa marang sang sinom

pangran pangangkahipun
rêmit luwês dènira bêbujuk
yun nimbangi Siti Rukiyah gênging sih
prasêtya salaminipun
mawa landhêsan supaos

tan miwal sêdya tuhu
têmah sakyèhning pusakanipun
Siti Rukyah pinasrahkên ing sakapti
pangran dahat sukèng kalbu
kang môngka wêwalêsing nom

derambêg darma luhung
Siti Rukiyah sih trêsnanipun
matêmahan wêwangsuling sih prihatin
myang nandhang wirang papa gung
ye kang kawasita dados

yaktining watêkipun
tegan Pangran Dul Majid puniku
miwah têtêg wèh marga sangsarèng alit
marma sih katrêsnanipun
Siti Rukyah tan rinaos

yeka ta marganipun
Dyah Suyati kamulyan amangguh
dene pangran tan ngowêl kaluluting sih
Siti Rukiyah tan ketung
nahan gantya winiraos

Rêtna Suyati wau
duk lagyanyar dènira dêdunung
anèng Yunan akèh ingkang mratandhani
lantip myang limpating kalbu
datanpa timbangan moncol

ing wanci enjing nuju
sang kusuma madêg prênahipun
nèng ngajênging jandhela ya ta miyarsi
janma rêraosan runtut
kawistarèng pamiraos

sinidhêp trah wirya nung
sang dyah nilingkên gosthining wuwus
kadi wontên kacathêt ing tyas sang dèwi
janma kang imbalan wuwus
wêwangi Kumtu maksih nom

de ta sajuganipun
Sayid Kujali parap kang kasub
ya ta Sayid Kujali muwus murwani
sèwu suka sokur ulun
lan paduka sagêd panggoh

nèng ngriki sami ayu
Sarib Kumtu amangsuli wuwus
carma undha asta nuwun amba inggih
panggih paduka rahayu
dahat suka rênèng batos

pasihaning Hyang Agung
raharjaning sariranta sampun
datan mawi kula matur wus kaèksi
barang kawontênanipun
tôndha wastu karahayon

Kujali anom muwus
sing pangastawanta marang ulun
nging paduka bêgja dene palakrami
dhaub kalawan dyah ayu
kasambadan ing warna nom

Sarib Kumtu umatur
mangkya yèn wus purna karyanipun
yun ngupaya paniti jaja sotya di
barleyan manawi mantuk
karya sal-angsal supados

rênèng tyas rabinipun
Sayid Kujali pinrih tumuntur
mring wismaning juru rukmi milu milih
sêsotya mrih tan kalintu
Sayid Kujali tyas condhong

ngrujuki rêmbagipun
yèn wus sami sampat karyanipun
badhe laju mring wismèng kêmasan kalih
tumbas barang kang kinayun
yekang kuciwa tinon

Suyati Sang Rêtna yu
datan kilap sadaya kacakup
ing wardaya gosthining priya kêkalih
janma dwi lampahnya laju
nginguk jandhela sang sinom

angyaktèkkên pandulu
kang pêparap Sarib Kumtu wau
wit punika sang dyah kang sinêdyèng galih
kadarmaning tyas yun tundhuk
kalawan Kumtu Sang Anom

sotaning tyas sira yun
anandukkên kalaksitaning dur
ngomandaka ing rèh mêmalar pakolih
antuka panitinipun
barleyan wasananing don

Rêtna Suyati dulu
ing pustaka warti wus kapangguh
pratelaning Sarib Kumtu ranirèki
miwah unggyan pondhokipun
tandya busana sang sinom

riwusnya ngrasuk busana
mèt karumba dèn isèni
parabot kang yun binêkta
umentarira ing wanci
siyang riwusnya bukti
sang dyah nambang rata sampun
mangkat ingkang sinêdya
ing sêtasiyon duk prapti
samantara sang rêtna malih umangkat

anyewa rata sinêdya
mring unggyan sewaning panti
nulya nginum wedang soklat
riwusnya umentar malih
kusir pinrih bêkta ring
pondhokan yekang jinujug
Sarib Kumtu unggyannya
tan dangu prapta prênahing
pamondhokan kacundhuk kêkalih parpat

samya ambêktani barang
babêktanira sang dèwi
kusir wus kinèn mantuka
praptèng dunung Dyah Suyati
têtanyèng janma jagi
iya apa bandaramu
Sarib Kumtu apa ta
ing kene pondhoke yêkti
kang tinanya umatur nuwun bandara

mênggah pandangu paduka
inggih lêrês wontên ngriki
ing mangkya lagya umentar
angucap malih sang dèwi
e lah priye ta iki
kok nuju lungan lakiku
mring di parane baya
rowange tanpa mangsuli
nulya mentar kewala marang pungkuran

tantara janma kang darwa
pondhokan prapta wus panggih
mring sang rêtna mintaksama
ing sisip myang sung udani
Sarib Kumtu ing mangkin
dènnya mentar dèrèng rawuh
nging tanbêt kang pinaran
sang dyah mangagnya atiti
barangipun pinrih bêkta manjing kamar

Sarib Kumtu unggyanira
nanging Kusuma Suyati
sru kôntra cawêngah ing tyas
pandya uminggah sang dèwi
ing lotèng parnah gyaning
janma kalih kang tumutur
sami ambêkta barang
praptaning kamar sang dèwi
lênggah rêsbang minta wedang tèh anulya

dasih lumaksanèng agya
santun busana sang dèwi
rasukan wastra rangrangan
pancèn parabot yèn guling
tan dangu dasih prapti
ambêkta wedang tèh katur
rencang kinèn umentar
angêntosi yèn wus prapti
Sarib Kumtu kunêng malih kang kawarna

laksitaning kalihira
Sayid Kujali lan malih
Sarib Kumtu riwusira
sampeka ing upakardi
pisah yun wangsul maring
pribadi pondhokanipun
ubayenjang sarêngan
ing gathita nawa wanci
wus aprapta nèng sêtasiyon panggihan

kalih samya sasowangan
Sarib Kumtu kang kawarni
praptèng panti pamondhokan
wanci jam sawêlas ratri
kapêthukakên maring
kang darbe pondhokan wau
sung wikan yèn kang garwa
sumusul mangkya wus manjing
jroning kamar Sarib Kumtu duk miyarsa

dharahe kang darbe wisma
anjêngêr driyèsmu tistis
ywan wontên bancanèng wisma
dahat sandeya tyasnèki
de panusuling swami
prapta ing pondhokanipun
wimbuh ardayèng driya
ing mangke lamun kapanggih
lawan garwa tan wun lamun manggih rêngat

karana dènnya umentar
lungse mantuk tilar dugi
Sarib Kumtu hyaskan
paniti jajantuknèki
barleyan sêsotya di
punika môngka panglipur
rênguning garwanira
wastwantuk aksamèng sisip
tanya minggah ing lotèng prênahing kamar

Sarib Kumtu dupi prapta
nulya nèthèk-nèthèk kori
wontên swabawèng lumampah
nyandhak grandhèl amêngani
Sarib Kumtu umanjing
kamar pandamnya rêrumung
rêmêng-rêmêng sumamar
balêrêt tan ngujwalani
muhung kongas ing gandanira rum ngambar

katêmbèn tan kadi saban
Sarib Kumtu tuk umèksi
klebating janma wanudya
nèng rêsbang dènira linggih
nging tan waspadèng ngaksi
Sarib Kumtu dèrèng angsung
pambagya karaharjan
ya ta Kusuma Suyati
ngadêg saking rêsbang mangkana wuwusnya

dhuh prayogi têmên priya
kang kadi paduka dening
sung sêrik karantaning tyas
ing èstri kang dahat asih
trêsna trus lair batin
sêdya labuh lara lampus
nadyan têbih kumêdah
sumusul ayun ngrojongi
wontên kitha ing ngriki gyannya bêbingah

nadyan kangelan linakyan
labêt sing ardaning asih
ing don tan mirib tyasing dyah
tôndha mentar tuwan dening
rawuh lungse ing wanci
malah mèh supe tan mantuk
pratingkah mangkaneka
paran kang dadya daruning
sing panusul kula mriki kirang gita

ywan mangkana darunanya
wastu lyan ulun kang sisip
saking inanta priyangga
pratelan ta kirang titis
raning pondhokan panti
nênggih unggyanta dêdunung
marmamba angupaya
ing paduka dalajahi
pamondhokan sajroning kitha sadaya

ywan ulun tan amèngêta
pustaka warti manitik
aranta wastu tan lêbda
ing purug dumugi ngriki
mangkya tuwan tan angling
kèndêl tan mangsuli wuwus
yeka kang môngka tôndha
paduka rumaos sisip
ya ta Sarib Kumtu dupi amiyarsa

panyêndhunirèng wanita
lêgêg dahat datan dugi
kang dadya darunanira
miwah panusuling swami
manjing jro kamar panggih
lan wanudya kang anyêndhu
marang ing dhirinira
marga gung ngunguning galih
Dyah Suyati dahat wêgig pratingkahnya

myang tandukirèng tarekah
wasising pakarti sandi
Sarib Kumtu duk inakswa
yun wikan karanèng gati
nyat ngadêg Dyah Suyati
sing rêsbang ngungalkên sampun
pandam padhang jro kamar
api kagyat duk umèksi
marang Sarib Kumtu sarwi atêtanya

lah sintên asma paduka
de manjing kamar ngong ngriki
miwah yun nêdya punapa
Sarib Kumtu datan angling
dahat gêtêr tyas tistis
acarub maras kumêpyur
lir sinambêr glap tuna
tinubruk mong lêpat tuwin
datan dungkap tanduking sabda sang rêtna

muhung ketang krêdyating tyas
ing môngsa andungkap guling
kawistara ing busana
rasukan cêkak lêngêning
angore kiswa tuwin
sayak jigrang watês jêngku
wêntis kengis lir pendah
wulan kèlêm ima nipis
riyêm-riyêm winulat mêmalad driya

kayatnan rarasing tilam
jênar sariranya kèksi
wimbuh kasorot panjuta
pindha kancana sinangling
binêsut tanpa tandhing
sengoh payudaranipun
angênguwung kawangwang
wêwêngkon wêwag wêradin
saurute carma blêrêngi kawuryan

sumunar mawa ujwala
netra jaid undran lindri
kiswarda mangandhan-andhan
kasambadan busana di
tinon yu wimbuh manis
tuhu pathi musthika rum
adining pra wanita
hèr laut intên ing bumi
angasorkên raras ruming widhadaryya

Sarib Kumtu duk umiyat
endahing warna sang dèwi
jêtung pindha tanpa jiwa
sruning tyas kataman kingkin
lir pêjah tanpa kanin
sar-sarsan kèngsêr sumawur
kasêsêr sarèhing tyas
nir deya rupêk naputi
wimbuh dera sang rêtna tan rêna ing tyas

duk lagyarsa mintaksama
ing sisip katundhung dening
sang dyah pinrih umentara
Sarib Kumtu datan gingsir
kawistara sang dèwi
ing solahbawa wus lipur
têmah lon aturira
dhuh sang tuking arum manis
pathi-pathining madu kang pinasthika

ywa kaduk manawung rêngat
masunga palimarmèng sih
mangaksamèng lêpat amba
de patanyan ta ing dasih
pinôngka ran lan asli
ing mangke kawula matur
jarwa jatining sêdya
Dyah Suyati anauri
tanpa pedah ulun miyarsa ing rêmbag

paduka kang ngayawara
tan kumacèlu udani
asli lairing manusa
kang kadya paduka dening
wus yakti yèn nalisir
kasasar blasak kablasuk
manjing sasana kula
nanging wus wiyah tan dadi
karanèngwang pribadi ngraos kainan

dèrèng waspada ing tuwan
nulya amêngani kori
ing mangkya pamintaningwang
paduka mentar sing ngriki
Sarib Kumtu turnya ris
dhuh bandara gustiningsun
mugi bangun turuta
ngong suwun kapundhi-pundhi
nadyan atur kula botên kapiyarsa

myang tan dadya sarjuning tyas
nanging kumêdahing dasih
sajarwa salwiring sêdya
kang badhe ulun lampahi
ya ta Rêtna Suyati
api sêrêng wuwusipun
sakyèhning pirêmbag ta
nirdeya kapyarsèng mami
èsthining tyas muhung badhe suka-rêna

yèn wus kalaksanan tuwan
suminggah saking ing ngriki
yèn mingkuh punapa ngantya
ing panjêrit ulun mangkin
têmah anglêlingsêmi
Sarib Kumtu ris turipun
amlas-asih noraga
sèwu sisipe kang abdi
yèn kenginga sampun kalajêng dêduka

nirnakna rênguning driya
sukur paring wlas sajimpit
botênipun mung myarsakna
kewala aturing dasih
nadyan tan kilap nênggih
kadarpaning tyas masung wruh
ran Sarib Kumtu amba
ing gêdhong ngriki majibi
sumarmamba lumêbêt tan subasita

ciptaning driyarsa suka
kapanggih kalawan rabi
sumusul ing sasanamba
ya ta Kusuma Suyati
rikalanta miyarsi
pratela ingkang kadyèku
api kagyat ing driya
wangsulanirèsmu wêngis
gyan andika ngakên-akên apêparab

Sarib Kumtu paran nyata
kula botên apracadi
karana sajatinira
gyan kula prapta ing ngriki
saking Kairo yêkti
datan nêdya ngawur-awur
nguni wèh ngayawara
nanging sing pamintèng laki
pinrih nusul marang ing sasananira

Sarib Kumtu ngling sajarwa
marma salah sêrêp sami
ing Kairo wontên sapta
utawi astha sujanmi
samya mor kulit daging
wasta Kumtu dèrèng tundhuk
sing kathahing wandawa
ing mangke kapasangyogi
suka-rêna panggih rabining sudara

sang dyah tan sarju miyarsa
katrangan ingkang patitis
sang kusuma gya pamitan
samudana yun madosi
wisma kang dèn dunungi
ing garwa arsa rinuruh
Sarib Kumtu dupi myat
sang dyah yun mentar rumanti
angaturi rêmbag prayogining lampah

lêrês ing ngriki kewala
rèhning sampun wayah ratri
wastu kèh bayaning marga
yèn sang dyah dugèkkên kapti
têmah won pocapaning
sang rêtna sarju ayun nut
Sarib Kumtu rèhira
anyabarakên sang dèwi
kalaksanan ing ratri kapasangyogya

dera janmèng pamondhokan
sadaya manganggêp sami
sang dyah dadya garwanira
Sarib Kumtu mrih prayogi
ywa sah miwah kaèksi
laki rabi patrapipun
janma kang samya wikan
ywa salah ciptèng panampi
lumastantun ing don datan kalingsêman

sang dyah tansah sêmanging tyas
myarsa dènnya mrih prayogi
Sarib Kumtu satêmahan
sang rêtnarsa nayogyani
mindha salakirabi
anèng pondhokan sadalu
Sarib Kumtu sanadyan
tan rikuh angrêngkuh swami
nanging datan purun nandukkên pratingkah

kang agêlar subasita
ciptaning tyas murina mring
wandawa kang darwa garwa
ayu kadya mas ingukir
tan dangu rencang prapti
bêkta dhêdhaharan katur
myang sêpanyê inuman
katatèng meja miranti
dasih mentar sang dyah datan kakilapan

wasis angladosi priya
tuwin tan dadya rêntênging
Sarib Kumtu tyas sanadyan
kaduk solahbawa mamrih
kèksi rumakêt ing sih
ing akrama tingkahipun
riwusnya samya nadhah
anginum sêpanyê sami
kawistara sang dyah gorèh ing tanaga

prabawa dayèng inuman
myang kapanduk têmbung manis
manuhara ngêla-êla
luluh ngalèlèh gumuling
nèng tilam golang-goling
kalingling lèjêming lulut
Sarib Kumtu umulat
garjita umangsah mamrih
kiwul rukêt campuh ing payudasmara

duk dèrèng pagut sajiwa
Sarib Kumtu dènira ngling
dhuh wong ayu mirah ingwang
kang asawang ruming sari
tan nyana ing sawêngi
iki bisa nunggal kêmul
sukaning tyas tan etang
sirna kabèh brana mami
tan miduhung dadia margèng antaka

Sarib Kumtu riwusira
mêdhar sabda tan kawarni
paworing jalu wanodya
munggèng jroning jinêm wangi
wusing luwar mong rêsmi
dahat kasok angga rapuh
Sarib Kumtu anendra
sadalu yayah ngêmasi
Dyah Suyati sampeka pamèting sêdya

duk ing wanci bangun enjang
sang rêtna nglès tan wêwarti
janma ing panti pondhokan
tan ana kang amikani
Sang Sarib Kumtu dupi
wungu pêpungun mangungun
de sang dyah dènnya mentar
muhung ambêkta paniti
jaja sotya badhyangsal-angsaling garwa

sang rêtna atilar barang
de ta pangunguning galih
Sang Sarib Kumtu prasasat
ing sabdanira nêtêpi
kang kawêdharkên maring
sang dyah sadèrèngnya pagut
rarasing karasikan
nahan kang mentar ing ratri
Dyah Suyati kalaksanan mrih asmara

gantya kawarnaa malih
Siti Ngalim lan atmaja
Rêtna Suyati sang sinom
wus lami pangalihira
wontên ing Yunan praja
ring don suka-rêna mangguh
wibawa lwih panyiptanya

de pra gêng kithèng Yunani
lêbda mawantu lumawat
Siti Ngalim sasanane
Suyati kenging kaucap
pindha brani malela
darwa daya pagèndèng sru
dera pra tamu kang prapta

sadaya kayungyun sami
ajênak gyanira prapta
Suyati solahbawane
kadi wanita utama
pae tingkahing kina
tumuntur warahing ibu
pinrih ngah ardèng asmara

marma mangke Dyah Suyati
derambêk sêngsêm ring priya
mawa milih sujanmane
pae nguni kang cinipta
mung anggêr mong asmara
de mangkya kang asring rawuh
tinjo marang sang kusuma

amung Sayidin Gajali
myang Sapingi Jêng Pangeran
wong agung kalih tan pae
samya antuk kamirahan
sih trêsannya sang rêtna
jinurung pamonging lulut
liya prayagung kalihnya

tan alami wontên malih
wong agung ingkang kasmaran
marang Suyati sang sinom
nging mangkya dèrèng winahya
gantya kang winursita
Jêng Pangran Abdul Majid wus
kasambadan sêdyanira

dadya manggalaning nagri
Yunan winêngku tanpendra
anèng Murpah kadhatone
suprandene misih murka
dèrèng marêm tyasira
tansah ngèsthi madêg ratu
angluri kanthaning uwa

kapisan Sri Abdul Majid
riwusira jêng pangeran
dadya manggalèng prajane
para gung myang liyanira
kang rumakêt mring Pangran
Sarib Abdul Karim muhung
ye kadya Umiyahputra

sing Ngabdul Basar sêsiwi
lan pangeran tunggal rena
dadya ran kudang kawalon
yeka kang angsung tupiksa
wit wrin bêk karênanya
ing Pangran Dul Majid wau
marma amardawa kata

bab pasamuwan kang mawi
amangun sukandrawina
ring Siti Ngalim wismane
Sarib Dul Karim sajarwa
ayuning warnanira
Siti Ngalim putranipun
parab Suyati Sang Rêtna

Dul Karim dènnya wêwarti
winantu pangalêmbana
karya gandrung kayungyune
ing driyanira jêng pangran
lalu tan kenging ngampah
kadarpaning tyas yun pangguh
lan Suyati sang kusuma

kanggêg katanggulang dening
Sarib Dulkarim supadya
jêng pangran daranèng tyase
dènnya kumacèlu panggya
lawan Suyati Rêtna
prayogi benjang tinuju
lamun pangran ambêbêdhag

ya ta ing sawatara ri
pangeran yun mangun suka
mring wana ambêdhag sato
Dyah Suyati sinêdhahan
prapta wahana kuda
Jêng Pangran Sapingi tumut
mangatêrkên ing sang rêtna

dupi prapta sacakêting
pakuwon kandhêg lampahnya
jêng pangran imbal sabdane
lan para gung sawatara
tan nyipta yèn sang rêtna
anandukkên byuha sadu
sarana angrabkên kuda

Pangran Sapingi udani
kagyat nandêrkên turôngga
sêdya têtulung sang sinom
Pangran Abdul Majid miwah
Sarib Abdul Karim samya
sarêng nandêr kudanipun
nututi marang sang rêtna

wus katututan sang dèwi
Pangran Dul Majid tan arsa
umyat myang salang wiraos
mring Sapingi Jêng Pangeran
mung nyêlaki sang rêtna
Sarib Dul Karim marêk wus
amanuhkên sang kusuma

lawan Pangeran Dul Majid
jêng pangran nabda wêwarta
dahat sandeyèng driyane
umyat bantêring turôngga
titihannya sang rêtna
kang yun karya tiwasipun
ya ta sang dyah duk miyarsa

sabdanya Pangran Dul Majid
kèksi ing muka ambrabak
umatur sru panuwune
dera jêng pangran wus karsa
têtulung mring sang rêtna
asamudana turipun
rumaos ina priyôngga

panyandêring kang turanggi
marga saking lenanira
mrucut pangastèng tambange
ewa mangkana jêng pangran
tansah mangalêmbana
wasising sang rêtnaning rum
dènira nitih turôngga

Suyati matur wor liring
pangran dènnya ngalêmbana
datan wontên rib-iribe
sotanira sang kusuma
pambandhanging aswanya
wit kirang pralêbdèng tangsul
sing tuna pangrèhing kuda

sang dyah wus kinèn umanjing
ring suyasèng pakuwonnya
pangran kang ngirit lampahe
riwus purnamaning babêdhag
jêng pangran mêdhar sabda
sajarwa èsthining kalbu
muga ing wuri sagêda

lan sang dyah pêpanggih malih
Suyati nulya pamitan
anuwun mantuk ing mangke
misungsung puja kastawa
ing wuri kantun arja
dènnya umatur binarung
kengising liring lir kilat

gumêbyar nratas ngênèni
karya kumêjoting driya
kayungyun pangran duk anon
Dyah Suyati datan kilap
yèn pangeran kagiwang
marang ing sariranipun
kayaktèn ing lêlampahan

ing têmbe bakal nêmahi
ing pangayun-ayunira
ya ta jêng pangran sawuse
pêpanggihan lan sang rêtna
lir kataman pandaya
narik kadarpaning kalbu
sabên-sabên rawuh marang

wismèng Sayid Siti Ngalim
Sarib Dul Karim tut wuntat
nèng ngriku mêdhar sabdane
sajarwa èsthining driya
marang Suyati Rêtna
saya lami saya pundhuh
jêng pangran kêrêp praptanya

dadya suka pirênaning
Suyati lan renanira
têmah èngêt pamêcane
nujum kang kawahyèng ngarsa
Suyati têmbe manggya
kanugrahanirèng ratu
jêng pangran panganggêpira

wus dadya kalulutnèki
jêng pangeran lan sang rêtna
sami asih kêkalihe
dera Suyati Sang Rêtna
wusnya nèng Yunan praja
nayuti ardaning lulut
kadya kang wus karuwiya

dupi Pangran Abdul Majid
kèksi kasmaran mring sang dyah
tandya Siti Ngalim mangke
myang putra ulah silarja
sagunging lêlampahan
kang karya kuciwanipun
ing dhiri pinrih suminggah

marma Sayidin Gajali
duk angsal wangsit mangkana
anulya nginggati sihe
marang Suyati Sang Rêtna
nging Sapingi Jêng Pangran
miwal sih trêsna tan ayun
mandar dupi myarsa warta

lamun Pangran Abdul Majid
kayungyun mring sang kusuma
Jêng Pangran Sapingi tyase
mamrih ambarung laksita
anglamar mring sang rêtna
Siti Ngalim dupi ngrungu
dahat sandeyaning driya

miwah wagugên wit dening
Abdul Majid Jêng Pangeran
dèrèng tamtu ing karsane
dhaub lan Suyati Rêtna
môngka Sapingi Pangran
sasamèng kalulutipun
dèn anggêp unggul priyôngga

sumarma tan ayun nampik
nging pangran pinrih umentar
rumiyin dening sang sinom
miwah sang rêtna upata
lamun nambadanana
Pangran Dul Majid ing kayun
ye kang ngrênggangkên sanggitan

katrêsnanirèng karon sih
kang karya kuciwèng jwita
Jêng Pangran Sapingi mangke
anut rêmbag kang mangkana
mentar sing Yunan praja
mring Bulgari sêdyanipun
wangsul yèn wus kalaksanan

sawatara warsèng wuri
gantya ingkang winursita
Jêng Pangran Abdul Majide
mangkya kèksi datan kêndhak
gandrung kayuyuning tyas
dadya suka-rênanipun
driyanta Suyati Rêtna

kang mangkana mratandhani
tuhu lamun datan cidra
juru nujum pamêcane
rèhning Dul Majid Pangeran
sayêkti yèn kasmaran
mring Suyati dahat gandrung
nanging datan kasambadan

ing kayun têmah jurungi
marang liwunging asmara
katandukkên dyah lilane
karana Suyati Rêtna
dahat dènnya lênggana
anglanggati sêdyanipun
kang karya niring utama

sotèng tyas Pangran Dul Majid
sang dyah tuhu taksih kênya
kaupamèkkên sang sinom
puspa mèdêm di warnendah
ganda rum mrik sumrambah
ing dhirinira mangêmu
dayèng dhuyung pangasihan

duk kôntra ing Yunan nagri
yèn pangran kayungyun marang
Dyah Suyati marma mangke
tanna janma wani ngucap
nistha myang nalisirnya
Siti Ngalim lawan sunu
sarta jêng pangran tan pisan

anggraita yèn Suyati
ing sêmu sampun kuciwa
miwah dènnya wrin yêktine
wus kawuri têmah dadya
miduhung driyanira
de kalorob dhirinipun
lir rukmi kentar ing tirta

ya ta wau Jêng Pangeran Abdul Majid
bêbêg ing wardaya
karana lagya angudi
sagêda jumênêng nata

tan kaplaur lumayan ulah karêsmin
pangran karsanira
yèn wus madêg narapati
ing Yunan nulyarsa krama

dhaup lawan kênya kang dadya paraning
sih katrêsnanira
miwah katimbang mantêsi
môngka musthikèng kadhatyan

nuju wanci sontên para gung sumiwi
munggwing dhatulaya
ya ta Pangeran Dul Majid
ing sanalika punika

kèksi kucêm myang amêm gagas ing galih
paranta kang dadya
wêkasan dènnya sêdyapti
junjung dhiri madêg nata

para agung kang samya ngumpul ing puri
punika kang samya
kadugi ambêbaluhi
ing karsanira jêng pangran

miwah sampun lami pangeran angrakit
pranatan saharsa
nulak rêsah nyantosani
ya ta ing ratri punika

pra priyagung golonging rêmbagnya sami
kang baluhi marang
pangran nindakkên kang dadi
kamulyanira jêng pangran

duk ing ratri mangagnya Pangran Dul Majid
amikuta para
priyagung myang lènirèki
kang tinangguh karya pringga

miwah ingkang mring jêng pangran tan nyondhongi
dènnya darbe karya
jumênêng natèng Yunani
ya ta saratri punika

lêwih satus para prayantun kang sami
pinikut manawa
ambangkang pinaksa sami
winayungyung kinunjara

dene patrap mangkanèka kang supadi
tulus sêdyanira
jêng pangran nahan ing ratri
ya ta kawarnaa enjang

kithèng Yunan kapasangan baluwarti
sawatawis parnah
miwah taksih wontên janmi
kèksi bangkang ing parentah

manggalèng prang Ngabdul Bahram sinung idin
kawasa mangagnya
para manggalèng prajurit
nanggulang kang karya rêsah

myang kang bôngga pinrih samya nambadani
tan amawang janma
môngsa punika tan kêni
janma kaèksi nèng marga

ingkang ngrênggêp sanjata kapikut tuwin
wênèh pinêjahan
de rêsah kang gêgirisi
mung tri ari sirêp nulya

kathah para agung enjingira malih
kang sami dinakwa
ambadal pangrèhing nagri
dene janma lit kang samya

tan nyondhongi pangran umadêg narpati
prasamya kinisas
nir titi mriksa rumiyin
karananing dosanira

nadyan pangran nalika jinunjung dadi
manggalaning praja
tanpendra prasêtya jati
kadya prayagung lènira

têmbe datan yun badal prentahan nagri
nging têmahanira
upatanta tan ginalih
dhasar mangkana pangeran

uwus watêkira lêluhur têrahing
Abdul Majid datan
nêtêpi upatanèki
mangkana kang cinarita

langkung sangking kawan dasèwu sujanmi
ingkang pinêjahan
liya kang mangkana maksih
kèh kang pinatrapan bucal

mring Aprikah yèku unggyan kang ngluwihi
sangar tanpa timbang
marma janma ingkang sami
sinimparakên ing ngrika

sami lawan siniksa dèn ukum pati
dene bêbasannya
marga ingkang anjog maring
kawiryaning Yunan praja

sasat ngrubyuk êrah ngidak-idak jisim
lir kang wus kawahya
prandene Pangran Dul Majid
dadya sarjuning tyasira

winursita ing mangkya wus madêg aji
anèng Yunan praja
nanging pangran tyasirèki
tansah anawung sandeya

karananya gyanta madêg narapati
saking paripaksa
myang saking trekahirèki
para ingkang bantu karsa

lèn mangkana pra gung kang kinwasakkên mrih
suyuting sujanma
kaduk nyahak prentah mawi
kang karana siya-siya

nadyan sang srigolong têtêg ing panggalih
mring tindak druhaka
yèn kayatnan amurinding
ngrasantuk agunging dosa

dene ingkang bêbantu mring sri bupati
wus samya prayitna
mrih ayunirèng narpati
sabên sang prabu sinewa

pinrih ngrêksa dening para among nagri
yèn wahana rata
kèh dasih kang anjajari
samya wahana turôngga

ngrêksa lamuna kang ngarubiru mrih
sirnanirèng nata
dene janma sanagari
sadaya pinapacakan

sadhengaha kang kapêthuk sri bupati
sami ngaturana
urmat miwah amêmuji
lawan têmbungan mangkana

nata mugi ginanjara ing basuki
miwah karaharjan
riwusnya Pangran Dul Majid
kalaksanan madêg nata

nulya linggar saking kadhatonirèki
mring jro purèng Yunan
tandya yun ngabdèkkên sami
priyantun ingkang kapatah

pinrih angladosi munggèng jroning puri
punika kang samya
katrimah dènnya baluhi
ing kangjêng sri naradipa

nahan gantya kawarna Siti Ngalimi
lan atmajanira
dahat suka duk miyarsi
jêng pangran madêg narendra

wimbuh kêkah pangandêle Dyah Suyati
marang wêcanira
juru nujum duk ing nguni
mangkana sabên renanya

sung wiyata mrih yatna marang ing dhiri
ywa kenging panggodha
sang dyah ajêg turirèki
ibu sampun ngraras driya

sampun sumêlang kula manawi
puruna rumojong
ing sang nata kang rungsid karsane
agêng kenging kinuswa wak mami
sadèrèngnya mawi
kalpika satuhu

musthika pusakèng kênya puri
pinaringkên mring ngong
môngka paningsêt myang pracihnane
sih sang prabu dhumatêng ing kami
nahan kang winarni
Abdul Majid Prabu

wunya linggar sing purinirèki
pindhah mring kadhaton
ing Yunani yun krama pamase
antuk wanudya kang tuhu dadi
têlênging panggalih
anulya sang prabu

kaèngêtan mring kalulutnèki
Rukiyah sang sinom
wit sang nata tan kilap yêktine
Siti Rukiyah kang nimbangi sih
myang wit pangran mangkin
sagêd madêg prabu

saking Siti Rukiyah sung picis
kinarya ruba wong
lèn punika de nguni sang rajèng
wus mahyakkên upata manawi
têmbe sang sudèwi
kagarwa datan wun

miwah nata manabda sayêkti
ing driya rumaos
kadunungan kadarman lan sihe
Siti Rukiyah ing don sang aji
datan anêtêpi
pangandikanipun

ing upata ingkang wus kalair
cidraning wiraos
myang upata mung kaanggêp rèmèh
kewala lir duk Pangran Dul Majid
ngasta pangwasaning
paprentahanipun

nir pamasa gya yun madêg aji
narajang supaos
ingkang mawa sinaksèn ing akèh
dene orêg rêsah ing nagari
lan pêjah gêsanging
manungsa tan ketung

ujêr kang dadya isthakèng galih
wus bisa kalakon
susahing lyan tan pisan tinolèh
kadya Siti Rukiyah ing nguni
dahat amlas-asih
kalara-lara sru

rajabrana dèn wut-awut tuwin
lara wun linakon
wusirantuk kamulyan têmahe
sru sining kang liron wiwal sing wit
sumarma sang dèwi
mêmuji tan ayu

nahan sang prabu dènnya anggalih
marang sang lir sinom
Dyah Suyati jujul ngên-angêne
saking dahat kabyataning kang sih
nrus cipta maya di
wiyadining kalbu

tansah katrêsan tyas nawung kingkin
subrôngta wirangrong
linalimut sanetyasa maksèh
lênglêng lumèkèt langêning galih
sang dyah kang kalingling
nglela ing pandulu

sariranya kacipta mantêsi
dadya sori katong
nata dibya ing Yunan prajane
lênging cipta muhung Dyah Suyati
kang ayun dèn ambil
dadya garwanipun

mung aslinya kang datan nimbangi
kalawan sang katong
nanging datan mangkana yêktine
nadyan janma sudra papèng urip
yèn utamèng budi
myang warnanira yu

yèku pantês kagarwèng narpati
siniwèng kadhaton
mrih sambada gunging karatone
anèng Yunan Prabu Abdul Majid
kêdah anganglangi
rungsiting dyah ayu

maspadakkên nalar nalurining
lêluhuring wadon
lêlabuhanira ye kang badhe
kambil garwa yèn ta pasangyogi
antuk dyah utami
dadya garwa prabu

èstu badhe mimbuhi singêring
prabawèng kadhaton
myang kêkahing praja marma mangke
nata kêdah anglamara putri-
ning raja rumiyin
sadèrèngira yun

ngambil garwa mring Nikèn Suyati
pan uwus linakon
ngêbun enjang anjawah sontêne
wratmajendra amônca prajèki
sadaya anampik
sing Indriyanipun

datan sarju mamèt mantu dening
Abdul Majid katong
wus kacipta kaprabonnya têmbe
tan widada karana sang aji
madêgnya narpati
sarana lampah dur

enggal lami karisakan pasthi
ing pamalêsing wong
ye kang samya balilèng pamase
lèn mangkana jumênêngira ji
Sang Sri Abdul Majid
ing satuhunipun

pantês lamun binatalkên dening
sagung para katong
tanah Arab marga nalikane
Sri Abdul Majid kapisan nguni
kasor ing ajurit
para raja sampun

parêpatan nèng Rumê nagari
anggusthi wiraos
de gêlênging pirêmbag karsane
batalkên dêging natèng Yunani
kang winêngku dening
Abdul Majid Prabu

kapisan mangkya Pangran Dul Majid
kang umadêg katong
anèng Yunan linastantunake
marga para raja yèn badali
sumêlang manawi
gêmpal tatanipun

myang têntrêming Arabi wit saking
ing Yunan duk rusoh| kang umadêg Sri Sayid bin Ngujèr
dupi Pangran Dulmajid ngwasani
manggalèng Yunani
sirêp lèn ta rusuh

miwah dupi Pangran Abdul Majid
wus umadêg katong
anèng Yunan nir mutawatose
laksitaning parentah tanpa ji
têmah badhe pulih
têntrêming praja gung

suprandene sagunging para ji
sadaya kadya yon
datan arsa maworkên darahe
lawan Prabu Sayid Abdul Majid
marma samya nampik
ing panglamaripun

nadyan dêgira natèng Yunani
Abdul Majid Katong
saking parimarma myang lumuhe
para raja ing tanah Arabi
tan arsa ngregoni
miwah ngarubiru

duk sang nata rumaos tinampik
marang para katong
môncapraja saya drêng ciptane
dènirarsa dhaup lan Suyati
nanging sadèrènging
linamar sang ayu

sang natarsa ngagnya prayagunging
Rumê kang tinudoh
nama Sarib Bèdri ingkang kinèn
analika sing pakarti sandi
angingsêpa warti
lêlabuhanipun

Sayid Siti Ngalim lawan siwi
sing tuhuning batos
dènnya ngêmban agnyaning pamase
antuk cihna durtaning pakarti
laksitaning Sayid
Ngalimi lan sunu

nanging rèhning Sarib Bèdri wus wrin
ascaryaning katong
mring Suyati sumarma osike
nadyan dahat durtanirèng budi
nging yèn lagi asih
katon bêcikipun

lir ujaring bêbasan kang asih
sayêkti iku wong
nora kurang pangalêmbanane
datan kurang panyeda kasêngit
paran paedahing
yèn miyaka ingsun

ing durtane kang yun madêg sori
kagarwèng sang katong
dupi Bèdri sumiwèng ngarsane
sri narendra mangkya tur udani
salir kang pinanggih
dènira tinuduh

dadya jaruman mrih waskitha ring
laksitèng sang sinom
renatmaja tan antuk titike
ingkang dadya kuciwanya sami
singBèdri turnèki
kang mangkana wau

tansah dadya pangajapira ji
sumarmanta katong
duk miyarsa Bèdri pratelane
mèsêm konus sukanirèng galih
Bèdri duk unduring
sing byantara prabu

ngunandika wus tatela mangkin
karênan sang katong
marang Siti Ngalim lan putrane
barang tingkahe kang durta masthi
klimputan ginalih
bêcike kadulu

lyan mangkana dahat dènnya wasis
Siti Ngalim moncol
pamujwèngong wignyaa pamase
wrin Sayid Siti Ngalim lan siwi
kuciwaning dhiri
ywa giris margèngsun

nahan sang nata sawusnya
nampèni Bèdri turira
nulyarsa ngiwalkên garwa
pangrêmbe ye kang mangaran
Marminah mangkana sang dyah
kinèn sumingkir sing praja
ing Yunan sinung ardana
yèku môngka sangunira

mangkana sri naradipa
rumasa pakèwêd ing tyas
mrih bakit ngoncati marang
kalulutira kang nama
Siti Rukiyah marmanta
dupi wus umadêg nata
sang dyah sinung sasêbutan
Sayidin Siti Rukiyah

kawursita nata lagya
mandriya mamrih sagêda
oncat Sayidin Rukiyah
kang datan akarya gêndra
nulya na dasih tur wikan
Sayidin Siti Rukiyah
mangkya yun sumiwèng narpa
ya ta duk myarsa pamasa

kalulutanira prapta
samantara naradipa
kawistarèng netyanira
kuwur sadalêming driya
nanging tan dangu antara
jênjêm malih gya manabda
nata wus parêng dènira
Siti Rukiyah umarak

nalika tundhuk sang nata
nèng gêdhong lawan Rukiyah
sawênèh wong wastu bisa
nitik ujwalèng wadana
sang sri dahat sukèng driya
Siti Rukiyah winurya
marêngut tyasnya tan rêna
sang prabu tan kakilapan

ye kang dadya suntrutira
Siti Rukiyah sumarma
sri bupatiamangrêpa
mêdharkên katrêsnanira
upami sri naradipa
tan mêdhar osiking driya
yèn yun ngoncati sanyata
mring Siti Rukiyah Rêtna

yêkti sadhengah sujanma
angira lamun sang nata
dahad rênanya ing driya
mring Siti Rukiyah tôndha
luwês rum manising sabda
riwusira sri pamasa
lan kalulut imbal sabda
anggosthi rèh liyanira

Siti Rukyah kumasura
ngundhamana mring sri nata
dera karsa sarawungan
lan Siti Ngalim putranya
sang nata duk amiyarsa
Siti Rukiyah mangundhat
nulya gayuh karananya
sang dyah dènnya kraya-raya

umarêk ing ngarsanira
sang nata nabda sung wikan
tan tuhu warta punika
sing lalawora kewala
mangkana prabu wuwusnya
dhuh rara aywa sandeya
yèn sun ngoncati ing sira
nanging yayi mamrih aywa

tidha-tidha ing tyasira
ingsun kudu aprasêtya
ya iku yèn sira bakal
ingsun wêngku salaminya
kalamun ana wanudya
kang ingsun pundhut tan liya
sira madêg pramèswara
wit paraning sih lan trêsna

tan liya muhung mring sira
lan sirèku aprasasat
mêngku jiwa raganingwang
marma wajib milwa darwa
bumi Yunan myang bawahna
sakèhing kawulaningwang
Siti Rukiyah duk myarsa
pangandikanya sang nata

lilih tyas aris turira
dhuh gusti paran sanyata
pangandikanta punika
kawula èsthi ing driya
punapa gusti ing benjang
datan nyidrani prasêtya
sang nata malih ngandika
iku kêna dèn jagakna

dene yèn sira sumêlang
sumawana tan pracaya
ing satuhu lamun karya
yayi singkêling tyasira
apa ingsun tan rumasa
kadunungan kadarmanta
yèn sun limuta ing sira
adhuh nimas paranbaya

wit sun nêmahi wibawa
myang jumênêng nata dipa
jalaran saka ing sira
marma yayi sanepanya
sira iku jiwaningwang
paran ta ngong bisa tinggal
ing nyawa ingsun upata
nêmua bênduning Suksma

yèn sun aninggal ing sira
Siti Rukiyah turira
gusti upata paduka
ye kang kawêdhar punika
èstu wrat ing sanggènira
kawula pundhi kang sarta
kasaksèn gusti kang mulya
paduka manawi cidra

ing upata nêmahana
tulah sarik sapudhêndha-
ning Hyang Kang Maha Kawasa
nata ngling ya upatèngwang
anêmahana daduka-
ning pangran tan nêmu arja
yèn cidra ubayaningwang
Siti Rukiyah kinuswa

riwusnya nata manabda
mangkana Siti Rukiyah
amêlèhkên mring narendra
dènnya wus karsa anglamar
ing putrinira pra raja
duk miyarsa naradipa
aturing Siti Rukiyah
kawistara putêking tyas

ngraos kawêlèh sang nata
kèh wuwus kang wus kawêdhar
mèsêm ngandika sang nata
e dadi mangkono iya
kajwarèng kèh iku sapa
kang wèh warta marang sira
iku kabèh warta dora
ingsun tan sudi bêbana

jatukrama putrèng narpa
ingsun tan sêdya mangkana
tatacara lir kawula
têtukon manut parentah
manira yun parakrama
lan wadon paraning trêsna
tarlèn sira pantês dadya
garwèngsun nut mêngku praja

Siti Rukiyah turira
dhuh gusti sabda paduka
punapa têrus ing driya
punapa paduka karsa
upata malih manawa
têmbe nêtêpi ubaya
sang nata malih upata
nanging mrinding sarirannya

nadyan nata tyasnya tegan
prandene wêktu punika
kêkês umiris tyasira
kagagas kang yun tinêmah
ing wuri wit dènirarsa
ngoncati upatanira
dangu anjêtung sang nata
miwah datan angandika

Siti Rukiyah manguswa
ing pada sri naradipa
dhuh sabda paduka nata
kawula pundhi mustaka
wontên ing êmbun-êmbunan
sadayamba anggêp samya
dahat panuwun kawula
rumêntah sihing sang nata

nulya amondhong sang nata
mring Siti Rukiyah Rêtna
pinêluk kinuswa-kuswa
dahat kacaryan tyasira
kongsi tan kawawa nabda
sang dyah umênêng tan beda
dangu pandêngan kewala
wus pamit mantuk sang rêtna

kadya sarêng mangsanira
nanging gantya kacarita
Siti Ngalim lawan putra
anggosthi dènnya miyarsa
ing mangkya nata wus karsa
ngagnya nginte pambêkannya
Siti Ngalim myang atmaja
suka ing tyas kalihira

katarik dening panyipta
dera yun manggih nugraha
nulya mangrangkul ing putra
wusnya jatèni kang dadya
karsanira sri narendra
Siti Ngalim sung wiyata
mangkana wêdharing sabda
adhuh rara yoganingwang

bagya tuhu kang lir sira
kêna ko-ugêmi nyawa
sang prabu kasmaranira
dhuh sarèh dene ta sira
bakal katibanan rara
nugrahane sang pamasa
muga dèn prayitnèng driya
ing têmbe ywa sumambrana

sang dyah wau duk miyarsa
wêwarahing ibunira
tansah kumêmbêng waspanya
nulya ngling dhuh ibu paran
paduka ngintên yèn kula
kilap myang nampik nugraha-
ning ratu badhe dhumawah
ing badan kula nanging ta

dèrèng tartamtu punika
prayogi sami èngêta
dhatêng ujaring bêbasan
aywa na kang masthèkêna
marang si blorok êndhognya
lamun samubarang ika
kang durung ana ing tangan
kang ibu nambungi sabda

lah ya ênggèr bênêr sira
nanging panawang manira
dahat kasmaran sang nata
ing sira Suyati turnya
ibu sayaktos sang nata
sangêt gandrung dhatêng kula
nging dèrèng kagungan trêsna
Siti Ngalim wuwusira

iya bênêr iku rara
nging paribasan mangkana
kaonêngan mêtu saka
karênaning ati dadya
pikir nganakake krêkat
banjur nukulake trêsna
marma aywa weya sira
ling-elingên warah ingwang

ywa kêna pangomandaka
wit dêgira narèswara
dadi garwaning narendra
gumantung nèng pangèsthinta
pribadi tan liya ika
sang dyah malih aturira
ibu saupami kula
wus kalaksanan kagarwa

dening sang prabu punapa
kang yun katêmah jiwamba
renanya mangsuli sabda
sira yèn wus madêg dadya
sorinira sri narendra
yèku jodhon kang sampurna
ingaran wibawèng dunya
sang dyah anggagas ing driya

ing sêmu maksih sandeya
matur dhuh paran paduka
ibu tan sandeyèng driya
laksitaning badan kula
Siti Ngalimi wêwarah
dhuh anakku ywa sumêlang
wiyah priya yèn wus brôngta
marang sadhengah wanudya

landhêsan kabyatan trêsna
kapiturut kabèhira
marma yèn wus atut sira
bisa runtut lan sri nata
padha nêmu kawibawan
sang prabu tan na bedanya
lawan wong priya lènira
sira tan beda samapta

marma bagya kang dèn arsa
kang putra matur wisikan
ririh tumilinging karna
wêdharing atur mangkana
ibu pandugi paduka
paran ta tan dadya cuwa
ing driya sri naradipa
ing têmbe yèn ngraos tyasnya

kalepetan nistha kula
kang ibu mangsuli sabda
wuwusmu mangkono ika
aku tan gayuh êlidnya
Dyah Suyati gya sajarwa
kang dadya sumêlangira
mangkana aturing wêka
iku ing salaminira

kula srawungan sang nata
cinipta yèn maksih kênya
margi saking wasis kula
akarya ing solahbawa
lêlewa miwah rumêngkang
ing karsanira sang nata
ye kang mangkana paranta
kang tinêmah badan kula

bilih ing têmbe kacihna
amba upami puspita
wus kaingsêb ing brêmara
sayêkti sirna sarinya
Siti Ngalim duk miyarsa
ing aturing putranira
gumujêng ngakak asuka
nabda apa mung punika

ingkang dadya marasira
dhuh ênggèr aywa jrih marang
nalar kang mangkono rara
têmbe gampang pratikêlnya
aja kang prapta ing lara
sun labuhi têkèng lina
datan nêdya ngingkêdana
aywa ngênês ing driyanta

marenea ingsun warah
dupi wus nyakêti sang dyah
risaksana binisikan
ing rèh wulange punika
amêdharakên pratingkah
rungsit wadining sasmita
sumarma datan winahya
Dyah Suyati riwusira

nampèni wulanging rena
ing driya dahat tan nyana
gawok wêgiging renanta
Siti Ngalimi widagda
tandya manabda mangkana
lah iku wulang manira
yêkti tan kaduwung sira
akanthi rena kadyèngwang

mungguh liding ruwyanipun
sang prabu dènnya pêpanggih
kalawan Siti Rukiyah
myang dènnya imbalan angling
Siti Ngalim lan putranya
sadaya amratandhani

nistha durta ingkang mêtu
saking budining sujanmi
yèku sang prabu dènira
kasambadan kang kinapti
srana cidra ing prasêtya
myang angrusak tataning sih

dene Suyati Sang Ayu
dènnyantuk raharjèng krami
sarana wulanging rena
pinrih wignya anutupi
rêrêgêding angganira
nahan ing sawatara ri

Kasan Abdul Majid Prabu
angsung srat mring Siti Ngalim
dhawuhkên yun mangun suka
bujanendrawina mawi
anèng jroning dhatulaya
Siti Ngalim lan Suyati

tinimbalan ing sang prabu
Siti Ngalim duk umèksi
pustaka sru rênaning tyas
nulya ngrangkul marang siwi
mangkana pamuwusira
dhu-dhuh anakku Suyati

saiki têtêp bêgjamu
umatur Rêtna Suyati
ibu srat ulêm punika
sanès panglamaring krami
kang ibu mangsuli sabda
ya bênêr ananging dadi

wêwinihe kang kinayun
ywa sandeya tyasirèki
ing mêngko mung angudia
lumunturing sih sang aji
de mrih bisa kalaksanan
anuta rèhingsun nini

duk myarsèng wuwus sang ayu
sirna sumêlanging ati
mangkana pangucapira
bêgja têmên awak mami
yèn kapundhut garwèng nata
jinunjung dadya supadmi

pinundhi kawulanipun
amêngku ing kawiryan di
nugraha kang yun ngong panggya
pancèn gadhanganing putri
kang tansah ngèsthi trah nata
nanging iku durung mêsthi

kalakon pangèsthinipun
marma ran pulung nêrahi
sayêkti mring awak ingwang
yèn kalakon madêg sori
Siti Ngalim malih ngucap
de kalaksananirèki

kabèh pangèsthi gumantung
ana ing sira pribadi
marma solah myang wicara
sira dèn angati-ati
èstokna wulang manira
poma aja lali-lali

Suyati lon aturipun
wulang paduka sayêkti
sadaya datanpa guna
wus amba angkah pribadi
mung têmbe paran tur kula
yèn sang nata mung maapti

mêdharkên sêngsêming kalbu
myang karya kalangênan mring
amba lir jimrahing priya
kang lagya lênglêng ing galih
datan mawi aprasêtya
yun mundhut garwa ing kami

yèn mangkono karsèng prabu
sira ywa ngrèwès pi-api
marang sabdaning narendra
dene yèn adrêng ing kapti
sira nuli umatura
dhuh kawula nuwun gusti

rèh ta dasih jêng pukulun
trah sudra rumaos bilih
tan wênang anampènana
sih nugrahanirèng gusti
kang pancèn wajib dhumawah
para putri trah narpati

yèn wus mangkono unjukmu
môngka tan keguh sang aji
tôndha kabyatan sih trêsna
pasthi kelut ing sirèki
lir priya lèn kang kasmaran
sang rêtna umatur malih

ibu punapa tan sarju
amba samudana mawi
ngèngêtkên nyaosi rêmbag
mrayogèkkên sri bupati
yèn arsa aparakrama
mundhuta putrining aji

ing salah sajuganipun
margi punika kang wajib
kalunturan sih sang nata
Siti Ngalim amangsuli
iku aja pisan-pisan
kalair mring sri bupati

de nata karsa nglamar wus
putrining raja tinampik
yèn sira angèngêtêna
akarya rêngu ing galih
têmah ngoncati ing sira
ya ta wau Dyah Suyati

jêtung myarsa sabdèng ibu
nandhani limpading budi
Siti Ngalim nulya mentar
anilar ing Dyah Suyati
kawistarèsmu kagagas
kang dadya pangajapnèki

sontên dungkap wancinipun
pasamuwan jroning puri
Siti Ngalim lan atmaja
uyêk pradandosan sami
dènnya yun sumiwèng pura
dining busananirèki

pacara pawonganipun
kèhe kang samya umiring
lawan putri tan kasoran
ya ta Sayid Siti Ngalim
kayungyun ayêm tumingal
tan kêdhèp mawas ing siwi

sambadane dènnya ngrasuk
ya ta kusuma Suyati
mèsêm umatur ing rena
ibu paran ta ing mangkin
punapa rêmên paduka
pasanging busana mami

ing sadalu mangke ibu
amba yun mangastawani
dhatêng wêwarah paduka
supados sagêd amanggih
kawiryawaning narendra
Siti Ngalim mulang malih

pamardining putranipun
solahbawa myang liyaning
ingkang kêdah linampahan
mangkana pamuwusnèki
sutèngsun wong ayu sira
olah tanaga dèn bakit

malad lunturing sih prabu
patrape mangkene nini
yèn ngêjèpi sri narendra
mèsêma ing sawatawis
yèn pinithês lungiyanta
nuli gèndèngên dèn aglis

yèn binisikan tumungkul
tilingna kang bangêt nanging
yèn lathine sri narendra
anyenggol karnanta nuli
indhanana kang sarana
ngundurna kursinirèki

lamun ngandika sang prabu
ing sira lan têmbung manis
kewala mung umèsêma
yèn mêdhar katrêsnaning sih
sira nuli kêkêpêta
api kasumukên nini

kèksia wasing atimu
nulya matura dhuh gusti
mugi ngaksamaèng amba
sampun ngandika kadyèki
nulya malih kêkêpêta
nandhani wasirèng ati

yèn tansah adrêng sang prabu
amêdhar osiking galih
sira nuli tumêngaa
sadangu nyawang sang aji
myang sêmonana ing ulat
kang nandhani wasing ati

dene pangênyêpirèku
arahên bisa ngrêsêbi
ing galihira sang nata
mrih thukula drênging kapti
sayêkti praptaning supta
lam-lamên myat sira maksih

Rêtna Suyati umatur
ibu amba yun nglampahi
warah paduka sadaya
sandeyaning tyas manawi
garjita sri naradipa
mung karya lêlewa mami

kang ibu gumujêng muwus
aku rak wus wruh watêking
priya lamun sira bisa
gawe gandrunge sang aji
masthi mung rêsêp myang trêsna
kèsthi ing driya narpati

dhuh pitayaa maringsun
ywa ngandhut sandeyèng ati
nahan kang imbal wacana
kasaru kang mêthuk prapti
rata adi sing kadhatyan
cumawis nèng ngajêng kori

Sayid Siti Ngalim wau
sadèrèng angkatirèki
kang putra pinujamôntra
kinutugan wangi-wangi
mawantu pudya kastawa
mêminta Hyang Murbèng Urip

pindha yun umagut ripu
kusuma Rêtna Suyati
yèku môngka senapatya
angrangsang prajèng Yunani
dupi wus munggèng ratangga
bidhal marang kênyapuri

nahan kang mahawèng ênu
gantya ruwiyèng jro puri
kang samya sumewa miwah
para gung môncanagari
kathah ingkang sami sowan
pasamuwan nguningani

pêpak tamu èstri jalu
ing pura bra tinon asri
wimbuh kasunar ing pandam
myang sotya nawa rêtna di
busananing pra wanudya
kang jor-jinoran prasami

kang praba abra umurub
lir gêbyaring kilat thathit
mrabani kanang rarênggan
adi aèng manis lungit
wimbuh prabawèng kadhatyan
ing sadèrèngira prapti

Siti Ngalim lawan sunu
wus dadya kêmbanging lathi
raosaning para kênya
sadaya pating kalêsik
dènnya kasmaran sang nata
marang kusuma Suyati

kang kasub ayu pinunjul
pangucapirèng parèstri
sring kapyarsa ing narendra
dadyakkên rêngating galih
tinolih kang rêraosan
mawas ing netyasmu tistis

dahat jrih sakèh para rum
kèndêl dènnya angraosi
mangajap para wanita
saya drêng kapengin mèksi
Siti Ngalim lan putranya
sabên wontên tamu prapti

tumênga mawas kang rawuh
datan ngêmungkên pra putri
nadyan sang nata kacihna
tan kawawa anahêni
angêkêr osiking driya
dènnya cêngklungên anganti

Dyah Suyati praptanipun
labêt kabyatan trêsnèng sih
môngka sang nata punika
kagolong sêpuh ing wanci
kalis rèh bôngsa asmara
anjurudêmung gumanti

ya ta Siti Ngalim prapta
lan putra manjing kadhatun
para tamu èstri jalu
cingak anjêngêr tumingal
Suyati yuning warnèstu
sarira solah wiraga
datan ngèmpêri puniku

trahing Bulgari wanudya
jèblês bôngsa Pèrsi tuhu
kalih sawusira lungguh
sang nata kawuryan lêjar
nadyan sang sri kaduk purun
miwah tekat pambêkannya
kadya kang karuwiya wus

parandene sri pamasa
tansah sumêlang ing kalbu
nganan ngering dènnya dulu
kang dadya sandeyèng driya
yèn kalulutnya sang prabu
umarak ing pasamuwan
Siti Rukiyah sang ayu

de wus sinungan wawênang
samasa-masa umasuk
mring kadhaton sowanipun
tanpa larapan kalilan
dera kaganjar nama wus
Sayid Sriphah sasêbutan
Siti Rukiyah ranipun

dupi prapta wa sang nata
tan murya kalulutipun
ngraos bêgya sukèng kalbu
jênjêm nanging kalithihan
dènira arsa pêpangguh
lan Siti Ngalim sutanya
kang dadya paraning gandrung

dene pra tamu sadaya
katitik rêna ing sunu
sira Siti Ngalim wau
kang tansah yitna ing nala
myang tan kêndhat dènnya dulu
mring solahbawaning nata
tan dangu bisiki muwus

ing putra mangkana lingnya
rara wus wikan sang prabu
marang ingsun lan sirèku
miwah tamu sadayanya
sêngsêm mulat ing tingkahmu
dene panawang manira
dahat kèmêngan tyas prabu

amasthi tanna lyanira
mung sira nèng jroning kalbu
sang rêtna nulya umatur
ibu kula ngraos bêgja
ayêm maniwèng kadhatun
sarawungan pra ngawirya
dahat suka manah ulun

kang ibu mangsuli lingnya
lah iya gèr bêgja iku
kang wèh marga kamulyanmu
myang jalari têmbe sira
bisaa mêngku kadhatun
kaya tan mlèsèt ciptèngwang
ingkang dadi pangarahmu

lah ika sri naranata
mring sira tansah andulu
sira gèr dipun tumungkul
kang jatmika ywa tumênga
poma dèn yitna nak ingsun
Sang Dyah Suyati turira
dhuh sampun sumêlang ibu

kula badhe angastawa
wêwulang paduka sagung
kang ibu sasmita asung
pinrih kèndêl dènnya ngucap
wit sang dyah panawangipun
sang aprabu badhe tindak
nêdhaki panggenanipun

de panyipta kang mangkana
tan nalisir yêktinipun
ya ta wau sang aprabu
dahat tan kawawa ngampah
kabyatan onênging kalbu
tandya jêngkar sing ngamparan
karsa panggih lan sang ayu

sagunging tamu prasamya
jêngêr umyat ing sang prabu
de têdhak gyanya sang ayu
amargi datan kalimrah
panjênênganing pra ratu
nèng pasamuwan gêng karsa
nêdhaki panggenanipun

ingkang sami asewaka
marma sing raosanipun
pra tamu sang rêtna wau
wastu datan kasamaran
kang kacaryan dhirinipun
sawênèh tamu angucap
ngraos solahbawanipun

myang gandês luwêsing sabda
pasang sêmunya sang ayu
katon linantèhakên wus
minôngka sandiupaya
judhêging gosthing para rum
kang mijil ing kalimpadan
myang kawasisaning kalbu

sang rêtna pinindha kadya
senapati prajurit gung
ing ranangga andon pupuh
mêngsah kang tinêmpuh buyar
ngoncati de tumrapipun
sang dyah sintên kang kacaryan
ing sariranya sang ayu

pasthi kèkèt lir wayangan
dhumatêng maujudipun
nahan wau ta sang prabu
jumênêng ing ngarsanira
Suyati nata lon muwus
ingsun iki ngrasa bêgja
bisa nambramèng sirèku

nèng kadhaton sun pêpuja
sira mimbuhana tuhu
srining pasamuwan ingsun
sirèku upama lintang
kang mancorong sajêgipun
sang rêtna duk amiyarsa
pangandikanya sang prabu

kewran ing tyasnya sang rêtna
supe wêlinge kang ibu
têmah mangkana turipun
dhuh gusti badan kawula
paduka imbakkên susup
tuwan ngupamèni surya
mrabani sabawana gung

de tumrapipun ing lintang
sagêd gumêbyar kadulu
kapraban surya sumunu
sri nata manthuk kewala
kawistara lêgèng kalbu
anyigêg dènnyimbal sabda
wawang kawulat lyanipun

kang samya nèng pasamuwan
nulya umentar sang prabu
Siti Ngalim ngling mring sunu
bisik-bisik pangucapnya
Suyati sang nata mau
mangkana dènnya ngandika
mung umèsêma bae wus

sira tan susah angucap
lintang lawan surya mau
katujune wangsulamu
nrênyuhake tyas narendra
laraping netya kadulu
kang tumanduk marang sira
nalika umentar mau

Dyah Suyati aturira
laraping netya sang prabu
karya gêtêring tyas ulun
raosipun tan kantênan
punapa inggih puniku
prabawa kaprabon narpa
wontên ing Yunan kadhatun

dahat wingite punika
katimbang Bulghar kadhatun
mung lir prasada lit èstu
manawi gèn kula darwa
pangraos makatên wau
takdiring Hyang Kang Kawasa
amba tan sagêd anggayuh

kang tumanduk badan kula
nahên kang samyambal wuwus
Siti Ngalim lawan sunu
wontên malih dyah kang sowan
Siti Rukyah praptanipun
ing lampah andumadakan
dene sadaya panuju

Siti Rukyah dènnya mrênah
cakêt Suyati sang ayu
môngka ing panggenan wau
unggyan garwaning awirya
Babiluni pancènipun
ye kang dèn ulêmi samya
de Siti Rukyah wau

tan dèn ajap sumewanya
nir agnyanira sang prabu
marma têmah karya gidhuh
priyantun ingkang kapatah
ngacarani ing têtamu
Siti Rukyah pinrih lênggah
panggenan cakêt sang ayu

kang sêla tan wontên lènnya
nut undha-usuking tamu
Siti Rukyah praptanipun
karya sungkawaning nata
suka sirna buminipun
bawah Yunan datan kadya
mangkana pangungunipun

agêtêm nata sru duka
mèh ngagnya marang priyantun
ingkang ngacarani tamu
pinrih mrênahna kang kiwa
Siti Rukyah lênggahipun
kayatnan tyas naradipa
yèn jurungana ing bêndu

têmah gêmpalkên kotaman
pantog tyasira sang prabu
tan arsa nyaruwe muhung
mring Sriphah Sayid Rukiyah
êntyarsanira ing dalu
nyambadani èsthining tyas
tan galih wêkasanipun

para wanodya sadaya
tan kilap karananipun
amawas pandulunipun
mring Siti Rukiyah lawan
Suyati kaanggêp maru
ngêjori dènnya mêmalad
sih katrêsnaning sang prabu

tantara tabuhan munya
minôngka sasmitanipun
murwani matayèng tamu
sadaya samya samapta
Sang Siti Rukiyah wau
dahat dènnya ngarsa-arsa
ing rawuhira sang prabu

mring panggenanira lênggah
atêmah runtik tyasipun
dupi sang nata kadulu
tindak ngênêr mring unggyannya
Rêtna Suyati sang ayu
nulya jumênêng mataya
kalihan sang rêtnaningrum

mangkana Rêtna Rukiyah
rumaos lamun kasingkur
ing nata tan wignya nayub
nahêni runtiking driya
marma dupi pra tamu wus
murwani pangigêlira
madal sing pasilanipun

para tamu datan kilap
marang solahbawanipun
sang prabu panyipta jumbuh
èstu kayuyun sang nata
marang Suyati sang ayu
de têmah yun lênggah jajar
nir parikramèng kadhatun

ya ta ing ratri mangkana
kang ginosthi para tamu
angraosi cêpakipun
Suyati kagarwèng narpa
nahan Siti Ngalim dulu
dahat suka prêna ing tyas
kalakwan pratikêlipun

kadya kang dèn arsa-arsa
Siti Ngalim awig tuhu
mring karon sih myang kalulut
têmah tan kilap ing nata
dènira kelut ing sunu
kang tansah dadya sandeya
yèn atmaja imbal wuwus

lan nata yèn supe marang
warahnya nêmahi luput
sadangunira sang prabu
imbal wacana lan putra
sang dyah nêbih dènnya lungguh
wontên ing sanès panggenan
mrih sang nata manawa yun

angwêdharkên raosing tyas
aywa nganti sigan-sigun
nging tansah ngulatkên sunu
dupi kang putra kawangwang
dènira imbalan wuwus
lan narpa tan manggih lêpat
nêtêpi wêwulangipun

akarya wimbuhing suka
Siti Ngalim yitnanipun
datan mung mulat ing sunu
nadyan pra tamu winawas
kang sami myat ing sang prabu
dènnya ngandikan lan putra
kaèsthi ing sêmunipun

sang nata dènnyimbal sabda
lan sang dyah sru rêsêpipun
dadyakkên rênaning kalbu
dupi naradipa miyat
Siti Rukyah mêdal sampun
umentar sing pasamuwan
mangsuli ron kamalipun

narendra murwani nabda
karana sukaning galih
ing ratri têmahanira
muryakkên sotaning galih
mangkana andikèng ji
dhuh wong ayu pandulwèngsun
rarêngganing kadhatyan
ing ratri ki wimbuh asri
barang ingkang katon mubyar angumala

saka panduga manira
kang mangkana tan lyan saking
prabawa lan ayunira
prabawanta sun pêpuji
muga bisa lêstari
ana ing kadhaton ingsun
sang dyah mèsêm turira
mênggah kang makatên gusti
mung tumuwuh panggagas tuwan priyôngga

sang nata nambungi sabda
ya mung wit bêbêging ati
gon sun kayungyun ing sira
sarwi angasta sang aji
astanira Suyati
kapêtêg-pêtêg sang ayu
yatna warahing rena
nyêndhal asta sang lir sasi
sri narendra manabda rum manuhara

dhuh babo juwitaningwang
sumurupa ingsun iki
bangêt tandrêman ing sira
kaduga misungsung bumi
saparoning Yunani
myang rajapèni sawêgung
êndi kang sira pinta
bakal sun paringkên yêkting
sang dyah matur gusti pracihnèng katrêsnan

punika tan warni tanah
lêrês panjênêngan aji
ye kang darbèni mandhala
nging sinungan yitma maksih
lir sasamining janmi
ngandika malih sang prabu
iku bênêr turira
de raga juwita mami
sira ingkang sun wênangakên anjadha

pama sêsran sun sêsotya
sira êmbanane yayi
lah paran rèh karsanira
mangagnya ingsun lakoni
katarik kabyatan sih
mring sira katrêsnaningsun
wusnya nata ngandika
mangkana Rêtna Suyati
datan kilap sang prabu kayungyun ing tyas

sang dyah umèstu wasita-
ning ibu dènira linggih
parêk lawan sri narendra
nulya ngundurakên kursi
myarsa pangandika ji
mamrih têbih lênggahipun
mlengos narpa tan samar
mring sang dyah sêmuning kapti
duk sang rêtna ngundurakên kursinira

sarwi lon matur ing nata
gusti ngaksamaèng dasih
nata nabda dhuh bandara
intên jimating jinêm mrik
sabarang ingkang dadi
pangèsthinira wong ayu
kang minangkani ingwang
sira wêdharna akanthi
rèh susila linud ing basa la-êla

mrih milut lunturing karsa
yèku sarana kang mamrih
pakolih pangarahira
ywa kaya patrapirèki
wèh cawêngahing ati
ya saka pambobot ingsun
wanudya lumuh marang
kawibawan myang nambuhi
marang ingsun yèku manusa sumirang

saka labuhan utama
sêdyane muhung jurungi
ing budi angkara murka
sang rêtna tumungkul sarwi
rawat waspa turnya ris
gusti sèwu lêpat ulun
kang agêng aksamanta
wau patrape pun patik
datan maha saking kuwuring tyas amba

kaguntur basa la-êla
manuhara ingkang mijil
sing swabawa padukendra
ewamakatên sang aji
adrêng yun nguningani
punapamba parêng matur
jarwa jatining sêdya
mung pêjah gêsanging dasih
kasaoskên ing pada paduka nata

kang tansah karaos ing tyas
mung sih parimarmèng aji
ye kang rumêntah ing amba
paran katamtokkên kenging
miwah sagêda gusti
tulus ing salaminipun
nata manabda mawa
ngayuh lungayèng Suyati
dhuh pujanku mungguh wêwangsulan ingwang

ingsun wêdhar liya dina
dene surasanirèki
sira namtokna yèn ingwang
jumbuh lan sirèng pangèsthi
wusnya nabda sang aji
jêngkar sing pasilanipun
ing driya wirandhungan
karaos dèrèng dumugi
dènnya imbal sabda lan Suyati Rêtna

nanging kapalang dènnyarsa
amanggihi ing têtami
kang sumiwèng purantara
ya ta kusuma Suyati
wusnya panggih sang aji
bingar kraming nayanipun
dene tan ana salah
nuhoniwarahing wibi
ye kang dahat mikantuki dhirinira

patrap sing dyah kang mangkana
sasaminira lir janmi
komidhi ingkang bêbarang
têka amisuwur sami
wasis solahnya tuwin
anggêlar kagunanipun
kang wus môngka wajibnya
tur kathah artantuknèki
dene tumrapira Suyati Sang Rêtna

dahat ing kotamanira
anggayuh makuthaning sri
saluwaring pasamuwan
kondur ngadhaton sang aji
ing nguni sri bupati
ayêman panggalihipun
tangèh kacihna rawan
bibaring samuan mangkin
sabên janma indung anon sri narendra

èsmu ngungun ing wardaya
lêngêr-lêngêr datan angling
kang dadya raosing driya
èstu tan kenging dinugi
ananging bokmanawi
katara kabyataning kung
mring Suyati Sang Rêtna
kang wus kalaksanan sami
sabên purnaning karya myang pasamuwan

kandhêg ngayuning suyasa
dangunira sawatawis
siniwi para manggala
miwah para gung kêkasih
ratri wau sang aji
tan nampèni sowanipun
para agung sadaya
muhung juru thika dasih
kang awasta Èmir Ngarphah tinimbalan

karaos sumpêg sang nata
yun mêdhar osiking galih
kang inagnyan myang kalilan
ngawruhi karsèng narpati
Èmir Ngarphah kinasih
môngka juru citranipun
wêwadining narendra
wus nir kanang sônggarunggi
amêdharkên rungsiting rèh saniskara

myang karsa myarsakkên rêmbag
Sang Èmir Ngarphah dènnyapti
kramantuk Suyati Rêtna
punika kaanggêp wadi
duk Èmir Ngarphah prapti
marêk ing byantara prabu
purwaning pangandika
bab pasamuwan jro puri
lan tinanya Èmir Ngarphah panawangnya

marang Suyati Sang Rêtna
Èmir Ngarphah turira ris
dhuh gusti kauningana
atmajanya Siti Ngalim
liyan endahing warni
ing jagad nir timbangipun
wimbuh adarbe kedah
ingkang mêwahi asrining
pasamuwan pukulun wontên kadhatyan

sang nata dupi miyarsa
mêdharkên raosing galih
dènira yun parakrama
dhaup lan Rêtna Suyati
Ngarphah datan mudhoni
tumungkul kacihna lamun
pakèwêt rumojonga
ing karsaning narapati
samantara sang prabu malih ngandika

hèh Ngarphah kaya paranta
lamun sida dhaup mami
mungguh loke wong sapraja
Èmir Ngarphah turira ris
gusti saking pandugi
parabdidalêm sadarum
sami rumaos bêgja
de badhe wontên naluri
ingkang wajib darbèni kaprabon tuwan

sang prabu mèsêm ngandika
paran lir pikirmu yêkti
Ngarphah nglajêngkên turira
saèstu makatên gusti
lyan kang kawahyèng ngarsi
kang kalimrah para ratu
yèn arsa mangun krama
ngêgungkên dhumawahing sih
myang kadarman lajêng karsaa dana

mring sagung janma sangsaya
anyuda miwah ngluwari
ukuming tiyang dêdosan
amisudha para abdi
marma janma gêng alit
ing praja Yunan saèstu
badhyangsal suka bingah
ing karsa tuwan jurungi
dahat rêna ing tyas nata duk miyarsi

marang Èmir Ngarphah turnya
nulya ngandika sang aji
hèh ya Ngarphah aturira
iku dahat anujoni
kalawan karsa mami
mêne arsa krama ingsun
ngambil atmajanira
Siti Ngalim ran Suyati
apa sira satuhu mangayubagya

Èmir Ngarphah lon aturnya
mangkya ngunjukkên kang dasih
pêpuji miwah kastawa
myang pujine wong sanagri
dhuh gusti mugi-mugi
karsa paduka jinurung
sang nata duk miyarsa
Èmir Ngarphah turirèki
raosing tyas pindha pratisthèng sawarga

wit kacaryan sri narendra
dene Ngarphah nyambadani
punapa kang dadya karsa
dahat suka sri bupati
datan pisan andugi
yèn wontên nalar ing dalu
kang mawèh ribêding tyas
lagyeca imbalan angling
pan kasaru wontên dasih tur uninga

yèn garwa pangrêmbe wasta
Siti Rukyah yun sumiwi
ing byantara naradipa
sang nata duk amiyarsi
palapuraning dasih
kucêm sênêning pamulu
ririh wijiling sabda
hèh janmèku paran kapti
kusung-kusung mrene ratri praptanira

Èmir Ngarphah aturira
jawi parênging karsa ji
mugi tuwan andhangana
nampèni dènnya sumiwi
garwa tuwan paminggir
anulya têdhak sang prabu
marang gêdhong lènira
tandya Siti Rukyah prapti
tanpa srônta kumasura ngundhamana

mèlêhkên tindak narendra
kang kaduk swardèng sujanmi
ngoncati ing sih prasêtya
ngrisak pratignyanira ji
ye kang wus dèn sanggêmi
akanthi upatanipun
têmbe tan nêdya ginggang
ing sih katrêsnan nêtêpi
nata myarsa lingnya Sang Siti Rukiyah

dènira angundhamana
anggarês kraos ing galih
lir koncatan kawibawan
nir kuwung ujwalèng aji
pindha wong dosa pati
nguni ciptanira prabu
mrih ginggang kang prayoga
lan Siti Rukiyah Dèwi
naradipa nabda yun mangsulkên arta

pusakanya Siti Rukyah
sarêman kathah dèn sungi
miwah sinung dwi sasana
kaprabon pundi pinilih
sang rêtnèsmu mewa ngling
lah bêgja têmên wak ingsun
katiban kanugrahan
ing ratu tuhu munjuli
iya saka gêdhene panrimaningwang

ingsun wajib anarbuka
ngêndi olèhe arta di
kinarya rêrubèng janma
nêmlikur yuta sakèhing
kang binujuk prasami
abipraya sabiyantu
ngrojongi pamalihnya
ing nagara Yunan aji
duk miyarsa nata lingnya Siti Rukyah

kèksi ngêsum sanalika
saking rêngating panggalih
miwah sruning dukanira
sapandurat datan angling
samantara sang aji
mangkana timbalanipun
hèh janma wadon sira
sun jarwa cêkak nyukupi
yêkti sira wajib kang sun pundhut garwa

nanging sakèhing sujanma
ing Yunan wus anyêrêpi
yèn wis ingsun wêngku sira
pangrêmbe garwèngsun dadi
lah pikirên pribadi
paran ta panggrundêlipun
wong sapraja yèn sira
dadi garwaningsun padmi
sang dyah nulya majêng cakêt ngarsa nata

tansah ngling angundhamana
hèh ratu nistha mêgat sih
tega ngrusak atining dyah
ayya kang mangkono maning
sasèsining nagari
kawasesambêg mrih nungkul
hèh dèn prayitna raja
Sayid Kasan Abdul Majid
sun pêpuji nêmua wêwalêsing dyah

ingkang dadya padmi garwa
lèn mangkana kanang èstri
pasthi wèh sungkawèng driya
karana sèdhènging budi
datan pisan ngèmpêri
kasatyane kang siningkur
dene ta cihnanira
tinêmu jroning jinêm mrik
miwah jênêngirantuk wawêlèh benjang

kataman pambalilunya
janma ingkang dahat juti
tanpa labêting utama
Siti Rukyah riwusnya ngling
nulya nyat mentar saking
ngayunanira sang prabu
ya ta sri naradipa
anjêngêr tan bisa angling
dupi uwus jênjêm tyasira narendra

gya nimbali juru citra
Èmir Ngarphah dupi prapti
kinèn manitra pustaka
dhawuh mring kang ngawasani
kitha Rumên ing mangkin
wiyose timbalan prabu
satampining kintaka
kinèn anundhunga maring
Siti Rukyah aywa nèng nagari Yunan

lèn puniku agnya nata
Èmir Ngarphah kinèn kardi
partisara pamisudha
marang Sayid Siti Ngalim
lawan Rêtna Suyati
riwusnya srat kalih rampung
sang nata angadhatyan
enjangira Siti Ngalim
bingaring tyas amucung sukaning driya

kang ginilut èsthi myang pangudinipun
marang putranira
mamrih kalaksanan sami
wanci enjang nuju nadhah lawan putra

sang rêtna yu kinèn mêdhar sabda prabu
nadyan atmajanya
wus rambah-rambah wêwarti
parandene Siti Ngalim apaksarsa

ing tyas lalu dèrèng marêm dènnya ngrungu
mangkana lingira
Sang Siti Ngalim mring siwi
dhuh putrèngsun dadi wêkasan sang nata

ngandika yun panggih manèh lan sirèku
sang rêtna turira
dhuh ibu makatên yêkti
sadèrèngnya panggih malih sri narendra

nanging ibu sintên kang wrin byaktanipun
apitados amba
pantês kinasih sang aji
nanging rèhning kula dede trah kusuma

punapèstu sagêd kalaksanan ulun
kagarwèng pamasa
jumênêng sang sri garini
Siti Ngalim duk myarsa aturing putra

èsmu rêngu mangkana pamuwusipun
iku nalar apa
ingkang kopikir Suyati
lamun ana dhawuh timbalaning nata

kang tan tuhu prayoga iku gumantung
ing panganggêpira
lan nampik karsèng narpati
kang tan bisa ngluhurakên dhirinira

sang dyah ayu enggal amangsuli wuwus
de kang magêpokan
prakawis makatên ugi
amba uwus umatur ing naradipa

miwah sampun pasaja mopo tan ayun
yèn namung minôngka
pangimur-imuring galih
sri narendra dupi myarsa atur kula

kang kadyèku mangalêmbana sang prabu
mring piangkuh kula
Siti Ngalim duk miyarsi
turing putra dahat ing pangungunira

ngandika rum aywa prihatin nak ingsun
dèn yun-ayun kêna
kalakone kang sirèsthi
wusnya rampung dènira samya anadhah

ingkang ibu myang putra busana sampun
angadi sarira
anulya mangkat kuliling
nitih rata sêdya mring Yunani kitha

mêdal ngayun kadhatonira sang prabu
mrih pinriksèng nata
nanging datan anujoni
duk samana tan miyos sri naradipa

nulya kondur Siti Ngalim lawan sunu
sapraptaning wisma
tan antara anampèni
sêrat paring dalêm jêng sri naradipa

dahat gumyur myang gita ngantyastanipun
mèwèl ciptaning tyas
paran surasèng kintèki
Dyah Suyati umyat gitaning renanya

kadya katut ngimba solahbawanipun
mangar wadananya
gumêtêr astanirèki
dènnya gege uning surasèng nawala

Siti Ngalim wus tamat pamaosipun
anjêlih têmahan
pustaka singsal grègèli
gya sinambut dening Suyati winaca

dupi sampun uninga surasanipun
anjêlih sang rêtna
biyas nulyambruk ing kursi
Siti Ngalim amarpêki lon manabda

sutaningsun pribadi gèr Suyati dhuh
tak ambung wit saka
bêgjanta lan bungah mami
dene sira mangkya ginanjar sêbutan

Sayid Sriphah ya ta Dyah Suyati wau
sing kaparibawa
sukarênanirèng galih
têmah kuwur yayah tan kawawa ngucap

wiyosipun dhawuh pangandika prabu
Abdul Majid kawrat
nawala ing mangkya Sayid
Siti Ngalim lan putra Suyati Rêtna

kalihipun sinêngkakakên ngaluhur
sinung sasêbutan
Sayid Sariphah ing mangkin
dene Siti Ngalim ing panganggêpira

nulya agung punika pracihnanipun
yèn sri naranata
dahat trêsna miwah dadi
sêsungutnya putra yun pinundhut garwa

dèrèng dangu sang dyah dènnya imbal wuwus
lan putra anggagas
nugraha kang marang dhiri
wontên dasih anglarapakên cundaka

mawi nambut nawalanira sang prabu
riwusira kurmat
caraka nguluk-uluki
nulya dhawuhakên timbalan narendra

têmbungipun ulun dinuta sang prabu
andika lan putra
sami sinung pangastuti
miwah saking dhawuh timbalan narendra

punapèstu dadya sarjunirèng kayun
yèn andika linggar
saking sasana ing ngriki
Siti Ngalim mangkana wangsulanira

karsa prabu ingkang makatên puniku
kapundhi katêdha
myang sumarahing kang dadi
dhawuh miwah agnyanira sri pamasa

duta laju masung srat partisara wus
surasèng nawala
Sriphah Suyati ing mangkin
kapatêdhan siti nama ing Moskosah

dahat sarju ing tyas sang rêtna turipun
andika munjuka
ing kangjêng sri narapati
têdhak dalêm dahat ing panuwun kula

duta matur lèn punika karsa prabu
Siti Ngalim mangkya
yèn andika wus nyanggêmi
lawan putra andika nuntên linggara

adêdunung wontên ing Moskosah wau
supados sang nata
sagêd lajêng anêdhaki
riwusira caraka nampèni sêmbah

sungkêmipun Siti Ngalim lawan sunu
kang katur ing nata
caraka pamit mentar glis
Siti Ngalim lan putra unduring duta

sru saarju miwah lêga ing tyasipun
nulya rêrangkulan
aras-rinarasan ganti
renanira mangkana wêdharing sabda

dhuh sutèngsun Suyati paran sirèku
ing mêngko apa ta
isih sumêlang ing ati
mring kamulyan kang tumibèng angganira

miwah gyanmu nèng Yunan umadêg ratu
sang rêtna turira
ibu sayêktinirèki
datan sagêd ngraosakên badan kula

kang dumunung makatên lampahan ulun
nadyan yun manggiha
nugraha sumpêg tyas mami
Sriphah Ngalim anulya nyorahi putra

mangkonèku wus kalumrah bae mungguh
katêmuning nalar
wit gunging bungahirèki
lah rasakna kaya ujaring bêbasan

bêgja iku ngupaya wong siyang dalu
janma kang malarat
sadhela wus dadi sugih
de kang sugih sadhela têmah malarat

sujanmèku tan kêna kinira tuhu
pribadi angganta
wingi misih bôngsa cilik
ing samêngko sinêngkakkên kaluhuran

miwah sinung bumi Yunan nagara gung
yaiku Moskosah
kunêng enjingipun malih
kawursita Sriphah kalih duduk karsa

amêng-amêng mring Moskosah andêdulu
duk samana sri bupati
Abdul Majid karsa rawuh
ing Moskosah apêpanggih
lawan sira sang lir sinom

wit pinirit saking têdhaknya sang prabu
kasêbut pustaka warti
kang ingaran Sayid Kuruph
amêdharkên yèn ing mangkin
wus palakrama sang katong

warta iku kongsi kalunta kalayun
mring têpisiring nagari
de kang kawarta pinundhut
dadya sorinya sang aji
yèka putranya sang sinom

Siti Ngalim kang ing mangkya wus kasêbut
aran Sariphah Suyati
kalêrês santananipun
sira Ibnu Ngabdul Sarib
trah luhur ing Bulgar kaot

wus kawêntar lamun Suyati sang ayu
pinunjul endah ing warni
miwah sardana linangkung
pasitèn gêng andarbèni
marma pujining sakèh wong

widadaa kaluhuranirèng prabu
kasambadan kang kinapti
winantua nugraha gung
têtêp kamulyanirèki
wibawa mêngku kaprabon

sagung ingkang myarsa pawarta puniku
ing batin yêkti ngèsêmi
karana kang yêkti muhung
dènira mêdhar pawarti
endahing warna sang sinom

sagunging wong Bulgar dupi angrungu
lamun Sang Sri Abdul Majid
karsa palakrama antuk
Kusumaning Dyah Suyati
tan pracaya jroning batos

wit sang rêtna têdhaking bôngsa lit tuhu
Ali Burham ranirèki
caraki kang darbe putu
tanapi renanirèki
pan wus kawêntar ing wartos

dènirarda durta lêlabuhanipun
sumarma samya mastani
andupara yêktinipun
lamun Sang Rêtna Suyati
kagarwa sri nara katong

bêbasane paksi dhandhang ulês pingul
tunjung tuwuh ing selardi
miwah kusumaning ayu
Sri Indiyah Nata Dèwi
dupi miyarsa pawartos

langkung ngungun tan bangkit andugèng kalbu
nadyan Sang Rêtna Suyati
ingabdèkakên rumuhun
tanapi sangêt dèn sihi
nging Indiyah sang lir sinom

lalu datan eca raosing tyasipun
rumasa lamun sang dèwi
kawogan asung pitutur
aluranirèng lêluri
myang labuhannya sang sinom

marang sira Abdul Majid Sang Aprabu
nanging duk Sri Abdul Majid
tampi sorahe sang ayu
sing Indiyah Nata Dèwi
panggalihira sang katong

pawartèku mung saking panasing kalbu
marma sidhi turirèki
prayagung ingkang dèn utus
mring sang nata mamèt warti
kalakuannya sang sinom

Siti Ngalim tanapi pra putranipun
aturira tan nyèplêsi
dhandhang dèn ungêlkên kontul
tanapi lukawat rukmi
bêbasane pan mangkono

duk ing ari arsa dhaube sang prabu
Rêtna Suyati piningit
nèng jroning murwah kadhatun
kang ibu Sang Siti Ngalim
tan kari nèng jro kadhaton

anèng kono raosing tyas samya antuk
kamulyan ingkang linêwih
wit manggya kawiryan agung
kang tansah dèn èsthi-èsthi
salaminira tumuwoh

duk sajrone Mukaram ingkang sitèngsu
têngraning warsejrah nabi
ngrasa obah netra prabu
sagung gathita ing masjid
samya ginoyang gumuroh

yèka môngka pratandhaning dhaubipun
Sang Aprabu Abdul Majid
Natèng Yunani praja gung
dènira amundhut sori
sira Suyati sang sinom

