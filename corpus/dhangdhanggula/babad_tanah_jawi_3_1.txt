kang jalu gangsal èstri kêkalih
atmajanira Ki Pamanahan
kang sami jalu putrane
anênggih Radèn Bagus
lawan malih Rahadèn Santri
ingkang satunggalira
wasta Radèn Jambu
lan malih ingkang anama
Radèn Tompe lan Radèn Kadhawung nênggih
jangkêpipun lêlima

dening putra pêpitu anênggih
pambajêng Radèn Jambu punika
Radèn Bagus panggulune
nênggih pandhadhanipun
kang anama Rahadèn Santri
Radèn Tompe panêngah
kang warujunipun
Radèn Kadhawung namanya
sampun jangkêp gangsal pawèstri kêkalih
ingkang sami taruna

jangkêp gangsal èstrine kêkalih
pitu putrane Ki Pamanahan
kalayan malih kandhane
kang nama Radèn Bagus
pan pinupu putra anênggih
dhatêng Dipati Pajang
kala timuripun
linêbokkên panakawan
sêmut gatêl karakêt asaba puri
ingandêl alit mila

kadi putra gènira ayogi
apan dipati dèrèng pêputra
karya lanjaran wiyose
ngakên putra pambayun
warnanira lêwih apêkik
Radèn Bagus kang nama
mapan maksih timur
awor lawan panakawan
sêmut gatêl sigêgên datan winarni
ucapêp ing carita

wontên ganti kang winuwus malih
Susunan Kudus ingkang winarna
kang ginuron ing wong akèh
bupati para ratu
puruita datan gumingsir
Susunan ing Prawata
angguru ing Kudus
lan malih Ki Arya Jipang
anèng Kudus guru Sunan Kudus nênggih
sumungkêm patakonan

nanging Susunan Prawata nênggih
amalih kapti ing patakonan
kêkalih ing pagurone
dhingin Susunan Kudus
kaping kalih Susunan Kali
ya ta aris ngandika
Susunan ing Kudus
dhumatêng Ki Arya Jipang
lah ta kaki apa ukumipun ugi
wong ngalapdho upama

Ki Arya Jipang matur ngabêkti
inggih ukumipun pinêjahan
tiyang ngalapdho kawruhe
wangsul amba ayun wruh
sapa sintên tuwan raosi
ri saksana ngandika
Susunan ing Kudus
kakangira ing Prawata
apa rane iku ora malih kapti
matur Ki Arya Jipang

inggih punapa ingantos malih
apan ukumipun pinêjahan
Susunan Kudus dêlinge
sapa ingkang sumanggup
Arya Jipang matur ngabêkti
yèn wontên pangandika
kawula kang sanggup
angukumakên ing pêjah
ing pun kakang Susunan Kudus ngajani
lah payo lêkasana

Arya Jipang wuwuse adhêmit
duk angawe lurah kajinêman
ingandikan ing ngarsane
pun Rangkud wastanipun
lah miyanga Prawata aglis
cidranên patènana
pun Rangkud wotsantun
lah inggih gusti sandika
nuli mangkat datan kawarna ing margi
wus prapta ing Prawata

Sunan Prawata gêrah alinggih
alendhehan maring grahanira
nuli pun Rangkud dhatênge
tinakèn tan asantun
paran karsanira mariki
pun Rangkud atur sêmbah
kawula ingutus
anyidra dhatêng paduka
angandika Susunan Prawata nênggih
lah sira lêkasana

anging aja angèmbèt-èmbèti
Rangkud kang ingsun jaluk ing sira
amung awak ingsun dhewe
pun Rangkud narik dhuwung
nulya goco têrus ing gigir
anêrus ingkang garwa
sajrone tan emut
Si Rangkud cidra wacana
milanipun dhuwung Ki Bêthok tinarik
kajinêman sinawat

saking ampuhing dhuwung ngênèni
pun Rangkud kêna ing kêmbang kacang
ukur kabêsèr tatune
niba Ki Rangkud lampus
ya ta wau sarêng ngêmasi
Susunan ing Prawata
lawan garwanipun
tangis lir pendah ampuan
sinangkalan guna yaksa warna nabi
Prawata kèh karuna

mila Arya Jipang andhatêngi
amêjahi Susunan Prawata
apan mangkana kandhane
Arya Jipang karuhun
ingkang rama dipun pêjahi
mring Sunan ing Prawata
dening kang ingutus
awasta Ki Surayata
amêjahi ingkang rama arya nguni
pinanggih ing dêdalan

kala kang rama ki arya dhingin
têdhak saking asalat Jumungah
ginarêbêg sawadyane
liwat karêtêg agung
Surayata mangkya ngadhêpi
sampun narik curiga
aglis nuli nuduk
datan amindhoni seda
pêjah nglèpèn Ki Surayata anuli
cinêkêl sinudukan

sapunika kandhane rumiyin
pêjahipun ki arya kang rama
ing mangke winuwus malèh
sedane kang Sinuhun
ing Prawata gumêr kang tangis
miwah kang para putra
sêsambate asru
akathah yèn kawarnaa
ingkang layon apan sampun dèn sirami
sunan wus ing astana

kang tan lila sadhèrèke èstri
arinira Susunan Prawata
Mas Rêtna Kalinyamate
nêdha ukum ing Kudus
lampahira apan sarimbit
wus prapta ing ngayunan
nira Sunan Kudus
matur Ni Mas Kalinyamat
milanipun kawula dhatêng ing ngriki
anêdha ukum tuwan

inggih pun kakang dipun pêjahi
dening utusane Arya Jipang
inggih punapa ukume
angling Susunan Kudus
sayêktine wong utang pati
winalês pinêjahan
iku ukumipun
ni mas Ratu Kalinyamat
nulya mantuk wruh ujar yèn tan sayêkti
ujar saking susunan

Ki Arya Jipang ngadhang ing margi
lakinipun Ni Mas Kalinyamat
kang dipun arah patine
pinêgat ing dalanggung
kinarubut sampun ngêmasi
anangis lara-lara
sira ni mas ratu
dhingin tinilar ing kadang
kaping kalih mangke tinilar ing laki
apan kinaniaya

datan mantuk ing Dêmak nagari
banjur atapa wukir satata
ing Danaraja gununge
ênggènira amangun
kasubratan amati ragi
dadya tapa amuda
rema karya pinjung
sangêt ambantêr sarira
sawarnine têtilare kang sawargi
pan satata ginawa

ni mas rêtna mangke pasanggiri
ing benjang iya ingsun asinjang
lamun wus ana belane
patining lakiningsun
atanapi sadulur mami
padha kinaniaya
sahid patinipun
pan ingsun tan arsa sinjang
lamun durung ana sanggup amatèni
maring Si Arya Jipang

yèn ta ana sanggup amatèni
Arya Jipang pan wus ujar ingwang
ingsun ngèngèri ing têmbe
nuli ingsun apinjung
lamun ora Jipang ngêmasi
pan salawasanea
ingsun ora pinjung
lamun durung olih bela
ya ta muni gêtêr patêr anauri
gumêr ing awang-awang

samana apan sampun alami
dènnya tapa wukir Danaraja
kalangkung dening merange
wau ta ni mas Ratu
Kalinyamat datan winarni
nênggih ingkang kocapa
Susunan ing Kudus
dawêgira siniwaka
dening sakathahipun para bupati
Arya Jipang nèng ngarsa

rêrêmbagan pan agunêm sami
kang wus lalis Pangeran Prawata
lan Pangran Kalinyamate
ngandika Sunan Kudus
lah ki jêbèng sira sun tari
ing sapatine ika
kakangira iku
ing Prawata Kalinyamat
pan wus lawas ing mêngko pangrasa mami
durung enak tiningwang

yèn sira durung madêg narpati
andhèwèki ingsun durung lêga
ing tyas iya sayêktine
nanging pangrasaningsun
lamun sira madêga aji
maksih ana kang malang
wani mring sirèku
iya Dipati ing Pajang
ingkang yogya akarsa madêg narpati
padha kalawan sira

watêk ing padha karêpe ugi
nora wandea têmah apêrang
ing Pajang lan Jipang têmbe
lan malih duganingsun
yèn ing Pajang maksiha urip
môngsa sira tulusa
dera madêg ratu
Ki Arya Jipang tur sêmbah
yèn makatên ing mangke ta kados pundi
ing karsa jêng susunan

yèn sawawi lawan sang siniwi
nênggih nagari Pajang punika
ing mangke kula gêpuke
sampun dados pakewuh
datan wande punika benjing
amakèwêdi lampah
Susunan ing Kudus
asru dènira ngandika
lah ta jêbèng sayêktine karsa mami
aja kongsi mangkana

yèn pêranga dadi ngrusak nagri
wong cilik yêkti akathah pêjah
lah ta apa wêkasane
yèn dene karsaningsun
payo pinrih dipun adhêmit
sira priha lan cidra
dèn aja na wêruh
lah sira amêmataha
kang prayogi kajinêman kang mêkasi
nyidra Dipati Pajang

ya ta Dipati Jipang sira glis
akarsa sira anglampahana
saandikane gurune
sigra nimbali sampun
kajinêman kang tau titir
kathahipun sakawan
pra wignya ing kewuh
tate nyidra para nata
kapat pisan wus sami tampi wêwêling
ingatag dhatêng Pajang

gya lumampah tan kawarnèng margi
sampun prapta nagari ing Pajang
ing têngah wêngi praptane
arsa manjing kadhatun
kandhêg pinggir bata ainggil
ajinya duk winatak
pagêt bata niyup
ingusap bata wus mêndhak
tan antara kajinêman kapat sami
wus manjing jroning pura

Dipati Pajang wau winarni
apan kapanggih eca anendra
miwah kang para rabine
aguling sami ngêpung
munggwing dagan myang kanan keri
lêbêting kajinêman
samana wus wêruh
ing prênah Dipati Pajang
tan antara sarêng kapat anuduki
kagyat kang para garwa

sarêng uninga pan sami anjrit
para garwa nanging sang dipatya
tan ngulisik eca sare
para garwa pan umung
panangise sêsambat sami
wanèh nungkêmi pada
ing panyananipun
narka yèn sang gusti lina
marmanipun para graha lara nangis
ya ta sang adipatya

kagyat ginurumung para rabi
nulya awungu dènnya anendra
ya ta alon ngandikane
ana apa sirèku
dene têka padha anangis
matur kang para garwa
dhuh gusti pukulun
wau tuwan amba tarka
nandhang brana dening sinudukan maling
malah ngong narka lina

dening tuwan datanpa ngulisik
marmine amba anarka lina
sang adipati wuwuse
lah damarana gupuh
kaya maksih kang punang maling
durung lunga sing wisma
nèng jro dalêm ingsun
sigra sinulêd kang damar
dalêm agung saksana dipun damari
pandung kapanggih nglungsar

kapat sami andhepok ing siti
datan wontên sagêd anggulawat
papat sami lumpuh kabèh
sangêt patobatipun
pan lumaku dipun uripi
pan sami tinakenan
wau punang pandung
dening Adipati Pajang
hèh ki maling ingsun atanya sayêkti
sapa kèngkèn ing sira

umatur alon kang punang têlik
kawula matur yakti ing tuwan
lampah kawula wiyose
nênggih ingkang angutus
inggih raka andika gusti
kang nama Arya Jipang
kinèn nyidra dalu
ulun kinèn mêjahana
ing paduka nanging mangke ulun iki
anuhun inguripan

ulun agêgêbal padukaji
Dipati Pajang alon ngandika
iya tarima ngong gêdhe
mring prasêtyanirèku
anging sira ingsun kon mulih
padha sira matura
mring gustinirèku
maling papat wus ginanjar
arta kathah sarta padha pinisalin
sigra tinundhung sira

lah padha sira muliha aglis
dèn akêbat manawa konangan
dening mantriningsun kene
kang padha langlang dalu
yakti sira nêmahi pati
sigra sami wotsêkar
kajinêman mantuk
datan kawarna ing marga
byar raina prapta ing Kudus nagari
marêk ing gustinira

sakawan sarêng matur ing gusti
tuwan sampun ulun kalampahan
rèh ulun paduka kèngkèn
amêndhêt pêjahipun
Adipati Pajang anênggih
lampah ulun katulak
langkung yatnanipun
Dipati Pajang punika
dahat wêgig sadalu ulun tênggani
kongsi dhatêng raina

kawula tan kenging manjing puri
mila ulun umantuk punika
ing siyang kathah samare
yèn sawawi pukulun
Adipati Pajang ing mangkin
punika ingapusan
yèn sambadèng kayun
lamun botên makatêna
ulun dugi kadi tan kenging ing pati
nênggih Dipati Pajang

amiyarsa atur ingkang têlik
apan kèmêngan ing manahira
atur uninga karsane
dhatêng Susunan Kudus
Arya Jipang yèn têlik prapti
pan sampun botên kêna
cinidra ing lampus
iya Dipati ing Pajang
Arya Jipang samana arsa tur paksi
mring Sunan Kudus sira

sigra anuli sira Dipati
ing Jipang seba manjing jro pura
wus panggih lawan gurune
iya Susunan Kudus
Arya Jipang matur wotsari
kawula tur uninga
dhatêng sang sinuhun
utusan kawula prapta
saking Pajang inggih botên antuk kardi
punapa karsa tuwan

lah kados pundi ing daya malih
yèn suwawi kalayan paduka
lêhêng ingapusan mangke
tinimbalan pukulun
darapon dhumatêng ing ngriki
sinandi rêrêmbagan
ing èlmu rahswèku
Susunan Kudus ngandika
yèn mangkono iya sira sun turuti
sun kongkonane uga

sigra Susunan Kudus nimbali
Pangalasan saksana winêkas
mangkono ing wawêkase
lah timbalana iku
putraningwang Sang Adipati
ing Pajang dèn akêbat
maringa ing Kudus
warahên yèn rêrêmbagan
kang rinêmbug agunêm rasaning ngèlmi
kang kinon sigra nêmbah

wus umangkat lampahe lastari
tan kawarna ing marga wus prapta
ing Pajang kadhaton age
apan sampun acundhuk
lan Dipati Pajang ing mangkin
sakathahe wong jaba
sami pêpak sampun
utusan matur anêmbah
pan kawula puniki sang adipati
ingutus ramandika

Jêng Susunan ing Kudus anênggih
jêngandika apan ingandikan
dhatênga ing Kudus age
ingajak rêmbug ngèlmu
ngèlmu rasa kang dèn raosi
andika ingantosan
mring rama pukulun
ya ta Adipati Pajang
gupuh-gupuh manahira dèn timbali
dhatêng ing gurunira

Ki Pamanahan lan Ki Panjawi
kêbat anjawil Sang Adipatya
ing Pajang atur pelinge
raos amba pakewuh
kadosdene ujar sayêkti
ing pandamêl punika
ngraosana ngèlmu
raose manah kawula
kados tunggilipun pandung praptèng nguni
nadyan tuwan tindaka

nanging ta dipun prayatna ugi
para mantri sami andhèrèka
myang para prajurit kabèh
sadaya sampun kantun
ya ta rêna sang adipati
mirsa ing aturira
Pamanahan wau
sigra kang mantri sadaya
tinimbalan miwah kang para prajurit
sampun samya busana

ri sampunnya pradandanan sami
nanging sakathahing kêkapalan
binêkta dhingin lampahe
dening sakathahipun
ingkang sami alampah baris
miwah ingkang adharat
pan kinèn sumusul
wus bubar sang adipatya
sakaprabon ing ajurit datan kari
lan prawira sadaya

putrane Ki Pamanahan ugi
kang pinêndhêt dhatêng sang dipatya
sampun diwasa wayahe
kawawi ngêmbat lawung
saya sangêt sih sang dipati
wus kinarya lêlurah
panakawan wau
sarta sinungan pêparab
Radèn Angabèi Loringpasar nênggih
ngakên putra kawitan

apan kalangkung dipun kasihi
prênahe datan kêna atêbah
wus utamèng wêwadine
sigra wau lastantun
lampahira sang adipati
tan kawarna ing marga
wus prapta ing Kudus
kang duta wus tur uninga
yèn Sang Adipati Pajang wus aprapti
Sunan Kudus ngandika

lah sira timbalana dèn aglis
putraningsun Adipati Jipang
lah konên nêmoni age
mring Jêbèng Pajang iku
alah iya warahên mangkin
ingsun wiyosi ika
yèn wus padha rawuh
pêpak sakèh putraningwang
ya ta sampun Arya Jipang dèn timbali
sigra anuli dandan

sampun prayatna angati-ati
apan punika uwiting karya
marmane datan asuwe
sakèh prawiranipun
pêpakan wus wangsit ing kardi
Arya Jipang saksana
paseban wus rawuh
ya ta Adipati Pajang
pan asuwe praptane ngantosi jawi
angantosi timbalan

timbalane susunan dèn anti
sigra prapta wau kang utusan
andhawuhkên timbalane
dawêg kinèn tumanduk
Dipati Jipang kang manggihi
pinarêkna paseban
andika karuhun
ing mangke yèn sampun pêpak
pra dipatya susunan mangke tinangkil
miyosi jêngandika

sigra tumanduk angati-ati
Dipati Pajang miwah rahadyan
ngabèi ika lampahe
tan têbah prênahipun
Pamanahan lan Ki Panjawi
samya ngampingi sira
lampahe wus rawuh
ing bangsal pacarabakan
Dipati Pajang ayun-ayun alinggih
lawan Ki Arya Jipang

Arya Jipang wau aningali
dhatêng Dipati Pajang prasamya
lirik-linirik tingale
dangu tan ana muwus
Arya Jipang angacarani
jêngandika katuran
ing sarawuhipun
alami têmên kawula
tan pêpanggih kalawan andika adhi
mung mangke kaparêngan

tambung lampah kawula ki adhi
dhuwung kang pundi kangge punika
kang kawangking ing wurine
Dipati Pajang muwus
inggih dhuwung kawula lami
pun Carubuk punika
ing panyiptanipun
Ki Arya Jipang mangkana
sok kênaa dhuwungira sun tingali
pasthi sira pralaya

Ki Arya Jipang amuwus malih
pundi adhi kawula yun wikan
dhuwung andika warnine
ya ta dhuwung ingunus
Pamanahan kêbat anjawil
sung pemut mring dipatya
aprayatna sampun
dhuwung sampun tinampanan
adipati kêbat cêcothe tinarik
sarwi sira ngandika

puniki dhuwung kula pramati
kalangkung dening rêmên kawula
dening wus katon damêle
mèsêm sarya amuwus
Arya Jipang inggih puniki
pênêd tingal kawula
natèng Pajang muwus
nadyan sami apênêda
kantun mandi punika luwange dhingin
sok cècèla palastra

Sunan Kudus saksana umijil
uninga yèn sami narik katga
sunan marani dan linge
iki apa karêpmu
dening padha anarik kêris
apa rêp balantikan
apa ijol dhuwung
lah wus padha sarungêna
ora bêcik ika uga dèn tingali
dhuwung sinungkên agya

ingkang dhuwung sampun dèn tampèni
sampun manjing ing sarunganira
Ki Arya Jipang dêlinge
baya ta durung kontung
ginagawe rongdha ing mangkin
Dipati Pajang mojar
durung parêng ingsun
arêp wèh pakan ing gagak
Sunan Kudus ngandika alah ta uwis
jêbèng sampun dinawa

balik padha patutasirèki
aja na wong kang asalah driya
padhantuk kanugrahane
arêmbuga sirèku
lah sakèhe para bupati
dening ing mêngko sira
padha ingsun tundhung
lah padha masanggrahana
dening yèn wus pêpak kang para bupati
sira padha sun undang

payo padha rêrêmbugan ugi
ya ta kalih sarêng atur nêmbah
Ki Arya Jipang sira ge
nulya bubar rumuhun
Adipati Pajang anuli
bubar lumakyèng wuntat
ya ta prapta sampun
pinggir kali masanggrahan
wong ing Pajang kang adharat sami prapti
miwah sakèh gêgaman

sadaya wus pamondhokan sami
atata magêrsari agapang
sakilèn kali prênahe
Ki Arya Jipang wau
pondhokira wetaning kali
Bangawan Sore ika
wastane kang ranu
kasaput ing dalu ika
Sang Adipati Pajang dèrèng aguling
wau Ki Pamanahan

ya ta matur ngaturi upaksi
inggih kawula miyarsa warta
êmbok andika wartine
Kalinyamat Sang Ratu
sasedane inggih kang laki
myang sedane kang raka
Pangran Prawatèku
kalangkung prihatinira
agring kapit malah atilar nagari
tapardi Danaraja

gènnya atapa wuda kang warti
êmbok jêngandika Lèpènnyamat
tan arsa asinjang mangke
benjing arsa apinjung
yèn pun Jipang wontên matèni
punika tur kawula
yèn andika rêmbug
rakandika tinilikan
bilih kêni pinituturan kang yakti
ya ta Dipati Pajang

kalangkung lêga wau kang galih
mirsa ature Ki Pamanahan
dipati anulya age
akarsa tilik wau
mring kang êmbok sawêngi mangkin
sigra nulya lumampah
ingkang atut pungkur
Ki Panjawi Pamanahan
katigane sira rahadèn ngabèi
kapat Dipati Pajang

lampahira kalangkung adhêmit
tan kawarna ing marga wus minggah
ing arga praptèng korine
ngundang parêkan rawuh
sang dipati wus atur wêling
lah ta sira matura
mring ki êmbok ratu
yèn ingsun iki kang prapta
arsa marêk kang winêling tumulya glis
mring jro mijil ing tawang

praptèng ngayun inya awotsari
aturipun alon
rayi tuwan ing Pajang ing mangke
nèng jawi arsa marêk mariki
amba amambêngi
kapirsa arêngu

Kangjêng Ratu Kalinyamat angling
turana riningong
lah warahên yèn ingsun mangkene
pasthi ora kêna apêpanggih
mêngko sun manggihi
anèng jroning kubut

sigra mintar kang utusan aglis
wus praptèng ing regol
sigra marêk utusan ature
jêngandika dipun andikani
punika kang wêling
wau kangjêng ratu

jêngandika tan kenging pêpanggih
rakandika ngobong
ki adipati alon dêlinge
sun wis wêruh kakang bok prihatin
sêdyaningsun prapti
arsa darbe atur

wus lumêbêt sira sang dipati
wong papat tan adoh
sampun prapta prênahe êmboke
punang utusan matur wotsari
ing rayinta gusti
sadaya wus rawuh

angandika ratu mas aririh
mring kang rayi alon
hèh yayi mas baya na karsane
atêtinjo maring awak mami
ya ta ki dipati
alon aturipun

mila kawula gêpah mariki
mirsa tuturing wong
dening andika sangêt brangtine
pan kapirsa yèn tilar nagari
tan arsa atapih
paran milanipun

yèn kenginga kawula ngaturi
ywa sangêt wirangrong
ing apêjah pan sampun pasthine
raka andika nêmahi lalis
wus karsa Hyang Widi
seda marga tatu

raka andika pan seda saksi
antuk swarga kaot
ngulari pêjah punapa malèh
Ratu Mas ing Kalinyamat angling
tarima mas yayi
dènira sung pemut

iya ingsun yayi nora kêni
pan wus ujar ingong
yèn ta durung kawalês patine
kakangira ingsun ora tapih
tumêka ing pati
pan wus takdir ingsun

sukur sira yayi praptèng ngriki
manira wong wadon
lah sira ingsun jaluk budine
kaya ngapa gèn ingsun malêsi
mring Si Jipang iki
sira ingsun tantun

lamun ana ingkang amatèni
mring Si Jipang kang wong
ingsun iki ora adêduwe
ing Prawata Kalinyamat iki
ingsun tan darbèni
pan wus ujar ingsun

lawan ingsun ngèngèri ing benjing
yèn uwus kalakon
Arya Jipang kapagas murdane
lah sira yayi ingsun tangisi
amalês ing pati
mung sira kang tulung

pan tan ana prayogane malih
kang tulung maringong
apan ingsun tan darbe sadhèrèk
lanang mung sira asih ing mami
kang yogya matèni
mring Si Jipang besuk

Adipati Pajang matur aris
dhatêng ingkang êmbok
pan kawula tan purun yudane
amungsuha wong Jipang ajurit
wong punika sêkti
prakosa atêguh

Ratu Kalinyamat angling aris
tanpa gawe ingong
gèn ingsun darbe sanak dhèwèke
yèn tan kênaa ingsun tangisi
dadi tanpa kardi
atinjo maringsun

Ki Pamanahan jawil bêbisik
punika karsèngong
jêngandika apikir samangke
rakandika tuwan samadosi
pinikir sawêngi
benjing dawêg wangsul

Adipati Pajang anuruti
matur mring kang êmbok
kula pikire sawêngi mangke
benjing enjing kawula abali
yèn wus angsal pikir
kawula sumanggup

lah kang bok sampun kawula amit
mantuk mring pakuwon
Ratu Kalinyamat andikane
alah iya yayi yèn wus olih
dènira apikir
wangsula maringsun

sampun mantuk sira sang dipati
maring ing pakuwon
Kyai Pamanahan tan andhèrèk
karsanira ayun mituturi
lah kakang prayogi
lamun sira kantun

Kyai Pamanahan sigra bali
marêk ingkang êmbok
kang parêkan tur paksa gustine
rayi dalêm ing Sêsela bali
karsane akêmit
dhatêng sang dewayu

Ratu Kalinyamat suka angling
adhuh ariningong
baya sira ta ana gawene
Kyai Pamanahan turiraris
kawula tur peling
mring andika ratu

yèn rayi dika punika bali
inggih atur ingong
rayi dika watêk dhêdhêmêne
lamun mulat dyah ayu kang lêwih
nadyan rada ajrih
adarbe pêpurun

pan kariyin kawula ningali
wontên èstri kaot
rakandika dhingin têtilare
pan punika panduka paèsi
pasthi benjing enjing
rayi dalêm wangsul

kang pawèstri wontêna ing kori
punika tur ingong
rayindika mêdala sanggupe
gih punika yèn ningali èstri
pan kawula pasthi
yèn darbèni sanggup

lah ta iya adhi sun lakoni
yèn sira kang akon
Ki Pamanahan amit sira ge
tan adangu ing pondhoke prapti
kawarnaa enjing
ki dipati wungu

ingkang raka sigra dèn timbali
mapan sampun saos
Pamanahan seba lan arine
sampun prapta ngarsaning dipati
ki dipati angling
sira ingsun tantun

kadipundi karsanira mangkin
prakara kang êmbok
dening asangêt ika tangise
ingsun kinèn amatèni mangkin
mring Si Jipang iki
awêgah tiningsun

Kyai Pamanahan turiraris
suwawi sang katong
tinurutan punika karsane
dening mung paduka dèn tangisi
pan tan wontên malih
kang yogya atulung

apan sampeyan tan kirang bukti
akathah ri kang wong
samya tantun-tinantun budine
môngsa botên wontêna kang wani
mring pun Jipang nênggih
mungsuh aprangipun

Adipati Pajang samirsèki
alêga tyas katong
mêngke bêngi payo wangsul malèh
aja dadi kawatir ing ati
mindêla anangis
kakang bok puniku

sigra bubar sira sang dipati
dèn iring punang wong
kawan dasa punika kathahe
Ki Pamanahan tan kêna têbih
tan kawarnèng margi
wus prapta ing gunung

sampun katur yèn kang rayi prapti
ing wau wus kinon
ingkang rayi tumanduka age
kang pawongan nulya animbali
dawêg sang dipati
ngandikan malêbu

wus malêbêt sira sang dipati
kang raka tan adoh
sampun prapta ngarsane rakane
kang parêkan ature aririh
yèn kang rayi prapti
punika nèng pungkur

ni mas ratu angandika aris
mring parêkan wadon
aturana rayingong marene
parêkan sigra wangsul ngaturi
ya ta sang dipati
tan antara rawuh

anèng ngarsane kang raka linggih
sajawining kobong
kagyat Dipati Pajang tingale
umulat ing pawèstri alinggih
kerining kobonging
kang raka warnayu

dening pawèstri punika nênggih
kandhane sayêktos
apan punika dede garwane
Sunan Prawata kang sampun lalis
ingkang darbe rabi
kajinêmanipun

kang darbe rabi pan maksih urip
nanging sang akatong
Dipati Pajang kanyut manahe
wus kagiwang kedanan jro ati
wau sang dipati
nolih rakanipun

Ki Pamanahan kang dipun tolih
saha muwus alon
lah kakang iku sapa kang duwe
bojo rupane dening abêcik
dening ingsun lami
mung mêngko wruh ingsun

Ki Pamanahan umatur aris
ing watawis ingong
kadi têtilar renahing anggèr
kangjêng susunan kang sampun lalis
sang dipati angling
kaya pa puniku

ingsun jaluka punika mangkin
apa kakang êmbok
awèha mring sun wong wadon kuwe
Ki Pamanahan umatur aris
apan duk rumiyin
wontên jangjinipun

sampun mênggah kang punika malih
nadyan ingkang ados
yèn sampeyan nanggupi karsane
yèn wong wadon kang punika pasthi
raka dika ugi
tan raos gêgadhuh

nadyan liyana punika ugi
datan kenging lumoh
raka dika rumiyin sanggupe
Ratu Kalinyamat anaparis
yayi sira prapti
sarawuhirèku

apa ana karasènging galih
ing panangis ingong
ki adipati aris ature
inggih kakang bok sampun kawatir
dèn eca ing galih
kawula kang sanggup

amêjahana Si Jipang benjing
sampun sangêt watos
dipun eca kakang bok galihe
pintên banggi rayi dika bakit
amalêsa ring Si
Jipang patinipun

nanging wontên ingpanêdha mami
dhatêng kakang êmbok
yèn kakang êmbok suka galihe
èstri kêkalih punika mangkin
mung punika ugi
kang kawula suwun

Ratu Kalinyamat ngandikaris
adhuh ariningong
ingsun ora duwe ujar kalèh
aja mungguh kang punika yayi
kang rupa wong èstri
nadyan lyana iku

nadyan barana kang adi-adi
sun tan ngrasa gadhoh
apan kabèh sira kang aduwe
ujêr sira kang rumêksèng mami
ya ta èstri kalih
wus kinèn mring ngayun

apan sami tumungkul alinggih
nèng ngarsa sang katong
sami agalak manis liringe
pawèstri kalih punika nênggih
ya ta sang dipati
wau duk andulu

sangêt kagonjing galih dipati
umulat ing wadon
nanging dèn ampah wau galihe
sang adipati sira ngling aris
kang bok kula inggih
arsa dandan mantuk

mugi kawula antuka ugi
barkat dika kang bok
kula amalês lara patine
mring Arya Jipang pangraos mami
kawula tan miris
apanggih alawung

sokur manggiha sami satunggil
asuka tyas ingong
lan Si Arya Jipang sagêndhinge
inggih dhatêng kawula tanglêdi
pundi gèn kapanggih
pan wus tandhingipun

Ratu Kalinyamat mèsêm galih
angandika alon
iya sapa kayogyane malèh
kang ingong andêlakên ing rêpit
têlas dènira ngling
tan kawarnèng pungkur

Dipati Pajang gya bubar
kang pawèstri kêkalih wus jinoli
dipati suka tyasipun
wus praptèng pamondhokan
ngandika lon marang para mantrinipun
sarupane wadya Pajang
prasamya dipun timbali

hèh sakèhe mantriningwang
sapa sanggup mungsuh Si Adipati
ing Jipang yèn kongsi lampus
gêdhe ganjaran ingwang
pan nagara ing Pathi kasraha besuk
kalawan desa Mataram
lamun Arya Jipang mati

pra mantri matur sadaya
botên wontên wadya kang ananggupi
sadaya tan wontên purun
dhatêng pun Arya Jipang
sampun uning yèn arya sakti tur têguh
prawira aulah pêrang
angraos botên ngudhili

ki adipati ngandika
undangêna ing sakyèh wadya mami
manawa ana kang purun
ingsun tan mirip janma
pan wus pasthi nagara ganjaranipun
sigra sang dipatya bubar
ya ta gumanti ing wêngi

ya ta wau kawarnaa
kajinêman ika kang darbe rabi
ingkang binakta puniku
dhatêng Dipati Pajang
manahing kajinêman pan datan purun
samana apan gunêman
lawan sakancanirèki

apan kancane sakawan
rencangipun apagunêman sami
asêdya akarya dudu
nyidra Dipati Pajang
sampun sami ajangji parêng anglêbur
antiga sapatarangan
sarêngênana tan kari

ing têngah dalu wayahnya
punang kajinêman sarêng nglêbêti
ing pasanggrahanirèku
Dipati Pajang ika
adipati kapanggih eca aturu
wau ingkang kajinêman
sarêng sami narik kêris

kajinêman kapatira
sarêng manjing ing pasarean sami
sarêng marêpêki gupuh
dhatêng Dipati Pajang
kapat sarêng anarajang sami nuduk
wanti-wanti panuduknya
dipati eca aguling

panuduking kajinêman
wanti-wanti pangrasane dipati
lwir lalêr mencok rasèku
kagyak kang para garwa
samya nangis gumêrah munggwing ing suku
narka dipati kabranan
kagyat dipati atangi

sawungunira anendra
para garwa sami nungkêmi sikis
kajinêman papat wau
tan ana bisa lunga
saking ênggon gumêtêr pan sami lumpuh
apan sampun ingapura
sakawan pan kinèn mulih

pan sampun sami ginanjar
pinangadêg wus sami kinèn mulih
kinon kesaha dèn gupuh
manawa kawênangan
mring wong kathah satêmahe padha lampus
kapat wus samya tur sêmbah
kang kajinêman glis mulih

kapat tan nyana agêsang
apan sampun sami mantuk wismèki
wus samya suka tyasipun
icale rabinira
suka-lila Dipati Pajang kang mundhut
ya ta ing wêngi punika
ingkang kawarnaa malih

kocapa Ki Pamanahan
gêgunêman kalawan Ki Panjawi
katiga lan ipenipun
Ki Juru namanira
pan punika saparane datan kantun
sakawan lawan kang putra
kang nama radèn ngabèi

samana Ki Juru tanya
pan manira mangke anungsung warti
Ki Pamanahan amuwus
wau sang adipatya
sayêmbara sapa sintên ingkang sanggup
amêngsah pun Arya Jipang
atawa kongsia mati

apan ginanjar nagara
ing Mataram lawan nagara Pathi
inggih tan wontên kang sanggup
Kyai Juru lingira
yèn makotên mangke kula suka rêmbug
pakênira sanggupana
eman kalihan kang nagri

ing Pathi lan ing Mataram
eman têmên liyaa kang darbèni
Ki Pamanahan amuwus
ki ipe dene gampang
wong atômpa ganjaran nagara agung
sapa wani amungsuhan
Dipati Jipang prajurit

Ki Juru lingira ngucap
pan manira wus wruh watêke ugi
nyata yèn ki arya têguh
pasthine ginêlaran
pan manira dèrèng ulap yèn amungsuh
gampange tiyang punika
watêke wong bèr kawanin

yakti awrat tinadhahan
aprang papak agêng kalawan alit
pasthi pakanira rêmpu
ingsun milu mring sira
angrenani ing benjing aprang agupuh
amungsuh Ki Arya Jipang
ana budiningsun ugi

wong puniku tuhu kêras
yèn tinantang pasthi ika nêkani
tan anganti rowangipun
lah yèn prapta priyôngga
ginagalak pasthi ènthèng yèn minungsuh
arah ingsun kapêncila
nuli kinrubut ing jurit

yèn punika sampun sayah
pakanira karonana ngajurit
pasthi ika lamun lampus
lah nêdha benjang enjang
yèn pakanira wus kadugi glaripun
amungsuh Arya Panangsang
katura sang adipati

sampun dènnya rêrêmbagan
tan kawarna polahira ing wêngi
enjing pan sampun awungu
samya dandan aseba
Pamanahan katiga lan putranipun
Kyai Juru atut wuntat
wus marêk sang adipati

pra mantri pêpak sadaya
Sang Dipati Pajang ngandika aris
lah ana ta ingkang sanggup
amungsuh Arya Jipang
para mantri sadaya sami tumungkul
tan ana kang sumanggupa
amungsuh ki arya jurit

umatur Ki Pamanahan
gih kawula kang sanggup anadhahi
Dipati Jipang prangipun
sakulawarganingwang
sang dipati anjangkunga saking pungkur
yèn tumingal ing sampeyan
pasthi sampeyan kang dèn prih

dipati suka tyasira
angandika aris sang adipati
alah kakang sokur sèwu
yèn pakênira dhawak
ananggupi Arya Jipang pêrangipun
kakang desa ing Mataram
aja liyan kang duwèni

ing mangke ta sira kakang
kadipundi gènira ambudèni
Kyai Pamanahan matur
inggih ing benjang enjang
wadya Pajang saosa gêgamanipun
nanging sampun katingalan
kawula ingkang rumiyin

wontên dene reka kula
kantênane nênggih ing benjing enjing
dipati suka amuwus
lah nêdha bubarêna
samya dandan sasikêping aprang pupuh
pan sampun bubar sadaya
sumurup kang Sang HyangRawi

Ki Panjawi Pamanahan
lan Ki Juru samya gunêm sawêngi
Ki Juru alon amuwus
ing benjang karsaningwang
pangarite wong Jipang besuk rinuruh
sokur lamun kaparêngan
pangarite sang dipati

cinêkêl sinungan layang
lan kupinge pinêrung kang sasisih
kinèn matur gustinipun
pasthi yèn ika prapta
bangêt kagyat pasthi sang dipati bêndu
môngsa angantia bala
watêk ing wong bèr kawanin

sampun mupakat katiga
kulawarganira wus dèn undangi
sakadang kadeyanipun
patut wadon lan lanang
sarêng prapta awatara kathahipun
kalih atus sawarninya
punika kadange sami

sadalu tan ana nendra
wus raina gumuruh nata baris
Kyai Pamanahan sampun
mêdali wong têtiga
lampahira pan sami anamur laku
anjujug ing pangaritan
wong Jipang kang dèn ulati

wus amor lan wong akathah
nulya manggih pangarit siji mêncil
anuju pangaritipun
jaran Si Gagakrimang
pakathike ing wau sampun kinêpung
sigra aris tinakonan
lah rika iki wong ngêndi

kang tinanyan angling maras
gih kawula cawise sang dipati
kapal agême ngong tunggu
aran pun Gagakrimang
Ki Panjawi tangginas nuli anubruk
ki pangarit datan obah
Pamanahan mèsêm angling

ki lurah nêdha sêrana
sun irise kupingira sadhidhik
iya kang sasisih iku
ki pangarit saurnya
dede padu kuping kang andika jaluk
angur mundhuta karanjang
kawula dhatêng ngaturi

yèn mênggah kuping punika
sakalangkung kula anggêgendholi
dening wasiyat lêluhur
lan dede jêjalukan
kuping roro saiji andika jaluk
Ki Pamanahan angucap
pira jine sun ilèni

sanadyan dika tumbasa
dèrèng tau kawula adol kuping
tan wande adamêl butuh
Ki Pamanahan mojar
angur êndi sun tuwêg lan ingsun tuku
ki pangarit kalithihan
dika tumbas yèn sadhidhik

pakathik sigra cinandhak
kupingira sasisih wus dinawir
ya ta Kyai Juru gupuh
sampun akarya surat
kang pakathik sampun kasinungan wau
kang ardana gangsal wêlas
nuli kinalungan tulis

pakathik pan kinèn lunga
lah ta poma wêkas ngong layang iki
dèn katur marang gustimu
nuli sira muliha
kang pakathik lumayu pondhoke rawuh
akathah kang wong uninga
yèn pangarit adus gêtih

narajang mantri aseba
sakwèhing kang nangkil kagyat ningali
lamun pêrung kupingipun
pan kinanthilan layang
Ki Mataun atanya ing baturipun
apa kang rame ing jaba
ingkang dinangu turnyaris

nênggih pakathik dipatya
dipun pêrung kupingipun sasisih
kinalungan sêratipun
karsanira matura
tur uninga ing gusti kacakrèng kalbu
Mataun aglis angucap
lah wus undurna dèn aglis

Ki Dipatya ing Jipang lagya adhahar
pakathik dèn cêkêli
mapan maksih rosa
kêdah yun lumêbua
arame gègèr ring jawi
ki adipatya
kagyat dènnya mirsèki

ingutusan Mataun kang tinimbalan
prapta ngarsa dipati
sigra tinakonan
ing jaba gègèr apa
ki patih sampun andugi
yèn gusti duka
aturira mlas-asih

dipun aris rumiyin tuwan adhahar
tan prayoga kang warti
ing mangke katura
yèn sampun lorod dhahar
ki adipati lon angling
têka matura
iya ingsun alimi

Ki Mataun minggu anêmbah kewala
wêruh watêking gusti
wong kang cinêkêlan
abudi sampun uwal
lumayu ngayun ing gusti
sang adipatya
kagyat sira ningali

lah iku bapa iya wong kêna ngapa
awake kuthah gêtih
Mataun tur sêmbah
inggih gusti punika
kang dados gègèring jawi
pakathik tuwan
nênggih ingkang angarit

dipun pêrung kupinge kinakanthilan
layangipun puniki
sigra sang dipatya
mundhut punang nawala
asta têngên ika maksih
angêpêl sêga
kang kiwa nyandhak tulis

gya winaos kang surat sinuksmèng driya
unine punang tulis
kang tunggul panantang
pèngêt Ki Arya Jipang
yèn sira tuhu prajurit
yèn nyata lanang
maguta sun antèni

ing Bangawan Sore lah sira nabranga
katêmu padha siji
lan Dipati Pajang
aja ngandhêlkên bala
sun tadhahi padha siji
ki adipatya
dukane tan sinipi

kêpêlira sigra binanting ing panjang
rêmuk dados kêkalih
sigra sang dipatya
akèn kakapa jaran
Si Gagakrimang dèn aglis
lah kambilana
sun arsa mangsah jurit

wus siyaga Sang Adipati ing Jipang
waosira cinangking
pan biring lanangan
Dhangdhangmungsuh wastanya
turôngga sampun cumawis
pun Gagakrimang
sigra dipun titihi

Ki Mataun wanti-wanti aturira
adhuh ki adipati
kèndêla sakêdhap
angantosana bala
paduka dipun gêlari
ki adipatya
mirsa pan wuwuh runtik

Pangeran Arya Jipang darbe sudara
nanging ta seos bibi
Ki Arya Mataram
iya kêkasihira
kapang-kapang anututi
sangêt turira
tuwan kèndêla dhingin

jêng paduka angantosana ing bala
angling sang adipati
lah sira mindêla
ingsun môngsa wêdia
wus pantêse wong ajurit
dèn byok ing kathah
pan ora sun gingsiri

wanti-wanti ingkang rayi aturira
kang raka sangêt runtik
iya ranmu uga
sadulur seje biyang
pan ora kadêrêng mami
ngajak ing sira
kang rayi sangêt runtik

inggih sampun tan kenging kawula eman
pasthi arêbut urip
Mataun anyongklang
anusul kapang-kapang
nanging tan ora nututi
pun Gagakrimang
panandêre lwir mimis

Ki Mataun wus tuwa ing wayahira
pan duwe lara mêngi
ri sangsaya têbah
lawan Ki Arya Jipang
kocapa ingkang miranti
Ki Pamanahan
kulawôngsa rinakit

Kyai Juru Pamanahan lan kang putra
sakawan Ki Panjawi
wangsane sadaya
mapan sampun tinata
abaris pinggiring kali
gêgaman Pajang
anèng ing wuri têbih

saking kêbate panandêring turôngga
Arya Jipang wus prapti
sawetan Bangawan
Sore katon gumawang
wong Sêsela aningali
yèn Arya Jipang
nandêr prapta pribadi

Adipati Jipang kandhêg sabrang wetan
anèng pinggiring kali
Lèpèn Sore ika
sampun adhêp-adhêpan
kocap ing wêwalêr dhingin
sapa kang nabrang
pasthi apês kang jurit

wong Sêsela surak lir pendah ampuhan
ingkang nitihi baris
têtiyang tamtama
apan wong pêpilihan
angrampid pinggiring kali
ayun-ayunan
sami angati-ati

Adipati Jipang asru angandika
hèh sapa kang akardi
sung layang maringwang
mara sira nabranga
ngong kêmbulana ngajurit
dhêdhêmên ingwang
yèn kinêmbulan jurit

wong tamtama wong Sêsela samya ngucap
lah iya gusti mami
sung surat mring sira
iya Dipati Pajang
nabranga ingsun kêmbari
dudu prawira
yèn kandhêga ing kali

lamun sira arya tuhuning prawira
yakti sira nabrangi
ingsun tan suminggah
nadhahi yudanira
apan wus tandhingeugi
padha prawira
nadhahi padha siji

Adipati Jipang kalangkung bramatya
kudane dèn cêmêthi
asangêt ginêbyag
Adipati ing Jipang
anuli gêbyur ing kali
pun Gagakrimang
kêbat dènnya anglangi

anglwir palwa angsal angin dhinayungan
nora cêcêp pêpinggir
surak wong Sêsela
apan sami prayitna
Pamanahan lan Panjawi
myang putranira
Ki Juru tan atêbih

sarêng prapta ing pinggir Ki Arya Jipang
ginarudug ing bêdhil
sinosog ing watang
linêmbing binangkolang
sinurak awanti-wanti
Ki Arya Jipang
kudane dèn cêmêthi

Gagakrimang glis lumumpat anglir kilat
tibèng têngahing baris
kinarya wot pisan
janma kathah katunjang
ambrakot nepak ngidêki
wong ing Sêsela
akathah ingkang kanin

tinumbakan Ki Arya Jipang tan pasah
apan ora tinolih
mung Dipati Pajang
pinungsêng ingularan
kang dadya têlênging ati
ki arya mojar
Si Pajang ana ngêndi

kang asanggup angêmbari yudaningwang
tandhing prang padha siji
mêngko angucira
têka ngandêlkên bala
katêmua pasthi mati
de ngastaningwang
dene nora naguhi

wong tamtama lawan santana Sêsela
ika maksih nadhahi
anosok ing wuntat
maring Ki Arya Jipang
saking ngarsa kanan keri
singa katrajang
wong Sêsela kèh mati

sing katrajang wong Sêsela bubar-bubar
wong Pajang surak sami
lwir karêngèng wiyat
swaraning wadyabala
dipati suka ing galih
pangrasaning tyas
lwir wong binayangkari

pangamuke lir banthèng atawan brana
rinoban ing ajurit
sira Arya Jipang
watêk tiyang satunggal
wêkasan anandhang kanin
lambunge kanan
jêjaringane mijil

jêjaringan sinampirakên warôngka
apan maksih kawawi
tan kandhêg ki arya
pangamuke kotbuta
pan sampun awuru gêtih
sing katarajang
wong Sêsela kyèh mati

duk samana wong Sêsela ingkang pêjah
kadi babadan pacing
wangke anggulasah
ingamuk Arya Jipang
watêk ing wus nandhang kanin
sira ki arya
datan anêdya urip

pangamuke ki arya pan tanpa lawan
singa katêmpuh gusis
wau kawarnaa
sira Ki Pamanahan
wruh yèn wong Sêsela ngisis
akathah pêjah
arsa tulunga jurit

lawan Ki Panjawi akarsa tumandang
wau radèn ngabèi
kang datan saranta
saking wantêring manah
ningali sakwèh wong mati
tantaring rama
sigra mangsah rumiyin

waos pun Palèrèd ingagêm ingêmbat
mangsah sira ngabèi
ya ta Arya Jipang
kang sampun nandhang brana
pangamuke wuru gêtih
sira rahadyan
kapale dèn titihi

mangsah ngrana rahadyan angêmbat watang
Ki Juru anututi
èstri kapalira
wau kang tinitihan
miwah sira Ki Panjawi
lan Pamanahan
kêbat samya nututi

apan sampun sami ngampingi kang putra
ki arya aningali
yèn pinagut ing prang
maring wau wong tiga
Dipati Jipang lingnyaris
wong apa sira
wani ngadhangi mami

apan sira dudu mungsuh ingong aprang
Si Pajang ana ngêndi
kang nanggupi ringwang
wani aganti watang
lah mara konên mêtoni
mapaga ringwang
mupung ngong iki kanin

sun tarima Si Pajang dudu wong lanang
yèn tan wani mêtoni
pan ngong wus kabranan
lah konên praptèng ngarsa
aja kang kaya sirèki
eman matia
rupamu nom apêkik

angur sira têka mundura lon-lonan
aja kongsi bilai
Radèn Loringpasar
mirsa lingnya ki arya
rahadèn runtik ing ati
arsa numbaka
Ki Juru wus udani

yèn kang putra wau lintang runtikira
arsa nêkani wani
Ki Juru prayatna
wruh kudane kang putra
yèn maksih bêlo kinocin
Ki Juru sigra
nguculkên kuda èstri

kudane ki arya ran pun Gagakrimang
dupi wruh ing kudèstri
bêgar kuda ika
mobat-mabit kewala
miwah rahadèn ngabèi
kudane bêgar
tan kêna dèn titihi

watêking bêlo kudanira rahadyan
cêlêk lan kuda èstri
ngadêg ulêr kilan
jinambak datan kêna
ambandhang nandêr lwir mimis
sira rahadyan
ngrangkul gulu tumuli

nanging tan têbih watara sapambalang
kandhêg anuli bali
wus lilih manahnya
kudanira rahadyan
tumurun saking kuda glis
sira rahadyan
nuntun kuda abali

sarya nibakakên sêngara rahadyan
benjing nak putu mami
aja nunggang kuda
kêkocèn yèn ayuda
pasthi ika ngapirani
sira ki arya
asru dènira angling

hèh wong Pajang aywa sira angucira
lah payo padha bêdhil
lah sira balia
radèn wus wangsul enggal
wus ayun-ayunan jurit
sira rahadyan
lan Arya Jipang mangkin

Arya Jipang kudane ran Gagakrimang
dangu wruh kapal èstri
tan kêna marêma
malah saya angrêbda
budine saya malahi
wruh kudanira
radèn tinuntun wingking

datan kaur ki arya ngingêr landheyan
turôngga mobat-mabit
wus rinampid ika
ki arya mring rahadyan
anulya dipun larihi
saking ing dharat
panumbake ngênèni

saking ngarsa kaprajaya olih jaja
tatas ludira mijil
sangêting panumbak
jaja trus ing walikat
ludira nututi mili
Ki Arya Jipang
amalês tan ngudhili

nulya niba wau saking ing turôngga
ki arya angêmasi
têkan kudanira
kasambut anèng rana
jisime wus binabêcik
maring wong Pajang
asih pralinèng jurit

ya ta Radèn Angabèi Loringpasar
waose dèn tingali
Ki Palèrèd ika
pucuk punggêl sabêras
gêgêtunira tan sipi
kang bangkat karya
pan radèn angabèi

tan antaraTumênggung Mataun prapta
sêdya bela ing gusti
angamuk paprangan
tinadhahan ngakathah
tumênggung wus angêmasi
murda tinigas
satêngahing ngajurit

duk pinanjêr anèng pinggir lèpèn ika
ucapên ingkang kari
gêgaman ing Jipang
nguntap ngêbaki papan
duk samana kang winarni
pan sinangkalan
iku sapta hèr nabiambaranang kadi arga kawêlagar
anggênggêng punang baris
kandhêg duk samana
anèng wetaning toya
miyarsa gustine mati
wadya ing Jipang
manahe brôngta kingkin

mangkana Radèn Ngabèi
Loringpasar angandika
astane sarwi angawe
lah wong Jipang tingalana
gustimu wus palastra
apa ingkang sira rêbut
kudu abela tulangan

gustinira wus ngêmasi
lawan pêpatihe pisan
udu ta iki sirahe
Tumênggung Mataun Jipang
sun panjêr anèng tawang
rêbutên yèn sira purun
sapa kang milua bela

apan ta sira wong cili
aya milu-milu apa
bulah iki pêpatihe
milu mukti awibawa
ya ta kawula Jipang
arêmbug sami abaluk
pan gustinira wus pêjah

sampun anabrang ing kali
sakèhe kawula Jipang
ngaturakên bongkokane
mring Ngabèi Loringpasar
mangkana kawarnaa
apan kasaput ing dalu
kondur sami masanggrahan

ya ta agunêm sawêngi
Ki Panjawi Pamanahan
Ki Jurualon muwuse
paran rêmbag pakênira
Kiyai Pamanahan
Ki Panjawi mangkya muwus
langkung karsa pakanira

manira têka umiring
môngsa-borong pakanira
Ki Juru alon saure
kang mêjahi Arya Jipang
pan anak pakanira
lamun aturna satuhu
dhumatêng sang adipatya

pasthi ganjarane kêdhik
yèn katura putranira
ingkang angaèsi gawe
nora atômpa nagara
tan liyana ginanjar
kang adi awarni kampuh
daragêm ingkang ganjaran

kalawan picis sakêthi
iku watara manira
yèn para aku wong rèrèh
kang matèni Arya Jipang
katura sang dipatya
nagara ganjaranipun
ing Pathi lan ing Mataram

Ki Panjawi mangkya angling
kalawan Ki Pamanahan
inggih kalêrês ki ipe
pangandika jêngandika
katur sang adipatya
yèn sampun ubayanipun
yakti tinagih ing prana

Ki Pamanahan mangkya ngling
yayi yèn makatên rêmbag
dawêg angakên wong roro
kang mêjahi Arya Jipang
ya ta sami arêmbag
radèn ngabèi arêmbug
ing karsane kang sudarma

enjing kêbat ing pawarti
wus katur Dipati Pajang
yèn kang mêjahi wong roro
pêjahe Ki Arya Jipang
lêlurah wong tamtama
wontên dene wastanipun
Ki Panjawi Pamanahan

wus enjing adandan sami
Ki Panjawi Pamanahan
asowan dhatêng gustine
arsa ngaturi uninga
patinya Arya Jipang
kalawan pêpatihipun
lan patêluke wong Jipang

sapraptane ngarsa sami
mangkana ing aturira
amba ngaturakên waos
agêmipun Arya Jipang
lan dhuwung sakêmbaran
ingkang dinamêl angamuk
katura sang adipatya

ngandika sang adipati
inggih ki raka anêdha
lah pundi mangke rupane
wong Jipang kang milu seba
Pamanahan tur sêmbah
punika ta warninipun
ingkang waos binongkokan

dening mantrinipun nênggih
kang lênggah tarap punika
kang munggwing ing wingking adoh
sang adipati ngandika
lah ki raka anêdha
timbalana kang sinêpuh
manira arsa têtanya

ya ta sampun dèn timbali
mantri kêkalih kang tuwa
sampun sami majêng karo
ki adipati ngandika
lah ingsun atêtanya
dhimin aduwe sadulur
Arya Jipang seje biyang

ing mêngko ana ing ngêndi
umatur kang pinariksa
wau wontên ing wingkinge
kang raka kala lumampah
pan wartine dinukan
kongsi dados runtikipun
kesahe datan pamitan

tilar bala tan tinolih
kala kesahe punika
kawula tan wrin puruge
ki adipati ngandika
dhatêng Ki Pamanahan
kakang dika kula tantun
lah kadipundi ing karsa

gon dika andum nagari
ing Pathi lan ing Mataram
kang pundi kasrah kang anom
manira tan ngawruhana
môngsa bodho andika
pan pakanira kang sêpuh
kang yogya andum ganjaran

Pamanahan matur aris
inggih ing pandum kawula
rèh sêpuh kawula ngawon
pun adhi ingkang tampia
nagari Pathi ika
kawula kapanggih kantun
bêbakala ing Mataram

sang dipati lingnya aris
inggih kakang Pamanahan
eca ing pamanah ingong
yèn wus pratela panduman
manira darma pasrah
lah sampun tanggung ing laku
kakang Panjawi tômpaa

dèn tampanana ing ngriki
nagara ing Pathi ika
kakang Panjawi duwene
anuli dèn ulihana
nagara dèn tataa
kapanggih wingking kang sêpuh
tampia benjing ing Pajang

lan malih parentah mami
mring Ki Raka Pamanahan
sampun dika barêng mulèh
lawan ing lampah manira
pakênira karia
marêka kakang bok ratu
angaturana uninga

yèn Arya Jipang wus mati
kang matèni pakanira
darapon eca manahe
aturana aluwaran
aywa wèt lara brôngta
dening ta wawêkas ingsun
yèn dika wus tur uninga

anuli andika mulih
sampun kongsi lawas-lawas
ewuh-aya ing lêlakon
anuli dika muliha
sumusula manira
dening ing Mataram besuk
ngong srahakên anèng Pajang

lah uwis manira mulih
sakèh wawêkas manira
kakang dèn padha kalakon
sigra atêngara bubar
sira Dipati Pajang
kang dhingin wadya asêlur
sang adipati wus bubar

kawarnaa ingkang kari
ing wau Ki Pamanahan
minggah ing arga lampahe
apan wus ungkur-ungkuran
lawan sang adipatya
miwah wau lampahipun
Ki Panjawi sampun bubar

datan kawarna ing margi
Ki Panjawi lampahira
praptèng Pathi nagarane
apan cacah wong salêksa
manggih nagara arja
Ki Panjawi wus jêjuluk
Ki Agêng Pathi sêmana

kalangkung dening amukti
Ki Agêng ing Pathi ika
kang kawarnaa lampahe
Ki Pamanahan wus prapta
ing gunung Danaraja
Kyai Juru kang tut pungkur
apan datan kêna têbah

sapraptanira ing ardi
wau Kyai Pamanahan
lawan Ki Juru kanthine
sampun katur ing ratu mas
anuli ingandikan
prapta ing ngarsa umatur
Pamanahan mring ratu mas

mangkana aturirèki
lampah kawula punika
ratu mas ngutus wiyose
dhatêng ing rayi paduka
Adipati ing Pajang
kinèn tur paksi sang ratu
yèn pun Arya Jipang pêjah

kawula kang amêjahi
pêjahipun lan apêrang
sarta kalawan patihe
kang tumut bela palastra
wontên ing adilaga
wontên dene murdanipun
pêpatihipun katigas

miwah sakathah wong cili
wadya ing Jipang sadaya
sampun têluk sakathahe
agêng alit sumawita
mring rayi Tuwan Pajang
kagyat miyarsa sang ratu
bungah amarwata suta

Ratu Kalinyamat angling
dhumatêng Ki Pamanahan
adhuh nyawa ariningong
sokur yèn Si Jipang pêjah
kang amêjahi sira
ingsun tan duwe sadulur
yayi amung jênêngira

kang yogya ingsun ngèngèri
iya amung pakanira
lah ing mangke karsaningong
Kalinyamat iki uga
miwah ta ing Prawata
sakarsanira angangkuh
tan ngrasa duwèni ingwang

Ki Pamanahan wotsari
inggih anuwun kawula
ratu mas ing pasihane
nanging ta badan kawula
inggih sampun ginanjar
nagari wasta Matarum
kang katampèn ing kawula

dening nagari ing Pathi
tunggil kang dados ganjaran
nanging kawula sungake
dhatêng pun adhi punika
kawula ngalualah
rèh kula ingangkah sêpuh
abêbakal ing Mataram

Ratu Kalinyamat angling
lah iku lêwih prayoga
apadene sêranane
barana ing Kalinyamat
iku sira usunga
gawanên maring Matarum
sira gawea bêbakal

iya sarupane yayi
têtinggale kakangira
ingsun wus pasrah dhèwèke
Ki Pamanahan wotsêkar
langkung panuwunira
lawan malih aturipun
Pamanahan mring kang raka

inggih kalangkung kapundhi
ing sih pitajêng sampeyan
kang dhawuh ing raganingong
nanging nênuhun kawula
kang kasuwun punika
pusaka ingkang rumuhun
kang awarni bêbarkatan

Ratu Kalinyamat angling
lah yayi aywa sumêlang
wus kalêbu ujar ingong
sira ingkang aduwea
ingkang warni pusaka
alah iki warnanipun
mirah kusi manjangan bang

lawan ikiana malih
intên Si Uluk wastanya
lah yayi wus jangkêp roro
iki sira tampanana
karo wus tinampanan
Pamanahan matur nuwun
kang raka sarwi ngandika

iku ta wawêkas mami
yayi sira dèn abisa
mêpêt sakèhing wiraos
aja na kang wong miyarsa
pasthine iku uga
yèn kawarta gawe lampus
lah poma dèn bisa sira

miwah kang rupa pawèstri
iku padha tampanana
mapan iku pawongane
kakangira ing Prawata
miwah ing Kalinyamat
dene kang nom-anom iku
ana ingkang sêsêngkêran

kang pawèstri iku ugi
iya yayi wruhanira
ana ingkang santanane
lah sira padha gawaa
môngsa bodhoa sira
ingsun tan kawasa gadhuh
kang padha rupa wanodya

nadyan anaa kang kari
amunga kang wus winayah
kang patut ngladèni ingong
rèh ingsun uwus apapa
môngsa bodhoa sira
ingsun pracaya sirèku
lah uwis dèn bêcik sira

ya ta rajabrana mijil
kang nampèni wong Sêsela
miwah kang rupa wong wadon
wus winêdalkên sadaya
kabèh pan wus kawongan
Ki Pamanahan Ki Juru
anuhun pamit wotsêkar

kawula anuhun pamit
Ratu Kalinyamat mojar
iya dèn aris lakune
lah malih sira matura
maring yayi dipatya
yèn gêdhe tarimaningsun
tambuh kang sun wêlasana

ri sampunira apamit
wong rorowus sami bubar
saking ing gunung sira lon
tan kawarna lampahira
mampir praptèng Sêsela
anantun kang anak putu
miwah ingkang kulawôngsa

agêng alit pan tinari
kang trêsna sami binêkta
bandhu lawan santanane
kinêrig kang sami trêsna
tumut dhatêng Mataram
kulawôngsa kathahipun
watawis wong kalih bêlah

mangkana datan winarni
Ki Pamanahan wus bubar
saking Sêsela lampahe
datan kawarna ing marga
sampun prapta ing Pajang
Kyai Pamanahan laju
marêk dhatêng sang dipatya

Kyai Juru datan kari
sapraptanira ing ngarsa
Ki Pamanahan ature
dhumatêng Dipati Pajang
sampun dhatêng kawula
rèhning kawula ingutus
marêk ing raka paduka

ngutus kawula tur paksi
dhatêng Ratu Lèpènnyamat
inggih sampun katur kabèh
yèn pêjah pun Arya Jipang
miwah salir prakara
têlas sadaya pan katur
dhatêng Ratu Lèpènnyamat

kalangkung suka ing galih
raka Tuwan Lèpènnyamat
sapunika andikane
datan rumaos sagêda
lamun amangsulana
saking sih sampeyan agung
mungguh ngasrah kang sarira

kalihan amba baktani
mirah wasta manjangan bang
intên uluk pusakane
ing Lèpènnyamat sadaya
miwah warni wanodya
binaktakakên sadarum
têtilare raka tuwan

dening pawèstri kang kari
kang pinêndhêt raka tuwan
ingkang asêpuh kemawon
liya punika kabêkta
dhumatêng ing kawula
punika ing mangke katur
kawula darma ambêkta

môngsa-borong sang dipati
inggih ing lampah kawula
apan sadarma kemawon
anglampahi pangandika
punapa kang kabêkta
apan wajibipun katur
sang adipati ngandika

kakang atarima mami
sih pracaya pakanira
ingkang marang jênêng ingong
pan kayanira wus kathah
kang katampan maringwang
Arya Jipang patinipun
sarta nagarane pisan

milane puniku mangkin
santuk-antuk pakanira
kakang sakèh gêgawane
kakang êmbok Kalinyamat
pakanira duwea
manira tan milu-milu
iku waris pakanira

amung ngong arsa udani
ingkang arupa wanodya
manawa na prayogane
kang layak ngong karsakêna
ya ta wus tinimbalan
sakèh wanodyantukipun
ing Kalinyamat punika

wus sinaosakên sami
ing ngarsane sang dipatya
sampun pinariksa kabèh
sakathahe kang wanodya
nanging tan ana layak
pan amung satunggal timur
kang sinêngkêr sang dipatya

pan rare dèrèng birai
ingkang sinêngkêr punika
sang dipatya ngandika lon
dhumatêng Ki Pamanahan
lah kakang titip ingwang
maring rare wadon iku
dèn pênêd gène rumêksa

puniku yèn wus birai
manira lêbokkên pura
Ki Pamanahan ature
inggih dhumatêng sandika
punika kasantana
dhatêng rakandika ratu
sang dipatya angandika

lah uwis muliha dhingin
maring wisma pakanira
ki raka besuk ngong miyos
yèn wis aso pakanira
dening desa Mataram
têka dèn sabar karuhun
môngsa wandea atômpa

Ki Pamanahan gya mijil
wau saking dalêm pura
sampun prapta ing wismane
datan kawarna laminya
pan wus langkung antara
wangsul-wangsul wiyosipun
dipatya tan angandika

pan nagara ing Matawis
kang badhe dados ganjaran
anging akêdhik cacahe
cinarita maksih wana
nagara ing Mataram
kalangkung angayun-ayun
kang wasta Ki Pamanahan

Ki Juru amituturi
dipun asabar ing karsa
môngsa wandea kalakon
êndi ana ratu cidra
nanging inganti uga
durung usum tibanipun
sampun para sakit driya

sangsaya alami-lami
pan sami kèndêl kewala
adipati tan miraos
sangsaya nora darana
wau Ki Pamanahan
sangsaya merang kalangkung
dening sunan mêdyèng ujar

adhêdhêkah ing Banglampir
Ki Pamanahan samana
saya kagagas wirange
wus lawas tan ana seba
maring Dipati Pajang
dèn palaur adhêdhukuh
ambantêri kang sarira

mangkana ingkang ginupit
Panêmbahan Kalijaga
pan ora samar tingale
pandhita angraga suksma
wikan dèrèng winarah
karsane wau têtulung
têtinjo ing Pamanahan

sakêdhap prapta Banglampir
Susunan ing Kalijaga
Ki Pamanahan ngêlosod
dening panêmbahan prapta
wau Ki Pamanahan
sumungkêm padaning guru
sampun atata alênggah

ngandika sang maha yêkti
dhumatêng Ki Pamanahan
adhuh jêbèng putraningong
ya gene nora nulusa
gènira asuwita
apan sira tunggal kawruh
kalawan Ki Jêbèng Pajang

Ki Pamanahan ngabêkti
kawula anuwun duka
putra paduka ing Paos
angowahi ing ubaya
milanipun kawula
inggih asangêt tan purun
sumawita ratu cidra

mèsêm Sinuhun ing Kali
arum wijiling wacana
aja ta sira wiraos
apan ingsun wus uninga
karsane manahira
alah payo mêngko ingsun
kang angatêr marang sira

apêpanggiha pribadi
kalawan ta arinira
apan wus tunggal paguron
kalawan Ki Jêbèng Pajang
singa ingkang dêduwa
yakti ingsun kang amatut
aja na wêganging karsa

lah payo sun atêr kaki
maring nagari ing Pajang
sira pêpanggiha dhewe
saksana sang apandhita
lumampah dhatêng Pajang
Ki Pamanahan tut pungkur
datan kawarna ing marga

anjujug ing dalêm puri
lumêbêt tanpa larapan
sarêng prapta ing kadhaton
kagyat dènira tumingal
ya ta Dipati Pajang
agêpah dènnya tumurun
tur sami nungkêmi pada

sampun atata alinggih
panêmbahan angandika
ki jêbèng apa karsane
sira cidra ing ubaya
maring ing kakangira
apan sira wus asanggup
awèh nagara Mataram

pan timbangane ing Pathi
Mataram tan kalampahan
kakangira ingkang anom
kakangira ingkang tuwa
pan dèrèng kalampahan
atampi ganjaranipun
Dipati Pajang tur sêmbah

mila nagri ing Matawis
dèrèng kasungkên pun kakang
dening maksih cêngkar garèng
ping kalihnya maksih wana
wawêngkon ing Mataram
akêdhik têtiyangipun
sêdyane manah kawula

pun kakang kawula sungi
nagari ingkang agêmah
dawêg ocal prayogine
panêmbahan wus uninga
jro tyase sang dipatya
lawan malih batinipun
kalawan Ki Pamanahan

ya ta angandika malih
Panêmbahan Kalijaga
pa gene têka mangkono
pan wus kalêbu ing ujar
bêcil lawan alaa
aja angowahi sanggup
apan wus janjine ana

Mataram lawan ing Pathi
iku kang dadi ganjaran
aja na ujar kapindho
lah uwis sira srahêna
maring ing kakangira
tulusa dadi sadulur
atuta lir guladrawa

sang dipati dangu tan kêna ngling
kèmêngan ing tyas apan akarsa
nora dèn aturna kabèh
sasurasaning kalbu
dados goroh mungguhing batin
sayêkti sang dipatya
sangêt jrihing guru
wasanamatur anêmbah
dhatêng guru amba kamipurun ugi
umatur dhatêng tuwan

apan amba midhangêt rumiyin
wirayatipun Sinuhun Ngarga
punika benjing ing têmbe
wontên umadêg ratu
kadi amba nagri Matawis
ya ta sang apandhita
angandika arum
hèh Ki Jêbèng Pajang gampang
yèn mangkono iya kakangira mangkin
dimène aprasêtya

lah Jêbèng Pamanahan sirèki
prasêtyaa sun sêksèni sira
Ki Pamanahan nulya ge
atur sêmbahing guru
inggih amba tuwan sêksèni
lamun amba darbea
kayun madêg ratu
sêdya jumênênga sunan
nèng Mataram prasêtya kula puniki
awak kula priyôngga

yèn damêla piala wak mami
sêdya ngêndhih akaraton Pajang
ing awak kawula dhewe
sampun pênêd tinêmu
sapa sintên wikana benjing
sawuri-wuri amba
gaibing Hyang Agung
langkung karsaning Pangeran
panêmbahan angandika iya uwis
pan bênêr ujarira

iya jêbèng datan ana sisip
ujarira wau sang dipatya
ing Pajang lêga galihe
dènnya miyarsa wuwus
angèstokkên sapa wruh gaib
kêna ing ujar keras
panêmbahan muwus
lah uwis Ki Jêbèng Pajang
apasraha ya padesan ing Matawis
sungêna kakangira

Adipati ing Pajang wotsari
dhatêng ing guru saaturira
sumôngga ing asta kalèh
kula langkung jumurung
alah kakang dika tampèni
inggih dhusun Mataram
taksih wana tuhu
Ki Pamanahan saksana
anampèni inggih desa ing Matawis
ingkang dadi ganjaran

panêmbahan angandika aris
lah uwis jêbèng sira muliha
maring Mataram dèn age
amboyonga sirèku
lan saanak rabinirèki
ingsun amini sira
tulusa sadulur
iya lawan arinira
Jêbèng Pajang alah iya kaki uwis
sira padha karia

lah ingsun kaki apan mit mulih
sigra atur sêmbah kalihira
mangkana ing sawingkinge
jêng panêmbahan wau
Pamanahan wus pamit mijil
mantuk ing wismanira
apan wus atêmu
lawan wau garwanira
miwah putra pêpak sanak rayatnèki
sadalu pagunêman

rêrêmbugan lan Jurumartani
sampun rêmbag dènira akarsa
boyong dhatêng Matarame
Ki Pamanahan wau
putranira pitu winarni
ingkang jalu lêlima
kalih èstrinipun
pan sampun sami akrama
wau putra kang jalu lawan kang èstri
nênggih pambayunira

kang anama Rahadèn Ngabèi
Loringpasar apan tan ingetang
kang tuwa lawan anome
kêkalihe duk timur
Radèn Jambu ingkang satunggil
Radèn Santri malihnya
lawan malihipun
Radèn Tompe ingkang nama
gangsalipun Radèn Kadhawung anênggih
kêkalih kang wanodya

kalih pan sampun apalakrami
satunggal antuk Tumênggung Mayang
wontên dene satunggile
apan akrama antuk
ya Ki Arya ing Dhadhaptulis
sami mantri ing Pajang
apan kalihipun
sami nutakên lakinya
putra èstri kêkalih karsanirèki
tan tumut mring Mataram

sêmana kawarnaa ing enjing
apan sampun dènira adandan
Ki Pamanahan karsane
saos ing gustinipun
pan akarsa ngaturi pamit
dhatêng Dipati Pajang
ingiring ing sunu
miwah putrane kang tuwa
Radèn Angabèi Loringpasar ngiring
prapta ing panangkilan

Ki Pamanahan sampun apanggih
lawan Sang Adipati ing Pajang
anèng pasewakan andhèr
sadaya putranipun
Kyai Pamanahan aganti
ngujungi sang dipatya
miwah putra sêpuh
radèn ngabèi samana
rêrangkulan wau kalawan kang rayi
ya Pangeran Bênawa

rêrangkulan saha waspa mijil
kalihira kang rayi kang raka
radèn ngabèi dêlinge
dhuh yayi mas riningsun
lah pun kakang akarsa mulih
mring desa ing Mataram
kantuna riningsun
ngaturi pamit pun kakang
aturira Pangran Bênawa mlas-asih
saha asêmu waspa

inggih ta kakang sampun alami
benjing nuntên paduka wangsula
atinjo ing ulun malèh
tan bêtah pisah ulun
lan paduka kadosa pundi
kakang polah kawula
lamia tan têmu
kakang kalawan paduka
ya ta Ki Pamanahan umatur aris
dhatêng sang adipatya

aturira angaturi pamit
sang dipatya ngandika lah kakang
sami-sami rahayune
salamêta kang kantun
salamêta ingkang lumaris
nulya auluk salam
ya ta Kyai Juru
atur pamit mring dipatya
apan sampun jawat tangan lan dipati
lèngsèr Ki Pamanahan

ingkang putra sadaya umiring
wêdalira saking panangkilan
sang dipatya jêngkar age
apan ngadhaton sampun
kawarnaa kang sampun mijil
saking pasowan prapta
wisma sami lungguh
wau Kyai Pamanahan
putranira èstri kalih sarêng prapti
nungkêmi padèng rama

putra èstri kalih sarêng nangis
ingkang antuk Ki Tumênggung Mayang
wau ingkang pamêkase
ingkang akrama antuk
Kyai Arya ing Dhadhaptulis
inggih kalih punika
apan sami mantu
nênggih sami mantri Pajang
Ki Pamanahan angling nak ingsun nini
babo aja karuna

rara sira dèn abisa ugi
gonira nutakên lakinira
witningsun tan bêtah anggèr
apisah lan sirèku
nanging kaya ngapa ta nini
bot wong aduwe priya
tan etang ramèbu
wus jamak wong laki uga
amung donganingsun maring sira nini
tulusa palakrama

lah uwis padha kariya nini
ingsun boyong mulih mring Mataram
kang putra nangis kalihe
sarya tur baktinipun
dhatêng rama kalawan bibi
dadya amêgat trêsna
kang lunga lan kantun
ingkang mantu kalih samya
atur sêmbah Ki Ariya Dhadhaptulis
lawan Tumênggung Mayang

ya ta Ki Pamanahan sira ngling
alah ta payo uwis mangkata
pan mumpung esuk mangkene
santana para sunu
gya umangkat saanak rabi
asêlur kang rêmbatan
lan gotonganipun
sadandananing awisma
pan sadaya datan ana ingkang kari
gumêrah kala mangkat

apan sakulawangsanya kêrig
dènnya boyong dhatêng ing Mataram
Ki Juru punapa malèh
kêrig sarayatipun
pan binêkta dhatêng Matawis
rêmbên ing lampahira
asêndhên ing ênu
wantu ngiringakên garwa
miwah ingkang para putra agêng alit
wanèh winot ing kuda

ana winot banthèng lan jêjawi
para garwa lawan sêlirira
anitih joli tandhune
mangkana lampahipun
rêreyongan samargi-margi
rêmbên èstri lampahnya
rantaban dinulu
ana kang rare ingêmban
sakèhing babêktan rêmbatan anggili
tanapi gagotongan

adulur kang kari lan kang dhingin
miwah ingkang awarni gotongan
kasur lawan gêgulinge
myang karang ulunipun
pan binêkta tan ana kari
aboyong mring Mataram
duk araryan wau
lampahe Ki Pamanahan
sanak putu andhèr sor waringin taji
wau ingkang kocapa

Ki Gêdhe ing Karanglo anênggih
apan sampun cêcawis sêmana
ngaturi suguh karsane
dhatêng ingkang lumaku
kang arèrèn soring waringin
Kiyai Pamanahan
ingkang dèn sêsuguh
akathah pisêgahira
pangajênge jangan mênir pêcêl pitik
pawingkinge akathah

pirang-pirang gotongan kang prapti
Ki Gêdhe ing Karanglo agêpah
dènnya sêgah lan garwane
prapta luk salam sampun
nulya sami tata alinggih
dahat amrih sih sira
Ki Karanglo matur
kawula ngaturi sêgah
sêkul sananjung tanpa ulam puniki
ywa kirang pangapura

Ki Pamanahan nauri aris
inggih nêdha ki bayi manira
nulya sami dhahar age
adhahar adunipun
pêcêl pitik lan jangan mênir
wau Ki Pamanahan
adhahar sakantun
lan saanak rayatira
apan tuwuk sadaya dènnya abukti
ri sampuning dhadharan

Ki Pamanahan ya ta sira ngling
inggih ki bayi apan manira
kapiutangan agêdhe
pintên banggi ing besuk
pan manawi manira bakit
amangsuli sih para
kang dhawuh maringsun
ya ta ature mangrêpa
Kyai Gêdhe Karanglo inggih tan kenging
amba matur punika

Ki Pamanahan mangkat tumuli
Ki Gêdhe Karanglo tut wuntat
sêdya ngatêrkên lampahe
dhumatêng ing Matarum
langkung dènnya aminta kang sih
dhatêng Ki Pamanahan
Ki Karanglo wau
wontên karaosing manah
kang ing têmbe wontên ngarsa-arsa ugi
wau ingkang kocapa

nênggih Kangjêng Susunan ing Kali
dawêg siram anèng lèpèn Umpak
Ki Pamanahan lampahe
kagyat sira andulu
dhatêng guru sang maha yêkti
sigra pinalayonan
prapta nêmbah sampun
mring guru sang apandhita
agya nyandhak suku ingkang têngên nênggih
wau kang winasuhan

Ki Gêdhe ing Karanglo sirèki
amasuhi padane kang kiwa
risang pandhita sukune
sampuning masuh suku
sang ayogi Kalijaga ngling
maring Ki Pamanahan
myang kêkalihipun
Ki Gêdhe Karanglo ika
lah ki jêbèng iya dèn patut sirèki
dènnya sami kêkadang

lawan saturunira ing benjing
Ki Gêdhe ing Karangêlo sira
lah milua mukti bae
nanging tan wênang besuk
anungganga jêmpana joli
iya saturunira
lan tan wênang sêbut
êmas lawan radèn ika
alah uwis lajua lampahirèki
Ki Jêbèng Pamanahan

ya ta lajêng mring nagri Matawis
Ki Pamanahan myang para putra
pan sami angiring kabèh
lan kulawangsanipun
sakèh kulawangsanya sami
tata-tata pemahan
nglêmpak nèng Matarum
samana wus gêmah arja
kèh wong mônca desa prasamya pêpati
anèng dhusun Mataram

rupa mantri winisayèng janmi
sangkalane duk tatêruka
Ki Agêng nèng Matarame
kathah pala gumantung
lawan murah kang bêras pari
tan ana kang tinumbas
miwah kang tinandur
ukur tumiba ing lêmah
apan dadi sarwa ana amêpêki
barang tinakokana

palêmahan nagari Matawis
kalangkung loh ajinawinira
arata jêmbar pasitèn
tan ana cacadipun
pan apasir lawan awukir
pacangkraman akathah
ing dharat ing banyu
arêmbug pasitènira
tur awêdhi saparan-paranirèki
toya wêning sumbêran

apan sangsaya kathah wong prapti
ingkang awisma anèng Mataram
piwah saanak putune
tan pêgat tiyang rawuh
ingkang sami ngaturi bêkti
miwah atur dhadharan
myang wowohanipun
lan akathah atur ulam
ulam êloh sami ngaturakên maring
Kyai Agêng Mataram

tulus suka awibawa mukti
ingkang adhêdhêkah ing Mataram
lawan sakulawangsane
miwah kang para sunu
datan ana winalang ati
tulus kamuktènira
sakarsanya tutug
Kyai Gêdhe ing Mataram
nutug dènnya amukti pinundhi-pundhi
dening wong sa-Mataram

nanging Kyai Agêng ing Matawis
kala sêmana kang maksih ketang
Sunan Pajang andikane
kala matur ing guru
prasêtyakên wirayat Giri
yèn benjang ing Mataram
wontên ratu agung
mila Ki Agêng Mataram
panyiptane nadyan wontêna narpati
lwaliyan satêdhaknya

marmanira Ki Agêng Matawis
taksih asangêt kasutapanya
rikala pênêd sasine
tansah ambantêr laku
angirangi ing dhahar guling
tan pêgat atirakat
dhatêng Gunungkidul
miwah dhatêng Pamantingan
gènnya tapa samana Kyagêng Matawis
adarbe prasanakan

akêkasih Ki Agêng ing Giring
kasêbut Ki Agêng Paderesan
apan andèrès karyane
kalangkungrakêtipun
tan rumasa sanak mêmanggih
lwir sadhèrèk sayayah
anunggil saibu
tan ana taha-tinaha
tunggil manah acarêm saeka kapti
samana kawarnaa

kala samana Ki Agêng Giring
wayah enjing ngunggahi deresan
anèng ing pakarangane
nanging ana winuwus
pakarangan ana satunggil
tirisan tan amanggar
lamine tinandur
nanging kalane punika
dawêg wontên wohipun namung satunggil
wayah lagi dawêgan

prênahipun tirisan sumandhing
ajajar cêlak ika kalawan
deresane kyai gêdhe
ya ta deresanipun
duk samana dipun unggahi
Ki Gêdhe Paderesan
sapraptaning luhur
lagi atrap bumbungira
kyai gêdhe amirsa swara dumêling
lwir pangucaping janma

prênahing swara ingkang dumêling
anèng dawêgan satunggil ika
kang cêlak lan deresane
mangkana swaranipun
hèh ki gêdhe wruhanirèki
sapa ingkang ngombea
maring toyaningsun
dèn êntèkna babar pisan
iku têmbe saturune dadi aji
amêngku tanah Jawa

kagyat ing tyas Ki Gêdhe ing Giring
mirsa swaraning dawêgan ika
nulya tumurun sira ge
saking deresanipun
wus asèlèh bonjorirèki
tumulya ingunggahan
pinènèk agupuh
praptèng luhur wus ingalap
kang dawêgan cinangking mudhun aririh
sapraptane ing lêmah

sigra binêkta mantuk tumuli
deresane datan rinawatan
mung dèn pêlêng dawêgane
ingkang binêkta mantuk
praptèng wisma gya dèn parèsi
sawusa kaparesan
winagah ing kalbu
pangunjuking toya dwêgan
yèn ingunjuka maksih enjing puniki
cinunggah datan têlas

nanging sadina punika ugi
kyai gêdhe tan anggodhog kilang
mung amêlêng dawêgane
mila kang pawon suwung
datan wontên tilasing gêni
tan kadi saban-saban
agung kutug-kutug
amung ing dintên punika
pawon suwung tan wontên tilasing gêni
wau ki gêdhe ika

wusing dawêgan dinugi-dugi
ingunjuk tan têlas babar pisan
anulya sininggahake
wau dawêgan sampun
nèng pêpaga gènnya ngrawati
saluhur pawon ika
kyai gêdhe gupuh
tumulya kesah mring wana
babad kajêng akarya kêsêl ing dhiri
sangêta kajêngira

karsanira Ki Agêng ing Giring
yèn sampun sangêt pangêlihira
arsa ngunjuk sarawuhe
wau sampun adangu
kesahira Ki Agêng Giring
ya ta Kyagêng Mataram
samana duk rawuh
ningali suwêng kang raka
Kyai Agêng Mataram tanya sira ngling
mring Ki Giring garwanya

wontên pundi wakane puniki
dening sêpi Nyai Giring mojar
kesah wikana puruge
sanggupe ambil kayu
dhatêng wana ambêkta kudhi
Ki Agêng ing Mataram
lampahira laju
dhatêng pawon karsanira
ngunjuk kilang aningali pawon sêpi
tumênga mring pêpaga

aningali dawêgan satunggil
nèng pêpaga sampun pinaresan
apan kantun ngunjuk bae
ya ta ingambil sampun
dêgan maring Kyagêng Matawis
binêkta dhatêng wisma
alinggih ing salu
sarya ambolong dawêgan
kyai agêng atanya mring Nyai Giring
puniki punapaa

têka botên kakang ngrêratêngi
godhog lêgèn pan kula punika
mampir anjêjaluk lêgèn
Nyai Giring amuwus
inggih amung dintên punika
karsane raka dika
aso kêsêlipun
Nyai Giring kagyat mulat
yèn dawêgan arsa ingunjuk kang rayi
apan sampun ingasta

agya ingampah mring Nyai Giring
Kyai Agêng Mataram amêksa
mangkana ing pangampahe
kiyai ariningsun
kang dawêgan punika ugi
sampun andika têdha
inggih toyanipun
ing wau raka andika
wêwêlinge dhatêng kula wanti-wanti
yèn wontêna ngunjuka

kula kinèn sangêt amalangi
yèn dawêgan siyos dèn unjuka
mandah ta silih dukane
rakandika maringsun
yakti ajrih dipun dukani
kula mring rakandika
ki agêng amuwus
inggih kakang sampun maras
manah dika manawi dipun dukani
dika marang si kakang

têka dika abêbeja ugi
mring si kakang yèn kula kang mêksa
kang angunjuk dawêgane
dening yèn kakang bêndu
sakarsane bêndoni mami
saking angêlak kula
saksana ingunjuk
toyane dawêgan ika
mring Ki Agêng Mataram langkung amanis
raosing toya dêgan

lan sangêt ngêlak Kyagêng Matawis
têlas toyaning dêgan satunggal
tan wontên kantun satètès
datan antara dangu
Kyai Agêng ing Giring prapti
wau saking ing wana
wusing sèlèh kayu
anjujug ing pawon ika
sêsimpênan ing pêpaga dèn tingali
datan wontên katingal

mantuk manjing ing wisma tumuli
Kyai Giring ki agêng kapêdhak
alinggih anèng pantine
Kyagêng Giring alungguh
sarya angling takèn ing rabi
nyai lah mau sapa
rawat dêgan ingsun
kang sun dokok ing pêpaga
paga pawon ingkang garwa anauri
inggih rayi andika

rayi dika Ki Agêng Matawis
apan botên kêni kula ampah
sêsambat sangêt ngêlake
kula sangêt tan asung
kyai agêng nambungi angling
inggih kakang manira
wau kang angunjuk
saking pangêlak manira
kumapurun manira andhêdhimini
sakarsa dika duka

gêgêtun ing tyas Kyagêng ing Giring
adangu wau datan angucap
ya ta mupus ing jro tyase
watêk ing sampun luhung
aib ing Hyang ingkang kalingling
wruh yèn tan kêna owah
pasthine Hyang Agung
yèn Ki Gêdhe ing Mataram
kang sinungan takdiring Hyang mêngku Jawi
saturun-turunira

awasana Ki Agêng ing Giring
aris mojar mring Kyagêng Mataram
lah adhi makètên bae
kadipundi gèn jaluk
darbèk kula kang wus binukti
mungguh dhatêng andika
rèh ing asadulur
nanging panjaluk manira
rêmbag patut mring dika kang wuri-wuri
kênia gêgêntosan

Ki Agêng Matawis wruh ing wadi
ri panjaluke Ki Giring ika
wus katampèn ring manahe
saosiking tyasipun
wus tan samar Kyagêng Matawis
ring Kyagêng Giring ika
sapanjalukipun
mangkana pangucapira
Kyagêng Giring lan kadipundi ki adhi
ing panêdha manira

manira têdha têdhak satunggil
têdhak pakanira kagêntèna
ing têdhak manira têmbe
Kyagêng Mataram muwus
adhuh boya dèrèng kadugi
panjaluk pakanira
amawas ing tuwuh
manira pan maksih cuwa
Kyai Agêng ing Giring amuwus malih
inggih lamun mangkana

têdhak pindho adhi kadipundi
kagêntèna ing têdhak manira
Ki Gêdhe Mataram linge
punika maksih tanggung
ing amukti dèrèng katawis
Ki Agêng Giring mojar
têdhak kaping têlu
puniku manira têdha
Kyai Agêng Matawis tan anglilani
nêdha têdhak kaping pat

datan suka Kyagêng ing Matawis
nêdha malih têdhak kaping lima
Kyagêng Mataram tan awèh
têdhak nêm kang jinaluk
datan suka Kyagêng Matawis
Ki Giring maksa nêdha
têdhak kaping pitu
lingnya Ki Gêdhe Mataram
sapênêde sok sukaa ingkang kari
manira tan uninga

ri sampunnya sami aprajangji
Kyai Agêng Mataram samana
anulya apamit mulèh
tan kawarnaing ênu
kyai agêng pan sampun prapti
ing padalêmanira
nagri ing Matarum
tan kawarna laminira
kyai agêng sêmana rêntêng kang galih
margi saking kang putra

ingkang anama radèn ngabèi
ingkang karya susah galihira
sêmana ngiwa tingale
apan ta kumapurun
nyorok sêsêngkêran Dipati
Pajang warni wanodya
badhe sêlir panggung
kang kagadhuh ingkang rama
angsalipun wanodya punika nguni
saking ing Kalinyamat

mila ki agêng manah kuwatir
maras ajrih mring Sang Adipatya
Pajang sangêt pêpacuhe
saking watiring kalbu
kyai agêng karsanirèki
asowan dhatêng Pajang
atur sêtyanipun
sarya kang putra binakta
karsa ingaturakên kang pati urip
dhatêng Dipati Pajang

sampuning dandan mangkat tumuli
kyai agêng sowan dhatêng Pajang
agêgancangan lampahe
kang putra datan kantun
kang anama radèn ngabèi
tan kawarna ing marga
samana wus rawuh
nênggih nagari ing Pajang
kyai agêng wus apamondhokan sami
enjing kang kawarnaa

sampun katur dhatêng sang dipati
yèn Ki Pamanahan ing Mataram
prapta kalawan putrane
kagyat tyas sang aulun
kadingarèn wakane prapti
baya ana karyanya
ingandikan sampun
umanjing sirèng jro pura
Ki Pamanahan cundhuk risang dipati
sampun auluk salam

sampun ing uluk salam alinggih
Ki Pamanahan munggwèng ing ngarsa
saha bukuh palungguhe
gya mangrêpa umatur
pan kawula sang adipati
ngunjukakên punika
pêjah gêsangipun
pun Ngabèi Loringpasar
pan sumôngga ing karsa sang adipati
kawula suka lila

kagyat mirsa tyas sang adipati
ing aturira Ki Pamanahan
ya ta mangkana dikane
punapa dosanipun
sutaningwang si angabèi
pakanira apaksa
tur patyaripipun
wruhan pakanira uga
si ngabèi iku sutèngong sayêkti
lan sutangong kawitan

manira angkah gèn anênêkti
sutaningwang si ngabèi uga
manira eman dedene
têka mangkin agupuh
pakanira srahkên ing pati
manira tan anduga
punapi liripun
Ki Pamanahan turira
nuhun duka kawula sang adipati
saking tiwas kawula

mila ing mangke pun angabèi
kawula bêkta sowan punika
sumôngga pêjah gêsange
kalangkung kumapurun
anglangkungi karsa dipati
inggih kang sêsêngkêran
punika ginanggung
ingkang saking Lèpènnyamat
pan punika kang rinencang lambangsari
saking tiwas kawula

punapa karsa sang adipati
apan kawula atadhah duka
sumôngga ing sakarsane
ya ta lêga tyasipun
sang dipati aris dera ngling
lah ta lamun mangkana
manira jumurung
yèn si ngabèi arsaa
angrawati ing rare punika nguni
kang saking Kalinyamat

lah pênêdipun punika ugi
wakane nuli pinanggihêna
ênggèh benjang satêkane
nanging wawêkas ingsun
yèn tan wontên kanggene benjang
sampun dèn siya-siya
wakane sirèku
ingkang maksih rumaksaa
lan maninge pakanira ngong waoni
amêngku bocah lanang

apan jamak yèn sampun birai
bocah lanang sinandhing wanodya
dadia arêm-arême
punapa malih iku
yèn rabia ingkang prayogi
ya ta Ki Pamanahan
mangrêpa andhêku
angraos kadukaning tyas
ri sampuning têlas andika dipati
ya ta Ki Pamanahan

sampun atur pamit mring dipati
pamitira mantuk mring Mataram
gya mijil saking purane
lajêng ing lampahipun
tan kawarna sira ing margi
wus prapta ing Mataram
manjing dalêmipun
samana datan winarna
polahira radèn ngabèi wus panggih
lan Putri Kalinyamat

wus alama gènira apanggih
Radèn Ngabèi Saloringpasar
lan Putri Kalinyamate
apan sampun sêsunu
apan jalêr putranirèki
anama Radèn Rôngga
warnane abagus
rama ibu langkung trêsna
lami-lami Kyai Agêng ing Matawis
asowan dhatêng Pajang

kocapa malih Sang Adipati
ing Pajang apan kala samana
arsa umunjuk jênênge
wau duk lampahipun
sang dipati seba mring Giri
arsa jumênêng sultan
kestrenan wong luhung
lampahe saglar sapapan
para mantrinira sadaya angiring
myang Ki Gêdhe Mataram

samana apan tumut umiring
ing lampahe Adipati Pajang
prapta ing Giri sira ge
ya ta sarawuhipun
Adipati ing Pajang nangkil
Sunan Parapèn ika
pan sineba esuk
wontên ing Giri kadhatyan
pra nayaka Japan Wirasaba nangkil
pêpak kabèh nèng ngarsa

Dipati Surabaya Kadhiri
Pasêdhahan wong agung bang wetan
pêpêkan aseba kabèh
wong Madura tan kantun
Lasêm Tuban Sidayu Pathi
Dipati Pajang ika
ngandika mring ngayun
kang minôngka palinggihan
binatur ing prangmadani pra dipati
samya linggih atata

kang para mantri tata alinggih
nèng wurining gusti sowang-sowang
lante lêlurah jajare
Ki Agêng ing Matarum
pan alinggih wontên ing wuri
nira Dipati Pajang
ri sampune wau
Ki Adipati ing Pajang
ingestrenan dhatêng Susunan ing Giri
jumênêng Sultan Pajang

apan punika babadhe nguni
rêsi têtiga wisayèng janma
nênggih mangkana babade
gya pêpundhutan mêtu
saking pura lumintu mijil
prasamya ingajangan
sakathahe wau
para dipati sadaya
wus sumadya prasamya adan abukti
pra dipati sadaya

Sunan Parapèn ngandika aris
dhatêng sakathahing pra dipatya
anak putuningsun kabèh
lah dèn padha apatut
aja ana kang amêmiti
dèn padha tyas raharja
lah dèn padha sukur
ing Allah Kang Maha Mulya
ing sajênêng-jênênge pribadi benjing
aywa na manah arda

ingsun têdha anak putu mami
padha slamêta dunya ngakerat
kang para dipati kabèh
sami asaurmanuk
nuhun duka kawula sami
sih dalêm jêng susunan
kalangkung asuwun
ya ta sagung pra dipatya
sakathahe sampun dènnya samya bukti
ambêng wus linorodan

lajêng pinatêdhakkên ing wingking
panakawan sampun cinarikan
sampun sami nêdha kabèh
ya ta sakathahipun
ri kang panakawan pan sami
tiningalan sadaya
mring Sunan ing Gunung
ya ta Ki Gêdhe Mataram
wau ingkang dèn tingali Sunan Giri
pandhita maharaja

apan anampèni sêmu aib
nora samar mring Kyagêng Mataram
raja pandhita dêlinge
hèh Ki Pajang nak ingsun
alah sapa sintên puniki
wastane panakawan
kang mangan angantun
Sultan Pajang aturira
abdi dalêm wastane punika nênggih
pun patinggi Mataram

cacah tiyang kawan atus nênggih
ingkang dipun rèhakên punika
raja pandhita dêlinge
sira kona mring ngayun
lawan ajajara alinggih
lan kang para dipatya
dyan Kyagêng Matarum
tur sêmbah linggih ajajar
lawan sakathahing kang para dipati
tansah pinandêng tingal

angandika Susunan ing Giri
lah iya wruhanira sadaya
sakèh pra dipati kabèh
ya Ki Gêdhe Matarum
iku têmbe-têmbe ing benjing
anak putune uga
angrèh Jawa besuk
sakèhe wong nusa Jawa
iku besuk padha ngidhêp ing Matawis
Kyagêng Mataram mirsa

ing pangandikane Sunan Giri
dyan Ki Agêng Mataram mangrêpa
asujud anèng ngarsane
ngaras siti ing Gunung
sakalangkung anuhun ing sih
dhatêng sang apandhita
ya ta sang awiku
aris dènira ngandika
pasthining Hyang tan kêna ingowah gingsir
dadya Kyagêng Mataram

agya ngaturi dhuwung satunggil
dhatêng Susunan ing Giri ika
nulya tinampi dhuwunge
samya kacaryan dulu
sakèhing kang para dipati
mring Ki Gêdhe Mataram
de cinêtha wau
amutêr rat bumi Jawa
sêsampune mangkana Sinuhun Giri
nulya karya talaga

sakathahe kang para dipati
apan samya dhudhuk-dhudhuk sira
glising carita nulya ge
talaga dadi sampun
apan sampun dipun wastani
talaga winastanan
ing talaga Patut
ênggèning apêpatutan
apan sakathahing kang para dipati
pinatut nèng talaga

ri sampuning mangkana anênggih
sakathahe kang para dipatya
saksana umantuk kabèh
Sultan Pajang ing wau
nulya pamit saha ngujungi
wus tinundhung mantuka
Ki Gêdhe Matarum
umiring ing Sultan Pajang
tan atêbah ngiring ing wurinirèki
tan kawarna ing marga

sampun prapta ing Pajang nagari
miwah Kyai Gêdhe ing Mataram
wus prapta wau lampahe
nagari ing Matarum
Sultan Pajang wau winarni
samana sinewaka
dening punggawagung
miwahingkang para putra
kabèh nangkil Sultan Pajang ngandikaris
tutur wirayat ika

hèh wong Pajang lah wruhanirèki
iya ing Mataram iku benjing
amutêr jaman sakèhe
ing nusa Jawa besuk
dadya sakwèhing para mantri
miwah kang para putra
kagyat mirsa tutur
kang wirayat Sunan Ngarga
ingkang putra Sultan Mas Banawa nênggih
matur dhatêng kang rama

kawula nuhun duka narpati
manawi èstu benjing patiba
Sunan Giri wirayate
upami ing Matarum
sinaengga wongwa sapêlik
yèn tan agya siniram
pasthi têmahipun
tan wande angômbra-ômbra
yèn sawawi kawula kang anindaki
anggêcêk ing Mataram

para punggawa Pajang ngrêmbagi
saurpêksi saaturing putra
Sultan Pajang andikane
Ki Banawa nak ingsun
iya bênêr têka sirèki
pira gênge Mataram
winatara iku
ginêcêk rampung sadina
ananging ta yèn wus pinarêng ing Widhi
paran gon ngowahana

lamun wis takdire iku pasthi
lawan ta ingsun ajrih nêraka
Sunan Giri wêwalêre
sapa kang wiwit iku
yakti nora anêmu bêcik
ya ta Pangran Banawa
mênggah manahipun
kadi srênggala cinancang
manahira sakathahing para mantri
sigêgên Sultan Pajang

kawarnaa Ki Agêng Matawis
sineba nganak putu sadaya
pêpêk kang para putrane
miwah Kiyai Juru
Amartani anèng ing ngarsi
lan kula kawaraga
Kyai Gêng Matarum
ing wau sira ngandika
wacanarum maring para putra sami
mangkana wawêlingnya

iya benjing ing sapungkur mami
wawêkas ingsun marang ing sira
anak putuningsun kabèh
lamun nyata ing besuk
wirayate Susunan Giri
ing têmbe ing Mataram
pan cinêtha besuk
amêngku ing tanah Jawi
wêkas ingsun nganggea sira ing benjing
manah brôngta lêgawa

lawan malih wêkas mami
lamun benjang kalakona
Sunan Giri wirayate
yèn lunga anglurug sira
maring nagri bang wetan
anuta alakuningsun
lawan Sultan ing Prawata

anuju Jumangat Paing
kala ing sasi Mukharam
iku wêwurinên têmbe
lamun nagara Mataram
linurugan wong wetan
ing benjing wêwêkas ingsun
yèn sira mêtoni yuda

aja sira angliwati
ing gunung Kêndhêng ta sira
sayakti apês yudane
lawan malih wêkas ingwang
yèn sira kalampahan
iya nagara Matarum
amêngku ing nusa Jawa

yèn sira karya bupati
aja liyan wong Mataram
ing besuk kang sira gawe
pan wong kawan atus ika
rowang guna nastapa
lan malih wong kawan atus
yèn duwe dosa mring sira

apadene dosa pati
kaki sira apuraa
wong punika sadosane
yèn sira tan ngapuraa
sadosane wong ika
anging silih gêtihipun
aja tiba ing Mataram

akathah lamun winarni
wawêkase ingkang rama
ya ta wau winiraos
padhêkahan ing Mataram
apan sampun agêmah
karta bandaripun agung
mirah sandhang lawan pangan

akathah têtiyang prapti
karasan wisma Mataram
dene tan ana winaon
nagari gêmah aripah
tan kakurangan sawah
miwah pacangkraman agung
ing toya lan ing dharatan

samana nagri Matawis
lagi cacah tiyang dhomas
kalangkung dening muktine
Kyai Agêng ing Mataram
miwah kang kulawarga
sami eca manahipun
wus alama kawarnaa

Kyai Agêng ing Matawis
gêrah sangêt cinarita
pinasthi puput jênênge
pêpêk ingkang para putra
anungkuli kang rama
tanapi Kiyai Juru
kyai agêng angandika

mring Ki Juru Amartani
ki ipe para kantuna
dèn bisa dika amongmong
maring anak pakênira
ing sawuri manira
lawan yayi malihipun
kang gêntènana manira

putranira ki ngabèi
kang duwea ing Mataram
gih punika prayogane
sasampunira mamêkas
ki agêng nulya mapan
kang tangis apan gumuruh
samana wus siniraman

ya ta pinapan tumuli
nulya sira ing astana
kilèn masigit prênahe
ya ta wau sinangkalan
tata mantri wisaya
ning janma sangkalanipun
kulawarga kwèh karuna

sadaya sami prihatin
para putra kulawarga
ing wau sapatilare
Kyai Agêng ing Mataram
pêpêk kang para putra
angandika Kyai Juru
dhatêng kang putra sadaya

sakathahe putra mami
payo padha ingsun gawa
aseba maring ing Paos
atur uninga ing sultan
yèn ramanira tilar
kaya priye karsanipun
sapa kang ginêntosana

kang putra sami umiring
ing wau sarêmbagira
ingkang para putra kabèh
satilare ingkang rama
ingkang sinêmbah-sêmbah
sujut dhatêng Kyai Juru
minôngka gêntining rama

ya ta kawarnaa enjing
apan ta sampun adandan
lan kang kulawarga kabèh
aseba dhatêng ing Pajang
ya ta anuli babar
apan ta Kiyai Juru
ingkang angirid ing lampah

datan kawarna ing margi
wus prapta nagari Pajang
mangkana kang winiraos
sira Kangjêng Sultan Pajang
enjing miyos sineba
pêpêk sakwèh punggawagung
miwah ingkang para putra

Kyai Juru Amartani
lawan kang putra lêlima
prasamya binakta pepe
sandhaping waringin kêmbar
Sultan Pajang tumingal
sasoring waringin kurung
ana wong pepe akathah

Sultan Pajang ngandikaris
bocah sira pariksaa
sapa ta ingkang apepe
têtiyang gandhèk agêpah
dènira amariksa
tiningalan yèn Ki Juru
apepe lawan kang putra

tiyang gandhèk mangkyaangling
inggih Ki Juru punapa
ingkang dipun pèpèkake
Kyai Juru wuwusira
dika matur ing sultan
atur uninga pun Juru
yèn ki patinggi Mataram

ing mangke yèn sampun lalis
atilar putra sagangsal
inggih punika warnine
punapa ta ingkang karsa
ingkang ginêntosana
tiyang gandhèk gya umangsul
sapraptanira ngajêngan

tiyang gandhèk awotsari
sampun kawula pariksa
inggih punika kang pepe
pun Jêbèng Juru Mataram
mèpèkakên kang putra
atur uninga sang prabu
yèn pun patinggi Mataram

ing mangke yèn sampun lalis
atilar putra sagangsal
sultan angungun driyane
dene tan ora kayaa
pawong sanak manira
dhuh Ki Jêbèng ing Matarum
lah iya singa dhingina

lah timbalana dèn aglis
Ki Juru mring ngarsaningwang
lan kaponakane kabèh
têtiyang gandhèk agêpah
ya ta kang ingandikan
Ki Juru lan putranipun
sampun dhatêng ing ngayunan

sami ganti atur bakti
dhumatêng ing Sultan Pajang
sampun atata linggihe
munggwèng ing ngarsa mangrêpa
Sultan Pajang ngandika
prayogane putraningsun
kang tuwa anggêntènana

iya ki radèn ngabèi
kang mangkua ing Mataram
kang ingsun junjung linggihe
lan malih prayoginingwang
yoga sun lihkên aran
alah sira anak ingsun
iya sira jumênênga

Senapati Ngalagadi
Sayidin Panatagama
lan malih wêwêkas ingong
Ki Jêbèng Juru Martanya
pakênira kang yogya
amomonga sutaningsun
Ki Senapati Ngalaga

nanging ta wawêkas mami
aywa ge seba maringwang
yèn durung ing sataune
lah têka sira tulusa
mukti awibawaa
anèng nagara sirèku
ing Mataram gêmahêna

yyan kita uwus sawarsi
agya kita asebaa
mring Pajang aywa talangke
Senapatya ngastuti gya
ngusap lêbu suku sang
ring sultan myang Kyai Juru
wus amit saha pra putra

jêngkar dènira tinangkil
sultan umantuk ing pura
mangkana kang winiraos
Senapati ing Ngalaga
saha kulawangsanya
myang kang paman Kyai Juru
mantuk dhatêng ring Mataram

