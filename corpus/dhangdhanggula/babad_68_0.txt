mila kubur sun gonkên samangkin
awit urib kita nêmu wanda
wujut kawadis mangkene
dene planggêranipun
al ngalamu kulumududin
sabên ngaku wanda
de ngong yèn wus idhup
wus musthi tan nêmu angga
yèn manggiha katon katingalan mangkin
kusus atur manira

boya samar benjang ingsun urip
datan ngawur sapunika pêjah
uripku cêngkramèng kene
anêmu jisim wujut
balung sungsum atot myang daging
gêtun kasasar pêjah
panasaran agung
godha rêncana blis setan
pira-pira naraka rumakêt jisim
balênggu rante wedang

gêtun timên dene kita mati
nganggo pôncadriya sipat anyar
wêtêng jêroan angame
ngêlak ngêlih katêmpuh
lara lapakajibah mami
gêtih daging nunutan
tan wun dadya lêbu
luru ingon sabên dina
besuk lamun ingsun urip masthi kari
tanpa kêna ginawa

akèh timên rêncananing pati
anak bojo bapa biyung sanak
kabèh dadi godha gêdhe
seje karo wong idhup
tanpa apa amung pribadi
nglag ngêlih lêsu ora
mung mupangat nutug
Sunan Gêsêng nambung sabda
hèh jêng pangran iku tan kaprahing urip
bênêr kalah lan lumrah

kang mupakat dalilmu wong mati
nêmu awak benjang ing akerat
kang tômpa ganjaran gêdhe
syarga nraka sing wujut
kang nampani ganjaran ngakir
èsthimu arda salah
nylayani pra jamhur
kitab Kuran tanah ngajam
praptèng Jawa sinung murat ring musanip
ngalam besuk kasiksa

anênarik kutamèng dumadi
anêrajang budi mring kanisthan
masjit dadi kijab gêdhe
manêmbah ring Yyang Agung
ngagungakên karaton Widi
supaya kèh widada
dadining tumuwuh
ngêkêr durtaning agama
rajakaya kewan wana samodyardi
nora karya duraka

nanging janma manungsa kang juti
jênêng ala tingkah ananira
 janma saantero
kamulyan uga 
môngka sira ngapusi budi
kalurung durtèng gama
brastha sêmbah sujut
nyênyampah tambaning krama
wus byawara wasita wêdiring gusti
sumêbar tyas susila

mangke sira babar kawruh pingging
mratakakên kawruh langkung nasag
tamtu kajuring kirdhane
krana dunya kok têmu
katon apa tumular warti
mratani cakrawala
jagat anggêguyu
ngerang-erang marang sira
kawruh dunya kang katon sira singkiri
tansah ngêrbasèng karta

Sèh Sibang mèsêm-mèsêm angling
Gêsêng caturmu tan payu sigar
bribil sawiji ingsun moh
rêngu 
wali anyar sih dhêmên dhuwit
 patrapira
wus sebak wran 
 kowe ngandhut jam
iya kuwi  sêmangkin
bae sêngit wong mlarat

sênêngamu sobatan wong sugih
sabab yèn nyanyilih sondêr sewan
Si Cakrajaya patute
mangeran bondhar agung
wusanane ering mring janmi
kang sugih-sugih arta
iku sèwu klèru
bok kadi Sang Sitirêta
nora plègên lumyat janma sugih dhuwit
tan sêngit mring wong mlarat

pêngrasamu dhuwit mikuwati
kiraku mung karya rêroyalan
nguja ring pôncadriyane
iku sayarda luput
marma ingsun iki arda jlih
nèng sajroning dunyarja
mangke sun 
kondur marang jaman gêsang
sun tan kuwat kasuwèn nèng jaman pati
pati sugih druhaka

kowe Gêsêng yèn myat wanita di
brekal byanta  gèr ayêngan
yayah nubruk age-age
apa ta bedanipun
wali lawan srandhul kang têngik
seje lan Sitirêta
wali bôngsa luhur
wus kondhang srat paslopretan
sarta bènêng yèn Sitijênar nomêr in
wis môngsa nama riba

sapa ingkang bisa mirib
sun kilani yèn jroning praja
wis orin yèn kaya ingong
mung nikmate jro kalbu
pêpanganan lan wani 
 kang kapêngarsa
mêlèk nglih tan purun
pan wus sebak jalma rucah
mung jro tyase jangkah ingkang muncit-muncit
sahire tan kuwawa

panyanane wran lara prap pati
sondêr kira yèn ing têmbe gêsang
langgêng judhêg gung nikmate
tan ngêrbug ika iku
arda nikmanèng tampat sukci
marma muritku padha
ngupa marga layu
kang wus padha nuksmèng tekat
marang ingsun nèng dunya arda jêlèhi
sabarang-barang cuwa

wus ênggone paran kita mukir
nadyan Nabi Mukamat ing kuna
antuk siksa nraka gêdhe
kaburak layu nyingup
nyingit manjing guwa tan na wrin
sangking dêlape sukan
malih marang idhup
gumlar dunya owêl eman
êmoh ninggal luwung blubut anèng bumi
seje lan Sitirêta

rina wêngi nangis ngeling-eling
gêtun timên kirdhaku kasasar
nèng dunya mati mangkene
manganggo daging balung
nunggang kreta payungan sakit
nèng kisur kinêbutan
awak sruwa kaku
tur wardayaningsun susah
mikir-mikir sarwa susah kang pinikir
têtêp dunya punika

Sunan Ngudung pasrangkara aris
hèh pangeran paman Sitijênar
bênêr mutakatmu kuwe
amung gêdhene luput
sira wani-wani mêmirit
mijang ngèlmu kadyeka
wong kang tômpa manut
Pangran Jênar sru manabda
kowe bocah Kudus lagi lair
môngsa wruha karsamba

Benang nabda marma ingsun prapti
wus kajibah bangsane oliya
nyirêp tekatmu mangkono
aja kabanjur-banjur
sira Jênar dipun timbali
dening Sultan Bintara
iku suratipun
karan nawala wasesa
lamun mopo wus kêna ingsun ngrampungi
jabut lungayanira

wasesaning ratu trang Yyang Widi
rèh pêrgandring byantu lan walyastha
yudapraja bijagsa wor
dadya rat juga rêmbug
mutus nalar kadya sirèki
bargugug bangkang karsa
bêbaluhi dudu
awra durtaning prajarja
jaman mula têmtu ru-ara wit dening
Jênar klakuanira

Sunan Kalijaga manêbda ris
hèh dhi Jênar sun ringkês kiwala
akèh padu tanpa gawe
mung roro lagsitèngsun
lah ta êndi salah sawiji
urip lawan pralaya
yya mangro rêmbugmu
Pangran Lêmahbang tumanggap
pindho gawe sapa gêlêm milih pati
pati sugih druhaka

ingsun mulih urip kang tan mati
bakin langgêng datan kêna owah
nanging yèn milih ingsun moh
nadyan wong arsa idhup
sêka karsaningsun pribadi
trah usah wali aktha
ngulihkên maringsun
kaya dudu mukmin tama
wong hyun urip jaluk tulung ring sasami
lah mara sêksènana

ingsun mulih pribadi ring urip
Sunan Benang sumambung wacana
Jênar kapriye kanthane
apa kang kok go mantuk
lêlantaran sangking punapi
mèsêm Pangran Lêmahbang
kowe wali cubluk
rêna gumêlaring dunya
lamun Sitijênar bosên boya apti
wus lantih dalan gêsang

yèn Si Jênar nutup banyu urip
bôngsa Buda tirta kang nirmala
banyu kayat cara Rabe
sajratul makripatu
cacah têlu ping têlu iji
gunggung tirta nirmaya
mratani sakojur
kang têlu mupuni karsa
nomêr juga wruh pêrlu arda pêrmati
têlu purbaning kodrad

nomêr roro kodrad dayèng urip
yèn kinukut budaya subrastha
namêr tri têlu cacahe
padulu myarsa ambu
dayèng tirta kayat murbani
pôncadriya suh sawa
kumpulnya katukup
uninong uning ananong
pintu têlu kagulung dadya sawiji
jumênêng suksmantaya

warnanira ijo biru kuning
maya-maya lir bun têpuh yuda
yeka purbaning para wong
bangsal bajingan kècu
kere ngêmis ngleprah nèng margi
sebak lawan narendra
nabi wali jamhur
tan siwah yayah kalpika
kodam purwa madya wusananing urip
ingkang murba misesa

dudu daging balung gêtih kulit
dudu êroh napas dede nyawa
eling angên-angêt dede
dad kala bedênipun
sangking karsa kêsasar mampir
nêmbung wônda manira
pati aranipun
cêngkrama wujut gusthika
mung rasane wus yayah rasaning urip
unong uning ananong

cacah sanga tumêkaring wali
wali sanga dijêjêri nama
dhewe-dhewe kaya kowe
nanging sira buh mau
sun pasthèkkên sira tan uning
jaba Sèh Maolana
Sunan Benang êmbuh
buh dhêngêr buh ora
Sunan Kali mung rasane bae kang wis
astha nora uninga

jêr iku kang aran wohing kuldi
Nabi Adam kadukan caluthak
mangan woh kuldi lir ingong
sênajan para manus
kabèh tau padha ngicipi
têmah kasiku kita
mahyèng dunya nêmu
sawarga lawan naraka
aran pati lah rasaknapara wali
hara ta bingung samya

awit kowe wêruhmu mung siji
dene aku têlu babarpisan
yeka woh kuldi rasane
banyu kayat ranipun
kang cêngkrama murba kawadis
manusa nora bisa
mobah-mosik muwus
jumênêngnya pôncadriya
saking tirtamaya suryaningrat jisim
gunawan wibisona

barang apa katibanan mosik
budayèng tirtamaya lyih kuwat
gêtih daging nora bosok
napas jumênêng tulus
kadum songa midrawèng jisim
jamaknya dados tiga
jroning siji têlu
Sunan Benang nambung sabda
lah ta Jênar sajarna sawiji-wiji
cocokna lawan kita

paran gènnya ngracut siji-siji
satêmêne sun durung waskitha
nglagsanani dhewe gawe
prapta têlênging banyu
kodrat sirna panulak silip
têmah nora kuwawa
sudikbyèng kak banyu
Pangran Jênar mèsêm nabda
layak kowe kalingan budining santri
nistharda tanpa krama

nadyan bisa pasthi tuna luwih
luput-luput kerup panasaran
wrin barang sarwa di anèh
sêsotyamas umancur
rajabrana buka mawarni
jêr pangèsthimu salah
ngimpi kang kok gilut
têrkadhang nora supêna
wus mangkono santri gundhul luru pokil
bungah tômpa sidêkah

hèh kabèh kang nèng kene pra wali
prastawakna pangracutku osya
kodrad lawan iradate
aja nganti tumpangso
akul mukmin saru yèn mulih
tan wun dadya pocapan
yèn klèru pamukut
marma akèh wong sêkarat
kodrad durung sirna angên-angên mênit
purwane jumpalikan

kae ana sakarat macicil
pandirangan jlalatan lir kampak
yeka salah pangracute
tôndha wong durung tau
anglakoni rasaning pati
mulane wajib wênang
wong nglakoni ngunjuk
nginum dhewe nora bisa
wali mêntah ngumbèni tanggane gasis
poma aja mêngkona

Sunan Gêsêng manambungi angling
cok mêkatên kakang Sitijênar
kathah kang klentu tyang layon
sasar kêlantur-lantur
pôncadriya têksih rumanti
pêpak cêngkramèng murda
napasnya kagulung
ngangên-angên wus rumôngsa
nêdya oncat banyu kayat durung abti
dadya manggya sarwendah

tamtu dan anggêp janatunangim
klèru kèrêm angên-angên murtan
kabudayane tyas layon
sênêng dènnya tumuwuh
cipta rasa rasaning pikir
kuripan dunya nikmat
punika tyas buruh
bujang kang dhêmên klayaban
tan umèksi têmbe urip sondêr mati
dunya puniku nraka

lêrês Kyai Jênar kula èsthi
sajar tuwan wus mêmpêng têmênan
sayugya dadya pangilon
tarkumasi walahu
dunya catur kawula gusti
kawula nèng sawarga
gusti nèng nraka gung
Pangran Jênar nabda sugal
hus sirèku Cakrajaya mukmin lamis
yèn nyata payo gêsang

yèn tan gêlêm sira sun jak urip
barêng sadina iki hèh Cakra
gênah yèn budimu rèmèh
gumunggung aran jamhur
waliyolah dan aji-aji
jinujung winiwaha
ring ngong Buda cubluk
yèn gêlêm iki iya
sun jak urip têtêp mukmin ngilmalahi
têgêsnya wruh Pangeran

kagyat Kanjêng Kalijaga mèksi
têtela trang Sunan Gêsêng nêdya
mèstu Jênarmu tekate
duka sadalêm kalbu
mriki Gêsêng sarwi netrandik
tumungkul Cakrajaya
wrin pasêmèng guru
dêduka pasang sêsmita
arda gêtun Sunan Gêsêng tobat sarwi
nangis mahya sasmita

tandya Kanjêng Pangeran Sibrit
sêsareyan mangalèr ujurnya
tandya sidhakêp astane
mangrêmkên netranipun
wali gangsal jêngêr ningali
wrin pratingkahnya Sèh Bang
sayarda lyih gumun
e e têka wani pêjah
mula mêmpêng nyata-nyata yèn wus lantih
wruh kirdhaning palastra

warnanên kang lagya layar
Sang Sitirêta amusthi
ngukut nupus anpas napas
panggulungnya rahsa muksis
ngukut munggèng dimbagi
wus kayat kayun munpakun
pêcat yayah cancala
plêng pulastha Sang Sitibrit
wus tan kêna kinira cinakrabawa

têtêp pratelaning Kuran
idajaa ajalihim
layab taskiru sangatan
luhate lapil puniki
tatkala praptèng janji
tan darbe cipta sak mênut
mangkana kodratolah
kang muktas bela alatin
tan katara Ajrail kang mugut nyawa

gangsal uliya sung salam
Jênar wus datan mangsuli
têtela dadya susawa
Jêng Benang ngandika aris
hèh Kalijaga yayi
bangke bungkusên kang brukut
wali catur tumandang
anggulung sakala tartip
kawuwusa sabat Jênar catur sisya

kang munggèng sadalêm langgar
samya matur ring pra wali
Kyai Bisana manabda
pra wali wruha sun iki
hyun labuh gurunadi
nèng kene barêngan layu
nèng kana barêng gêsang
puluh-puluh wus pinasthi
kene kona mati urip tunggal juga

payo santri saksènana
kita nutub banyu urip
ingsun ocat sangking bathang
yun nusul sipatul kadim
kang langgêng ana urip
lah tirunên panukupku
rèh sira wali majas
lima pisan durung muksis
gêgurua patrapku nganut kang nyata

Benang Kudus Kalijaga
Modang Gêsêng kang nastiti
pangukutku awasêna
supaya wignyota mirip
ring Jênar guru mami
kang putus pramaning idhup
tandya sabat sêkawan
nêpak made asta kering
ngayuh tirtamaya plas dadya gusthika

sigra kabungkus sadaya
nganggo wastranya pribadi
madya bangke cacah pônca
Sunan Benang ngandika ris
mring Sèh Mlaya hèh yayi
jinajat gawanên mêtu
bangkene Sitijênar
kiwala sun gawa mulih
katur naranata lawan wali astha

de catur sabat catur pasrahna
wran kene kang darbe waris
sarta yayi jarwanana
tata silane agami
Islam mèstu jêng nabi
lan mahyakna mujijatmu
supayènggal manrima
pulasthane wran pat iki
angalingi dardah timbuling prakara

pêpak para wali astha
Sèh Maolana nabda ris
hèh kônca mukmin sadaya
bangke punika prayogi
kadunungna nèng masjit
rèh tênga tur wanci dalu
benjang enjang kiwala
pinaripurna ingkang wis
rumêksanta sira aja kadi bocah

lan ngêtèni jêbèng Mlaya
sigra dèn akat tumuli
sinung made pangimanan
tabêlanya Sèh Sitibrit
tantra jêng sunan kalih
prapta danira kautus
gya malbèng sigra-sigra
têkap ngarsanya Jêng Mahgrib
wusnya ngaso tinanya purwa madya blas

mangêntar uliya murtat
Jêng Maolana nabda ris
bêcik ngaturana sultan
panguburnya Sang Sitibrit
dene ing wêngi iki
rinêksa sakônca cukup
byar esuk sumêktaa
ngurmati rawuh sang aji
mêngko bakda salat ngisa takbir samya

ing mangke wus pukul songa
ngiras sunat puji takbir
nênggih pra wali sêdaya
tantra dangu nanduk minging
gônda mêrdu ngebati
yayah pracoli ganda rum
Jêng Mahgrib gya ngandika
kabèh santri yya na kari
mahya kabèh wiwara kinancing kêkah

wali astha karyanggona
Sèh Maolana nabda ris
lah payo kônca sadaya
iki mayit dèn priksani
paran wadining jisim
de mawêrda gônda wêrdu
arum kagila-gila
nulya kêrndha dèn ungkabi
duk nupiksa kagyat bangke lir côndrama

tur mawa wangkawa liwran
mênuhi sadalêm masjit
asor maladi pajuta
nuksmèng rina bra nêlahi
trangginas para wali
bangke linênggahkên sampun
sadaya wali astha
manêmbah mangusya mayit
tiksyèng jêpol suku kacucup wêrata

gantya-gantya pangarasnya
gya manjingkên tabla malih
nanging Jêng Sèh Maulana
kipa-kipa tan marêngi
hèh kônca-kônca mukmin
mangke èngêt tyas batuwuh
yogya mangyahkên srana
ngakal dadya sintru kabir
kang supaya aja na wran kèlu cipta

ring klakuannya Si Jênar
mêtu kramatnya linêwih
Mlaya mahyakna bandhega
dadia conto ing wuri
Si Jênar karsa mami
sun kubur yya na wran kang wruh
nèng ngisor pangimaman
mujur ngulon ingkang rêmpit
de jro tabla yogya riniru srênggala

jêbèng Kudus ngupoyoa
asu kirik wêngi iki
sandika Jêng Kudus mentar
wali astha kang nèng masjit
karya kaluwat dadi
jro jêmbar tandya mèt ukur
tantara Kudus Pangran
pribadi ngupaya anjing
kabênêran kirik kuru lorèk abang

sajuga wus kaprajaya
laju manjing marang masjit
katuju kruwat wus dadya
binopong bangke Sitibrit
sadaya para wali
gya ngalbokkên kluwat sampun
ingurug wus sampurna
warnanên kirik kang gudhig
manjing tabla katutup yayah gusthika

rinêksa sadalu natas
ring wali astha byar enjing
bakda subuh pra ngulama
mijil lênggah nèng surambi
prapta sagung pra santri
mrêng kabar Jênar kapikut
sumahab pira-pira
rare agung alit prapti
nêdya lumyata paputusaning prakara

plataran masjit èbêg tyang
tumulya Kanjêng Mahgribi
ngandika mring pra oliya
gangsal kang lumakyèng tuding
amundhi nawala di
wasesa mikut Sèh Lêmpung
rèhning wus kalêksanan
karsanya kinèn tur paksi
purwa madya wusona mulku priksoa

hèh jêbèng Benang Sèh Mlaya
Pangran Modang Kudus nuli
Gêsêng malbua jro pura
tur uninga sri bopati
sandika kang sinung ngling
gangsal lumaksana gupuh
tantra praptèng wiwara
ing dona pratapa manjing
anujoni kanjêng sultan siniwaka

punggawa gung alit pêpak
bupati panèwu mantri
tuwanggana kawirêtja
kasaru pra wali prapti
dumrojog tanpa wigih
kagyat narendra jlog tumrun
sangking sonasewaka
ngancarani gangsal wali
samya tata lunggyèng keringing narendra

sri pratisthèng ampar rugma
wus nyakraman ing pra wali
Jêng Sunan Benang ngandika
hèh jêbèng sri narapati
sun kônca-kônca uwis
mituhu dhawuhing ratu
ngampil sastra sangsara
mring Sèh Lêmahbang wong mosrik
wus sun gawa nanging pandhêm rèh tan arsa

têmah mangke nèng bandhosa
samangkya têksih nèng masjit
dumunung jro pantesawa
dhawuhnya Jêng Sang Sèh Manggrib
sultan inggala prapti
paring kurmat junjung kubur
pangluwatnyaSèh Jênar
jêng sultan sandika inggih
nulya tindak patih pangulu lan jagsa

praptèng natar srambi para
ngulama tumrah ngurmati
jêng sultan lênggah sawadya
tandya sêsalaman wradin
sawusnya Sèh Mahgribi
ngandika sultan wruhamu
panguburnya Sitibang
sun pêtak sadina iki
ane kulon masjit ngumpul pra ngulama

jêng sultan biyantu karsa
tabla gya binêkta mijil
para santri cukat ngangkat
sumèlèh samadyèng srambi
nata patih darbyati
kabuka yun wrin kang wujut
tutup kêrndha dèn angkat
kagyat narendra pra mukmin
duk nupiksa jro tabla isi srênggala

kuru gudhik lorèk abang
sadarpa ngungun ing galih
kabèh wali têbah jaja
santosaning gama Ngarbi
wong mungkir dadya kirik
dipaning kusuma dhawuh
wêrka jroning tabêla
kinèn gantung madyèng margi
ing prapatan supaya dadya paesan

sang nata dhawuh jru sastra
karya undhang-undhang maring
sisyantara pulo Jawa
kabar anèng Bramartani
mindrawèng arli-arli
tirah cakrawala kêmput
wus yayah sêtatsêblat
sandika êmpu jru tulis
tan antara dangu madya kang panitra

kanan kering srat katandhan
gambar asta dyi nudingi
mangkona têmbayèng undhang
awit kang asma narpati
Jêng Sultan Natagami
Bintara mandhirèng kratun
ing Jawa pulo Sundha
wus myarsa turnya pra mukmin
paring dhawuh sarupaning bôngsa umat

tan kêna nyampah agama
mêmaoni ngisin-isin
kaluhuraning Dad Mulya
myang panêmbahing Yyang Widi
praptèng kiyamat benjing
tumindak tan kêna lêbur
sing sapa wong kang murang
sarengat rasulolahi
bagya antuk kisas adiling prajarja

lan dhêdhaning dad kang mutlak
kang sarupa Sèh Sitibrit
murut laya jisim dadya
asu abang lorèk gudhig
ingkang kagantung iki
Pangran Jênar wandanipun
titi srat undhang-undhang
katandhan jêng sri bupati
Sultan Adi Panatagama Bintara

tumindak karsèng narpati
dènnya gita sêtatsêblat
guna cinancang gulune
nèng luhur marga prapatan
kateplekan srat undhang
supaya kèh wong ingkang wruh
dadia kaca bênggala

ing têmbe yya na kang mirib
klakuanira Si Jênar
marang agama maido
kang gumlar narik sutama
samana wus warata
kasub kasumbagèng catur
Jênar matidadya suna

midrawèng rat nyakrawarti
môncapraja desa ngarga
wrata tanah Jawa kabèh
wus dangu antaranira
bathangnya sona abang
mudhun wus kapundhut wangsul
sinung jroning Kêrndhasawa

dhawuh kinubur lir mayit
pratisthèng ngulon mukaram
tanpa kurmat pangubure
samana wus paripurna
kubure Sitijênar
bangke ingkang dadya asu
nèng kulon masjit gènira

rampungnya pangupakarti
pangubure sona abang
jêng sultan sapunggawane
patih pangulu lan jagsa
nata nulya ngadhatyan
pra punggawa bubar mantuk
warnanên muritnya Jênar

sajuga lagya ngon kambing
wastra Ki Lonthang Samarang
mirêng prabataning wartos
yèn Pangeran Sitirêta
sedane dadya sona
kagantung prapatan nglurung
pandheganing wali astha

Ki Lonthang ngartikèng galih
iya talah guroningwang
kinarya totonan ngakèh
kênèng krenahing musibat
santri gawe kiyanat
supaya ngèlmune payu
ngala-ala kawruh liya

sajêg jumlêg sun durung wrin
jalma mati dadya suna
mung akale santri bohong
ragane dhewe sampurna
mring kerat gawa bathang
ciptane mring sawarga gung
nêmu barang kanikmatan

lumrah bangêt santri nisthip
nistha lakuning pralaya
ginawe mulang murite
kang kranjingan nganti edan
ngarêp-arêp sawarga
ngêndi nyatane syarga gung
yèn santri sêmaya benjang

besuk yèn wus têkèng pati
bisa têmu karo Allah
anèng syarga panggonane
widadari kèh kang jaga
kang mangkono ngulama
kinon dumuk êmbuh mau
iku mukmin ngomadaka

yèn sakiki durung uning
besun manèh yèn wêruha
kang nora nana nyatane
nadyan santri bisa pona
manggèn nèng nur Mukamat
ana santri manjing suwung
wangwung kang kaya wong nendra

ana ring adêbundambi
brutune dhewe sawarga
ana manjing jagat kiye
kakothong dadi udara
sawênèh manjing rahsa
nyawa mahya manjing kakung
manjing kasapah narendra

dalane wus dèn liwati
lêmbut sungil dadya bocah
mijil sangking ratu gêdhe
konjure jumnêng pangeran
bagya sumulih nata
kang sawênèh santri kumprung
utêg dinalih suwarga

ana manèh santri nisthip
patine anggulung badan
dadya samrica gêdhene
mêtu sangking githokira
manjing ring ula-ula
ana nuksma ngalam nukus
ana manjing darusalam

seje kaya suru mami
Jêng Sèh Siti kang wus muktas
mutakat Kuran lapale
mèksi panggonan pralaya
tan ingan ratri rina
antamuntu kablamuntu
sayujabdu alam Alah

ngukut sarana pribadi
ing kamuksyan wus pratignya
nyatane ing kana kene
ngèlmune agal ngalela
sisya winijang cêtha
gampang pangèsthine maut
têrus têrang padhang nrawang

sun iki Lonthang Sêmawis
kalêbu muritnya rucah
tinimbang santri wus moncol
sanadyan waline pisan
aku môngsa erama
ana wali tikêl satus
payo ngadu kasêntikan

Ki Lonthang nulya ring masjit
tantra dangu lagsitanya
praptèng tratag srambi ngoprès
dlajigan anbônda tangan
ngalor ngidul ngrang-erang
mring jênênge wali kutup
miwah ring pra santri sabat

wantunya Lonthang dêrmimil
wali mêksih lênggah atab
kathah murit wêrda anom
mabukuh sumiwèng ngarsa
wruh Lonthang tanpa krama
akèh para santringungun
kinira janma kunjana

nulya Jêng Mulana Mahgrib
ngandika ring Sunan Benang
hèh wong apa iku jêbèng
de nungkak silaning krama
tur mangerang uliya
Sunan Kali nêmbah matur
punika sabatnya Jênar

alyas pun Lonthang Sêmawis
kang arda yayah kunjana
dènira ngrusak krahayon
nguman-uman wali astha
ngunggulkên Sitirêta
Jêng Mahgrib ngandika arum
Benang mara tibalana

apa ta ingkang kinapti
wong ngrusak arjèng pranata
kang wus gumêlar ing ngakèh
sarta malih takonana
Sunan Benang ngandika
gya marêk janma kang muwus
mangkana pangandikanya

hèh sira Lonthang Sêmawis
mangoprès paran karsanta
trang wuwusmu tanpa gawe
malah nyuda têtrêmira
luput-luput sriranta
antuk pidananing ratu
lah Lonthang sira linggiha

ingkang liningan gya linggih
kalêrês jajar Sèh Dumba
nèng surambi marêp ngulon
jêjegang Lonthang tan krama
nir silaning pranata
Sèh Malaya ngandika rum
hèh janma kowe ta sapa

de nglêbur silaning urip
kang tinanya pasrangkara
e e dene pangling kowe
nguni wus kumpulan ingwang
kêplèk gimêr yèn kalah
angon ulat nyêbrot mênthung
mangke wus dadya ngulama

bingèn aranmu Dèn Sait
anake Dipati Tuban
mangkya dadi santri gêdhe
karan wali ulul ngèlma
silaning gama Arab
layak kowe ring sun tanbuh
wastamba Lonthang Sêmarang

muritnya Pangran Sitibrit
mêksih blilu durung muktas
ngalap wulang durung êntèk
nanging pamikirku lawan
oliya nora eram
angadu diguna kawruh
mati urib kanyataan

Sèh Dumba sumambung angling
hèh Lonthang praptanta paran
ring kene praptamu ngoprès
nungkak lagsananing tata
muwus lir talang udan
tan kok candhêt wahyèng wuwus
nora wurung dadya wisa

makan wandanta pribadi
sebak plungu sangking tigar
Lonthang bok aja mêngkono
ngong tangguh dudu wong edan
nora angeman badan
jamak lakuning tumuwuh
kudu rumêksèng sarira

sasat rumêksa Yyang Widi
ngratoni dunya ngakerat
têmah kok alani dhewe
môngka wicarèng tumitah
waman ngapanapsa
paatngarapa rabahu
sing sapa wruh ing sarira

têmên-têmên wruh Yyang Widi
wong taklim sapadha-padha
ngurmati awake dhewe
sapa mamrih kaluhuran
ngluhurna awak liyan
kale sira ngrusak ayu
nglêbur jamak manungsa

yèn wong nêdya ruru bêcik
abuwanga kabêcikan
kang sakadar pamurwate
mèt panimbang wajib wênang
yya tinggal kira-kira
duga wantaraning idhup
mangkono jênênging gêsang

dene wong hyun darbe ngèlmi
aja pêdhot pamrihira
kitab ngakait warahe
mangkana têmbayèng lapal
anal ngilma makluba
maklum têgêse puniku
wong yun ngèlmu ngupoyoa

kang môngka sirèku musrik
nora pisan ngalap dalan
kang kanggo ing kona kene
sira mèstu Pangran Jênar
patine dadya sona
tan wun sira dadi asu
wus ilang dadya pocapan

Ki Lonthang sumambung wêngis
hus kowe tekatmu bubrah
ngalor ngidul amol garoh
nuturi wong Buda desa
dunya aran Hyang Nuksma
sing akrungu anut gêblung
mèstu ujarmu nyrangkara

ngêndi ana Maha Sukci
ing dunya ngakerat sunya
ingkang ana ingsun dhewe
sêtun benjang urip ingwang
pribadi tanparowang
lah ing kono datolahu
pêpasihan dadya kita

rèhning sun nèng dunya mati
jaba jêro sapunika
kang jro uripku ing têmbe
jaba pati sapunika
lah Dumba rasakêna
aja gugup sira rêngu
pandheganing wali astha

sun wus mlaya jajah bumi
Aprikah Cina Walônda
ahli puru wong Bontêrtot
Idhu Butun gama Buda
bangke malih wêrka bang
yeka sadarpa tan gugu
têptêp pra wali duskarta

kang môngka ujaring dalil
Kuran gêgandhulan ingwang
têmbunge lapal mangkene
munpakun nganil mayita
ramimun pituraba
têgêse pêcating idhup
mayit basok dadya kisma

gêtun ngungun pra ngulama
kang nèng srambi wrin Lonthang dènira ngling
mêmacah agama rasul
kang gumlar narik tama
samya jêntung wali sadaya gêgêtun
priksa muritnya Ki Jênar
kang wasta Lonthang Sêmawis

nulya Jêng Benang ngandika
hèh ta Lonthang sun antêp sira mangkin
nglakonana sujut rukuk
ing rèh dinil mustapa
anandhani rukuning Islam kamsatun
mila kudu tumindak kas
sira tamtu dadiwali

sun sakônca kang misudha
anggêntèni gurumu Sang Sitibrit
nanging rintên ratri kudu
nglakoni wagtu lima
yèn Jumuwah ring masjit mutakat makbut
anjunjung Dad Rabul Ngalam
malikul ing dunya ngakir

sira karan wali tama
kang sinihan dening Yyang Maha Sukci
nanging wrat pitukonipun
sêtyambêg palamarta
sabar rila ing dunya mangajab ayu
yeka wong dadya ngulama
sun tantara sira bangkit

nglakoni santa darana
gumyak sagung wali jumurung amin
samya mupakat biyantu
Ki Lonthang kipa-kipa
kirig-kirig gêtêm-gêtêm sarwi muwus
hèh Benang yèn ingsun sagah
kênèng begalaning pati

pira lawase sun pêjah
anèng dunya kloreyan dadi wali
ingkang sabên dina bujuk
ngapus nyêdul manungsa
sun wong Islam ing têmbe urip tan layu
kinèn salat limang wêdal
sun iki dudu wong kapir

sirarsa misudhèng ring wang
trima kasih nging tak kira ngapusi
pamrih punapa jêjuluk
wali tan nganggo bayar
asma Lonthang Samarang bae ya bagus
padha-padha tanpa bayar
mêmpêng jênêngku kang lami

apa sira wani bayar
sèwu rupyah sun anggo apa dhuwit
wali sukak glêbug-glêbug
yèn sun melika arta
marang babrik sabarang pakaryan baut
jro giling myang cêngkal tanah
tuk pangkat atminitlatir

bayar patang atus rupyah
ingsun êmoh sirarsa yun ngapusi
asma wali tanpa ngontung
samangke ingsun arsa
lamun wali wignya buka pasal ingsun
mara padha rungokêna
gobogmu ingkang nastiti

têmêne bae walyastha
jalma mati nyawane malcing mring di
yèn pisah lan raganipun
lah mara aranana
yèn mring langit nyawa pasthi sasar-susur
yèn ablêsa marang kisma
ngèlmune gêdhadhung iblis

lamun ngulon ngalor ngetan
ngidul têngah saya kabêlih-bêlik
yèn tan pisah nyawanipun
ragane kadiparan
saya bingung ngèlmune ambarsa ngrungu
mara batangên uliya
cêp pra wali sarêng myarsi

Sunan Mlaya garjitèng tyas
yèn sun buka pasal Lonthang Samawis
wadining jagat kang agung
janma kèh nèng ngarsamba
duduwali yèn tan uning bab puniku
bêcik dinêngke kiwala
karbèn tutug gon ngacêpris

manêbda malih Ki Lonthang
jêngkang-jêngking sabên Jumuwah ring masjit
nêmbah sêpa sêpi suwung
yèn mijang guroningwang
wong sêmbahyang nora pêdhot rintên dalu
setan Benang wruhanira
wahyèng napas dadya puji

lêbune napasku salat
rèh pangucap pamyarsa lan ningali
kinèn awasing padulu
de yèn salat manira
ingkang langgêng sajêroning kita layu
ananging mêksa kiniyas
mangkono satêngah kapir

yèn bijagsa nawung kridha
tanpa karya wong nêmbah rabul ngalim
jêr dunya tan na Yyang Agung
rèhning rumakêt bathang
nadyan dèn cèt kêmalo tan wurung lêbur
mumur wong lêmah makaman
paran gon ingsun maèsi

yèn jarwane Sèh Sitibang
wran sêmbahyang tan antuk ngrika-ngriki
yèn katêkan lara bingung
yèn nendra yayah bujang
lamun mlarat jaluk sugih nora antuk
lyih manèh lamun sêkarat
jlalatan kadhang macicil

saking sungkan ninggal dunya
kang mangkono tut kêrdom ngong trayoli
prandene santri kêpaung
dikiran napi isbat
nganggit-anggit narupakkên datolahu
nuli ana rupanira
iku dèn anggêp Hyang Widi

apa iku dudu sasar
pratandhane jaluk sugih tan olih
prandene sun kinèn makbut
salat karya sarengat
yèn Jumuwah marang masjit pating kranthuk
mêmuji pangeran sunya
dudu ngrika sanès ngriki

ingsun kinèn makbutolah
yun dèn pusi arsa dèn angkat wali
putêr-putêr adol catur
luru wuduk lêmbaran
babon putih lalap jekol cekoh muluk
sêngadine nora mangan
iku setan mindha jalmi

bok aja mangkono Benang
wruhanamu ing dunya iki pati
ing akerat jênêng idhup
langgêng tantara môngsa
kênèng godha sing sapa wong dhêmên layu
rumakêt syarga naraka
panas pêrih ngêlak ngêlih

Jêng Mahgribi Maolana
nambung sabda hèh kônca-kônca mukmin
wis aja kakehan wuwus
bab Si Lonthang Sêmarang
mung tarinên kadiparan sêdyanipun
sandika para ngulama
Sunan Ngampèl ngandika ris

marang Sang Lonthang Sêmarang
hèh ta Lonthang sira ingsun takoni
rèhne gurumu wus mantuk
mring jaman kauripan
môngka sira kene Lonthang nêmu layu
lah ta apa nusul sira
ingkang ngêtêr para wali

Ki Lonthang gumuyu latah
tanpa karya wuwusmu marang mami
wong nêdya mulih tan ewuh
yèn murit Sitijênar
gampang bae sadurunge wus kêcakup
kene wruh rasaning kona
kona wruh rasaning ngriki

de sira narima ringwang
jênêng pati sakarsèng sun pribadi
urip nganggo sakarêpku
bab kundurnya Sèh Jênar
ingsun nêdya labuh bêbarêngan idhup
kang wus tan kacakrabawa
sadhela mêngko sun mulih

pêrluku mangkene iya
yun sidêkah pitutur ring sirèki
yya rikuh ngalap caturku
cacah têlung prakara
kang sapisan aja nindakake apus
kang ninggal duga prayogi
mundhak dèn gaguyu wyingking

kang kapindho kaya sira
ngrusak barang tinggalan jaman dhimin
kaya ta rontal sastra yu
tulis-tulis nèng sela
kayu wau patilasan yya kalêbur
wruhanira bôngsa Jawa
Budane tan bisa ênting

kang kaping tri bokmanawa
kowe rujuk buwangên masjitiki
sirnakna sarana latu
sun owêl turunira
nora wurung têmbe kanut mêndêm kulhu
edan kedanan mring tabat
nganggit-anggit lam yakunil

kona-kona nora nana
têmah santri kanut mangeran budi
ngangên-angên mring Yyang Agung
lir Prabu Brawijaya
têmbe ana santri kang mangeran bumbung
galih kangkung wuluh wungwang
suwung wangwung klowong angin


iku dinalih pangeran
kang nguripi antara bumi langit
ana manèh santri bingung
napas dèn anggêp Alah
mlêbu mêtu amêmuji dhèwèkipun
luwih manèh têmbe ana
asmane Allah pinuji


jaman benjang wali astha
akèh asma pinangeran pinuji
ting jrêlih nèng masjit suwung
nyatane tan wruh Allah
yèn wong kapir pangerane bisa wêruh
wangsul mèt wêwaton Kuran
Allah tan wruhi wong muji


Allah tan kêna sinêmbah
koplit bae lan guruku Sèh Abrit
rujuk Kuran jarwanipun
mokal sira tan wikan
ma ngibadallah udunal asma kupur
têgêse wong nêmbah Allah
yèn dudu asmalah kapir


waama ngibadal asma
dunal makna pakatna iya lirning
wong

nêmbah asma tan mujut
têmên-têmên kacêgah
marma sira poma yya dêdawa palsu
rucatên masjit punika
jêr sira têmbe-têmbe sêsiwi


nurunkên têrah-tumêrah
yèn kabanjur kawruhmu têkèng akhir
tan wurung akèh wong kumprung
wêdi mring Gusti Allah
wani marang pulisi kuwasèng ratu
bubrah rusuh akèh nasag
ruwêt tataning agami


gêtun timên guroningwang
Jêng Sitibang pagene inggal mulih
coba klamun mêksih layu
nèng kene bisa bukak
masjit Dêmak kang arda walepa palsu
mèt pathokan sangking Kuran
miwah tapsir Kalèni


wus sun ringkês jarwaningwang
panêdyèngsun yun nusul guru mami
sanadyan urip tan pangguh
pati budiku tunggal
lah ta payo tontonên dèrèng sun anut
yèn wus mulih salinana
bangke sakarêpmu dadi


kadhal kodhok rase luwak
kucing kuwuk kang gampang gonmu sandi
ngupaya sadhela antuk
kêbo sapi tuwin jaran
sun pêsthèkkên pêsthi nora bisa ruru
sabab nganggo ongkos arta
Lonthang tantra manjing masjit


jujug mimbar pangimaman
para wali mêksih lênggah

nèng srambi
Sang Lonthang trangginas mugut
tirtaning kang nirmaya
wus munpakun kayat dunya munpakun
sebak tali grap blas ilang
gumilang-gilang kang mayit


kagyat wali kang nèng jaba
dupi syara gumêbrug kapiyarsi
pra wali kagyat lumêbu
wrin Lonthang wus palastra
samya ngungun santero ngulama gêtun
cancutnya endraning laya
bangke gya binêkta mijil


ibut santri kang tumandang
karya kluwat nèng dagannya Sèh Abrit
dupi pangupakara wus
sawa Lonthang dèn angkat
malbèng kluwat rampung pacaraning layu
bubaran para oliya
kundur kasaput ing wêngi


Asmaradana
wasitanên kang kinawi
Kyagêng Tingkir Ngardipurwa
mirêng pabrataning wartos
yèn muritnya kang pangarsa
Ki Pênggêng Dayaningrat
sampun katimbalan ngratu
ingkang Sinuwun Bintara


kongsi rambah kaping kalih
Pêngging bargunuk tan arsa
Kyagêng Tingkir gung sumlange
tan wande antuk pidana
ing rèh nagara krama
Kyagêng Tingkir yun katêmu
paran kang dadya warana


wusnya busana lumaris
dhinèrèk murit karweka
tan kawarna caritane
praptèng Pêngging jujug natar
gya ubon-ubon mêdal
Kyagêng Tingkir ngandika rum
hèh

rara sira tutura


ingsun iki alah Tingkir
arsa panggih bêndaranta
alah Pêngging kang nèng kobong
ana wigati sukarya
rara cangkelak sigra
tur uning sawêlingipun
dhêdhawuh tamu katuran


Kyagêng Tingkir sampun kerit
malbèng wisma ring toreyan
Kyagêng Tingkir miyak kobong
lumyat tandya lênggah tata
karweka rêraupan
bubagya adum rahayu
so Kyagêng Tingkir ngandika


marmèngsun yayi glis prapti
kagyat pabrataning warta
adhi wus tantara suwe
sira tinibalan nata
sinuwun ing Bintara
pêrlune mung nêdya pangguh
rèh sira mêksih sudara


yayi ingkang kaping kalih
nata ring sira sujona
jêr durung alus tilase
sira trahing Brawijaya
dhêdhukuh tilas praja
ing Pêngging yayah kêratun
purwane kêmaru cipta


kondhang kasup warta yakin
adhi bargunuk tan arsa
pun kakang pakewuh tyase
hèh yayi sabab punapa
sajarwoa ring kita
Kyagêng Dayaningrat matur
kakang sayêkti kang warta


kula katimbalan aji
ping kalih wangsulan kula
mopo tan nêja sumaos
rèh manggèn bumining Allah
dede ratu kang karya
kabèh manungsa mung nêmu
gumlaring 

 bumi akasa


pakaryamba nanêm gagi
yèn mêdal kawula têdha
sêkulnya lawan kang pakon
budayaning cipta kita
ring Dêmak botên arsa
gampil yèn jaba jro rujuk
samangkyamba dèrèng arsa


makatên kula mangsuli
mundur caraka tumulya
kya patih namur sitane
sêngadi santri ngalômpra
prapta ngampil sabdendra
maringkên cangkriman têlu
sasagêt kawula batang


wikan cocog wikan silip
wusnyamba mancas pralambang
kya patih pangandikane
kula pinaringan inah
ing dalêm tigang warsa
mangke sampun mangsanipun
nanging pamanah kawula


mêksih dèrèng anyondhongi
kêkah ngraos tan kabawah
jêr bumi langit salire
sayêkti darbèk manira
kula kang paring asma
pratandhane duk pukulun
dèrèng tumitah tan ana


nadyan Alah sêpa-sêpi
jiwangga kita pulastha
sampun malih sang akatong
sami titah sipat anyar
pratôndha têksih padha
ratu tan uning Yyang Agung
kula tan wêruh Yyang Sukma


jumnêng kula rèh pribadi
urip sakarsa manira
dawa cêndhak sakarêpe
boga busona ngupaya
kodrad kula

pribadya
budayèng ciptamba turut
angên-angên gusti kita


ingkang kawula ngèngèri
mituhu ratri raina
kang kula nut sapakone
botên mèstu pangran liya
jaba mituhu cipta
mobah molah mosik muwus
ngatas karsaning Dad Mulya


kula sêbut Maha Sukci
lailaha hailêllah
punika asma kimawon
musamane wujut kula
jawi punika rôngka
ing jro curiga Yyang Agung
kang tan pae lan warôngka


mênggah Bintara narpati
rumêngkuh mangaku sanak
trah Majalêngka sang katong
lah puniku sèwu dora
marmamba tan lagsana
kula ngèsthi rèhing guru
inggih sadalêm kawula


Kyagêng Tingkir manambung ngling
yayi Pêngging yya mangkona
sayugya para sumaos
yèn sira yayi tan seba
manèk wong ngadu basa
tan wun sira nêmu dudu
labêt tindaking prajarja


tantu sira dan dukani
wong bêrgunuk ngutha dlika
sun uninga anyar mangko
gurumu Pangran Sitibang
mêrdut antuk pidana
krampungan wasesa layu
kasêbut murtat agama


malah sêkawan kang murit
pinatenan catur pisan
srengat yudanagara wor
murtat kitab wsiasat


apa tan wêdi sira
Kyagêng Pêngging guyu guguk
kakang Tingkir bab punika


sèwu mokal kula ajrih
srambut pinra satus yuta
nadyan jiwèngong dadya wor
buntala dadya sakesya
botêne sun minggah
papêsthèning Yyang tan mundur
ingrèh kang murba misesa


tyang palastra datan sakit
de kang kadunungan lara
urip kang mêksih mandhirèng
yèn jiwitamba pulastha
kondur mring ngalam iya
panggenan uning ananung
marma tan ajrih bêbaya


botên wande nuntên prapti
wit wus jangkêp tigang warsa
rêkyana patih inahe
samana Ki Ngardipurwa
mirêng Pêngging pratignya
sira yayi sokur-sokur
bagya tan suminggah durta


wong sabil dêdalan pati
patitis sangkan myang paran
têtêp mantêp panêdyane
panggah tyas datan suminggah
nora luwih manira
jumurung mandrawa sayu
yuwana ing kene kana


tumulya Ki Agêng Tingkir
wanci ratri darbe karsa
andhalang ringgit kabèbèr
jaman kina wayang gambar
cinitra munggèng dlancang
lêlakon pralambang kawruh
Dewaruci Wêrkudara


manuksma ring ngalam sahir
warôngka manjing curiga
ngêrcona panggonan 

 têmbe
Sang Sena derambêg sêtya
mlayèng jagat walikan
tan siwah alam kabiru
sadarpa ambêg wartana


lagyeca kang samya uning
ing ratri gathita tiga
Nyai Agêng Pêngging kraos
dènnya garbini wus prapta
ing môngsa sangang côndra
tandya babar mahya jalu
basukyarja tanpa kara


sucitra di nuksmèng sasi
kinawêng cahya nurbuwat
liwran wangkawa kinaot
tatela trahing kusuma
rêbêsing madutama
tuhu yèn siwatul guyup
kyagêng kèndêl gènnya dhalang


mangupa kardi kunthari
rampunging panidi karya
Kyagêng Tingkir ngandika lon
hèh yayi iki sutanta
nurbuwat slaning imba
ana pulung gona mancur
tôndha wahyèng wahyu kobra


lamun panuju panggalih
bayi sun paringi asma
Mas Karèbèt panêngrane
rèh bèbèring wayang gambar
kumrèbèt kênèng barat
kang kaping kalih sutamu
sun pundhut ring Ngardipurwa


Kyagêng Pêngging matur inggih
sumôngga mèstu sakarsa
kawula darmi kimawon
samana wus pitung dina
Ki Agêng Ngardipurwa
nèng Pêngging tumulya kondur
Mas Karèbèt wus kagawa 




tan kawarna anèng margi
prapta ing Tingkir samana
sajarwa dhatêng Nyi Gêdhe
dènira ngambil kunthara
langkung marwata suta
wus dèn inyakkên sang kusnun
dupi ing agama lama


Kyagêng Pêngging yun tatuwi
mring Tingkir panggya atmaja
nulya lagsita ge-age
dupi praptèng Ngardipurwa
tata bagya raharja
nanging ing wêktu panuju
Kyagêng Tingkir nandhang roga


ngandika dhatêng kang rayi
hèh yayi Pêngging wruhanta
sun tus parêk praptèng layon
pratandhane urip sirna
nur Mukamat tan ana
miwah kang nèng jro netrèngsun
wus sirna parêk kang môngsa


plênggahan rasul ing lathi
nora kêri têtela trang
karacut dening Yyang Manon
Yyang Pramona mlêbu kurang
sumpêg cipta pangrasa
lah utapna yayi ingsun
Kyagêng Pêngging sru karuna


Sinom
matur sarwi nênggak waspa
tutuk tumèmpèl ing karni
mangkana ing aturira
hèh kakang kula yun uning
mênggah nyataning pati
sangking panêngêran palsu
boya kinging kagêga
plênggahan rasul tan yêkti
wong-wonganing sadalêming netra dora


napas manjing mahya kirang
lah puniku dèrèng yakin
mênggah panêngêran kula
kang kinging dianggêp pasthi
samênit botên gingsir
lah puniku warnanipun
unanong ning ananong
combi kawula tingali 


gya dèn têpak uninong aning ananong


Kyagêng Dayaningrat jola
e e kakang dene yakin
paduka kirang sakêdhap
yun kundur ing jagat sukci
sumôngga kula turi
lênggah sakêdhap lan mungkur
ingkang murba misesa
mangke nêdyamba takèni
kyagêng lênggah sluku cipta srah jiwangga


dupi sumiyut kang usya
Dayaningrat angêndhoni
matur yayah madubrônta
hèh kakang amba wantawis
tan dangyamba nututi
mugi antènana ingsun
anèng bukari rahmat
sumambung Ki Agêng Tingkir
yya mangkono yayi tekate wong Buda


de nganggo êntèn-êntenan
kaya dudu akul mukmin
wong Buda nêmu sawarga
wignya panggih garwa siwi
yèn ingsun sira pêsthi
syarga nraka boya ayun
tan manjing isi sunya
mung nikmat mupangat yakin
lah ta payo yayi inggal utapêna


mèsêm Kyagêng Dayaningrat
dhuh sokur bage sakêthi
kakang tan klèntu panômpa
jêr kula wus kêrêp uning
wong mêntas icip pati
takèn pagenaning besuk
rèhning guru tan kewran
umagsi sarjana Pêngging
kyagêng dumuk dumunung nèng nur Mukamat


kang tan mêdal angganira
tyang blilu mathêm nampani
puniku marmane kula
ngandhêgi takèn pangèsthi
pun kakang manjing pundi


ing mangke paduka kukuh
manuksmèng tyas sudarsa
uninong aning ananing
sokur suka dene dunya ngakir padha


wus cocog guru kawula
Sitijênar kang wus mulih
yèn makatên kaki ing inggal
suwawi kula rencangi
manjing oluhiyati
Ki Pêngging gya nucup êmbun
asta nêpak wiwara
plas sirna datan kaèksi
gilang-gilang kunarpa mawa ujyala


susawa wus paripurna
caraning Islam Ngarabi
pinêtak cêlak kiwala
pakuburan dhukuh Tingkir
rampung pangupakardi
Ki Dayaningrat yun kundur
nanging kang bok tan klilan
yayi yya mulih rumiyin
antèkêna sabta ri la-ila kuna


Kyagêng Pêngging mèstu karsa
nyrantoskên praptèng sabta ri
sampuning rampung pamitan
kyagêng kondur dhatêng Pêngging
nèng margi tansah kingkin
dera tininggal ing guru
dhasar sadulur tuwa
sabab wus mahyèng prajanjing
tan winarna ing marga wus praptèng wisma


kyagêng wus malbèng toreyan
jro krobong kadya ing nguni
mangêningakên jiwatma
marang kang murwèng dumadi
tan boga nginum warih
dayaning cipta mamrês kung
jiwitaning sudyarsa
kapusthi rèh mahya manjing
kasatmata sirna gusti lan kawula


kawarna nagri Bintara
Sultan Panataagami
ing dina Soma sinewa 


lênggah dhampar burdha manik
pêpak para bupati
nararya para panèwu
kusyala ulubalang
môncapraja wus sumiwi
kadya gira pawaka wrêdôngga sasra


narendra pasang sasmita
dinuking nayana kèksi
radyan dipati wus tômpa
marêk byantara narpati
sa nata ngandika ris
hèh paman patih wruhamu
Si Pêngging Dayaningrat
pinaring inah tri warsi
praptèng mangke wus jangkêp sêmayanira


sayugyaningsun putusan
môndaraka marang Pêngging
ngampil nawala wasesa
anjabut lungayèng kyai
iya sadina iki
kyana patih nêmbah matur
gusti nuwun sandika
kajawi karsa narpati
prayoginya rêmbagan lan rat agama


yèn wus mupakat karsendra
utusana wali mukmin
ngampil wasesaning praja
mramila makatên gusti
Jêng Kyai Pêngging mêksih
mantu dalêm kang sinuwun
Brawijaya pamêkas
tan kinging sing amatèni
yêkti sanès lan pun Jênar trahing kumpra


cacoging karsa jêng dipa
nulya têdhak dhatêng masjit
patih bupati nayaka
tumutur tindak narpati
jumujug ing surambi
pra wali sadaya manut
mangurmati jêng sultan
lir adad lênggahnya mulki
wali atab lênggahnya turut 

 matata


wusnya sêsalaman wrata
sang sudigbya matur aris
inggih Sayit Maolana
tumanduk kula ring srambi
tur uning para wali
mangkya wontên murtat timbul
Ki Pêngging Dayaningrat
kang majênun tekat baring
ngrisak gama ngina-ina kraton mulya


kapriksa sebak pun Jênar
manungkak tataning krami
sangking pamanah kawula
nuwun katimbang rat gami
rèhning darah narpati
Sang Prabu Brawijaya nung
mênggah tranging pratingkah
kula sampun kaping-kaping
anibali pun Pêngging mogok kiwala


lit para wali sadaya
mirêng aturnya narpati
Sèh Mahgribi Maolana
hèh jêbèng lamun wus yakin
dera mindakèng gami
yoga kapatrapan ukum
utusana punggawa
ngampil wasesèng narpati
Sèh Mahgribi Maolana angandika


yugya wali kang dinuta
Kudus kang panggah bèrbudi
lumaku ngampil prampungan
sultan pêparinga tulis
sigra jêng sri bupati
dhêdhawuh juru citra wus
sandika kang liningan
tan dangu panitra dadi
kinèn maos cêtha sora mrih têtela


pèngêt nawala manira
Jêng Sultan Nataagami
jumênêng Nata Bintara
sawusnya myarsa pargandring
pangadilan 

 para lit
lawan rat agama rujuk
mangke manira arsa
nibali sira Ki Pêngging
lamun maksih mogok manigas lungaya


titi têmbayèng pustaka
sinrat Bintara tanggal ping
sadasa wulan Dulkijah
taun Be dèn sêngkalani
sat catur guna luwih
katandhan Sinuwun Prabu
Sultan Panatagama
sadaya ngulama amin
sokur suka mantrastuti muja môntra


bidhalan sakabat sabta
abêkta bêndhe sawiji
minôngka têngarèng yuda
kagendhong wisatèng wari
nulya sri narapati
sawadya punggawa kondur
sapraptaning kadhatyan
bubaran para bupati
agêng alit samya mantuk sowang-sowang


warnanên kang dados duta
Sunan Ngudung kang lumaris
wisata ngambah padesan
wus parêk ing tanah Pêngging
bêndhe munya tinitir
kathah janma desa gugup
samya sikêp warastra
ngupadi syara mêlingi
sujanma kèh ngira macan gembong munya


kagegeran 

 wong padesan
rara rare èstri ngili
kathah kang tutup wiwara
sawênèh ring ranggon ngintip
ana kang mènèk krambil
samya alok macan ngamuk
ingkang gawa gêgaman
marêk sunan kang lumaris
janma liwat apa sira wêruh macan


kang syara kagila-gila
Sunan Kudus ngandika ris
paman ngêndi ana macan
kajaba ming bêndhe mami
la iki ingkang warni
coba yèn sira yun ngrungu
nulya tinabuh sigra
syara grêng anggêgirisi
sabên-sabên parêk desa kagegeran


Jêng Sunan Ngudung ngandika
mring pra murit ingkang ngiring
hèh kabèh sira wêruha
bêndhe iki sun arani
Kyai Macan ing benjing
dadya pusakaning ratu
lan malih iki desa
sun arani Simawali
saur pêksi wong desa suka narima


ngantya prapta jaman mangkya
karan dhusun Simawali
samana laju lampahnya
sunan praptèng tanah Pêngging
ana wong nini-nini
tinakenan ring Jêng Kudus
nyai ingsun têtanya
Kyagêng Pêngging ana ngêndi
lagi apa yèn wanci mangkene iya


nyai wêrda nambung sabda
kyagêng nora tampik wanci
nèng krobongan imbal sabda
lan dad kang murwèng jêng kyai
kang têbih tanpantawis
cêdhak tan 

 kêna kadumuk
murbani dhèwèkira
tunggal ingkang ngajak urip
ngajak nedra ngajak seda wus kadriya


lamun sira yun kapanggya
sun pasthèkkên nora panggih
rèhne lagya badan sukma
mangêningkên puja-puji
kang pinuji amuji
kang dinulu adêdulu
ngandika lagya ngucap
mosik mênêng kumpul siji
lah ta anak sira balia kewala


lagsitanta tanpa karya
Jêng Sunan Kudus mangsuli
nyai sun iki utusan
ning Yyang Kang Murbèng Dumadi
sun malekat sing langit
maringkên kamulyan agung
nyai sira tutura
ring gustimu Kyagêng Pêngging
aturana mêtu sadhela kiwala


nyai pasrangkara sugal
sirèku jalma yun silip
kawistarèng wuwusira
pan wus sebak osar-asir
netyèsmu pating pringis
gênah wuwusmu yèn palsu
sêngadi dutaning Yyang
solahmu lir agèn nylinthis
yèn wran Pêngging nora kagèt nora eram


ing kene akèh bijagsa
kang tyas nirmala di murti
wuwusmu rada katara
wong durjana ngrusak yukti
ngêndi ana Yyang Widi
utusan kaya cakrukmu
Allah cêdhak lan kita
sapolahku ngudanèni
malah lamun kyagêng kiniyas tan ana


hèh durta

sira wêcoa
kang prasaja aja gidib
nyatane wong ngêndi sira
de kalung bopêm kang siji
sebak kirdhèng pulisi
partingkah yun gledhah apyun
batur sèrèt kathok bang
wujude pating carkikis
nyai tuwa suka guyu pasrangkara


Sunan Kudus ngungun myarsa
ring sujalma wrêda èstri
patitis wicaranira
Pangran Kudus ngandika ris
wruhanta sira nyai
santri Dêmak yun katêmu
marang bêndaranira
nêdyarsa mruhitèng ngèlmi
mugi nyai dika aturkên sadhela


e layak sira wong Dêmak
tunggale sing ngaku wali
kang nglômpra idêr carita
bêbodho ring janma pingging
sira prapta ing Pêngging
sun tan gumun sira kuthung
wus lumrah santri nglayab
tan na budi nitisurti
clingak-clinguk ngupadi wuduk lêmbaran


yèn sira têmên yun panggya
mring kyagêng gaguru ngèlmi
kasampurnan kene kana
supaya blilumu bêrsih
yèn wulange jêng kyai
gampang cêtha galur turut
padhang nrawang gumêmblang
turne sun iki jalmèstri
lamun karo wali pinggir nora eram


iya sun aturkên iya
jalma wêrdèstri umanjing
mring dalêm wingking silastha
manêmbah atur upaksi
jalma Dêmak yun panggih
karilan kinèn 

 malêbu
sunan dèn awe sigra
Kudus gra malbèng pribadi
sabat sabta kinèn lungguh nèng pandhapa


prap ngarsèng kamar myak gubah
sadarpa kagyat lumyat ing
kang cahya nuksmèng sasôngka
prabaning waktra ngajrihi
mawa prabawa gaig
sigra sunan ngrasuk jêngku
ing rèh dangu tan ocat
Jêng Kudus syanita mijil
sênggruk-sênggruk môncadrawat môncadrasa


Maskumambang
duk nupiksa Kyagêng Pêngging ngandika ris
jalma sira sapa
pinangkamu sêka ngêndi
miyak gubah laju drasa


sênggruk-sênggruk apa sira masang yiyit
matur kanjêng sunan
jêng kyai kula puniki
Pangran Kudus kitha Dêmak


sowan kula dhapur dinutèng narpati
Jêng Sultan Bintara
kang nata gama Ngarabi
amba ngampil sastra murda


lah punika srat kabungkus sutra kuning
de kawula drasa
wruh yèn dika prihatin
mokal yun ngêrbasèng praja


sèwu mokal purun mancah gama sukci
botên wontên tôndha
kang dados sahing prakawis
tumibaning kukum kisas


gih punika kyai prapta kula nangis
wêlas ngrasa sama
samining tumitah urip
sami sinung têpa-têpa


wênang wajip kinèn asih ing sasami
rèh janma manungsa
agêng alit ngatas sami
sanèsnya mung pangajaran



mung punika gêtun kula satus kêthi
kok dumadi duta
ngampil sastra wasesa ji
karampungan mancas griwa


lah punika sastranyamba turi mèksi
gya winaca sora
cêtha ing purwa madya nis
kyagêng wus tanpa nglêgewa


mung ngandika yèn mangkono sira wali
santri ôngga seta
nanging batinmu lir prusi
bujug-bujug lir duskarta


ngalor ngidul gluyur ngaku wruh Yyang Widi
jêngkang-jêngking salat
pating krêmbyah pating jêrlih
tur sira nora uninga


nora beda kaya kita kang tan muji
jêr manira pirsa
yèn Allah dumunung lathi
jagat ngisor dhuwur sonya


dunya ngakir janma tan wignya kêpanggih
mung kasêdul Kuran
ingkang pituture silip
sarta angèl linakonan


mangke kanjêng sri bupati kanut iblis
wruh wong kaya kita
panas kira darbe melik
marang klakuwan kal dunya


marma karsa mangisas Ki Agêng Pêngging
kinarya bêbuka
tinibalan ngong tan abti
yeka durung tyas nirmala


wus têtela Si Patah wuru agami
dudu tus satriya
gugu sorah tanpa sêksi
kadi rucah turun kumpra


kabèh wali turune pra narakardi
tan ana trah wasya
mila nitisurti sêpi


nitisastra bae tuna


sira Pangran Kudus diutus nibali
dening sri narendra
yèn ingsun mogok tan arsi
kêna manigas lungaya


iya sokur rèhne sira wali mukmin
pêsthi wus waskitha
wruh mring dêdalaning pati
wrin panggonaning pralaya


rèhne sira mangke dadya duta pati
coba sun têtanya
jawabên ingkang patitis
sawange mukmin utama


sabab apa dene sira nganggo urip
purwa sangking Adam
ingkang pirang yuta warsi
mangke wujut sangking sapa


ingkang kaping kalih sira jênêng urip
kowe nganggo nendra
sapa ingkang ngajak guling
nèng jro têrkadhang supêna


kadhang nora jèrèngên prakara iki
ingkang kaping tiga
sabab apa dene mati
jroning seda ana apa


ingkang kaping catur yèn wis têkèng lalis
ing têmbe apa ta
bali manèh dadi bayi
apa nèng kene kiwala


lah batangên puniku cangkriman Pêngging
sangking Sèh Sitibang
sajarwane kang sun èsthi
mêmpêng kanggo kene kona


anèng kona pêsthi wruh rasaning ngriki
ngriki wruh ing ngrika
lah babarên sira wali
kalêbu imaming Jawa


yèn sira tan uning ayya dadi wali


mukmin ngayawara
wisudhèng cundaka pati
priye kanthane pralaya


Sunan Kudus saklangkung ngungun ing galih
wrin soal catur bab
ingkang ngodhêngake pikir
rumôngsa datan kuwawa


manuhara mlasarsa matur ring kyai
dhuh kanjêng mardika
lêpat kula satus kêthi
agung nuwun pangagsama


botên langkung mung minta wahyèng kasyasih
soal catur warna
kababar amba tampèni
kawula pundhi mustaka


kula Dêmak dèrèng wontên ingkang uning
kilap Sèh Mulana
kang jumnèng atmining gami
pramodaning wali tama


dèrèng wontên pra wali kang dèn paringi
kilap Sunan Benang
bijagsambêg pramugari
marma nênuwun kawula


ingkang mugi paduka paringa wirit
amba srah jiwangga
Kyagêng Pêngging mèsêm sarwi
ngandika pait srangkara


èh lah gumun kuthung timên sira wali
lyih sangking mlasarsa
kawruh matni durung uning
lah nya Kudus tampanana


gya pinêluk binuka sopaning karni
sajarwa prasaja
tanpa lambang tanpa kêlir
têrus têrang blaka suta


Sunan Kudus sampun tampi sabdèng kyai
babar kang cangkriman
kanang ngodhêngakên budi
wus padhang sumilak nrawang


gya umatur 

 Sunan Kudus ring jêng kyai
sarwi ngaras pada
yèn makatên tyang puniki
gêsang kalih pêjah tiga


gêsang tiga pêjah kalih kosokbali
dene wontên ngrika
ngong upamèkakên wingi
kang sampun upama benjang


Kyagêng Pêngging sadarpa sukaning galih
dupi pamijangnya
Sunan Kudus bangkit tampi
panjèrèngnya kasatmata


ing wasana Kyagêng Pêngging ngandika ris
Kudus rèhning sira
dadi dutaning narpati
lan carakaning agama


kinèn jabut griwane Ki Agêng Pêngging
payo utapêna
murdèngsun gawanên mulih
katur marang wali astha


Kudus jola nuwun mopo kula kyai
sangking karsa tuwan
kawula nuwun arda jrih
kyai bok sampun mêngkona


dudu rasa toblas karsane jêng kyai
aluhung kawula
kautapêna rumiyin
kula luhung botên pirsa


nadyan kyai datan arsa nglagsanani
kawula pribadya
kados sagêd munah kadim
antaka mulyaning angga


lami timên kasasar kula puniki
pêpacangan laya
inggala dhaup yya lami
rèh tan wurung campur juga


kyagêng bêkuh hèh Kudus ciptanta silip
yya mangkono sira
juwêt lêlakoning wali


dadya panarik sutama


de lakumu Kudus pêsthi nora bali
nyangking murdaningwang
mara saksènana iki
dina praptèngsun palastra


awasêna yèn klèru bae sirèki
wênang awèh dalan
dadya panarima mami
kyagêng ngayuh tirtamaya


plas sirna wug tanpa sesa jênêng urip
Kudus klintang cuwa
wignya gathuk imbal lathi
nèng siratal mustakima


wus kacidra kang usya kacucup lathi
dadya sami panggya
Pangran Kudus Kyagêng Pêngging
imbal sabda kalih juga


nèng sadalêm nur Mukamat samya panggih
lir jalma supêna
Kyagêng Pêngging nulya bali
dêduka pasang sasmita


paran sêdya de sira gêgodha mami
Sunan Kudus nêmbah
tyas kula kuciwa mêksih
nyuwun wrin rasaning ngrika


wontên ngrika badhe wrin rasaning ngriki
kyagêng lon ngandika
payo Kudus marang bèji
anggowoa wastra seta


sandika wus lumaksana marang bèji
kyagêng lan jêng sunan
gêgandhengan wantra prapti
mari ginêlar ing kisma


Sunan Kudus mangkurêp binungkus tartip
katutup kang usya
mampêt margi pônca pati
ingkang maksih driyasmara


gya pinanjingakên sadalêming warih
wus yayah kunarpa 


tanpa syara mobah-mosik
mênêng pratôndha wor Suksma


duk umanjing wanci bakda ngingsa akir
dupi bangun enjang
uluk salam Kyagêng Pêngging
Kudus ngalaekum salam


blubug-blubug mawa syara gya tinarik
luwar sangking blubang
wastra seta dèn uculi
garing dayaning kunarpa


ingkang murba ingusap-usap jêng kyai
gregah ngraup pada
dhuh kyai kula wus uning
ring tirtaning kang nirmaya


kyagêng nabda kaya ngapa ingkang warni
rasane lir paran
jêng sunan matur kang warni
kadya angên-angên kula


raosipun aninong aning ananing
mênggah pralambangnya
botên nedra dede ngimpi
ngungkuli carêm wanita


wusnya rampung kondur gandhengan tyang kalih
praptèng wisma sigra
umanjing toreyan malih
Kyagêng Dayaningrat nêbda


rèh wus tutug sêdyanta unong ananing
kita naksènana
yya ganggu agawe ngimpi
sunan manêmbah sandika


nêpak yitma kyagêng wus tantara mênit
wus dadya susawa
Sunan Kudus sigra mijil
anggugah sêkabat sabta


bambang wetan Pangran Kudus sabat ngiring
warnanên byar enjang
ambêt-ambêt sotrang mêntrik
udrasa wruh kyagêng seda 




para sisya priya èstri kèh belani
prasêtya wor cipta
pira-pira kang ngêmasi
magêrsari kathah prapta


samya ngupakara umèstu wawêling
duk mêksih syarganya
tan pantara kang panidi
dumunung Pêngging astana


Dhandhanggula
kocap Pangran Kudus kang lumaris
tan kacitra nèng marga tumrapta
ing Dêmak mring masjit gêdhe
pra wali lumyat gupuh
manambrama sadaya mukmin
sêsalaman warata
Sunan Kudus matur
mring Jêng Sayit Maolana
dènnya ngampil sastra wasesa mungkasi
abrastha Dayaningrat


kalêksanan purwa madya titi
Jêng Sèh Magrib angandika trima
dènira nampuni gawe
cukup sanalar putus
lah sayugya nêrusa nuli
tur priksa jêbèng nata
sandika Jêng Kudus
laju lan sakabat sabta
sigra-sisra muritnya sapta tutwuri
manjing sadalêm pura


sri narendra ingaturan uning
lamun Pangran Kudus sowan nata
nulya têdhak lênggah jèjèr
sêsalaman Jêng Kudus
munjuk kanjêng sri narapati
kawula wus lagsita
mangampil srat rampung
nawala wasesèng praja
ngêntar murtat Kyai Dayaningrat Pêngging
èstu sampun gusthika 




sadèrèngnya srat wasesa muni
kula bantah ngabên ngèlmu rahsa
Pêngging kang dèn ambalake
wusnya nis mêdhar kawruh
nulya kula aturi mèksi
surasèng sastra murda
wasesaning ratu
mèstu ayu mopo laya
kyagêng tanpa mangsuli sumarah pati
lajêng seda priyôngga


layon nulyamba pasrahkên maring
para magêrsari muritira
lan dhatêng parèstri jêro
riwusnyamba pêpacuh
para sisya tan kinging mirit
ki agêng lampahira
murtat gama rasul
ngina-ina gama mulya
saur paksi sadaya mituhu sami
partisara narendra


jêng pamasa angandika aris
trima kasih yayi lagsitanta
cakêp cukup sapêrlune
nora luwih mung sokur
sira karya luhuring gami
lan arjaning karatyan
lah wis yayi Kudus
mundura para ngasokna
matur malih Sunan Kudu ring narpati
adhuh sang maha digbya


kula gadhah tilaraning kaki
warni bêndhe wontên kramatira
kilap barkahnya sang katong
punika yèn tinabuh
mawa syara yayah arimbi
lir sardula kêtawan
gègèr janma ngrungu
lah punika warnanira
pantês lamun kagêm ing sri narapati
pêpakuning bawana


nata nabda sun tarima yayi 


bêndhe Kyai Macan wus tinampan
Pangran Kudus nulya lèngsèr
sangking purantara wus
pra sakabat sabta tan kèri
kundur prapta ing wisma
nahên kang winuwus
warnanên Sultan Bintara
wus bubaran dènira siniwèng dasih
sirna kingkining driya


Asmaradana
nahênta ingkang winarni
arja mulyaning nagara
agama Arab Jawa wor
gêtih dagingnya manungsa
sudarsana mahbutlah
wali sanga kang wus mashum
nayakaning rat ing Dêmak


anuju sajuga ari
Jêng Mahgribi Maolana
pitêkur nèng ngimbar ijèn
mangêningakên jiwangga
ring Dad kang murwèng jagat
antuk têrbuka tyas tuwuh
arsa mung sawarat ngelma


yun ngalêmpakkên pra murti
wali kang pamungkas gama
sêmana gya dhawuhake
ing dina Jumuwah ngarsa
sanggyaning pra ngulama
dahat tan parêng sasulur
ring masjit mangun sukarta


Jêng Mulana sampun nuding
juga sêkabat lumaksa
nibali pra wali kabèh
sêmona wus lumaksana
titi liningan jarwa
antara warata nuwun
sandika mituhu karsa


sabat caraka wus bali
mampir dera ngampil prentah
waradin sandika dhèrèk
dupi ing antara dina
prataning 

 ri Jumuwah
ing wanci têngari rawuh
lir adad sami ngibadah


wusnya bakda luhur ngakir
tarab tata sêsalaman
pra mukmin wus lênggah jèjèr
nèng surambi urut tata
Jêng Mahgrib Maolana
yeka kang môngka katunggul
kiringnya Jêng Sunan Benang


nulya Kanjêng Sunan Kali
Sunan Gêsêng Pangran Modang
lan Sunan Ngudung jajare
kanannya wali sêkawan
Sunan Ngampèl myang atma
Sunan Giri gya sumambung
jajar Jêng Sunan Prawata


Sèh Dumba Majagung nuli
para kyai-kyai jajar
wrêda nom mahsus kawruhe
blêdug yayah kuntul nêba
wantara pitung dasa
samya susila matimpuh
nir susyara kang kapyarsa


sigra Sèh Mulana Mahgrib
ngandika rum pasang netya
hèh sumitraningsun kabèh
yya na kaduk salah tômpa
ing rèh kang durga dana
marma sun purih yya sulur
payo samya mungsawarat


paran mutakat kang dadi
kakêncêngane pribadya
ambarsa uning jatine
sanak kita wali tama
marmane sun nêdya trang
rèh kabèh kang samya kerub
karêp kèrêm ngèlmu murtat


akèh kang ngêncêngi budi
kadariyah kajabriyah
lir Sitijênar tekate
sêdene

Si Dayaningrat
Pêngging mindakèng tekat
mantêp mêmpêng ngrusak sintru
buka wadining bawana


malah mirit marang murit
mring wong Buda punggung mudha
nglêbur ayuning karaton
mêmancah dinil mustapa
kasup kalokèng jana
wus kathah janma kang gugu
wijangan kawruh kunjana


sapa kang murwani mirit
tamtu bangsane oliya
kang mutajilah kaprècèt
yèn dudu wong ahli pana
môngsa ta mêngkono ta
Sunan Kali nêmbah matur
pukulun pun Sitirêta


ingkang ngômbra mahyèng juti
brastha kêrtartèng agama
dene pun Jênar purwane
nguni wêrjit katut palwa
tatkalamba kajarwa
tampi bengat madyèng ranu
Sunan Benang kala mijang


nèng rawa jalma kêkalih
sèwu dupara nèng jalma
boya wrin cacing lur manggèn
lêmpung karya nambak palwa
pulastha yitnèng driya
amba tampi sasminta yu
jlêg pun cacing tata jalma


dupi mirêng kanang wadi
kawruh mutakat mukmin kas
kapriksa pun wêrjit jèrèng
purwa madyaning wusana
sajarwa têrus têrang
gyantuk sabda cintakamu
luwar cacing dadya janma


sinung têngran Sèh Sitibrit
ing ngriku lajêng tri jalma
dupi pajar minggir 

 ngilèn
yun subuh imam Jêng Benang
Jênar kula makmuman
bakda Jêng Benang mahya yun
salat jumuwah ring Mêkah


kula tumuntur tar kari
pun Jênar kantun anggana
nèng têgal Jênar kèri jèn
sarêng kula praptèng Mêkah
nèng Katbah panggih Jênar
amba lan Jêng Benang ngungun
punika wit purwanira


dupi ing alami-lami
adêgnya masjit punika
pun Jênar sangsaya mirong
ngerang-erang wali sanga
gaguyu kraton Jawa
wus kasêndhu malah marung
tansah mêmirit mêmulang


tumularing warta nguni
pun Jênar alap-ingalap
guru-ginuru kawruhe
lan Ki Pêngging Dayaningrat
nglairkên majênun tekat
puniku darunanipun
kathah wong murang kêrtarta


ngina-ina maha sukci
mêmancah jênêng narendra
kadi kang sampun kêlakon
jêngkar Pêngging pinidana
sênadyan wus pulastha
nanging para sisyanipun
kang têksih tindak duskarta


ewasamantên nêrpati
têksih ngudi sirnanira
Ki Pêngging Jênar murite
kathah pinikut siniksa
mangkya pamirêng kula
wus brastha tan wontên muncul
kawruh kang murtat agama


de mangke paduka karsi
nglêmpakakên wali astha
yun mungsawarat tekate
sangêt suka

sokur kula
gumyak para ngulama
jumurung amin mituhu
sandika mêdhar sasmita


kang dadya pamlênging galih
sajuga-juga oliya
paran dadya panganggêpe
wujut jumênêngnya Allah
ing pundi jaman makan
Jêng Mahgrib ngandika arum
hèh kônca wali sadaya


prayogane dèn tulisi
rujuk botêne ing tekat
supaya dadi pangilon
tumêngkar tumêrah wutat
wahyaning mungsawarat
de kang nulisi pakantuk
Majagung lawan Sèh Dumba


sawiji-wijining wali
panêmune tinulisan
taklèn dadya sudarsane
akiring jaman manungsa
akèh kang ngrakêt ngèlma
ananging tar kêna mêtu
mêrkang sangking wali songa


sing sapa nylayani kapir
sandika para ngulama
gya Sèh Majagung Dumba Sèh
nglorèk dakalam manurat
jinidhar papan kartas
tumrap bangku jêmpan bagus
cag pèn mèksi masang karna


Jêng Mahgrib ngandika aris
lah payo jêbèng Sèh Mlaya
nglairna dhisik tekate
sandika Jêng Kalijaga
lah nêdha mahlum kônca
sampun wontên sêling surub
ambarsa mèstuti mahya


Sinom
sinom nglairkên pangwyangkan
Jêng Mlaya umatur aris
ring Jêng Mahgrib Maolana
ki lurah kêng kula

èsthi
jumênêngnya Hyang Widi
sangking awang uwung-uwung
angêbêki bawana
datan kakung tan pawèstri
tanpa warna yèn dinumuk nora kêna


sadaya kaanan dunya
antuk purba Maha Sukci
kang jumênêng wujud mutlak
mênêng datan darbe karsi
nguni cêngkramèng wadi
madi mani maningkêmu
ingkang yayah kalpika
plêng dadya obah pribadi
jumênêngkên kayat kayuning manungsa


ingaran wujut Mukamat
mêngku rusul rasul yakin
dadya Dad ingkang murwèng rat
mahya manjing jroning jisim
sakarsanya pribadi
midêr jisim tanpa dhawuh
karya ringaning badan
nikmat mupangat sakalir
niram pôncadriyasmara rèh jiwita


punika Pangeran amba
kula èsthi ngrika-ngriki
de dadnya Allah kang nyata
ingaranan salat daim
langgêng salami urip
marma wong puniku lamun
urip jatine salat
botên susah dhatêng masjit
jêngkang-jêngking salat jisim aran srengat


nanging karsanya Jêng Duta
Mukamat Rasulolahi
mèstu kalaming Pangeran
waakimu salatihi
têgêse sira nabi
jênêngna sira salatu
mangsuli Jêng Muhkamat
wasalatu kamsu wajib
jarwanipun 

 wajip salat gangsal wêdal


mênggah yakinnya kang prentah
pun angên-angên pribadi
angên-angên sangking Allah
atas kang ngêbêki bumi
budi tan sagêt mosik
yèn jagat tan wontên wangwung
sayêkti sangking lêga
jumurung sakarsa dadi
lah ing ngriku mula jamah kodratolah


mila badan lumaksana
sadad salat pasa kaji
sadene pidratul jakat
puniku dados kêkancing
lirnya pikêkah urip
jumênêng sarengatipun
karan jatining Islam
salat ingkang tanpa tuding
mung pribadi mamuji ing dhèwèkira


marma ingaran salat kak
dalil kitab Hasanusi
wa sarengatu Mukamat
bakin ilal kiyamati
muratipun sayêkti
srengatnya Jêng Mukamadum
langgêng praptèng kiyamat
lah puniku salat daim
kang kulèsthi botên mungji Pangran liya


ingkang kangge ngriki-ngrika
mung Alah urip pribadi
tandhanipun kangge ngrika
kula lamun karsa mulih
ênga ngainku benjing
hyun kundur napas kagulung
yayah mangikal bolah
pêcat sangking jêmpol sikil
ingkang kiwa manjing sanubari jaja


nèng ngriku ngukut ludira
wusnya uminggah manginggil
mêksih manggulung kiwala 


minggah mring tanajul tarki
datan wantara mênit
gya manuksma sadalêm nur
kang wasta johar awal
sajatine johar akir
lah ing ngriku wontên wiwara gumêmblang


nênggih mêmaniking netra
ran sela matangkêp kari
punika têmbunging Buda
mênggah têmbunging Arabi
kayun sajratul pati
têgêsnya plawangan layu
wontên ngrika sasangat
ênga ngain badan nangin
nulya mahya plas ngêbaki bawana


wus campur asal malinya
sangking wangwung manjing sêpi
kumpulnya gusti kawula
gih kawula inggih gusti
kang sayêkti pribadi
Pangeran wangsul Allahu
wantawis kalih sangat
kula mulat jisim mami
gilang-gilang nulyamba maca sahadad


mutakat wulu salêmbar
kusya manjing dhatêng kulit
kulit manjing daging kula
daging manjing adaini
adaini umanjing
ring rasika manjing sungsum
sungsum manjing manira
nga ngain abadan angin
lah priksoa badan kula têmbe sirna


sênadyan ta mêkatêna
nanging atas ahkul mukmin
kêdah ngêncêngi sarengat
kang gumlar narik sutami
mituhu nurbuwati
Mukamat kang mêngku rasul
utusaning Pangeran
tatkala jaman rumiyin
wangsul jaman 

 samangke kungla utusan


manira ran rasulolah
sinêdhahan ing Yyang Widi
winisudha juru basa
mulang marang janma pingging
marma kula kêncêngi
sarengat nêmbah Yyang Agung
wontên jro masjid Dêmak
kang supaya brastha wèri
botin kula botên ingan makbudolah


mung nêmbah tekat manira
kang kulèsthi datolahi
mêkatên pamanggih kula
ing lair têrusing batin
lah kônca-kônca mukmin
sampun wontên saru-siku
agênging kalêpatan
rèh punika nama paril
mung kirdhaku mring Pangeran boya salah


puniku mutakatira
Sèh Mlaya ingkang kaèsthi
pamlênging cipta kang nyata
Sèh Dumba Sèh Bênthong nuli
nyrat kartas titi rêsik
Sèh Mlaya abuka kawruh
babaring pangawikan
wus pasrah mring Jêng Mahgribi
kawarnaa Jêng Sunan Giri tumanggap


Dhandhanggula
Sunan Giri matur mring Mahgrib
miwah dhatêng mring mukmin sêdaya
hèh kônca nêdhamba barès
hyun manglairkên kawruh
pangawikan kang kula èsthi
mlêng dalêming duta kat
gêgandhulan ingsun
wujut jumênêngnya Allah
la jamana la mangkana walanidin
nanging lir sipat kita


datul yakin

dadnya Maha Sukci
tunggal lawan dadnya Jêng Mukamat
ingkang urip tan nganggo roh
Jêng Mukamat wus murut
mangke arang janma kang uning
yèn tan lawan nugraha
rahmat Yyang Maha Gung
ngawruhi ing raganira
gih punika aran Mukamat sajati
kèksi wayanganira


yayah kita nèng jro netra kalih
wujut roro nanging juga rupa
lêmbu linêbu dayane
yeka mayangganipun
ênga ngain kang tanpa warni
jatine angin lêmbat
napas nuksmèng alus
midrawèng badan manungsa
awor rasul rasa kula kang kakiki
aran Nabi Mukamat


dene wujut kula kulit daging
otot balung sungsum bakal rusak
wangsul angsal lêbu awor
tan kinging kula gulung
rèhning wadhag tan rêmên kadim
mênggah daliling Kuran
la talbisul kaku
bil batili têgêsira
yèn si alus bêbatalan nora abti
kadim wus wujut kidam


mangke kula jamah kula gusti
liripun badan alus lan wadhag
datul insan panêngrane
ênga ngain pukulun
mila karêm mring owah gingsir
ngaralun basariyah
bungah susah junun
kang dèn cipta nora têka
ati sêkti 

 sring nênarik ati juti
yeka dating manungsa


pêrlu bangêt kawula kawruhi
budi budayaning tyas kang murtat
sun buwang kabèh kang awon
rumakêt kang rahayu
barang prentah kêdah pinilih
yèn wus pêrmanèng karsa
sak pajar lêstantun
têtêp makripating Allah
rintên ratri wus campuh kawula Gusti
sinau badan suksma


mila jroning musakap wêwarti
lapal kalbu mukmin baetolah
tyas mukmin wismèng Yyang Manon
mênggah dumunung kalbu
ênga ngain kita kawruhi
sanubari lan dilmak
pasucian ingsun
mila sanubari dilmak
lapal Allah iku panggonaning budi
ênga ngain punika


mamèt sangking jarwèng Sayit Ngali
nèng ngakait makatên jarwanya
asjadal dimah mêncorong
nèng sanubari iku
anèng dilmak sal kula nguni
boya manira rêmbak
rèhning wus kapungkur
amung jumênêng pribadya
kidam dhingin boya wontên kang dhingini
mung ênga ngain kula


dene napas kula mahya manjing
ngong tekatkên puji kang tan pêgat
puji mring ênga ngaine
benjing yèn wus kagulung
sun umanjing ring ngabundambi
brutu tan kêna rusak
ing alam

sahiru
napas wontên ngrika pêcah
amênuhi anèng jagat ngalam sahir
dadya wang-awang lêga


ênga ngain datan badan angin
urip tanpa roh pribadènira
mênggah margi kula têmbe
umahya ngalam laut
sangking dilmak mring githok nginggir
ula-ula punika
gya nuksmèng ngadêbun
ing ngriku gumlaring jagat
tanpa sama ing dunya tan wontên mirib
karaton tejamaya


de Arabe ran janatu nangim
rata jêmbar tan kêna cinêngkal
mung nimat mupangat bae
tan rumôngsa yèn murut
panggya suta bapa lan bibi
sarwa sarwi sarwendah
natar tratag anggur
bêngawan Nil kilah-kilah
binatrawi mubêng tirahing wisma di
patra mas taturêngga


utaminya ing ngriki nglampahi
rukuning Islam kamsatul lima
sadad salat jakat nglawong
kaji mring bètolahu
tanah Mêkah kajar kasyadi
nanging tekat manira
bab kaji tan purun
Mêkah ngriki boya beda
ing bètolah nadyan Allah ati mami
ngriki-ngrika mung tekat


de bab pasa kawula tan apti
awit nguni duk dèrèng tumitah
pintên yuta taun nglowong
mangkya tumitah wujut
kinèn nêdha marêki daging
supaya kuwat 

 ngangkat
anjunjung Yyang Agung
lamun ngêlah ngêlih lêsah
cape sayah tanpa pedah têmah gêring
milamba boya pasa


pasamba tar kumasiwalahi
tinggal mabarang liyaning Allah
dumadi manungsa bae
wedangan sabên esuk
pacitane pan nèng ing purtin
krunas krun wilkunuga
jiku wa têmahu
pêrlune ngenakke badan
napas kita mêtu mlêbu sun upadi
sah jumênêng mukmin kas


mungguh wajib wa jakatul pitri
sun tekatkên pôncadriyaningwang
sikil lan tanganku roro
rumanti barang dhawuh
molah mangatas gusti
janma boya kuwasa
marma rèh pituduh
dhawuhing Yyang klipatolah
wus tatela nga ngain wakiling Gusti
kita mriki mèt prentah


rintên ratri kang kula ngèngèri
têmbe badhe eling ngriki-ngrika
botên mangran-mangran sanès
mung bumi kang kulèstu
wus tatela budayèng ati
utawi pangran sirna
tan wêruh lor kidul
nadyan wontên pêdhang ligan
macan galah banthèng ngamuk ula mandi
datan jrih yèn tyas sirna


kathah lamun kula babar kawrin
bokmênawi kartas tigang kêndhang
kirang tyas kabudayane
mung puniku pukulun
kawruh ingkang kula atêpi
mèt lapal inahuda 


la dalah liripun
pituduhnya manah Allah
sumôngga ta para wali dera galih
gya Sèh Bênthong Sèh Dumba


anulisi pangawikan Giri
dènira mlêng gêgandhulanira
kabèh sêkabat muride
golong sajuga kawruh
mangastuti Jêng Sunan Giri
pamêdharing wasita
ngêblak tanpa sintru
rèh nuksma mungsawaratan
nêngga gantya Sunan Gêsêng gya mangarsi
abuka pangawikan


Maskumambang
Sunan Gêsêng babar mutakat kakiki
mangkana lingira
hèh kônca manira mukmin
lêpat minta pangaksama


rèhning mangke Yyang Suksma dera dèn paril
mungsawarat tekat
silipnya datan kayaktin
awit wus samya jaragan


tur kaidèn mring Jêng Mulana Mahgribi
nôndha babar ngèlma
sawiji-wijining mukmin
sasagêt-sagêt sandika


mênggah pangran ingkang kula sêmbah puji
tokit kang mupasal
punika kang kula Gusti
Alah kita rabulngalam


ingkang wujut tan siwah kalawan abdi
datu Maolana
kuliling jajah nêgari
ingkang botên kenging aral


boya sakit boya bungah boya sêdhih
ngêlak ngêlih tanpa
tur boya mawi

nglabêti
nadyan tirah cakrawala


jroning bumi sapta langit sabta prapti
dalilnya pratela
kadi pun belaalatin
kuwasa tanpa bêkakas


saha malih wa ngalimun belaaklin
wa belakatkata
têgêse Allah ngawruhi
kang botên srana karêmbak


la katkata kang botên srana rêrai
kanyataanira
upami yun mring Sêmawis
pangran wus dhingini mirsa


tanpa wagtra tanpa netra ngudanèni
rèh kawasanira
angungkuli sangking angin
nadyan kilat kawon rikat


nênggih lamun nunggil nèng sajroning jisim
dede nama Allah
ênga ngain wastanèki
pratandhane kêna ngaral


turu bingung lali sare eling sêdhih
yèn Dad kang murwèng rat
mukaning sipat sakalir
tanpa pamrih tanpa tilas


rasul rusul Mukamat sipat kawadis
kang murba misiksa
ing badan anyar sêkalir
pratandhane kêna rusak


wangsul datu Sang Maolana Mahgribi
wruh ing kene kona
ngrika wruh ngrasaning ngriki
ngriki wruh ngrasaning ngrika


lah sumôngga sagung para wali mukmin
pundi asma Allah
maknane abêbingungi
nadyan kang nulis tan bisa


luwih manèh kang mirêng datanpa karni 


Pangeran kang nyata
mêngku kaanan dumadi
nèng sajroning salat tobat


Sunan Gêsêng sadarpa kêncênging galih
hèh kônca sadaya
kula tan mangeran sêpi
boya mangeran kaanan


botên mangran asma Allah puji dikir
jêr syara lan sipat
sêdaya wujut kawadis
anging datu Maolana


kitambèsthi tan siwah kula puniki
puniku wujut kak
wa ladigni wa lakajri
dede jêro sanès jaba


wujut kita sakojur jaba jro jisim
tan wande gusthika
lêbur awor dadi bumi
mung Dad kang tan kêna laya


Alah dede johar awal dede manik
ênga ngain napas
roh rasa kabèh kawadis
punika tekat manira


dene têmbe pangèsthi kula yèn lalis
napas mulih barat
banyu daging mulih asli
amung dad kang mulih iya


iya kita sakarsaningsun pribadi
nadyan manjing ngêrca
kayu growong samodyardi
paran gon ingsun suminggah


aja manèh dadi wadi madi mani
miwah maningkêmnya
tumanggal dadi bêbayi
sumôngga sakarsa-karsa


dene Nabi Mukamat puniku mayit
padha lawan ingwang
parine êbuh nyang ngêndi
wali sanga datan beda


lah sumôngga tekat kula mung puniki 


Sèh Bênthong Sèh Dumba
suka trampil manurati
Sunan Carbon majêng sigra


Durma
Pangran Modang majêng sigra manabda kras
mutakat kang kulèsthi
jumênêngirèng Yyang
Allah kang murbèng ngalam
tumulya pasrangkara ris
hèh kônca imam
mênggah pangèsthi mami


nama Allah puniku rohing manungsa
kang manjing jroning tarki
hu kumpuling rahsa
ing sanubari dilmak
boya têbih sangking jisim
lir sipat kita
kang kaèksi pribadi


mila lamun yun makripating Pangeran
kêdah sarana puji
munajat dhikir pan
ilat katêkuk cêthak
silasta tinêpak siti
umèksi grana
dikir hu kang nastiti


amatèni pôncadriya cipta juga
panggihnya dad guyubi
yèn wus katarima
nêdya panggya sarupa
lyir wulan purnamasidi
ing ngriku ana
kanthil rugma di murti


barang neka suci edraning bawana
sirnaning rupa sasi
têmah wujut kita
tan kakung tan wanudya
wruh gumyaring jagat ruri
rêsêp sru nikmat
mupangat rèh sêkalir


ngalam gumlar boya ratri boya rina
sun jumênêng pribadi
nir Gusti kawula
namung 

 ingsun priyôngga
têtêp jroning Kuran muni
ngalam kabira
dakala ngalam sahir


dene rahsa manira panggih nèng ngrika
kang nampèni sih Widi
dening rahsa mulya
manpangat nikmat tômpa
pratandhane botên gingsir
sangking manira
rasaning dalêm udhip


wus tatela mayit sirna ing pangrasa
sacuwil datan kari
rèh sucining jiwa
tanpa ngalam wus ana
de musamaning kang yakin
nèng nur Mukamat
kitha itên di luwih


kinging ugi dèn saksèni sapunika
tan pisan tampik milih
yèn têmên panêdya
ing rèh tirta martana
sumirat jiwangga radin
gêsang punika
jatine boya lalis


namung ngalih panggonan ing tejamaya
nênggih janatu nangim
de gêsang samangkya
kinèn wruh sipat kita
Mukamat Rasulolahi
wujut manira
rasul rasaning Widi


wônda kita wontên wujut tigang warna
siji Mukamat jawi
suku praptèng murda
kalih wujut mayôngga
kang kèksi sadalêm camin
trang wujut mutlak
inggih Mumkamat kadim


lah punika Mukamat kang kangge ngrika
panggya sajroning 

 ngimpi
tan karasa lara
lamun panggya sangsara
rèh wus wujut bôngsa kadim
ingkang katingal
pancêring netra kalih


wus pratela wong pralaya têmbe manggya
gumlar jagat mênuhi
darbèknya priyôngga
jatine nur Mukamat
kang dèn lêboni si kadim
cocok kiwala
yèn kula muji dikir


dikir pona jlêg manggih gumlaring dunya
wasanamba ing benjing
têtêp jarwèng kitab
wa anahu mayita
pil ngalamil krubiyajit
kalibu lirnya
satuhune wong mati
dalêm ngalam kubur panggya wak-awakan
tan siwah dunya iki
mila mukmin wênang
kêdah tilik ring ngalam
saka dikir pan kang muksis
yèn sampun lanyah
gampil kiwala panggih


utaminya mukmin wruh rukuning Islam
lalima dèn lakoni
sadad salat jakat
pasa kaji bètolah
kaduwe wong darbe picis
sanguning marga
punika srengat lair


tandhanipun sahadad klimah tayibah
kalênggahkên ing dhiri
Alah lan Mukamat
inggih wujut manira
ing jawi ing lêbêt Gusti
dene wong salat
anêmbah Datul yakin


lah punika

lêbune napas manira
minggah tanajul tarki
kang mêncorong padhang
ing ngriki trang ing ngrika
budayèng dilmak mupuni
dènirèng jagat
rila lêgawèng pati


wong kuwasa mèstuti jêng nabi duta
tatkala prang kajodhi
manjing jroning guwa
tri dasa dina pasa
pramila kula tut wuri
rèh ngèlmoningwang
piwulang sangking nabi


de wong kaji kinèn manjing ring bètolah
bètolah kang nèng ngriki
sanubari kula
ing betal makmur dilmak
betal mukadas kang nginggil
êmbun-êmbunan
lah punika tyang kaji


sampun tamat pamusthi kula ing tekat
wran makripat ring Widi
myang rukuning Islam
wajibnya pra ngulama
mukmin ngrika mukmin ngriki
Sèh Bênthong Domba
rêsik dera nulisi


Kinanthi
gya Sunan Ngampèl nêbda rum
hèh kônca manira mukmin
mênggah gêgandhulan kula
siyang ratri mung mangèsthi
tan ana Pangeran liyan
Allah kang murba ing bumi


botên jaba botên kalbu
mung kalimah tayibahi
ya laila hailêlah
Mukamat Rasulolahi
tan wontên Pangeran liya
Alah kang murba ing bumi


satuhune Mukamatdun
utusanira 

 Yyang Widi
tan pisah sakabatira
tan miwiti tan mêkasi
de nga ngain lawan napas
punika dede Yyang Widi


Yyang Maha Gung dudu wangwung
yèn kula hyun wruh sayêkti
mung lumyat anyaring ngalam
têrtamtu ana kang kardi
mokal jumênêng pribadya
boya ngadad boya isi


waman ngarapa nabsahu
paat ngarapa nabsihi
sing sapa wruh ing Pangeran
têmên-têmên bodho pingging
marma pamlêng kula nêdya
siyang ratri angabêkti


sujut rukuk limang wêktu
subuh luhur ngasar mahgrib
praptèng ngingsa muji Allah
kaluhuran dunya ngakir
kang mêngku karaton mulya
tur kang ngasta kukum ngadil


sirik kula ngaku wêruh
dunung wujutnya Yyang Widi
jro langit jroning butala
myang antarane tan panggih
kula jrih lênggahkên jiwa
rèhne jro Kuran macuhi


la yabjibu makrapatu
minal ngèlmi dakaiki
têgêse wong nora wênang
ngawruhi ngèlmu kang dakik
kajawi salat sêmbahyang
kang muksis jatining urip


Allah botên dumunung hu
boya wontên sanubari
kapir lamun ngênggonêna
kupur

lamun tanpa Gusti
jatine jagat samuha
sangking kodratnya Yyang Widi


mobah molah mosik ulun
atas sangking Maha Sukci
nanging sadalêm kawula
dede kyula dede Gusti
wujut manira manungsa
botên kenging ngaku Gusti


yèn nabi pra sipat têlu
sirik amanat tablèhi
wangsul jalmatining tahngam
paran wênang ngaku nabi
mênggah panêmbah kawula
limang wêktu sabên ari


wajip wong nêtêpi kukum
ning Islam sadad salati
jagat pasa kaji Mêkah
punika ingkang utami
yya mikir kang ora ora
Alah dêdunung jro ati


punika sakêthi luput
prasasat kapir Yahudi
mujutakên nama Alah
dumunung sajroning pikir
môngka jroning dalil Kuran
lamurtasiman pikyali


tan kacakra Maha Luhur
nga ngainirèng sujanmi
de lamun bôngsa ngasara
nirnakake Maha Sukci
puniku wong nuksmèng setan
jajal lanat sipat jalmi


mila kula langkung kukuh
madhêp tekat nganggêp Gusti
rongpuluh sipatnya Allah
jalal jamal kahariti
agung elok luhur mulya
boya dumunung ing

pundi


al ngalam kulumujudun
Alah dumunung ing dalil
sabên kang maujut ngalam
sadaya dede Yyang Widi
wani kakêthokan jôngga
ajur lawan kitab mami


asal kula nguni lêbu
gêni banyu bumi angin
dadi nêmbêlas prakara
ngalumpuk dadya sawiji
sangking kodrating Pangeran
dadya kawula puniki


marma sayugya wong idhup
wajib nêmbah Datolahi
rèh Allah tan kaya ngapa
asma kiwala nyukupi
Yyang Sukma uning kang samar
kalam nênulis pribadi


nyathêti klakuan makluk
ala bêcik dèn kawruhi
mila ta pamanggih kula
sayugya ngupa upami
pinanggya dina ngakerat
wran gêsang ing têmbe lalis


de ajal kula ing besuk
mèt tôndha jarwaning sitin
babu sakaratul iya
kula pandêng badhe kèksi
cahya sarambut umahya
sangking brajamusthi mami


mancorong dirgantara nrus
kula nut minggah suwargi
de panggonaning suwarga
dede nglangit sanès bumi
tan dumunung nèng antara
sangking gaibing Yyang Widi


marmamba sangêt mamuruk
dhatêng para sisya mami
tanah Ngampèl 

 Surabaya
sarengat kawula pardi
supados têrah-tumêrah
praptaning kiyamat benjing


sampun kasêrat sêdarum
Sunan Ngampèl dènira ngling
dadya Sèh Bênthong Sèh Dumba
nurat galur tan muwuhi
sigêg Jêng Sunan lingira
Pangran Kudus kang nambungi


Pangkur
Sunan Kudus nambung sabda
ngêdalakên pangwyikan kang kakiki
makatên dènira matur
hèh kônca ngulu ngèlma
lêpat amba sakêthi maminta ampun
rèh kawruh kawula slaya
marang para wali mukmin


awit pangèsthi kawula
asma Allah tan liya amung urip
kang nama urip satuhu
dede roh dede napas
nga ngain du dede rahsa sanès rusul
jumênêngnya sangking sabda
manungsa ingkang kakiki


antajumin kahulina
dalilipun kasêbut ing ngakait
mila jawi lêbêt dudu
sanès nginggil myang ngandhap
dunya ngakir jalmèku wênang tatêmu
ingupadi kulon wetan
lor kidul kanan myang kering


kang pinanggih urip kita
tatela trang kang karya bumi langit
santero barang maujut
gumlaring jagat raya
tandhanipun tatkala dèrèng tumuwuh
ngadam dèrèng wontên 

 barang
kang sampun kula sêksèni


ênga ngain nama imam
basa Islam napas kang mahya manjing
sêdaya amung pikukuh
jumênênging manungsa
de kang nama urip anglêngkara tuduh
êmbuh-êmbuh kang panôngka
kodrad akarya pribadi


obahe sakarsa-karsa
tanpa pamrih dadya kula puniki
kabèh anglêngkara tuduh
nênggih Pangeran kita
mila kula wêstani urip kang agung
sujut rukuk nedra pura
pêjah gêsang atut wuri


ênga ngain tan kuwasa
napas nupus ngêmadheyan upami
kulit daging gêtih nunut
balung sungsum ngawula
langkung malih rasul rusul amung katut
de Allah iku mung asma
bingung maknane ngapusi


saksi malih urip kita
yèn sang urip mrih kasênêngan gaip
gènnya nglêngkara tan dunung
ing ngriku sirna wuta
jagat raya jiwita sirna sêdarum
dede sêtri sanès priya
punika yèn urip guling


malah jamaning musakap
wong anedra sebak jamaning pati
ana maolukul maut
brastha budayèng jalma
nadyan kaji ping sakêthi yayah gêbluk
sebak bujang 

 baujayan
kalamun sang urip tangi


anyênêngakên Pangeran
wignya ngrani kabèh isining bumi
badane sakojur wêruh
nêbut klimah tayibah
mila yêkti urip kang nama Yyang Agung
kang cêdhak tanpa gêpokan
têbih kang tanpa wantawis


wayangane urip kita
bangkit pisah dad kang wajibul wajib
lah puniku conto ulun
ngingling jajah bawana
mapan sirik lamun manganggêp maujut
urip datan sagêt suda
langgêng ing salami-lami


mênggah ingkang kinging aral
ênga ngain kang têksih kinging sakit
puniku ing rasanipun
pintên-pintên cacahnya
ingkang botên kinging sakit amung idhup
ananging napas manira
sang minuni tanpa pamrih


de kang bangkit liring guna
myang kirdhaning pôncadriya sakalir
yèku kuwasaning kalbu
kang wus têngaluk ing tyas
ngambu-ambu srana sabda lan pangrungu
mangalap mamrih sêdaya
piranti karsaning Gusti


nanging jumênênging manah
lan jumênênging napas mahya manjing
sangking budayaning idhup
sanggyaning jiwa raga
mung sang urip kang botên kinging têngaluk
datan anyar datan luwas
tanpa 

 wêrda lan taruni


dumunung jiwangga kita
mêratani sakojur sadarpa di
dene urip mêngku layu
sangking pangaran-aran
sakarsanya kang ngarani pasthi manut
ênga ngain datan wikan
mring panggonaning sang urip


urip rina wêngi pêjah
jroning pati siyang daluning urip
marma manah kula gumun
pundi panggenan gêsang
langkung manglih ngupadi panggenan layu
pêjah gêsang atas karsa
manah datan nguwasani


jêr nga ngain lawan napas
sagêt pisah sagêt kumpul sawiji
kadipundi pisahipun
kumpulnya kadiparan
lamun urib botên sagêt bênggang campur
lah sumôngga kagaliha
sagung para wali mukmin


dene pun kula punika
botên pisan nêdya manggayuh pati
ngêlak lêsu lara ngêlu
sajêg kula tan arsa
supradene mêksa rumakêt sadulur
kajibah awit tan pisah
ethok-ethok gêlêm mati


mila botên kula rêmbak
nama pêjah sakarsanya Yyang Urip
marma syarga nraka lumuh
mung sumarah gon mulya
wangsul angsal ing pundi karsaning idhup
ingkang kadya sapunika
gya dèn cupi dadya

bayi


gêjawi sangking punika
amangsuli bicara nama urip
yèn kapiji pintên èwu
sirna wujut manungsa
mangke kula jèrèng sawêntawis cukup
tumrap silaning di sastra
kêkathahên yèn kaprinci


kula ringkês mrih têtela
kados wulu antuk gêsanging kulit
kulit gêsang sangking marus
rah daging ingkang gêsang
daging otot urip rèh uriping balung
awit sungsum ingkang gêsang
sungsum jiwita ing urip


rahsa urip sangking jiwa
nama jiwa ênga ngain lan budi
ênga ngain urip antuk
mamèt purbaning gêsang
dayèng napas midrawèng badan sakojur
napas gêsang sangking kita
asma kayat basa Ngarbi


kupulnya budi lan napas
campur têlu ulêt lawan sang urip
satus kêthi siji tan wruh
warna kang nama gêsang
kathah kerub napas budi ran Yyang Agung
môngka urip kang sanyata
dede napas dede ati


dede dad kang jajah jagat
langkung ewuh mukmin kang dèrèng tampi
kang ngêrcona gubah ngragum
angathik ngikêt têmbang
wus têrtamtu botên wikan pisah kumpul
urip lan napas manira
dadya kèh wong salah tampi


kabèh jalma kabegalan 


ênga ngain napas dèn anggêp Gusti
kang sawênèh nganggêp wèngwung
isining puluh wungwang
klowonganing yeka mukmin sasar-susur
gluyuran ngaku Pangeran
kang puluh kok sipat jalmi


mênggah kula asma Allah
sangking asma kang darbe banyu urip
mila ngrika ngriki suwung
ngriku tan wontên Allah
kaprècète manungsa dinalih wangwung
wus prasasat Cina wangkang
ngawur kawoworan iblis


yèn wong nuksmèng ing wirayat
tan ngupaya ing kasampurnan pati
wus tan ngupaya Yyang Agung
dad sipat asma boya
datan ngaku Mukamat kang mêngku rasul
wong mangkono sasat latha
nama Ngingsa ngaku Gusti


lamun Jêng Mukamat boya
pisan-pisan ngaku wêruh Yyang Widi
ngênggonkên kiwala kupur
dene nama manungsa
namung isi urip sabêkakasipun
kang sayugya kinawruhan
têmbe bosok awor siti


poma hyun nuksmèng panggonan
ngôntha warna suwung wangwung tan arsi
mung sumarah karsèng idhup
tan ana urip sasar
wangsul mangkya mung sumarah ngudi ayu
yuning jiwangga sasama
mila pinardi salatri



rèh gêsang mêngku kaanan
jroning badan sakojur mamrih tami
supaya tumangkar tumrun
putra sêdaya wutat
yya amurang culika duskarta ayu
supradene sinasaban
ala bêcik sangking Widi


jroning musakap sinêrat
kadrisari khaeriminalahi
ala yugya rèh Yyang Agung
yèn Allah nora klilan
wus têrtamtu kèhing dudu têmah wurung
lah sumôngga kagaliha
sêdaya mutakat mami


kathah yèn kawula babar
gêgandhulan kang sayugyamba èsthi
Sèh Dumba Sèh Bênthong sampun
rèntès panyêratira
kawarnaa Jêng Sunan Prawata magut
nêdya babar pangawikan
umatur marang Jêng Mahgrib


Pocung
wus nèng ngayun Sunan Prawata lingnya rum
lah akônca nêdha
sampun wontên sêrak-sêrik
wus jaragan punika mungsawaratan


dhêngkah ulun mutakat kang kula ragum
dunya têmah laya
sapunika tekat kalih
lair Islam yèn sadalêm tekat Buda


rèh jro ulun ênga ngain datan santun
têksih têmbung Jawa
nadyan ngoprès bôngsa Ngarbi
papujian sêmbahyang tilawat 

 Kuran


jawènipun dèrèng salin tyas pukulun
amung asma Allah
kula mituhu wong Ngarbi
suprandene kula gêp guru kawula


nabi rasul kula gêp Kêrsna lan Wisnu
rugu nama Allah
yyang pêrmona tali urip
manjing mahya dhewe-dhewe namanira


lamun malbu yyang pêrmona manêbda hu
yèn mahya yyang atma
dene lamun arsa mulih
tejamaya aran yyang sewadakala


mênggah ulun nêmbah Yyang nèng masjit ngawur
tan pêrmanêm jiwa
ati mêksih mikir-mikir
pôncadriya ngurmati pêpak sêdaya


lah puniku tandhanipun kula ngawur
kula gagas-gagas
botên liya bôngsa ati
ingkang prentah salat muji bôngsa manah


nganti wuru ngèsthi sarupa kadulu
tan manggya punapa
bênêr luput manut ing sir
wus tatela ênga ngainku datolah


barang kayun mosik mênêng salat nêbut
rèh dhawuhing cipta
mila mangke kang kulèsthi
mung sumaguh mabarang karsaning Allah


sêmbah sujut rintên ratri gangsal wêtu
yèn kataman ngaral
rubeda sangsara prapti
sami ugi lan Buda datanpa sastra


lajêng tuwuh tyas kula kawruhing kawus


tatela tar beda
surasaning Ngarab Jawi
mung klakuan kang sulaya kanyataan


kang kulèstu sêmbahyang kang hyun tatêmu
têksih cara Buda
kang kawula èsthi-èsthi
mangêningkên cipta nutup pôncadriya


wus pas ngrungu pandula pangrasa ambu
amêtak nirdaya
sirna kamanungsan mami
mung mangèksi satiti tiksyaning grana


Sang Yyang Guru yèn kawula hyun tatêmu
sêmadi mlêng karsa
nèng antara napas mijil
tatela trang mahyaning napas kawastra


napas mlêbu rahsa kumpulnya anèng hu
ran Wisnu Bathara
yèn mahya Yyang Kêrsnajati
anguripi bawana yugya manira


de Yyang Guru tan mahya datan malêbu
yèn kêncêng sarupa
wus pêrsebak sipat mami
warna seta samrica mijil sing grana


lah ing ngriku Yyang Guru kôntha lir ulun
jiwangga sru brastha
sang pêrmona mênêng wêning
Sang Yyang Êning uninga jagat priyôngga


yayah jumut lêlangên sampun kalimput
nir Gusti kawula
nanging pribadi ngratoni
gih punika carêmnya antaya mulya


Jêng Sang Yyang Nurcahya Nurrasa wus kumpul
nuksmèng jagat sunya-
ruri wasta Sang Yyang Tunggil
Junggringslaka ujut osik tejamaya


marma ingsun 

 ing têmbe yèn arsa murut
dewa catur warna
anggêgodha ngiming-iming
sajatine pôncadriya wèh bêncana


kang kula nut seta samrica binubut
tan dangu pêcah wra
mênuhi jagat sakalir
kèksi kita mara cahya marudasta


ngong tumutur nuksmèng mring cahya umancur
marma janma Buda
kuwada katunu bahning
kang supaya wor jawata campur sukma


lah punika nyatane sampurna murut
rêjasèng jawata
antarantuk sèwu ari
yèn sêdyarsa macampuh mantuk ring jabang


gancaripun manungsa aran Sang Yyang Nur-
cahya manjing netra-
ning wran sawrat jalu èstri
kasêbut Sang Nurrasa wangsul manjalma


wungsal-wangsul mangkona jalma tumuwuh
nyakra panggilingan
wônda rusak salin warni
kaki kita dumadi kula punika


amba nurut manjing bapa anusup
mila kathah para
sisya lageyan nyèplêsi
lah punika dadya pratôndha sanyata


samya ngungun wali nênêm jarwanipun
Jêng Sunan Prawata
mutakat pêmanggih Jawi
jaman Buda dadya dewa kang kadriya


nambung wuwus Sèh Mlaya mring Sunan Gunung
hèh yayi Prawata
sabab punapa pun adhi
rêmên Buda dene manjing gama Islam 




Islam Ngarbu sujut rukuk gangsal wêtu
mring masjit jêmaat
ngaji kitab Kuran tapsir
lah bok inggih ngawruhi rontal kiwala


sunan gugup Prawata dènnya sumambung
o kakang Malaya
salat sujut kula niki
têmbung Ngarab nanging sun maknani Jawa


pônca kalbu wontên malaekatipun
lamun bôngsa Jawa
dewata sawiji-wiji
wus têrtamtu Jawa Arab sanès kênyam


nanging jumbuh kuwasane lan tyas gambuh
napa jêng paduka
lair Ngarbi batin Ngarbi
sirna Jawa yèn makatên pasthi dora


pamènipun Cina singkèk manjing Slamu
nadyan bangkit sadad
salat ngaji puji takbir
wujut kaji nging batine taksih Cina


tantra dangu dènira sêndhu-sinêndhu
Sèh Manggrib kang mancas
hèh kônca yya na slang-silih
rêbut pamrih unggul gunardikèng prana


wau sampun pêrjanji yya na slang-surub
lan malih punika
mungsawarat babar kawrin
tan dadya pa sanadyan mangeran rêtca


janji lamun wus kawahyaning pasêmun
aja kawêndaka
dening para mudha pingging
bokmênawa brastha kêtartining praja


para jamhur kyai-kyai anom sêpuh
dupi pratawèng tyas
pangawikannya pra wali
kathah 

 ngungun sangking pamanggih sulaya


tuju ngênu sawiji-wiji panêmu
ing para ngulama
mutakat kinèn nyathêti
mring Sèh Dumba Sèh Bênthong wignya ing sastra


rêbat inggil Sèh Mlaya dènira padu
wus sirêp karweka
sêdaya rumôngsa silip
kawarnaa Jêng Mahgribi rum manêbda


Dhandhanggula
hèh sagunging pra mintamba mukmin
sun wus mirêng pratela saha trang
ing tekat siji-sijène
kawruh nora na kumpul
dhewe-dhewe èsthining tokit
nanging pamancas ingwang
kabèh-kabèh bagus
mungguhing dalêm kakekat
janji darbe gêgandhulan kang kaèsthi
nêtêpi dalêm Kuran


wakadistam sakabil maoti
duska liripun lapal punika
lah padha darbea kowe
gandhulan tali kukuh
asma tali ciptaning tokit
kang kêncêng saha nrima
yeka nama ngèlmu
nadyan wong nêmbah brahala
lamun mandhêp nora owah obah gingsir
iku aran sampurna


gama iki wus wrata sabumi
rumêk payu sasamining gêsang
wus wor yudanagarane
dene sêmbah lan sujut
manut caranira pribadi
daligulbalat lirnya
tata nagri ngriku
wus tan kêna ingowahan
wus tindake yya nganti amêmatoni
mangkone 

 kirdhèng gama


lawan malih kabèh sun jarwani
dalil usul alaming bujôngga
Ngarab mangkono lapale
nênggih ingkang kasêbut
walaumin logatul Ngarbi
têgêse lapal Allah
têmbunging wong Ngarbu
isnapun wong seje bôngsa
tamtu beda mungguh surasaning tulis
marma tan dadya ngapa


ingsun iki wong Ngarab mring Jawi
sangking Mêkah katundhung miruda
rèh sulaya lan wong kono
praptèng Dêmak mêmuruk
gama Islam sun yasa masjit
jatine mung klairan
batin sak karêpmu
jêr mung amrih kalairan
ayuning rat yugya nêmbah Datolahi
sangking asma bae sah


yêkti gama datan mulang pati
jêr wong mati padha bae bathang
syarga nraka datan wêroh
rèh wus kayu kayapu
durung ona wong mati bali
de kanjêng nabi mekrat
wungu sangking tidhur
sênadyan Buda tan beda
Wêrkudara bisa manjing Dewarukci
Wlônda Ngingsa mring syarga


kabèh êmbuh dora êmbuh yakin
rèhning sun sira datan bisa
nglakoni mekrat mêngkono
mung kabèh panjalukku
pikirên kang têmên jro ngati
yèn mantêp pasthi bisa
nanging yya katungkul
sarengat lair aja sah
limang wêktu 

 dadya pratandhaning sukci
mangkono traping salat


kae ana pêrlu malang yakin
jroning takbir pas patang pêrkara
yèn sirarsa wruh patrape
kalamun durung wêruh
pêrlu malang ing dalêm takbir
salatira datan sah
wartaning jalma yu
kang dhihin ekram punika
kaping kalih munajat arane kaki
ping tiga nama mikrat


ping sakawan kang aran tubadil
de artine kang ekram punika
cêngêngêna paningale
artine cêngêng iku
blas sirna lang sawiji-wiji
wêning marang Pangeran
cêngênging puniku
kang sarta lawan Pangeran
ingkang mikrat sapocapan lan Yyang Widi
artine sapocapan


pan wus nunggal sasolahing Gusti
ingyaiku ingran sapocapan
apan ta mêngkono jêbèng
kang nêbut kang sinêbut
datan liyan sabdaning Widi
muji ing dhèwèkira
nênggih marganipun
lantaran lesan manira
ati lesan pan kagunganing Yyang Widi
tan wontên liyanira


kaping pate kang aran tubadil
pan wus nunggal solah-bawanira
ing lair praptèng batine
wus sebak punang samsu
kalanira baskara mijil
sirna datan katingal
sartane puniku
kalingan sampun kagantyan
kalimputannya dening wimbuh kang sajati
dasih wus 

 datan kocap


nulya sêrat pinundhut Jêng Mahgrib
wus sumaos Sèh Majagung Dumba
Mulana ngandika alon
wruhanta para kutup
sêrat arsa sun turkên maring
jêbèng Sunan Bintara
sadaya jumurung
samana kalilan bubar
santri-santri kyai-kyai para mukmin
wus mantuk sadayanya


Tamat
-  -

panêdhaking srat manising bumi
satriya gung panênggak pandhawa
Wrêkodara jêjuluke
duk winêjang sastra yu
mring Sri Maha Sang Dewaruci
Ngahat Kliwon sapisan
Mulut Bhe kang taun
sèwu wolung atus tigang
dasa kalih jubuh wêtoning kang nulis
môngsa sadha nèng tawang


lah ta mara Wrêkodara aglis
umanjinga guwa garbaningwang
kagyat miyarsa wuwuse
Wrêkodara gumuyu
pan aguguk turira aris
dene panduka bajang
kawula gung luhur
sasat pangawak prabata
sangking pundi margane kawula manjing
jênthik mangsi sêdhênga


tangan dika sukma Dewaruci
gêdhe êndi sira lawan jagat
kabèh iki sak isine
kalawan gunungipun
samodrane alase sami
tan sêsak lumêbua
guwa garbaningsun
Wrêkodara duk miyarsa
langkung ajrih kumêl sandika turnèki
mènglèng Sang Rucidewa


iki dalan talingak ngong kering
Wêrkodara manjing sigra-sigra
wus prabta ing jro garbane
andulu samodra gung
tanpa têpi nglangut lumaris
liyêp adoh katingal
Dewaruci nguwuh
hèh apa katoning sira
dyan umatur Sang Sena inggih atêbih
tan wontên katingalan


awang-awang kawula tingali
uwung-uwung têbih tan kantênan
ulun saparan-parane
tan mulat ing lor kidul
wetan kulon datan udani 
-  -

nginggil miwah ing ngandhap
pan datan kadulu
sadaya batên wuninga
langkung bingung ngandika Sang Dewaruci
aja maras tyasira


byar katingal ngadhêp Dewaruci
Wêrkodara sang wiku kawangwang
umancur katon cahyane
wus mulat ing lor kidul
wetan kulon sampun udani
nginggil miwah ing ngandhap
pan sampun kadulu
lawan ningali baskara
eca tyase miwah sang wiku kaèsi
anèng jagat walikan


angandika sukma Dewaruci
ayya lumaku andulu lunga
apa katon ing dhèwèke
Wêrkodara umatur
wontên warni kawan prakawis
katingal ing kawula
sadaya pan wau
sampune datan katingal
amung kawan prakawis ingkang kaèksi
bang irêng kuning pêthak


angandika sukma Dewaruci
ingkang dhingin sira anon cahya
umancur tan wruh arane
pancamaya puniku
sêjatine ing tyas sayêkti
pangarêpe 
têgêse tyas iku
ingkang aran muka sipat
kang anutug marang sipat kang linuwih
bang sajatining sipat


môngka tinulak aja lumaris
awasêna rupa aja samar
kawasane tyas êmpane
tingaling tyas sirèku
anêngêri marang sêjati
eca Sang Wêrkodara
amiyarsa wuwus
lagya mèsêm tyas sumringah
dene ingkang abang irêng kuning putih
iku durgamaning tyas


pan isine jagat amêpêki
iya ati kang têlung prakara
pamurunge laku kabèh
 iku
yakti bisa  srip
yèku 
arti kang katêlu
irêng abang kuning samya
kang
-  -
anyêgah cipta karsa kang lêstari
pamoring sukma mulya


lamun ora kawilêt ing katri
yêkti sida pamoring kawula
lêstari ing panunggale
poma dèn awas emut
durgama kang munggèng ing ati
pangwasane wêruha
wiji-wijènipun
kang irêng luwih prakosa
panggawene asrêngên sabarang runtik
andadra ngômbra-ambra


iya iku ati kang ngadhangi
ambutoni marang kabêcikan
kang irêng iku gawene
dene kang abang iku
iya tuduh nêpsu tan bêcik
sakèhe pêpinginan
mêtu sangking iku
panastèn panasbaranan
abuntoni marang ati ingkang eling
marang ing kawaspadan


dene iya ingkang rupa kuning
kuwasane nanggulang sabarang
cipta kang bêcik dadine
panggawe amrih tulus
ati kuning ingkang ngadhangi
mung panggawe pangrusak
binanjur jinurung
mung kang putih iku nyata
ati antêng mung suci tan ika iki
prawira ing kaharjan


amung iku kang bisa nampani
ing sasmita sajabane rupa
nampani nugraha dene
ingkang bisa tumanduk
kang lêstari pamoring ati
iku musuh têtiga
tur sami gung-agung
balane ingkang têtiga
kang aputih tanpa rowang amung siji
mila agung kasoran


lamun bisa iya nêmbadani
marang sêsukêr têlung prakara
sida ing kono pamore
tanpa tuduhan iku
ing pamore kawula Gusti
Wêrkodara miyarsa
sêngkut pamrihipun
sangsaya biraènira
iya mara kawuwusaning ngaurip
sampurnane panunggal


sirna patang prakara na malih
urub piji wêwalu kang warna
Sang Wêrkodara ature
punapa wastanipun
uru 
-  -
ji wêwalu kang warni
pundi ing sanyata
rupa kang satuhu
wontên kadi rêtna muncar
wontên kadi maya-maya angebati
wontên abra markata


marbudyèng rat angandika aris
iya iku sajatine tunggal
salire warna têgêse
wusana ing sirèku
tuwin ana isining bumi
ginabar angganira
lawan jagat agung
jagat cilik nora beda
purwa ana lor kulon kidul puniki
ngandhap nginggil ing ngarsa


miwah abang irêng kuning putih
iya uripe kang sabuwana
jagat cilik jagat gêdhe
pan padha isènipun
tinimbangkên anèng sirèki
yèn ilang warnaning kang
jagat kabèh suwung
saliring reka tan ana
kinumpulkên ana rupa kang sawiji
tan kakung tan wanodya


kadya tawon gumana puniki
kang asawang pêputranta dênta
lah payo dulunên kuwe
Wêrkodara andulu
ingkang kadya pêputra gadhing
cahya mancur kumilat
tumeja ngênguwung
punapa inggih punika
warnaning dat kang pinrih dipun ulati
kang sajatining rupa


dene iku kang sira tingali
kang asawang pêputêran dênta
ingkang kumilat cahyane
angkara ka murub
Yyang Prêmana arane nênggih
uripe kang salira
Pêrmana puniku
tunggil anèng ing salira
nanging nora milu sungkawa prihatin
ênggone anèng raga


datan milu mangan turu nênggih
iya nora milu lara lapa
yèn iku pisah ênggone
raga kari ngalumpruk
yêkti lungkrah badanirèki
yaiku kang kuwasa
nandhang rasanipun
inguripan dene sukma
iya iku sinung sih sinandhang urip
ingakên rasaning dat


anauri aris Dewaruci
iku dudu ingkang sira sêdya
kang mupuni jagat kabèh
tan kêna sira dulu
tanpa rupa datanpa warni
tan gatra tan satmata
iya tanpa dunung
mung dumunung ingkang awas
ing sasmita anèng ing jagat mêpêki
dinumuk nora kêna


iku sinandhang kêni sirèki
nanging kadya simbar nèng kêkayan 
-  -

anèng ing raga ênggone
uriping pêrmanèku
inguripan ing Sukmajati
misesa ing sarira
pramana puniku
yèn mati milu kalêswan
lamun ilang gukasmane slira nuli
uriping sukma mulya


sirna iku iya kang pinanggih
uriping sukasma kang nyata
kaliwatan upamane
lir rasaning kêmumu
kang prêmana amêrsandhani
tuhu tunggal pinôngka
jinatyan puniku
umatur Sang Wêrkodara
inggih pundi wêrninipun kang sayêkti
Dewaruci ngandika


nora kêna iku yèn sira mrih
lawan kaanan samata-mata
gampang angèl pirantine
Wêrkodara umatur
kula nyuwun pamênjang malih
inggih kêdah wuninga
babarpisanipun
pun patik ngaturkên pêjah
abêncana anggèn-anggèn ingkang pêsthi
sampun tuwas kangelan


yèn makatên kula batên mijil
sampun eca nèng ngriki kewala
datan wontên sangsayane
tan niyat mangan turu
batên arip batên angêlih
batên ngraos kangelan
botên ngêrês linu
amung nikmat lan mupangat
Dewaruci lingira iku tan kêni
yèn nora lan antaka


sangsaya sihira Dewaruci
marang kyasasih ingkang panêdha
lah iya dèn awas bae
marang pamurunging laku
ayya ana sira karêmi
dèn bênêr dèn waspada
ing anggêpirèku
yèn wus kasikêp ing sira
ayya umung dèn ngago parah yèn angling
yèku rèh papingitan


nora kêna yèn sira rasani
lawan sama-samaning manungsa
yèn nora lan nugrahane
yèn ana nêdya padu
angrasani rêrasan iki
ya têka kalahana
ayya kongsi banjur
ayya ngadèhkên sarira
aywa krakêt mring wisayaning ngaurip
balik sikêpên uga


kawisayan kang marang ing pati
dèn kaasta pamênthênging cipta
rupa ingkang sabênêre
sinêngkêr buwanèku
urip nora nana nguripi
datan antara môngsa
iya ananipun
pan wus ana ing sarira
tuhu tunggal sêsanak lawan sirèki
tan kêna pisahêna


datan wênèh praptanira nguni
tunggal sang  ning buwana
pandulu pamiyarsane
wus anèng ing sirèku
pamirsane sukasma yêkti
iya tan lawan karna
ing pandulonipun
iya tan kalawan 
-  -
 netra
netranira karnanira kang kinardi
anane anèng sira


lairing sukasma anèng sirèki
batining sukasma wus anèng sira
iya mêngkono patrape
kadya wrêksa tinunu
ananing kang kukusing agni
sarta kalawan wêrksa
lir toya lan alun
kadya menyak anèng puan
raganira ing rèh obah lawan mosik
iya sarta nugraha


yèn wruh pamoring kawula Gusti
sarta sukasma kang sinêdya ana
de warna nèng sira gène
lir wayang sarirèku
sangking dhalang solahing ringgit
kang môngka panggung jagat
kêlir badanipun
amolah lamun pinolah
sasolahe kumêdhèp myarsa ningali
tumindak lawan ngucap


kawisesa amisesa sami
datan antara pamoring karsa
jrêng tanpa rupa-rupane
wus anèng ing sirèku
upamane paesan jati
ingkang ngilo Yyang Suksma
wayangan puniku
kang ana sajroning kaca
iya iku jênênge kawula iki
rupa sajroning kaca


luwih gêngnya kalêpasan iki
lawan jagat gêdhe kalêpasan
kalawan luwih lêmbute
salêmbutaning banyu
apan lêmbut kamuksan ugi
luwih alit kamuksan
saaliting têngu
pan misih alit kamuksan
liring luwih amisesa ing sakalir
liring agêng alitnya


bisa nukma ing agal lan alit
kalimutan kabèh kang rumangkang
gumêrmêt iya tan pae
kaluwihan satuhu
luwih dènnya ingkang nampani
tan kêna ngandêlêna
ing warah lan wuruk
dèn bangêt panguswanira
badanira wasuhên praknyana ngungkih
wêruha runsiting tikah


-  -

dhuh gusti prabuning ayu
ayu-ayuning sanagri
kakocap ing jaman Buda
Kusuma Ambarawati
putri ing Bojanagara
dhasar ayu lindri-lindri


jêdhêg pangupayaningsun
usada putêking galih
wanudya kang esah-esah
miwah arta busana di
datan dadya dhanganing tyas
tuwin ingkang sarwa sari


tur iku bôngsa rum-arum
-  -

kona-kona nora nana
têmah santri kanut mangeran budi
ngangên-angên mring Yyang Agung
lir Prabu Brawijaya
têmbe ana santri kang mangeran bumbung
galih kangkung wuluh wungwang
suwung wangwung klowong angin

iku dinalih pangeran
kang nguripi antara bumi langit
ana manèh santri bingung
napas dèn anggêp Alah
mlêbu mêtu amêmuji dhèwèkipun
luwih manèh têmbe ana
asmane Allah pinuji

jaman benjang wali astha
akèh asma pinangeran pinuji
ting jrêlih nèng masjit suwung
nyatane tan wruh Allah
yèn wong kapir pangerane bisa wêruh
wangsul mèt wêwaton Kuran
Allah tan wruhi wong muji

Allah tan kêna sinêmbah
koplit bae lan guruku Sèh Abrit
rujuk Kuran jarwanipun
mokal sira tan wikan
ma ngibadallah udunal asma kupur
têgêse wong nêmbah Allah
yèn dudu asmalah kapir

waama ngibadal asma
dunal makna pakatna iya lirning
wong

nêmbah asma tan mujut
têmên-têmên kacêgah
marma sira poma yya dêdawa palsu
rucatên masjit punika
jêr sira têmbe-têmbe sêsiwi


nurunkên têrah-tumêrah
yèn kabanjur kawruhmu têkèng akhir
tan wurung akèh wong kumprung
wêdi mring Gusti Allah
wani marang pulisi kuwasèng ratu
bubrah rusuh akèh nasag
ruwêt tataning agami


gêtun timên guroningwang
Jêng Sitibang pagene inggal mulih
coba klamun mêksih layu
nèng kene bisa bukak
masjit Dêmak kang arda walepa palsu
mèt pathokan sangking Kuran
miwah tapsir Kalèni


wus sun ringkês jarwaningwang
panêdyèngsun yun nusul guru mami
sanadyan urip tan pangguh
pati budiku tunggal
lah ta payo tontonên dèrèng sun anut
yèn wus mulih salinana
bangke sakarêpmu dadi


kadhal kodhok rase luwak
kucing kuwuk kang gampang gonmu sandi
ngupaya sadhela antuk
kêbo sapi tuwin jaran
sun pêsthèkkên pêsthi nora bisa ruru
sabab nganggo ongkos arta
Lonthang tantra manjing masjit


jujug mimbar pangimaman
para wali mêksih lênggah

nèng srambi
Sang Lonthang trangginas mugut
tirtaning kang nirmaya
wus munpakun kayat dunya munpakun
sebak tali grap blas ilang
gumilang-gilang kang mayit


kagyat wali kang nèng jaba
dupi syara gumêbrug kapiyarsi
pra wali kagyat lumêbu
wrin Lonthang wus palastra
samya ngungun santero ngulama gêtun
cancutnya endraning laya
bangke gya binêkta mijil


ibut santri kang tumandang
karya kluwat nèng dagannya Sèh Abrit
dupi pangupakara wus
sawa Lonthang dèn angkat
malbèng kluwat rampung pacaraning layu
bubaran para oliya
kundur kasaput ing wêngi


Asmaradana
wasitanên kang kinawi
Kyagêng Tingkir Ngardipurwa
mirêng pabrataning wartos
yèn muritnya kang pangarsa
Ki Pênggêng Dayaningrat
sampun katimbalan ngratu
ingkang Sinuwun Bintara


kongsi rambah kaping kalih
Pêngging bargunuk tan arsa
Kyagêng Tingkir gung sumlange
tan wande antuk pidana
ing rèh nagara krama
Kyagêng Tingkir yun katêmu
paran kang dadya warana


wusnya busana lumaris
dhinèrèk murit karweka
tan kawarna caritane
praptèng Pêngging jujug natar
gya ubon-ubon mêdal
Kyagêng Tingkir ngandika rum
hèh

rara sira tutura


ingsun iki alah Tingkir
arsa panggih bêndaranta
alah Pêngging kang nèng kobong
ana wigati sukarya
rara cangkelak sigra
tur uning sawêlingipun
dhêdhawuh tamu katuran


Kyagêng Tingkir sampun kerit
malbèng wisma ring toreyan
Kyagêng Tingkir miyak kobong
lumyat tandya lênggah tata
karweka rêraupan
bubagya adum rahayu
so Kyagêng Tingkir ngandika


marmèngsun yayi glis prapti
kagyat pabrataning warta
adhi wus tantara suwe
sira tinibalan nata
sinuwun ing Bintara
pêrlune mung nêdya pangguh
rèh sira mêksih sudara


yayi ingkang kaping kalih
nata ring sira sujona
jêr durung alus tilase
sira trahing Brawijaya
dhêdhukuh tilas praja
ing Pêngging yayah kêratun
purwane kêmaru cipta


kondhang kasup warta yakin
adhi bargunuk tan arsa
pun kakang pakewuh tyase
hèh yayi sabab punapa
sajarwoa ring kita
Kyagêng Dayaningrat matur
kakang sayêkti kang warta


kula katimbalan aji
ping kalih wangsulan kula
mopo tan nêja sumaos
rèh manggèn bumining Allah
dede ratu kang karya
kabèh manungsa mung nêmu
gumlaring 

 bumi akasa


pakaryamba nanêm gagi
yèn mêdal kawula têdha
sêkulnya lawan kang pakon
budayaning cipta kita
ring Dêmak botên arsa
gampil yèn jaba jro rujuk
samangkyamba dèrèng arsa


makatên kula mangsuli
mundur caraka tumulya
kya patih namur sitane
sêngadi santri ngalômpra
prapta ngampil sabdendra
maringkên cangkriman têlu
sasagêt kawula batang


wikan cocog wikan silip
wusnyamba mancas pralambang
kya patih pangandikane
kula pinaringan inah
ing dalêm tigang warsa
mangke sampun mangsanipun
nanging pamanah kawula


mêksih dèrèng anyondhongi
kêkah ngraos tan kabawah
jêr bumi langit salire
sayêkti darbèk manira
kula kang paring asma
pratandhane duk pukulun
dèrèng tumitah tan ana


nadyan Alah sêpa-sêpi
jiwangga kita pulastha
sampun malih sang akatong
sami titah sipat anyar
pratôndha têksih padha
ratu tan uning Yyang Agung
kula tan wêruh Yyang Sukma


jumnêng kula rèh pribadi
urip sakarsa manira
dawa cêndhak sakarêpe
boga busona ngupaya
kodrad kula

pribadya
budayèng ciptamba turut
angên-angên gusti kita


ingkang kawula ngèngèri
mituhu ratri raina
kang kula nut sapakone
botên mèstu pangran liya
jaba mituhu cipta
mobah molah mosik muwus
ngatas karsaning Dad Mulya


kula sêbut Maha Sukci
lailaha hailêllah
punika asma kimawon
musamane wujut kula
jawi punika rôngka
ing jro curiga Yyang Agung
kang tan pae lan warôngka


mênggah Bintara narpati
rumêngkuh mangaku sanak
trah Majalêngka sang katong
lah puniku sèwu dora
marmamba tan lagsana
kula ngèsthi rèhing guru
inggih sadalêm kawula


Kyagêng Tingkir manambung ngling
yayi Pêngging yya mangkona
sayugya para sumaos
yèn sira yayi tan seba
manèk wong ngadu basa
tan wun sira nêmu dudu
labêt tindaking prajarja


tantu sira dan dukani
wong bêrgunuk ngutha dlika
sun uninga anyar mangko
gurumu Pangran Sitibang
mêrdut antuk pidana
krampungan wasesa layu
kasêbut murtat agama


malah sêkawan kang murit
pinatenan catur pisan
srengat yudanagara wor
murtat kitab wsiasat


apa tan wêdi sira
Kyagêng Pêngging guyu guguk
kakang Tingkir bab punika


sèwu mokal kula ajrih
srambut pinra satus yuta
nadyan jiwèngong dadya wor
buntala dadya sakesya
botêne sun minggah
papêsthèning Yyang tan mundur
ingrèh kang murba misesa


tyang palastra datan sakit
de kang kadunungan lara
urip kang mêksih mandhirèng
yèn jiwitamba pulastha
kondur mring ngalam iya
panggenan uning ananung
marma tan ajrih bêbaya


botên wande nuntên prapti
wit wus jangkêp tigang warsa
rêkyana patih inahe
samana Ki Ngardipurwa
mirêng Pêngging pratignya
sira yayi sokur-sokur
bagya tan suminggah durta


wong sabil dêdalan pati
patitis sangkan myang paran
têtêp mantêp panêdyane
panggah tyas datan suminggah
nora luwih manira
jumurung mandrawa sayu
yuwana ing kene kana


tumulya Ki Agêng Tingkir
wanci ratri darbe karsa
andhalang ringgit kabèbèr
jaman kina wayang gambar
cinitra munggèng dlancang
lêlakon pralambang kawruh
Dewaruci Wêrkudara


manuksma ring ngalam sahir
warôngka manjing curiga
ngêrcona panggonan 

 têmbe
Sang Sena derambêg sêtya
mlayèng jagat walikan
tan siwah alam kabiru
sadarpa ambêg wartana


lagyeca kang samya uning
ing ratri gathita tiga
Nyai Agêng Pêngging kraos
dènnya garbini wus prapta
ing môngsa sangang côndra
tandya babar mahya jalu
basukyarja tanpa kara


sucitra di nuksmèng sasi
kinawêng cahya nurbuwat
liwran wangkawa kinaot
tatela trahing kusuma
rêbêsing madutama
tuhu yèn siwatul guyup
kyagêng kèndêl gènnya dhalang


mangupa kardi kunthari
rampunging panidi karya
Kyagêng Tingkir ngandika lon
hèh yayi iki sutanta
nurbuwat slaning imba
ana pulung gona mancur
tôndha wahyèng wahyu kobra


lamun panuju panggalih
bayi sun paringi asma
Mas Karèbèt panêngrane
rèh bèbèring wayang gambar
kumrèbèt kênèng barat
kang kaping kalih sutamu
sun pundhut ring Ngardipurwa


Kyagêng Pêngging matur inggih
sumôngga mèstu sakarsa
kawula darmi kimawon
samana wus pitung dina
Ki Agêng Ngardipurwa
nèng Pêngging tumulya kondur
Mas Karèbèt wus kagawa 




tan kawarna anèng margi
prapta ing Tingkir samana
sajarwa dhatêng Nyi Gêdhe
dènira ngambil kunthara
langkung marwata suta
wus dèn inyakkên sang kusnun
dupi ing agama lama


Kyagêng Pêngging yun tatuwi
mring Tingkir panggya atmaja
nulya lagsita ge-age
dupi praptèng Ngardipurwa
tata bagya raharja
nanging ing wêktu panuju
Kyagêng Tingkir nandhang roga


ngandika dhatêng kang rayi
hèh yayi Pêngging wruhanta
sun tus parêk praptèng layon
pratandhane urip sirna
nur Mukamat tan ana
miwah kang nèng jro netrèngsun
wus sirna parêk kang môngsa


plênggahan rasul ing lathi
nora kêri têtela trang
karacut dening Yyang Manon
Yyang Pramona mlêbu kurang
sumpêg cipta pangrasa
lah utapna yayi ingsun
Kyagêng Pêngging sru karuna


Sinom
matur sarwi nênggak waspa
tutuk tumèmpèl ing karni
mangkana ing aturira
hèh kakang kula yun uning
mênggah nyataning pati
sangking panêngêran palsu
boya kinging kagêga
plênggahan rasul tan yêkti
wong-wonganing sadalêming netra dora


napas manjing mahya kirang
lah puniku dèrèng yakin
mênggah panêngêran kula
kang kinging dianggêp pasthi
samênit botên gingsir
lah puniku warnanipun
unanong ning ananong
combi kawula tingali 


gya dèn têpak uninong aning ananong


Kyagêng Dayaningrat jola
e e kakang dene yakin
paduka kirang sakêdhap
yun kundur ing jagat sukci
sumôngga kula turi
lênggah sakêdhap lan mungkur
ingkang murba misesa
mangke nêdyamba takèni
kyagêng lênggah sluku cipta srah jiwangga


dupi sumiyut kang usya
Dayaningrat angêndhoni
matur yayah madubrônta
hèh kakang amba wantawis
tan dangyamba nututi
mugi antènana ingsun
anèng bukari rahmat
sumambung Ki Agêng Tingkir
yya mangkono yayi tekate wong Buda


de nganggo êntèn-êntenan
kaya dudu akul mukmin
wong Buda nêmu sawarga
wignya panggih garwa siwi
yèn ingsun sira pêsthi
syarga nraka boya ayun
tan manjing isi sunya
mung nikmat mupangat yakin
lah ta payo yayi inggal utapêna


mèsêm Kyagêng Dayaningrat
dhuh sokur bage sakêthi
kakang tan klèntu panômpa
jêr kula wus kêrêp uning
wong mêntas icip pati
takèn pagenaning besuk
rèhning guru tan kewran
umagsi sarjana Pêngging
kyagêng dumuk dumunung nèng nur Mukamat


kang tan mêdal angganira
tyang blilu mathêm nampani
puniku marmane kula
ngandhêgi takèn pangèsthi
pun kakang manjing pundi


ing mangke paduka kukuh
manuksmèng tyas sudarsa
uninong aning ananing
sokur suka dene dunya ngakir padha


wus cocog guru kawula
Sitijênar kang wus mulih
yèn makatên kaki ing inggal
suwawi kula rencangi
manjing oluhiyati
Ki Pêngging gya nucup êmbun
asta nêpak wiwara
plas sirna datan kaèksi
gilang-gilang kunarpa mawa ujyala


susawa wus paripurna
caraning Islam Ngarabi
pinêtak cêlak kiwala
pakuburan dhukuh Tingkir
rampung pangupakardi
Ki Dayaningrat yun kundur
nanging kang bok tan klilan
yayi yya mulih rumiyin
antèkêna sabta ri la-ila kuna


Kyagêng Pêngging mèstu karsa
nyrantoskên praptèng sabta ri
sampuning rampung pamitan
kyagêng kondur dhatêng Pêngging
nèng margi tansah kingkin
dera tininggal ing guru
dhasar sadulur tuwa
sabab wus mahyèng prajanjing
tan winarna ing marga wus praptèng wisma


kyagêng wus malbèng toreyan
jro krobong kadya ing nguni
mangêningakên jiwatma
marang kang murwèng dumadi
tan boga nginum warih
dayaning cipta mamrês kung
jiwitaning sudyarsa
kapusthi rèh mahya manjing
kasatmata sirna gusti lan kawula


kawarna nagri Bintara
Sultan Panataagami
ing dina Soma sinewa 


lênggah dhampar burdha manik
pêpak para bupati
nararya para panèwu
kusyala ulubalang
môncapraja wus sumiwi
kadya gira pawaka wrêdôngga sasra


narendra pasang sasmita
dinuking nayana kèksi
radyan dipati wus tômpa
marêk byantara narpati
sa nata ngandika ris
hèh paman patih wruhamu
Si Pêngging Dayaningrat
pinaring inah tri warsi
praptèng mangke wus jangkêp sêmayanira


sayugyaningsun putusan
môndaraka marang Pêngging
ngampil nawala wasesa
anjabut lungayèng kyai
iya sadina iki
kyana patih nêmbah matur
gusti nuwun sandika
kajawi karsa narpati
prayoginya rêmbagan lan rat agama


yèn wus mupakat karsendra
utusana wali mukmin
ngampil wasesaning praja
mramila makatên gusti
Jêng Kyai Pêngging mêksih
mantu dalêm kang sinuwun
Brawijaya pamêkas
tan kinging sing amatèni
yêkti sanès lan pun Jênar trahing kumpra


cacoging karsa jêng dipa
nulya têdhak dhatêng masjit
patih bupati nayaka
tumutur tindak narpati
jumujug ing surambi
pra wali sadaya manut
mangurmati jêng sultan
lir adad lênggahnya mulki
wali atab lênggahnya turut 

 matata


wusnya sêsalaman wrata
sang sudigbya matur aris
inggih Sayit Maolana
tumanduk kula ring srambi
tur uning para wali
mangkya wontên murtat timbul
Ki Pêngging Dayaningrat
kang majênun tekat baring
ngrisak gama ngina-ina kraton mulya


kapriksa sebak pun Jênar
manungkak tataning krami
sangking pamanah kawula
nuwun katimbang rat gami
rèhning darah narpati
Sang Prabu Brawijaya nung
mênggah tranging pratingkah
kula sampun kaping-kaping
anibali pun Pêngging mogok kiwala


lit para wali sadaya
mirêng aturnya narpati
Sèh Mahgribi Maolana
hèh jêbèng lamun wus yakin
dera mindakèng gami
yoga kapatrapan ukum
utusana punggawa
ngampil wasesèng narpati
Sèh Mahgribi Maolana angandika


yugya wali kang dinuta
Kudus kang panggah bèrbudi
lumaku ngampil prampungan
sultan pêparinga tulis
sigra jêng sri bupati
dhêdhawuh juru citra wus
sandika kang liningan
tan dangu panitra dadi
kinèn maos cêtha sora mrih têtela


pèngêt nawala manira
Jêng Sultan Nataagami
jumênêng Nata Bintara
sawusnya myarsa pargandring
pangadilan 

 para lit
lawan rat agama rujuk
mangke manira arsa
nibali sira Ki Pêngging
lamun maksih mogok manigas lungaya


titi têmbayèng pustaka
sinrat Bintara tanggal ping
sadasa wulan Dulkijah
taun Be dèn sêngkalani
sat catur guna luwih
katandhan Sinuwun Prabu
Sultan Panatagama
sadaya ngulama amin
sokur suka mantrastuti muja môntra


bidhalan sakabat sabta
abêkta bêndhe sawiji
minôngka têngarèng yuda
kagendhong wisatèng wari
nulya sri narapati
sawadya punggawa kondur
sapraptaning kadhatyan
bubaran para bupati
agêng alit samya mantuk sowang-sowang


warnanên kang dados duta
Sunan Ngudung kang lumaris
wisata ngambah padesan
wus parêk ing tanah Pêngging
bêndhe munya tinitir
kathah janma desa gugup
samya sikêp warastra
ngupadi syara mêlingi
sujanma kèh ngira macan gembong munya


kagegeran 

 wong padesan
rara rare èstri ngili
kathah kang tutup wiwara
sawênèh ring ranggon ngintip
ana kang mènèk krambil
samya alok macan ngamuk
ingkang gawa gêgaman
marêk sunan kang lumaris
janma liwat apa sira wêruh macan


kang syara kagila-gila
Sunan Kudus ngandika ris
paman ngêndi ana macan
kajaba ming bêndhe mami
la iki ingkang warni
coba yèn sira yun ngrungu
nulya tinabuh sigra
syara grêng anggêgirisi
sabên-sabên parêk desa kagegeran


Jêng Sunan Ngudung ngandika
mring pra murit ingkang ngiring
hèh kabèh sira wêruha
bêndhe iki sun arani
Kyai Macan ing benjing
dadya pusakaning ratu
lan malih iki desa
sun arani Simawali
saur pêksi wong desa suka narima


ngantya prapta jaman mangkya
karan dhusun Simawali
samana laju lampahnya
sunan praptèng tanah Pêngging
ana wong nini-nini
tinakenan ring Jêng Kudus
nyai ingsun têtanya
Kyagêng Pêngging ana ngêndi
lagi apa yèn wanci mangkene iya


nyai wêrda nambung sabda
kyagêng nora tampik wanci
nèng krobongan imbal sabda
lan dad kang murwèng jêng kyai
kang têbih tanpantawis
cêdhak tan 

 kêna kadumuk
murbani dhèwèkira
tunggal ingkang ngajak urip
ngajak nedra ngajak seda wus kadriya


lamun sira yun kapanggya
sun pasthèkkên nora panggih
rèhne lagya badan sukma
mangêningkên puja-puji
kang pinuji amuji
kang dinulu adêdulu
ngandika lagya ngucap
mosik mênêng kumpul siji
lah ta anak sira balia kewala


lagsitanta tanpa karya
Jêng Sunan Kudus mangsuli
nyai sun iki utusan
ning Yyang Kang Murbèng Dumadi
sun malekat sing langit
maringkên kamulyan agung
nyai sira tutura
ring gustimu Kyagêng Pêngging
aturana mêtu sadhela kiwala


nyai pasrangkara sugal
sirèku jalma yun silip
kawistarèng wuwusira
pan wus sebak osar-asir
netyèsmu pating pringis
gênah wuwusmu yèn palsu
sêngadi dutaning Yyang
solahmu lir agèn nylinthis
yèn wran Pêngging nora kagèt nora eram


ing kene akèh bijagsa
kang tyas nirmala di murti
wuwusmu rada katara
wong durjana ngrusak yukti
ngêndi ana Yyang Widi
utusan kaya cakrukmu
Allah cêdhak lan kita
sapolahku ngudanèni
malah lamun kyagêng kiniyas tan ana


hèh durta

sira wêcoa
kang prasaja aja gidib
nyatane wong ngêndi sira
de kalung bopêm kang siji
sebak kirdhèng pulisi
partingkah yun gledhah apyun
batur sèrèt kathok bang
wujude pating carkikis
nyai tuwa suka guyu pasrangkara


Sunan Kudus ngungun myarsa
ring sujalma wrêda èstri
patitis wicaranira
Pangran Kudus ngandika ris
wruhanta sira nyai
santri Dêmak yun katêmu
marang bêndaranira
nêdyarsa mruhitèng ngèlmi
mugi nyai dika aturkên sadhela


e layak sira wong Dêmak
tunggale sing ngaku wali
kang nglômpra idêr carita
bêbodho ring janma pingging
sira prapta ing Pêngging
sun tan gumun sira kuthung
wus lumrah santri nglayab
tan na budi nitisurti
clingak-clinguk ngupadi wuduk lêmbaran


yèn sira têmên yun panggya
mring kyagêng gaguru ngèlmi
kasampurnan kene kana
supaya blilumu bêrsih
yèn wulange jêng kyai
gampang cêtha galur turut
padhang nrawang gumêmblang
turne sun iki jalmèstri
lamun karo wali pinggir nora eram


iya sun aturkên iya
jalma wêrdèstri umanjing
mring dalêm wingking silastha
manêmbah atur upaksi
jalma Dêmak yun panggih
karilan kinèn 

 malêbu
sunan dèn awe sigra
Kudus gra malbèng pribadi
sabat sabta kinèn lungguh nèng pandhapa


prap ngarsèng kamar myak gubah
sadarpa kagyat lumyat ing
kang cahya nuksmèng sasôngka
prabaning waktra ngajrihi
mawa prabawa gaig
sigra sunan ngrasuk jêngku
ing rèh dangu tan ocat
Jêng Kudus syanita mijil
sênggruk-sênggruk môncadrawat môncadrasa


Maskumambang
duk nupiksa Kyagêng Pêngging ngandika ris
jalma sira sapa
pinangkamu sêka ngêndi
miyak gubah laju drasa


sênggruk-sênggruk apa sira masang yiyit
matur kanjêng sunan
jêng kyai kula puniki
Pangran Kudus kitha Dêmak


sowan kula dhapur dinutèng narpati
Jêng Sultan Bintara
kang nata gama Ngarabi
amba ngampil sastra murda


lah punika srat kabungkus sutra kuning
de kawula drasa
wruh yèn dika prihatin
mokal yun ngêrbasèng praja


sèwu mokal purun mancah gama sukci
botên wontên tôndha
kang dados sahing prakawis
tumibaning kukum kisas


gih punika kyai prapta kula nangis
wêlas ngrasa sama
samining tumitah urip
sami sinung têpa-têpa


wênang wajip kinèn asih ing sasami
rèh janma manungsa
agêng alit ngatas sami
sanèsnya mung pangajaran



mung punika gêtun kula satus kêthi
kok dumadi duta
ngampil sastra wasesa ji
karampungan mancas griwa


lah punika sastranyamba turi mèksi
gya winaca sora
cêtha ing purwa madya nis
kyagêng wus tanpa nglêgewa


mung ngandika yèn mangkono sira wali
santri ôngga seta
nanging batinmu lir prusi
bujug-bujug lir duskarta


ngalor ngidul gluyur ngaku wruh Yyang Widi
jêngkang-jêngking salat
pating krêmbyah pating jêrlih
tur sira nora uninga


nora beda kaya kita kang tan muji
jêr manira pirsa
yèn Allah dumunung lathi
jagat ngisor dhuwur sonya


dunya ngakir janma tan wignya kêpanggih
mung kasêdul Kuran
ingkang pituture silip
sarta angèl linakonan


mangke kanjêng sri bupati kanut iblis
wruh wong kaya kita
panas kira darbe melik
marang klakuwan kal dunya


marma karsa mangisas Ki Agêng Pêngging
kinarya bêbuka
tinibalan ngong tan abti
yeka durung tyas nirmala


wus têtela Si Patah wuru agami
dudu tus satriya
gugu sorah tanpa sêksi
kadi rucah turun kumpra


kabèh wali turune pra narakardi
tan ana trah wasya
mila nitisurti sêpi


nitisastra bae tuna


sira Pangran Kudus diutus nibali
dening sri narendra
yèn ingsun mogok tan arsi
kêna manigas lungaya


iya sokur rèhne sira wali mukmin
pêsthi wus waskitha
wruh mring dêdalaning pati
wrin panggonaning pralaya


rèhne sira mangke dadya duta pati
coba sun têtanya
jawabên ingkang patitis
sawange mukmin utama


sabab apa dene sira nganggo urip
purwa sangking Adam
ingkang pirang yuta warsi
mangke wujut sangking sapa


ingkang kaping kalih sira jênêng urip
kowe nganggo nendra
sapa ingkang ngajak guling
nèng jro têrkadhang supêna


kadhang nora jèrèngên prakara iki
ingkang kaping tiga
sabab apa dene mati
jroning seda ana apa


ingkang kaping catur yèn wis têkèng lalis
ing têmbe apa ta
bali manèh dadi bayi
apa nèng kene kiwala


lah batangên puniku cangkriman Pêngging
sangking Sèh Sitibang
sajarwane kang sun èsthi
mêmpêng kanggo kene kona


anèng kona pêsthi wruh rasaning ngriki
ngriki wruh ing ngrika
lah babarên sira wali
kalêbu imaming Jawa


yèn sira tan uning ayya dadi wali


mukmin ngayawara
wisudhèng cundaka pati
priye kanthane pralaya


Sunan Kudus saklangkung ngungun ing galih
wrin soal catur bab
ingkang ngodhêngake pikir
rumôngsa datan kuwawa


manuhara mlasarsa matur ring kyai
dhuh kanjêng mardika
lêpat kula satus kêthi
agung nuwun pangagsama


botên langkung mung minta wahyèng kasyasih
soal catur warna
kababar amba tampèni
kawula pundhi mustaka


kula Dêmak dèrèng wontên ingkang uning
kilap Sèh Mulana
kang jumnèng atmining gami
pramodaning wali tama


dèrèng wontên pra wali kang dèn paringi
kilap Sunan Benang
bijagsambêg pramugari
marma nênuwun kawula


ingkang mugi paduka paringa wirit
amba srah jiwangga
Kyagêng Pêngging mèsêm sarwi
ngandika pait srangkara


èh lah gumun kuthung timên sira wali
lyih sangking mlasarsa
kawruh matni durung uning
lah nya Kudus tampanana


gya pinêluk binuka sopaning karni
sajarwa prasaja
tanpa lambang tanpa kêlir
têrus têrang blaka suta


Sunan Kudus sampun tampi sabdèng kyai
babar kang cangkriman
kanang ngodhêngakên budi
wus padhang sumilak nrawang


gya umatur 

 Sunan Kudus ring jêng kyai
sarwi ngaras pada
yèn makatên tyang puniki
gêsang kalih pêjah tiga


gêsang tiga pêjah kalih kosokbali
dene wontên ngrika
ngong upamèkakên wingi
kang sampun upama benjang


Kyagêng Pêngging sadarpa sukaning galih
dupi pamijangnya
Sunan Kudus bangkit tampi
panjèrèngnya kasatmata


ing wasana Kyagêng Pêngging ngandika ris
Kudus rèhning sira
dadi dutaning narpati
lan carakaning agama


kinèn jabut griwane Ki Agêng Pêngging
payo utapêna
murdèngsun gawanên mulih
katur marang wali astha


Kudus jola nuwun mopo kula kyai
sangking karsa tuwan
kawula nuwun arda jrih
kyai bok sampun mêngkona


dudu rasa toblas karsane jêng kyai
aluhung kawula
kautapêna rumiyin
kula luhung botên pirsa


nadyan kyai datan arsa nglagsanani
kawula pribadya
kados sagêd munah kadim
antaka mulyaning angga


lami timên kasasar kula puniki
pêpacangan laya
inggala dhaup yya lami
rèh tan wurung campur juga


kyagêng bêkuh hèh Kudus ciptanta silip
yya mangkono sira
juwêt lêlakoning wali


dadya panarik sutama


de lakumu Kudus pêsthi nora bali
nyangking murdaningwang
mara saksènana iki
dina praptèngsun palastra


awasêna yèn klèru bae sirèki
wênang awèh dalan
dadya panarima mami
kyagêng ngayuh tirtamaya


plas sirna wug tanpa sesa jênêng urip
Kudus klintang cuwa
wignya gathuk imbal lathi
nèng siratal mustakima


wus kacidra kang usya kacucup lathi
dadya sami panggya
Pangran Kudus Kyagêng Pêngging
imbal sabda kalih juga


nèng sadalêm nur Mukamat samya panggih
lir jalma supêna
Kyagêng Pêngging nulya bali
dêduka pasang sasmita


paran sêdya de sira gêgodha mami
Sunan Kudus nêmbah
tyas kula kuciwa mêksih
nyuwun wrin rasaning ngrika


wontên ngrika badhe wrin rasaning ngriki
kyagêng lon ngandika
payo Kudus marang bèji
anggowoa wastra seta


sandika wus lumaksana marang bèji
kyagêng lan jêng sunan
gêgandhengan wantra prapti
mari ginêlar ing kisma


Sunan Kudus mangkurêp binungkus tartip
katutup kang usya
mampêt margi pônca pati
ingkang maksih driyasmara


gya pinanjingakên sadalêming warih
wus yayah kunarpa 


tanpa syara mobah-mosik
mênêng pratôndha wor Suksma


duk umanjing wanci bakda ngingsa akir
dupi bangun enjang
uluk salam Kyagêng Pêngging
Kudus ngalaekum salam


blubug-blubug mawa syara gya tinarik
luwar sangking blubang
wastra seta dèn uculi
garing dayaning kunarpa


ingkang murba ingusap-usap jêng kyai
gregah ngraup pada
dhuh kyai kula wus uning
ring tirtaning kang nirmaya


kyagêng nabda kaya ngapa ingkang warni
rasane lir paran
jêng sunan matur kang warni
kadya angên-angên kula


raosipun aninong aning ananing
mênggah pralambangnya
botên nedra dede ngimpi
ngungkuli carêm wanita


wusnya rampung kondur gandhengan tyang kalih
praptèng wisma sigra
umanjing toreyan malih
Kyagêng Dayaningrat nêbda


rèh wus tutug sêdyanta unong ananing
kita naksènana
yya ganggu agawe ngimpi
sunan manêmbah sandika


nêpak yitma kyagêng wus tantara mênit
wus dadya susawa
Sunan Kudus sigra mijil
anggugah sêkabat sabta


bambang wetan Pangran Kudus sabat ngiring
warnanên byar enjang
ambêt-ambêt sotrang mêntrik
udrasa wruh kyagêng seda 




para sisya priya èstri kèh belani
prasêtya wor cipta
pira-pira kang ngêmasi
magêrsari kathah prapta


samya ngupakara umèstu wawêling
duk mêksih syarganya
tan pantara kang panidi
dumunung Pêngging astana


Dhandhanggula
kocap Pangran Kudus kang lumaris
tan kacitra nèng marga tumrapta
ing Dêmak mring masjit gêdhe
pra wali lumyat gupuh
manambrama sadaya mukmin
sêsalaman warata
Sunan Kudus matur
mring Jêng Sayit Maolana
dènnya ngampil sastra wasesa mungkasi
abrastha Dayaningrat


kalêksanan purwa madya titi
Jêng Sèh Magrib angandika trima
dènira nampuni gawe
cukup sanalar putus
lah sayugya nêrusa nuli
tur priksa jêbèng nata
sandika Jêng Kudus
laju lan sakabat sabta
sigra-sisra muritnya sapta tutwuri
manjing sadalêm pura


sri narendra ingaturan uning
lamun Pangran Kudus sowan nata
nulya têdhak lênggah jèjèr
sêsalaman Jêng Kudus
munjuk kanjêng sri narapati
kawula wus lagsita
mangampil srat rampung
nawala wasesèng praja
ngêntar murtat Kyai Dayaningrat Pêngging
èstu sampun gusthika 




sadèrèngnya srat wasesa muni
kula bantah ngabên ngèlmu rahsa
Pêngging kang dèn ambalake
wusnya nis mêdhar kawruh
nulya kula aturi mèksi
surasèng sastra murda
wasesaning ratu
mèstu ayu mopo laya
kyagêng tanpa mangsuli sumarah pati
lajêng seda priyôngga


layon nulyamba pasrahkên maring
para magêrsari muritira
lan dhatêng parèstri jêro
riwusnyamba pêpacuh
para sisya tan kinging mirit
ki agêng lampahira
murtat gama rasul
ngina-ina gama mulya
saur paksi sadaya mituhu sami
partisara narendra


jêng pamasa angandika aris
trima kasih yayi lagsitanta
cakêp cukup sapêrlune
nora luwih mung sokur
sira karya luhuring gami
lan arjaning karatyan
lah wis yayi Kudus
mundura para ngasokna
matur malih Sunan Kudu ring narpati
adhuh sang maha digbya


kula gadhah tilaraning kaki
warni bêndhe wontên kramatira
kilap barkahnya sang katong
punika yèn tinabuh
mawa syara yayah arimbi
lir sardula kêtawan
gègèr janma ngrungu
lah punika warnanira
pantês lamun kagêm ing sri narapati
pêpakuning bawana


nata nabda sun tarima yayi 


bêndhe Kyai Macan wus tinampan
Pangran Kudus nulya lèngsèr
sangking purantara wus
pra sakabat sabta tan kèri
kundur prapta ing wisma
nahên kang winuwus
warnanên Sultan Bintara
wus bubaran dènira siniwèng dasih
sirna kingkining driya


Asmaradana
nahênta ingkang winarni
arja mulyaning nagara
agama Arab Jawa wor
gêtih dagingnya manungsa
sudarsana mahbutlah
wali sanga kang wus mashum
nayakaning rat ing Dêmak


anuju sajuga ari
Jêng Mahgribi Maolana
pitêkur nèng ngimbar ijèn
mangêningakên jiwangga
ring Dad kang murwèng jagat
antuk têrbuka tyas tuwuh
arsa mung sawarat ngelma


yun ngalêmpakkên pra murti
wali kang pamungkas gama
sêmana gya dhawuhake
ing dina Jumuwah ngarsa
sanggyaning pra ngulama
dahat tan parêng sasulur
ring masjit mangun sukarta


Jêng Mulana sampun nuding
juga sêkabat lumaksa
nibali pra wali kabèh
sêmona wus lumaksana
titi liningan jarwa
antara warata nuwun
sandika mituhu karsa


sabat caraka wus bali
mampir dera ngampil prentah
waradin sandika dhèrèk
dupi ing antara dina
prataning 

 ri Jumuwah
ing wanci têngari rawuh
lir adad sami ngibadah


wusnya bakda luhur ngakir
tarab tata sêsalaman
pra mukmin wus lênggah jèjèr
nèng surambi urut tata
Jêng Mahgrib Maolana
yeka kang môngka katunggul
kiringnya Jêng Sunan Benang


nulya Kanjêng Sunan Kali
Sunan Gêsêng Pangran Modang
lan Sunan Ngudung jajare
kanannya wali sêkawan
Sunan Ngampèl myang atma
Sunan Giri gya sumambung
jajar Jêng Sunan Prawata


Sèh Dumba Majagung nuli
para kyai-kyai jajar
wrêda nom mahsus kawruhe
blêdug yayah kuntul nêba
wantara pitung dasa
samya susila matimpuh
nir susyara kang kapyarsa


sigra Sèh Mulana Mahgrib
ngandika rum pasang netya
hèh sumitraningsun kabèh
yya na kaduk salah tômpa
ing rèh kang durga dana
marma sun purih yya sulur
payo samya mungsawarat


paran mutakat kang dadi
kakêncêngane pribadya
ambarsa uning jatine
sanak kita wali tama
marmane sun nêdya trang
rèh kabèh kang samya kerub
karêp kèrêm ngèlmu murtat


akèh kang ngêncêngi budi
kadariyah kajabriyah
lir Sitijênar tekate
sêdene

Si Dayaningrat
Pêngging mindakèng tekat
mantêp mêmpêng ngrusak sintru
buka wadining bawana


malah mirit marang murit
mring wong Buda punggung mudha
nglêbur ayuning karaton
mêmancah dinil mustapa
kasup kalokèng jana
wus kathah janma kang gugu
wijangan kawruh kunjana


sapa kang murwani mirit
tamtu bangsane oliya
kang mutajilah kaprècèt
yèn dudu wong ahli pana
môngsa ta mêngkono ta
Sunan Kali nêmbah matur
pukulun pun Sitirêta


ingkang ngômbra mahyèng juti
brastha kêrtartèng agama
dene pun Jênar purwane
nguni wêrjit katut palwa
tatkalamba kajarwa
tampi bengat madyèng ranu
Sunan Benang kala mijang


nèng rawa jalma kêkalih
sèwu dupara nèng jalma
boya wrin cacing lur manggèn
lêmpung karya nambak palwa
pulastha yitnèng driya
amba tampi sasminta yu
jlêg pun cacing tata jalma


dupi mirêng kanang wadi
kawruh mutakat mukmin kas
kapriksa pun wêrjit jèrèng
purwa madyaning wusana
sajarwa têrus têrang
gyantuk sabda cintakamu
luwar cacing dadya janma


sinung têngran Sèh Sitibrit
ing ngriku lajêng tri jalma
dupi pajar minggir 

 ngilèn
yun subuh imam Jêng Benang
Jênar kula makmuman
bakda Jêng Benang mahya yun
salat jumuwah ring Mêkah


kula tumuntur tar kari
pun Jênar kantun anggana
nèng têgal Jênar kèri jèn
sarêng kula praptèng Mêkah
nèng Katbah panggih Jênar
amba lan Jêng Benang ngungun
punika wit purwanira


dupi ing alami-lami
adêgnya masjit punika
pun Jênar sangsaya mirong
ngerang-erang wali sanga
gaguyu kraton Jawa
wus kasêndhu malah marung
tansah mêmirit mêmulang


tumularing warta nguni
pun Jênar alap-ingalap
guru-ginuru kawruhe
lan Ki Pêngging Dayaningrat
nglairkên majênun tekat
puniku darunanipun
kathah wong murang kêrtarta


ngina-ina maha sukci
mêmancah jênêng narendra
kadi kang sampun kêlakon
jêngkar Pêngging pinidana
sênadyan wus pulastha
nanging para sisyanipun
kang têksih tindak duskarta


ewasamantên nêrpati
têksih ngudi sirnanira
Ki Pêngging Jênar murite
kathah pinikut siniksa
mangkya pamirêng kula
wus brastha tan wontên muncul
kawruh kang murtat agama


de mangke paduka karsi
nglêmpakakên wali astha
yun mungsawarat tekate
sangêt suka

sokur kula
gumyak para ngulama
jumurung amin mituhu
sandika mêdhar sasmita


kang dadya pamlênging galih
sajuga-juga oliya
paran dadya panganggêpe
wujut jumênêngnya Allah
ing pundi jaman makan
Jêng Mahgrib ngandika arum
hèh kônca wali sadaya


prayogane dèn tulisi
rujuk botêne ing tekat
supaya dadi pangilon
tumêngkar tumêrah wutat
wahyaning mungsawarat
de kang nulisi pakantuk
Majagung lawan Sèh Dumba


sawiji-wijining wali
panêmune tinulisan
taklèn dadya sudarsane
akiring jaman manungsa
akèh kang ngrakêt ngèlma
ananging tar kêna mêtu
mêrkang sangking wali songa


sing sapa nylayani kapir
sandika para ngulama
gya Sèh Majagung Dumba Sèh
nglorèk dakalam manurat
jinidhar papan kartas
tumrap bangku jêmpan bagus
cag pèn mèksi masang karna


Jêng Mahgrib ngandika aris
lah payo jêbèng Sèh Mlaya
nglairna dhisik tekate
sandika Jêng Kalijaga
lah nêdha mahlum kônca
sampun wontên sêling surub
ambarsa mèstuti mahya


Sinom
sinom nglairkên pangwyangkan
Jêng Mlaya umatur aris
ring Jêng Mahgrib Maolana
ki lurah kêng kula

èsthi
jumênêngnya Hyang Widi
sangking awang uwung-uwung
angêbêki bawana
datan kakung tan pawèstri
tanpa warna yèn dinumuk nora kêna


sadaya kaanan dunya
antuk purba Maha Sukci
kang jumênêng wujud mutlak
mênêng datan darbe karsi
nguni cêngkramèng wadi
madi mani maningkêmu
ingkang yayah kalpika
plêng dadya obah pribadi
jumênêngkên kayat kayuning manungsa


ingaran wujut Mukamat
mêngku rusul rasul yakin
dadya Dad ingkang murwèng rat
mahya manjing jroning jisim
sakarsanya pribadi
midêr jisim tanpa dhawuh
karya ringaning badan
nikmat mupangat sakalir
niram pôncadriyasmara rèh jiwita


punika Pangeran amba
kula èsthi ngrika-ngriki
de dadnya Allah kang nyata
ingaranan salat daim
langgêng salami urip
marma wong puniku lamun
urip jatine salat
botên susah dhatêng masjit
jêngkang-jêngking salat jisim aran srengat


nanging karsanya Jêng Duta
Mukamat Rasulolahi
mèstu kalaming Pangeran
waakimu salatihi
têgêse sira nabi
jênêngna sira salatu
mangsuli Jêng Muhkamat
wasalatu kamsu wajib
jarwanipun 

 wajip salat gangsal wêdal


mênggah yakinnya kang prentah
pun angên-angên pribadi
angên-angên sangking Allah
atas kang ngêbêki bumi
budi tan sagêt mosik
yèn jagat tan wontên wangwung
sayêkti sangking lêga
jumurung sakarsa dadi
lah ing ngriku mula jamah kodratolah


mila badan lumaksana
sadad salat pasa kaji
sadene pidratul jakat
puniku dados kêkancing
lirnya pikêkah urip
jumênêng sarengatipun
karan jatining Islam
salat ingkang tanpa tuding
mung pribadi mamuji ing dhèwèkira


marma ingaran salat kak
dalil kitab Hasanusi
wa sarengatu Mukamat
bakin ilal kiyamati
muratipun sayêkti
srengatnya Jêng Mukamadum
langgêng praptèng kiyamat
lah puniku salat daim
kang kulèsthi botên mungji Pangran liya


ingkang kangge ngriki-ngrika
mung Alah urip pribadi
tandhanipun kangge ngrika
kula lamun karsa mulih
ênga ngainku benjing
hyun kundur napas kagulung
yayah mangikal bolah
pêcat sangking jêmpol sikil
ingkang kiwa manjing sanubari jaja


nèng ngriku ngukut ludira
wusnya uminggah manginggil
mêksih manggulung kiwala 


minggah mring tanajul tarki
datan wantara mênit
gya manuksma sadalêm nur
kang wasta johar awal
sajatine johar akir
lah ing ngriku wontên wiwara gumêmblang


nênggih mêmaniking netra
ran sela matangkêp kari
punika têmbunging Buda
mênggah têmbunging Arabi
kayun sajratul pati
têgêsnya plawangan layu
wontên ngrika sasangat
ênga ngain badan nangin
nulya mahya plas ngêbaki bawana


wus campur asal malinya
sangking wangwung manjing sêpi
kumpulnya gusti kawula
gih kawula inggih gusti
kang sayêkti pribadi
Pangeran wangsul Allahu
wantawis kalih sangat
kula mulat jisim mami
gilang-gilang nulyamba maca sahadad


mutakat wulu salêmbar
kusya manjing dhatêng kulit
kulit manjing daging kula
daging manjing adaini
adaini umanjing
ring rasika manjing sungsum
sungsum manjing manira
nga ngain abadan angin
lah priksoa badan kula têmbe sirna


sênadyan ta mêkatêna
nanging atas ahkul mukmin
kêdah ngêncêngi sarengat
kang gumlar narik sutami
mituhu nurbuwati
Mukamat kang mêngku rasul
utusaning Pangeran
tatkala jaman rumiyin
wangsul jaman 

 samangke kungla utusan


manira ran rasulolah
sinêdhahan ing Yyang Widi
winisudha juru basa
mulang marang janma pingging
marma kula kêncêngi
sarengat nêmbah Yyang Agung
wontên jro masjid Dêmak
kang supaya brastha wèri
botin kula botên ingan makbudolah


mung nêmbah tekat manira
kang kulèsthi datolahi
mêkatên pamanggih kula
ing lair têrusing batin
lah kônca-kônca mukmin
sampun wontên saru-siku
agênging kalêpatan
rèh punika nama paril
mung kirdhaku mring Pangeran boya salah


puniku mutakatira
Sèh Mlaya ingkang kaèsthi
pamlênging cipta kang nyata
Sèh Dumba Sèh Bênthong nuli
nyrat kartas titi rêsik
Sèh Mlaya abuka kawruh
babaring pangawikan
wus pasrah mring Jêng Mahgribi
kawarnaa Jêng Sunan Giri tumanggap


Dhandhanggula
Sunan Giri matur mring Mahgrib
miwah dhatêng mring mukmin sêdaya
hèh kônca nêdhamba barès
hyun manglairkên kawruh
pangawikan kang kula èsthi
mlêng dalêming duta kat
gêgandhulan ingsun
wujut jumênêngnya Allah
la jamana la mangkana walanidin
nanging lir sipat kita


datul yakin

dadnya Maha Sukci
tunggal lawan dadnya Jêng Mukamat
ingkang urip tan nganggo roh
Jêng Mukamat wus murut
mangke arang janma kang uning
yèn tan lawan nugraha
rahmat Yyang Maha Gung
ngawruhi ing raganira
gih punika aran Mukamat sajati
kèksi wayanganira


yayah kita nèng jro netra kalih
wujut roro nanging juga rupa
lêmbu linêbu dayane
yeka mayangganipun
ênga ngain kang tanpa warni
jatine angin lêmbat
napas nuksmèng alus
midrawèng badan manungsa
awor rasul rasa kula kang kakiki
aran Nabi Mukamat


dene wujut kula kulit daging
otot balung sungsum bakal rusak
wangsul angsal lêbu awor
tan kinging kula gulung
rèhning wadhag tan rêmên kadim
mênggah daliling Kuran
la talbisul kaku
bil batili têgêsira
yèn si alus bêbatalan nora abti
kadim wus wujut kidam


mangke kula jamah kula gusti
liripun badan alus lan wadhag
datul insan panêngrane
ênga ngain pukulun
mila karêm mring owah gingsir
ngaralun basariyah
bungah susah junun
kang dèn cipta nora têka
ati sêkti 

 sring nênarik ati juti
yeka dating manungsa


pêrlu bangêt kawula kawruhi
budi budayaning tyas kang murtat
sun buwang kabèh kang awon
rumakêt kang rahayu
barang prentah kêdah pinilih
yèn wus pêrmanèng karsa
sak pajar lêstantun
têtêp makripating Allah
rintên ratri wus campuh kawula Gusti
sinau badan suksma


mila jroning musakap wêwarti
lapal kalbu mukmin baetolah
tyas mukmin wismèng Yyang Manon
mênggah dumunung kalbu
ênga ngain kita kawruhi
sanubari lan dilmak
pasucian ingsun
mila sanubari dilmak
lapal Allah iku panggonaning budi
ênga ngain punika


mamèt sangking jarwèng Sayit Ngali
nèng ngakait makatên jarwanya
asjadal dimah mêncorong
nèng sanubari iku
anèng dilmak sal kula nguni
boya manira rêmbak
rèhning wus kapungkur
amung jumênêng pribadya
kidam dhingin boya wontên kang dhingini
mung ênga ngain kula


dene napas kula mahya manjing
ngong tekatkên puji kang tan pêgat
puji mring ênga ngaine
benjing yèn wus kagulung
sun umanjing ring ngabundambi
brutu tan kêna rusak
ing alam

sahiru
napas wontên ngrika pêcah
amênuhi anèng jagat ngalam sahir
dadya wang-awang lêga


ênga ngain datan badan angin
urip tanpa roh pribadènira
mênggah margi kula têmbe
umahya ngalam laut
sangking dilmak mring githok nginggir
ula-ula punika
gya nuksmèng ngadêbun
ing ngriku gumlaring jagat
tanpa sama ing dunya tan wontên mirib
karaton tejamaya


de Arabe ran janatu nangim
rata jêmbar tan kêna cinêngkal
mung nimat mupangat bae
tan rumôngsa yèn murut
panggya suta bapa lan bibi
sarwa sarwi sarwendah
natar tratag anggur
bêngawan Nil kilah-kilah
binatrawi mubêng tirahing wisma di
patra mas taturêngga


utaminya ing ngriki nglampahi
rukuning Islam kamsatul lima
sadad salat jakat nglawong
kaji mring bètolahu
tanah Mêkah kajar kasyadi
nanging tekat manira
bab kaji tan purun
Mêkah ngriki boya beda
ing bètolah nadyan Allah ati mami
ngriki-ngrika mung tekat


de bab pasa kawula tan apti
awit nguni duk dèrèng tumitah
pintên yuta taun nglowong
mangkya tumitah wujut
kinèn nêdha marêki daging
supaya kuwat 

 ngangkat
anjunjung Yyang Agung
lamun ngêlah ngêlih lêsah
cape sayah tanpa pedah têmah gêring
milamba boya pasa


pasamba tar kumasiwalahi
tinggal mabarang liyaning Allah
dumadi manungsa bae
wedangan sabên esuk
pacitane pan nèng ing purtin
krunas krun wilkunuga
jiku wa têmahu
pêrlune ngenakke badan
napas kita mêtu mlêbu sun upadi
sah jumênêng mukmin kas


mungguh wajib wa jakatul pitri
sun tekatkên pôncadriyaningwang
sikil lan tanganku roro
rumanti barang dhawuh
molah mangatas gusti
janma boya kuwasa
marma rèh pituduh
dhawuhing Yyang klipatolah
wus tatela nga ngain wakiling Gusti
kita mriki mèt prentah


rintên ratri kang kula ngèngèri
têmbe badhe eling ngriki-ngrika
botên mangran-mangran sanès
mung bumi kang kulèstu
wus tatela budayèng ati
utawi pangran sirna
tan wêruh lor kidul
nadyan wontên pêdhang ligan
macan galah banthèng ngamuk ula mandi
datan jrih yèn tyas sirna


kathah lamun kula babar kawrin
bokmênawi kartas tigang kêndhang
kirang tyas kabudayane
mung puniku pukulun
kawruh ingkang kula atêpi
mèt lapal inahuda 


la dalah liripun
pituduhnya manah Allah
sumôngga ta para wali dera galih
gya Sèh Bênthong Sèh Dumba


anulisi pangawikan Giri
dènira mlêng gêgandhulanira
kabèh sêkabat muride
golong sajuga kawruh
mangastuti Jêng Sunan Giri
pamêdharing wasita
ngêblak tanpa sintru
rèh nuksma mungsawaratan
nêngga gantya Sunan Gêsêng gya mangarsi
abuka pangawikan


Maskumambang
Sunan Gêsêng babar mutakat kakiki
mangkana lingira
hèh kônca manira mukmin
lêpat minta pangaksama


rèhning mangke Yyang Suksma dera dèn paril
mungsawarat tekat
silipnya datan kayaktin
awit wus samya jaragan


tur kaidèn mring Jêng Mulana Mahgribi
nôndha babar ngèlma
sawiji-wijining mukmin
sasagêt-sagêt sandika


mênggah pangran ingkang kula sêmbah puji
tokit kang mupasal
punika kang kula Gusti
Alah kita rabulngalam


ingkang wujut tan siwah kalawan abdi
datu Maolana
kuliling jajah nêgari
ingkang botên kenging aral


boya sakit boya bungah boya sêdhih
ngêlak ngêlih tanpa
tur boya mawi

nglabêti
nadyan tirah cakrawala


jroning bumi sapta langit sabta prapti
dalilnya pratela
kadi pun belaalatin
kuwasa tanpa bêkakas


saha malih wa ngalimun belaaklin
wa belakatkata
têgêse Allah ngawruhi
kang botên srana karêmbak


la katkata kang botên srana rêrai
kanyataanira
upami yun mring Sêmawis
pangran wus dhingini mirsa


tanpa wagtra tanpa netra ngudanèni
rèh kawasanira
angungkuli sangking angin
nadyan kilat kawon rikat


nênggih lamun nunggil nèng sajroning jisim
dede nama Allah
ênga ngain wastanèki
pratandhane kêna ngaral


turu bingung lali sare eling sêdhih
yèn Dad kang murwèng rat
mukaning sipat sakalir
tanpa pamrih tanpa tilas


rasul rusul Mukamat sipat kawadis
kang murba misiksa
ing badan anyar sêkalir
pratandhane kêna rusak


wangsul datu Sang Maolana Mahgribi
wruh ing kene kona
ngrika wruh ngrasaning ngriki
ngriki wruh ngrasaning ngrika


lah sumôngga sagung para wali mukmin
pundi asma Allah
maknane abêbingungi
nadyan kang nulis tan bisa


luwih manèh kang mirêng datanpa karni 


Pangeran kang nyata
mêngku kaanan dumadi
nèng sajroning salat tobat


Sunan Gêsêng sadarpa kêncênging galih
hèh kônca sadaya
kula tan mangeran sêpi
boya mangeran kaanan


botên mangran asma Allah puji dikir
jêr syara lan sipat
sêdaya wujut kawadis
anging datu Maolana


kitambèsthi tan siwah kula puniki
puniku wujut kak
wa ladigni wa lakajri
dede jêro sanès jaba


wujut kita sakojur jaba jro jisim
tan wande gusthika
lêbur awor dadi bumi
mung Dad kang tan kêna laya


Alah dede johar awal dede manik
ênga ngain napas
roh rasa kabèh kawadis
punika tekat manira


dene têmbe pangèsthi kula yèn lalis
napas mulih barat
banyu daging mulih asli
amung dad kang mulih iya


iya kita sakarsaningsun pribadi
nadyan manjing ngêrca
kayu growong samodyardi
paran gon ingsun suminggah


aja manèh dadi wadi madi mani
miwah maningkêmnya
tumanggal dadi bêbayi
sumôngga sakarsa-karsa


dene Nabi Mukamat puniku mayit
padha lawan ingwang
parine êbuh nyang ngêndi
wali sanga datan beda


lah sumôngga tekat kula mung puniki 


Sèh Bênthong Sèh Dumba
suka trampil manurati
Sunan Carbon majêng sigra


Durma
Pangran Modang majêng sigra manabda kras
mutakat kang kulèsthi
jumênêngirèng Yyang
Allah kang murbèng ngalam
tumulya pasrangkara ris
hèh kônca imam
mênggah pangèsthi mami


nama Allah puniku rohing manungsa
kang manjing jroning tarki
hu kumpuling rahsa
ing sanubari dilmak
boya têbih sangking jisim
lir sipat kita
kang kaèksi pribadi


mila lamun yun makripating Pangeran
kêdah sarana puji
munajat dhikir pan
ilat katêkuk cêthak
silasta tinêpak siti
umèksi grana
dikir hu kang nastiti


amatèni pôncadriya cipta juga
panggihnya dad guyubi
yèn wus katarima
nêdya panggya sarupa
lyir wulan purnamasidi
ing ngriku ana
kanthil rugma di murti


barang neka suci edraning bawana
sirnaning rupa sasi
têmah wujut kita
tan kakung tan wanudya
wruh gumyaring jagat ruri
rêsêp sru nikmat
mupangat rèh sêkalir


ngalam gumlar boya ratri boya rina
sun jumênêng pribadi
nir Gusti kawula
namung 

 ingsun priyôngga
têtêp jroning Kuran muni
ngalam kabira
dakala ngalam sahir


dene rahsa manira panggih nèng ngrika
kang nampèni sih Widi
dening rahsa mulya
manpangat nikmat tômpa
pratandhane botên gingsir
sangking manira
rasaning dalêm udhip


wus tatela mayit sirna ing pangrasa
sacuwil datan kari
rèh sucining jiwa
tanpa ngalam wus ana
de musamaning kang yakin
nèng nur Mukamat
kitha itên di luwih


kinging ugi dèn saksèni sapunika
tan pisan tampik milih
yèn têmên panêdya
ing rèh tirta martana
sumirat jiwangga radin
gêsang punika
jatine boya lalis


namung ngalih panggonan ing tejamaya
nênggih janatu nangim
de gêsang samangkya
kinèn wruh sipat kita
Mukamat Rasulolahi
wujut manira
rasul rasaning Widi


wônda kita wontên wujut tigang warna
siji Mukamat jawi
suku praptèng murda
kalih wujut mayôngga
kang kèksi sadalêm camin
trang wujut mutlak
inggih Mumkamat kadim


lah punika Mukamat kang kangge ngrika
panggya sajroning 

 ngimpi
tan karasa lara
lamun panggya sangsara
rèh wus wujut bôngsa kadim
ingkang katingal
pancêring netra kalih


wus pratela wong pralaya têmbe manggya
gumlar jagat mênuhi
darbèknya priyôngga
jatine nur Mukamat
kang dèn lêboni si kadim
cocok kiwala
yèn kula muji dikir


dikir pona jlêg manggih gumlaring dunya
wasanamba ing benjing
têtêp jarwèng kitab
wa anahu mayita
pil ngalamil krubiyajit
kalibu lirnya
satuhune wong mati
dalêm ngalam kubur panggya wak-awakan
tan siwah dunya iki
mila mukmin wênang
kêdah tilik ring ngalam
saka dikir pan kang muksis
yèn sampun lanyah
gampil kiwala panggih


utaminya mukmin wruh rukuning Islam
lalima dèn lakoni
sadad salat jakat
pasa kaji bètolah
kaduwe wong darbe picis
sanguning marga
punika srengat lair


tandhanipun sahadad klimah tayibah
kalênggahkên ing dhiri
Alah lan Mukamat
inggih wujut manira
ing jawi ing lêbêt Gusti
dene wong salat
anêmbah Datul yakin


lah punika

lêbune napas manira
minggah tanajul tarki
kang mêncorong padhang
ing ngriki trang ing ngrika
budayèng dilmak mupuni
dènirèng jagat
rila lêgawèng pati


wong kuwasa mèstuti jêng nabi duta
tatkala prang kajodhi
manjing jroning guwa
tri dasa dina pasa
pramila kula tut wuri
rèh ngèlmoningwang
piwulang sangking nabi


de wong kaji kinèn manjing ring bètolah
bètolah kang nèng ngriki
sanubari kula
ing betal makmur dilmak
betal mukadas kang nginggil
êmbun-êmbunan
lah punika tyang kaji


sampun tamat pamusthi kula ing tekat
wran makripat ring Widi
myang rukuning Islam
wajibnya pra ngulama
mukmin ngrika mukmin ngriki
Sèh Bênthong Domba
rêsik dera nulisi


Kinanthi
gya Sunan Ngampèl nêbda rum
hèh kônca manira mukmin
mênggah gêgandhulan kula
siyang ratri mung mangèsthi
tan ana Pangeran liyan
Allah kang murba ing bumi


botên jaba botên kalbu
mung kalimah tayibahi
ya laila hailêlah
Mukamat Rasulolahi
tan wontên Pangeran liya
Alah kang murba ing bumi


satuhune Mukamatdun
utusanira 

 Yyang Widi
tan pisah sakabatira
tan miwiti tan mêkasi
de nga ngain lawan napas
punika dede Yyang Widi


Yyang Maha Gung dudu wangwung
yèn kula hyun wruh sayêkti
mung lumyat anyaring ngalam
têrtamtu ana kang kardi
mokal jumênêng pribadya
boya ngadad boya isi


waman ngarapa nabsahu
paat ngarapa nabsihi
sing sapa wruh ing Pangeran
têmên-têmên bodho pingging
marma pamlêng kula nêdya
siyang ratri angabêkti


sujut rukuk limang wêktu
subuh luhur ngasar mahgrib
praptèng ngingsa muji Allah
kaluhuran dunya ngakir
kang mêngku karaton mulya
tur kang ngasta kukum ngadil


sirik kula ngaku wêruh
dunung wujutnya Yyang Widi
jro langit jroning butala
myang antarane tan panggih
kula jrih lênggahkên jiwa
rèhne jro Kuran macuhi


la yabjibu makrapatu
minal ngèlmi dakaiki
têgêse wong nora wênang
ngawruhi ngèlmu kang dakik
kajawi salat sêmbahyang
kang muksis jatining urip


Allah botên dumunung hu
boya wontên sanubari
kapir lamun ngênggonêna
kupur

lamun tanpa Gusti
jatine jagat samuha
sangking kodratnya Yyang Widi


mobah molah mosik ulun
atas sangking Maha Sukci
nanging sadalêm kawula
dede kyula dede Gusti
wujut manira manungsa
botên kenging ngaku Gusti


yèn nabi pra sipat têlu
sirik amanat tablèhi
wangsul jalmatining tahngam
paran wênang ngaku nabi
mênggah panêmbah kawula
limang wêktu sabên ari


wajip wong nêtêpi kukum
ning Islam sadad salati
jagat pasa kaji Mêkah
punika ingkang utami
yya mikir kang ora ora
Alah dêdunung jro ati


punika sakêthi luput
prasasat kapir Yahudi
mujutakên nama Alah
dumunung sajroning pikir
môngka jroning dalil Kuran
lamurtasiman pikyali


tan kacakra Maha Luhur
nga ngainirèng sujanmi
de lamun bôngsa ngasara
nirnakake Maha Sukci
puniku wong nuksmèng setan
jajal lanat sipat jalmi


mila kula langkung kukuh
madhêp tekat nganggêp Gusti
rongpuluh sipatnya Allah
jalal jamal kahariti
agung elok luhur mulya
boya dumunung ing

pundi


al ngalam kulumujudun
Alah dumunung ing dalil
sabên kang maujut ngalam
sadaya dede Yyang Widi
wani kakêthokan jôngga
ajur lawan kitab mami


asal kula nguni lêbu
gêni banyu bumi angin
dadi nêmbêlas prakara
ngalumpuk dadya sawiji
sangking kodrating Pangeran
dadya kawula puniki


marma sayugya wong idhup
wajib nêmbah Datolahi
rèh Allah tan kaya ngapa
asma kiwala nyukupi
Yyang Sukma uning kang samar
kalam nênulis pribadi


nyathêti klakuan makluk
ala bêcik dèn kawruhi
mila ta pamanggih kula
sayugya ngupa upami
pinanggya dina ngakerat
wran gêsang ing têmbe lalis


de ajal kula ing besuk
mèt tôndha jarwaning sitin
babu sakaratul iya
kula pandêng badhe kèksi
cahya sarambut umahya
sangking brajamusthi mami


mancorong dirgantara nrus
kula nut minggah suwargi
de panggonaning suwarga
dede nglangit sanès bumi
tan dumunung nèng antara
sangking gaibing Yyang Widi


marmamba sangêt mamuruk
dhatêng para sisya mami
tanah Ngampèl 

 Surabaya
sarengat kawula pardi
supados têrah-tumêrah
praptaning kiyamat benjing


sampun kasêrat sêdarum
Sunan Ngampèl dènira ngling
dadya Sèh Bênthong Sèh Dumba
nurat galur tan muwuhi
sigêg Jêng Sunan lingira
Pangran Kudus kang nambungi


Pangkur
Sunan Kudus nambung sabda
ngêdalakên pangwyikan kang kakiki
makatên dènira matur
hèh kônca ngulu ngèlma
lêpat amba sakêthi maminta ampun
rèh kawruh kawula slaya
marang para wali mukmin


awit pangèsthi kawula
asma Allah tan liya amung urip
kang nama urip satuhu
dede roh dede napas
nga ngain du dede rahsa sanès rusul
jumênêngnya sangking sabda
manungsa ingkang kakiki


antajumin kahulina
dalilipun kasêbut ing ngakait
mila jawi lêbêt dudu
sanès nginggil myang ngandhap
dunya ngakir jalmèku wênang tatêmu
ingupadi kulon wetan
lor kidul kanan myang kering


kang pinanggih urip kita
tatela trang kang karya bumi langit
santero barang maujut
gumlaring jagat raya
tandhanipun tatkala dèrèng tumuwuh
ngadam dèrèng wontên 

 barang
kang sampun kula sêksèni


ênga ngain nama imam
basa Islam napas kang mahya manjing
sêdaya amung pikukuh
jumênênging manungsa
de kang nama urip anglêngkara tuduh
êmbuh-êmbuh kang panôngka
kodrad akarya pribadi


obahe sakarsa-karsa
tanpa pamrih dadya kula puniki
kabèh anglêngkara tuduh
nênggih Pangeran kita
mila kula wêstani urip kang agung
sujut rukuk nedra pura
pêjah gêsang atut wuri


ênga ngain tan kuwasa
napas nupus ngêmadheyan upami
kulit daging gêtih nunut
balung sungsum ngawula
langkung malih rasul rusul amung katut
de Allah iku mung asma
bingung maknane ngapusi


saksi malih urip kita
yèn sang urip mrih kasênêngan gaip
gènnya nglêngkara tan dunung
ing ngriku sirna wuta
jagat raya jiwita sirna sêdarum
dede sêtri sanès priya
punika yèn urip guling


malah jamaning musakap
wong anedra sebak jamaning pati
ana maolukul maut
brastha budayèng jalma
nadyan kaji ping sakêthi yayah gêbluk
sebak bujang 

 baujayan
kalamun sang urip tangi


anyênêngakên Pangeran
wignya ngrani kabèh isining bumi
badane sakojur wêruh
nêbut klimah tayibah
mila yêkti urip kang nama Yyang Agung
kang cêdhak tanpa gêpokan
têbih kang tanpa wantawis


wayangane urip kita
bangkit pisah dad kang wajibul wajib
lah puniku conto ulun
ngingling jajah bawana
mapan sirik lamun manganggêp maujut
urip datan sagêt suda
langgêng ing salami-lami


mênggah ingkang kinging aral
ênga ngain kang têksih kinging sakit
puniku ing rasanipun
pintên-pintên cacahnya
ingkang botên kinging sakit amung idhup
ananging napas manira
sang minuni tanpa pamrih


de kang bangkit liring guna
myang kirdhaning pôncadriya sakalir
yèku kuwasaning kalbu
kang wus têngaluk ing tyas
ngambu-ambu srana sabda lan pangrungu
mangalap mamrih sêdaya
piranti karsaning Gusti


nanging jumênênging manah
lan jumênênging napas mahya manjing
sangking budayaning idhup
sanggyaning jiwa raga
mung sang urip kang botên kinging têngaluk
datan anyar datan luwas
tanpa 

 wêrda lan taruni


dumunung jiwangga kita
mêratani sakojur sadarpa di
dene urip mêngku layu
sangking pangaran-aran
sakarsanya kang ngarani pasthi manut
ênga ngain datan wikan
mring panggonaning sang urip


urip rina wêngi pêjah
jroning pati siyang daluning urip
marma manah kula gumun
pundi panggenan gêsang
langkung manglih ngupadi panggenan layu
pêjah gêsang atas karsa
manah datan nguwasani


jêr nga ngain lawan napas
sagêt pisah sagêt kumpul sawiji
kadipundi pisahipun
kumpulnya kadiparan
lamun urib botên sagêt bênggang campur
lah sumôngga kagaliha
sagung para wali mukmin


dene pun kula punika
botên pisan nêdya manggayuh pati
ngêlak lêsu lara ngêlu
sajêg kula tan arsa
supradene mêksa rumakêt sadulur
kajibah awit tan pisah
ethok-ethok gêlêm mati


mila botên kula rêmbak
nama pêjah sakarsanya Yyang Urip
marma syarga nraka lumuh
mung sumarah gon mulya
wangsul angsal ing pundi karsaning idhup
ingkang kadya sapunika
gya dèn cupi dadya

bayi


gêjawi sangking punika
amangsuli bicara nama urip
yèn kapiji pintên èwu
sirna wujut manungsa
mangke kula jèrèng sawêntawis cukup
tumrap silaning di sastra
kêkathahên yèn kaprinci


kula ringkês mrih têtela
kados wulu antuk gêsanging kulit
kulit gêsang sangking marus
rah daging ingkang gêsang
daging otot urip rèh uriping balung
awit sungsum ingkang gêsang
sungsum jiwita ing urip


rahsa urip sangking jiwa
nama jiwa ênga ngain lan budi
ênga ngain urip antuk
mamèt purbaning gêsang
dayèng napas midrawèng badan sakojur
napas gêsang sangking kita
asma kayat basa Ngarbi


kupulnya budi lan napas
campur têlu ulêt lawan sang urip
satus kêthi siji tan wruh
warna kang nama gêsang
kathah kerub napas budi ran Yyang Agung
môngka urip kang sanyata
dede napas dede ati


dede dad kang jajah jagat
langkung ewuh mukmin kang dèrèng tampi
kang ngêrcona gubah ngragum
angathik ngikêt têmbang
wus têrtamtu botên wikan pisah kumpul
urip lan napas manira
dadya kèh wong salah tampi


kabèh jalma kabegalan 


ênga ngain napas dèn anggêp Gusti
kang sawênèh nganggêp wèngwung
isining puluh wungwang
klowonganing yeka mukmin sasar-susur
gluyuran ngaku Pangeran
kang puluh kok sipat jalmi


mênggah kula asma Allah
sangking asma kang darbe banyu urip
mila ngrika ngriki suwung
ngriku tan wontên Allah
kaprècète manungsa dinalih wangwung
wus prasasat Cina wangkang
ngawur kawoworan iblis


yèn wong nuksmèng ing wirayat
tan ngupaya ing kasampurnan pati
wus tan ngupaya Yyang Agung
dad sipat asma boya
datan ngaku Mukamat kang mêngku rasul
wong mangkono sasat latha
nama Ngingsa ngaku Gusti


lamun Jêng Mukamat boya
pisan-pisan ngaku wêruh Yyang Widi
ngênggonkên kiwala kupur
dene nama manungsa
namung isi urip sabêkakasipun
kang sayugya kinawruhan
têmbe bosok awor siti


poma hyun nuksmèng panggonan
ngôntha warna suwung wangwung tan arsi
mung sumarah karsèng idhup
tan ana urip sasar
wangsul mangkya mung sumarah ngudi ayu
yuning jiwangga sasama
mila pinardi salatri



rèh gêsang mêngku kaanan
jroning badan sakojur mamrih tami
supaya tumangkar tumrun
putra sêdaya wutat
yya amurang culika duskarta ayu
supradene sinasaban
ala bêcik sangking Widi


jroning musakap sinêrat
kadrisari khaeriminalahi
ala yugya rèh Yyang Agung
yèn Allah nora klilan
wus têrtamtu kèhing dudu têmah wurung
lah sumôngga kagaliha
sêdaya mutakat mami


kathah yèn kawula babar
gêgandhulan kang sayugyamba èsthi
Sèh Dumba Sèh Bênthong sampun
rèntès panyêratira
kawarnaa Jêng Sunan Prawata magut
nêdya babar pangawikan
umatur marang Jêng Mahgrib


Pocung
wus nèng ngayun Sunan Prawata lingnya rum
lah akônca nêdha
sampun wontên sêrak-sêrik
wus jaragan punika mungsawaratan


dhêngkah ulun mutakat kang kula ragum
dunya têmah laya
sapunika tekat kalih
lair Islam yèn sadalêm tekat Buda


rèh jro ulun ênga ngain datan santun
têksih têmbung Jawa
nadyan ngoprès bôngsa Ngarbi
papujian sêmbahyang tilawat 

 Kuran


jawènipun dèrèng salin tyas pukulun
amung asma Allah
kula mituhu wong Ngarbi
suprandene kula gêp guru kawula


nabi rasul kula gêp Kêrsna lan Wisnu
rugu nama Allah
yyang pêrmona tali urip
manjing mahya dhewe-dhewe namanira


lamun malbu yyang pêrmona manêbda hu
yèn mahya yyang atma
dene lamun arsa mulih
tejamaya aran yyang sewadakala


mênggah ulun nêmbah Yyang nèng masjit ngawur
tan pêrmanêm jiwa
ati mêksih mikir-mikir
pôncadriya ngurmati pêpak sêdaya


lah puniku tandhanipun kula ngawur
kula gagas-gagas
botên liya bôngsa ati
ingkang prentah salat muji bôngsa manah


nganti wuru ngèsthi sarupa kadulu
tan manggya punapa
bênêr luput manut ing sir
wus tatela ênga ngainku datolah


barang kayun mosik mênêng salat nêbut
rèh dhawuhing cipta
mila mangke kang kulèsthi
mung sumaguh mabarang karsaning Allah


sêmbah sujut rintên ratri gangsal wêtu
yèn kataman ngaral
rubeda sangsara prapti
sami ugi lan Buda datanpa sastra


lajêng tuwuh tyas kula kawruhing kawus


tatela tar beda
surasaning Ngarab Jawi
mung klakuan kang sulaya kanyataan


kang kulèstu sêmbahyang kang hyun tatêmu
têksih cara Buda
kang kawula èsthi-èsthi
mangêningkên cipta nutup pôncadriya


wus pas ngrungu pandula pangrasa ambu
amêtak nirdaya
sirna kamanungsan mami
mung mangèksi satiti tiksyaning grana


Sang Yyang Guru yèn kawula hyun tatêmu
sêmadi mlêng karsa
nèng antara napas mijil
tatela trang mahyaning napas kawastra


napas mlêbu rahsa kumpulnya anèng hu
ran Wisnu Bathara
yèn mahya Yyang Kêrsnajati
anguripi bawana yugya manira


de Yyang Guru tan mahya datan malêbu
yèn kêncêng sarupa
wus pêrsebak sipat mami
warna seta samrica mijil sing grana


lah ing ngriku Yyang Guru kôntha lir ulun
jiwangga sru brastha
sang pêrmona mênêng wêning
Sang Yyang Êning uninga jagat priyôngga


yayah jumut lêlangên sampun kalimput
nir Gusti kawula
nanging pribadi ngratoni
gih punika carêmnya antaya mulya


Jêng Sang Yyang Nurcahya Nurrasa wus kumpul
nuksmèng jagat sunya-
ruri wasta Sang Yyang Tunggil
Junggringslaka ujut osik tejamaya


marma ingsun 

 ing têmbe yèn arsa murut
dewa catur warna
anggêgodha ngiming-iming
sajatine pôncadriya wèh bêncana


kang kula nut seta samrica binubut
tan dangu pêcah wra
mênuhi jagat sakalir
kèksi kita mara cahya marudasta


ngong tumutur nuksmèng mring cahya umancur
marma janma Buda
kuwada katunu bahning
kang supaya wor jawata campur sukma


lah punika nyatane sampurna murut
rêjasèng jawata
antarantuk sèwu ari
yèn sêdyarsa macampuh mantuk ring jabang


gancaripun manungsa aran Sang Yyang Nur-
cahya manjing netra-
ning wran sawrat jalu èstri
kasêbut Sang Nurrasa wangsul manjalma


wungsal-wangsul mangkona jalma tumuwuh
nyakra panggilingan
wônda rusak salin warni
kaki kita dumadi kula punika


amba nurut manjing bapa anusup
mila kathah para
sisya lageyan nyèplêsi
lah punika dadya pratôndha sanyata


samya ngungun wali nênêm jarwanipun
Jêng Sunan Prawata
mutakat pêmanggih Jawi
jaman Buda dadya dewa kang kadriya


nambung wuwus Sèh Mlaya mring Sunan Gunung
hèh yayi Prawata
sabab punapa pun adhi
rêmên Buda dene manjing gama Islam 




Islam Ngarbu sujut rukuk gangsal wêtu
mring masjit jêmaat
ngaji kitab Kuran tapsir
lah bok inggih ngawruhi rontal kiwala


sunan gugup Prawata dènnya sumambung
o kakang Malaya
salat sujut kula niki
têmbung Ngarab nanging sun maknani Jawa


pônca kalbu wontên malaekatipun
lamun bôngsa Jawa
dewata sawiji-wiji
wus têrtamtu Jawa Arab sanès kênyam


nanging jumbuh kuwasane lan tyas gambuh
napa jêng paduka
lair Ngarbi batin Ngarbi
sirna Jawa yèn makatên pasthi dora


pamènipun Cina singkèk manjing Slamu
nadyan bangkit sadad
salat ngaji puji takbir
wujut kaji nging batine taksih Cina


tantra dangu dènira sêndhu-sinêndhu
Sèh Manggrib kang mancas
hèh kônca yya na slang-silih
rêbut pamrih unggul gunardikèng prana


wau sampun pêrjanji yya na slang-surub
lan malih punika
mungsawarat babar kawrin
tan dadya pa sanadyan mangeran rêtca


janji lamun wus kawahyaning pasêmun
aja kawêndaka
dening para mudha pingging
bokmênawa brastha kêtartining praja


para jamhur kyai-kyai anom sêpuh
dupi pratawèng tyas
pangawikannya pra wali
kathah 

 ngungun sangking pamanggih sulaya


tuju ngênu sawiji-wiji panêmu
ing para ngulama
mutakat kinèn nyathêti
mring Sèh Dumba Sèh Bênthong wignya ing sastra


rêbat inggil Sèh Mlaya dènira padu
wus sirêp karweka
sêdaya rumôngsa silip
kawarnaa Jêng Mahgribi rum manêbda


Dhandhanggula
hèh sagunging pra mintamba mukmin
sun wus mirêng pratela saha trang
ing tekat siji-sijène
kawruh nora na kumpul
dhewe-dhewe èsthining tokit
nanging pamancas ingwang
kabèh-kabèh bagus
mungguhing dalêm kakekat
janji darbe gêgandhulan kang kaèsthi
nêtêpi dalêm Kuran


wakadistam sakabil maoti
duska liripun lapal punika
lah padha darbea kowe
gandhulan tali kukuh
asma tali ciptaning tokit
kang kêncêng saha nrima
yeka nama ngèlmu
nadyan wong nêmbah brahala
lamun mandhêp nora owah obah gingsir
iku aran sampurna


gama iki wus wrata sabumi
rumêk payu sasamining gêsang
wus wor yudanagarane
dene sêmbah lan sujut
manut caranira pribadi
daligulbalat lirnya
tata nagri ngriku
wus tan kêna ingowahan
wus tindake yya nganti amêmatoni
mangkone 

 kirdhèng gama


lawan malih kabèh sun jarwani
dalil usul alaming bujôngga
Ngarab mangkono lapale
nênggih ingkang kasêbut
walaumin logatul Ngarbi
têgêse lapal Allah
têmbunging wong Ngarbu
isnapun wong seje bôngsa
tamtu beda mungguh surasaning tulis
marma tan dadya ngapa


ingsun iki wong Ngarab mring Jawi
sangking Mêkah katundhung miruda
rèh sulaya lan wong kono
praptèng Dêmak mêmuruk
gama Islam sun yasa masjit
jatine mung klairan
batin sak karêpmu
jêr mung amrih kalairan
ayuning rat yugya nêmbah Datolahi
sangking asma bae sah


yêkti gama datan mulang pati
jêr wong mati padha bae bathang
syarga nraka datan wêroh
rèh wus kayu kayapu
durung ona wong mati bali
de kanjêng nabi mekrat
wungu sangking tidhur
sênadyan Buda tan beda
Wêrkudara bisa manjing Dewarukci
Wlônda Ngingsa mring syarga


kabèh êmbuh dora êmbuh yakin
rèhning sun sira datan bisa
nglakoni mekrat mêngkono
mung kabèh panjalukku
pikirên kang têmên jro ngati
yèn mantêp pasthi bisa
nanging yya katungkul
sarengat lair aja sah
limang wêktu 

 dadya pratandhaning sukci
mangkono traping salat


kae ana pêrlu malang yakin
jroning takbir pas patang pêrkara
yèn sirarsa wruh patrape
kalamun durung wêruh
pêrlu malang ing dalêm takbir
salatira datan sah
wartaning jalma yu
kang dhihin ekram punika
kaping kalih munajat arane kaki
ping tiga nama mikrat


ping sakawan kang aran tubadil
de artine kang ekram punika
cêngêngêna paningale
artine cêngêng iku
blas sirna lang sawiji-wiji
wêning marang Pangeran
cêngênging puniku
kang sarta lawan Pangeran
ingkang mikrat sapocapan lan Yyang Widi
artine sapocapan


pan wus nunggal sasolahing Gusti
ingyaiku ingran sapocapan
apan ta mêngkono jêbèng
kang nêbut kang sinêbut
datan liyan sabdaning Widi
muji ing dhèwèkira
nênggih marganipun
lantaran lesan manira
ati lesan pan kagunganing Yyang Widi
tan wontên liyanira


kaping pate kang aran tubadil
pan wus nunggal solah-bawanira
ing lair praptèng batine
wus sebak punang samsu
kalanira baskara mijil
sirna datan katingal
sartane puniku
kalingan sampun kagantyan
kalimputannya dening wimbuh kang sajati
dasih wus 

 datan kocap


nulya sêrat pinundhut Jêng Mahgrib
wus sumaos Sèh Majagung Dumba
Mulana ngandika alon
wruhanta para kutup
sêrat arsa sun turkên maring
jêbèng Sunan Bintara
sadaya jumurung
samana kalilan bubar
santri-santri kyai-kyai para mukmin
wus mantuk sadayanya


Tamat
-  -

panêdhaking srat manising bumi
satriya gung panênggak pandhawa
Wrêkodara jêjuluke
duk winêjang sastra yu
mring Sri Maha Sang Dewaruci
Ngahat Kliwon sapisan
Mulut Bhe kang taun
sèwu wolung atus tigang
dasa kalih jubuh wêtoning kang nulis
môngsa sadha nèng tawang


lah ta mara Wrêkodara aglis
umanjinga guwa garbaningwang
kagyat miyarsa wuwuse
Wrêkodara gumuyu
pan aguguk turira aris
dene panduka bajang
kawula gung luhur
sasat pangawak prabata
sangking pundi margane kawula manjing
jênthik mangsi sêdhênga


tangan dika sukma Dewaruci
gêdhe êndi sira lawan jagat
kabèh iki sak isine
kalawan gunungipun
samodrane alase sami
tan sêsak lumêbua
guwa garbaningsun
Wrêkodara duk miyarsa
langkung ajrih kumêl sandika turnèki
mènglèng Sang Rucidewa


iki dalan talingak ngong kering
Wêrkodara manjing sigra-sigra
wus prabta ing jro garbane
andulu samodra gung
tanpa têpi nglangut lumaris
liyêp adoh katingal
Dewaruci nguwuh
hèh apa katoning sira
dyan umatur Sang Sena inggih atêbih
tan wontên katingalan


awang-awang kawula tingali
uwung-uwung têbih tan kantênan
ulun saparan-parane
tan mulat ing lor kidul
wetan kulon datan udani 
-  -

nginggil miwah ing ngandhap
pan datan kadulu
sadaya batên wuninga
langkung bingung ngandika Sang Dewaruci
aja maras tyasira


byar katingal ngadhêp Dewaruci
Wêrkodara sang wiku kawangwang
umancur katon cahyane
wus mulat ing lor kidul
wetan kulon sampun udani
nginggil miwah ing ngandhap
pan sampun kadulu
lawan ningali baskara
eca tyase miwah sang wiku kaèsi
anèng jagat walikan


angandika sukma Dewaruci
ayya lumaku andulu lunga
apa katon ing dhèwèke
Wêrkodara umatur
wontên warni kawan prakawis
katingal ing kawula
sadaya pan wau
sampune datan katingal
amung kawan prakawis ingkang kaèksi
bang irêng kuning pêthak


angandika sukma Dewaruci
ingkang dhingin sira anon cahya
umancur tan wruh arane
pancamaya puniku
sêjatine ing tyas sayêkti
pangarêpe 
têgêse tyas iku
ingkang aran muka sipat
kang anutug marang sipat kang linuwih
bang sajatining sipat


môngka tinulak aja lumaris
awasêna rupa aja samar
kawasane tyas êmpane
tingaling tyas sirèku
anêngêri marang sêjati
eca Sang Wêrkodara
amiyarsa wuwus
lagya mèsêm tyas sumringah
dene ingkang abang irêng kuning putih
iku durgamaning tyas


pan isine jagat amêpêki
iya ati kang têlung prakara
pamurunge laku kabèh
 iku
yakti bisa  srip
yèku 
arti kang katêlu
irêng abang kuning samya
kang
-  -
anyêgah cipta karsa kang lêstari
pamoring sukma mulya


lamun ora kawilêt ing katri
yêkti sida pamoring kawula
lêstari ing panunggale
poma dèn awas emut
durgama kang munggèng ing ati
pangwasane wêruha
wiji-wijènipun
kang irêng luwih prakosa
panggawene asrêngên sabarang runtik
andadra ngômbra-ambra


iya iku ati kang ngadhangi
ambutoni marang kabêcikan
kang irêng iku gawene
dene kang abang iku
iya tuduh nêpsu tan bêcik
sakèhe pêpinginan
mêtu sangking iku
panastèn panasbaranan
abuntoni marang ati ingkang eling
marang ing kawaspadan


dene iya ingkang rupa kuning
kuwasane nanggulang sabarang
cipta kang bêcik dadine
panggawe amrih tulus
ati kuning ingkang ngadhangi
mung panggawe pangrusak
binanjur jinurung
mung kang putih iku nyata
ati antêng mung suci tan ika iki
prawira ing kaharjan


amung iku kang bisa nampani
ing sasmita sajabane rupa
nampani nugraha dene
ingkang bisa tumanduk
kang lêstari pamoring ati
iku musuh têtiga
tur sami gung-agung
balane ingkang têtiga
kang aputih tanpa rowang amung siji
mila agung kasoran


lamun bisa iya nêmbadani
marang sêsukêr têlung prakara
sida ing kono pamore
tanpa tuduhan iku
ing pamore kawula Gusti
Wêrkodara miyarsa
sêngkut pamrihipun
sangsaya biraènira
iya mara kawuwusaning ngaurip
sampurnane panunggal


sirna patang prakara na malih
urub piji wêwalu kang warna
Sang Wêrkodara ature
punapa wastanipun
uru 
-  -
ji wêwalu kang warni
pundi ing sanyata
rupa kang satuhu
wontên kadi rêtna muncar
wontên kadi maya-maya angebati
wontên abra markata


marbudyèng rat angandika aris
iya iku sajatine tunggal
salire warna têgêse
wusana ing sirèku
tuwin ana isining bumi
ginabar angganira
lawan jagat agung
jagat cilik nora beda
purwa ana lor kulon kidul puniki
ngandhap nginggil ing ngarsa


miwah abang irêng kuning putih
iya uripe kang sabuwana
jagat cilik jagat gêdhe
pan padha isènipun
tinimbangkên anèng sirèki
yèn ilang warnaning kang
jagat kabèh suwung
saliring reka tan ana
kinumpulkên ana rupa kang sawiji
tan kakung tan wanodya


kadya tawon gumana puniki
kang asawang pêputranta dênta
lah payo dulunên kuwe
Wêrkodara andulu
ingkang kadya pêputra gadhing
cahya mancur kumilat
tumeja ngênguwung
punapa inggih punika
warnaning dat kang pinrih dipun ulati
kang sajatining rupa


dene iku kang sira tingali
kang asawang pêputêran dênta
ingkang kumilat cahyane
angkara ka murub
Yyang Prêmana arane nênggih
uripe kang salira
Pêrmana puniku
tunggil anèng ing salira
nanging nora milu sungkawa prihatin
ênggone anèng raga


datan milu mangan turu nênggih
iya nora milu lara lapa
yèn iku pisah ênggone
raga kari ngalumpruk
yêkti lungkrah badanirèki
yaiku kang kuwasa
nandhang rasanipun
inguripan dene sukma
iya iku sinung sih sinandhang urip
ingakên rasaning dat


anauri aris Dewaruci
iku dudu ingkang sira sêdya
kang mupuni jagat kabèh
tan kêna sira dulu
tanpa rupa datanpa warni
tan gatra tan satmata
iya tanpa dunung
mung dumunung ingkang awas
ing sasmita anèng ing jagat mêpêki
dinumuk nora kêna


iku sinandhang kêni sirèki
nanging kadya simbar nèng kêkayan 
-  -

anèng ing raga ênggone
uriping pêrmanèku
inguripan ing Sukmajati
misesa ing sarira
pramana puniku
yèn mati milu kalêswan
lamun ilang gukasmane slira nuli
uriping sukma mulya


sirna iku iya kang pinanggih
uriping sukasma kang nyata
kaliwatan upamane
lir rasaning kêmumu
kang prêmana amêrsandhani
tuhu tunggal pinôngka
jinatyan puniku
umatur Sang Wêrkodara
inggih pundi wêrninipun kang sayêkti
Dewaruci ngandika


nora kêna iku yèn sira mrih
lawan kaanan samata-mata
gampang angèl pirantine
Wêrkodara umatur
kula nyuwun pamênjang malih
inggih kêdah wuninga
babarpisanipun
pun patik ngaturkên pêjah
abêncana anggèn-anggèn ingkang pêsthi
sampun tuwas kangelan


yèn makatên kula batên mijil
sampun eca nèng ngriki kewala
datan wontên sangsayane
tan niyat mangan turu
batên arip batên angêlih
batên ngraos kangelan
botên ngêrês linu
amung nikmat lan mupangat
Dewaruci lingira iku tan kêni
yèn nora lan antaka


sangsaya sihira Dewaruci
marang kyasasih ingkang panêdha
lah iya dèn awas bae
marang pamurunging laku
ayya ana sira karêmi
dèn bênêr dèn waspada
ing anggêpirèku
yèn wus kasikêp ing sira
ayya umung dèn ngago parah yèn angling
yèku rèh papingitan


nora kêna yèn sira rasani
lawan sama-samaning manungsa
yèn nora lan nugrahane
yèn ana nêdya padu
angrasani rêrasan iki
ya têka kalahana
ayya kongsi banjur
ayya ngadèhkên sarira
aywa krakêt mring wisayaning ngaurip
balik sikêpên uga


kawisayan kang marang ing pati
dèn kaasta pamênthênging cipta
rupa ingkang sabênêre
sinêngkêr buwanèku
urip nora nana nguripi
datan antara môngsa
iya ananipun
pan wus ana ing sarira
tuhu tunggal sêsanak lawan sirèki
tan kêna pisahêna


datan wênèh praptanira nguni
tunggal sang  ning buwana
pandulu pamiyarsane
wus anèng ing sirèku
pamirsane sukasma yêkti
iya tan lawan karna
ing pandulonipun
iya tan kalawan 
-  -
 netra
netranira karnanira kang kinardi
anane anèng sira


lairing sukasma anèng sirèki
batining sukasma wus anèng sira
iya mêngkono patrape
kadya wrêksa tinunu
ananing kang kukusing agni
sarta kalawan wêrksa
lir toya lan alun
kadya menyak anèng puan
raganira ing rèh obah lawan mosik
iya sarta nugraha


yèn wruh pamoring kawula Gusti
sarta sukasma kang sinêdya ana
de warna nèng sira gène
lir wayang sarirèku
sangking dhalang solahing ringgit
kang môngka panggung jagat
kêlir badanipun
amolah lamun pinolah
sasolahe kumêdhèp myarsa ningali
tumindak lawan ngucap


kawisesa amisesa sami
datan antara pamoring karsa
jrêng tanpa rupa-rupane
wus anèng ing sirèku
upamane paesan jati
ingkang ngilo Yyang Suksma
wayangan puniku
kang ana sajroning kaca
iya iku jênênge kawula iki
rupa sajroning kaca


luwih gêngnya kalêpasan iki
lawan jagat gêdhe kalêpasan
kalawan luwih lêmbute
salêmbutaning banyu
apan lêmbut kamuksan ugi
luwih alit kamuksan
saaliting têngu
pan misih alit kamuksan
liring luwih amisesa ing sakalir
liring agêng alitnya


bisa nukma ing agal lan alit
kalimutan kabèh kang rumangkang
gumêrmêt iya tan pae
kaluwihan satuhu
luwih dènnya ingkang nampani
tan kêna ngandêlêna
ing warah lan wuruk
dèn bangêt panguswanira
badanira wasuhên praknyana ngungkih
wêruha runsiting tikah


-  -

dhuh gusti prabuning ayu
ayu-ayuning sanagri
kakocap ing jaman Buda
Kusuma Ambarawati
putri ing Bojanagara
dhasar ayu lindri-lindri


jêdhêg pangupayaningsun
usada putêking galih
wanudya kang esah-esah
miwah arta busana di
datan dadya dhanganing tyas
tuwin ingkang sarwa sari


tur iku bôngsa rum-arum
-  -

nêmbah asma tan mujut
têmên-têmên kacêgah
marma sira poma yya dêdawa palsu
rucatên masjit punika
jêr sira têmbe-têmbe sêsiwi

nurunkên têrah-tumêrah
yèn kabanjur kawruhmu têkèng akhir
tan wurung akèh wong kumprung
wêdi mring Gusti Allah
wani marang pulisi kuwasèng ratu
bubrah rusuh akèh nasag
ruwêt tataning agami

gêtun timên guroningwang
Jêng Sitibang pagene inggal mulih
coba klamun mêksih layu
nèng kene bisa bukak
masjit Dêmak kang arda walepa palsu
mèt pathokan sangking Kuran
miwah tapsir Kalèni

wus sun ringkês jarwaningwang
panêdyèngsun yun nusul guru mami
sanadyan urip tan pangguh
pati budiku tunggal
lah ta payo tontonên dèrèng sun anut
yèn wus mulih salinana
bangke sakarêpmu dadi

kadhal kodhok rase luwak
kucing kuwuk kang gampang gonmu sandi
ngupaya sadhela antuk
kêbo sapi tuwin jaran
sun pêsthèkkên pêsthi nora bisa ruru
sabab nganggo ongkos arta
Lonthang tantra manjing masjit

jujug mimbar pangimaman
para wali mêksih lênggahnèng srambi
Sang Lonthang trangginas mugut
tirtaning kang nirmaya
wus munpakun kayat dunya munpakun
sebak tali grap blas ilang
gumilang-gilang kang mayit

kagyat wali kang nèng jaba
dupi syara gumêbrug kapiyarsi
pra wali kagyat lumêbu
wrin Lonthang wus palastra
samya ngungun santero ngulama gêtun
cancutnya endraning laya
bangke gya binêkta mijil

ibut santri kang tumandang
karya kluwat nèng dagannya Sèh Abrit
dupi pangupakara wus
sawa Lonthang dèn angkat
malbèng kluwat rampung pacaraning layu
bubaran para oliya
kundur kasaput ing wêngi

wasitanên kang kinawi
Kyagêng Tingkir Ngardipurwa
mirêng pabrataning wartos
yèn muritnya kang pangarsa
Ki Pênggêng Dayaningrat
sampun katimbalan ngratu
ingkang Sinuwun Bintara

kongsi rambah kaping kalih
Pêngging bargunuk tan arsa
Kyagêng Tingkir gung sumlange
tan wande antuk pidana
ing rèh nagara krama
Kyagêng Tingkir yun katêmu
paran kang dadya warana

wusnya busana lumaris
dhinèrèk murit karweka
tan kawarna caritane
praptèng Pêngging jujug natar
gya ubon-ubon mêdal
Kyagêng Tingkir ngandika rum
hèhrara sira tutura

ingsun iki alah Tingkir
arsa panggih bêndaranta
alah Pêngging kang nèng kobong
ana wigati sukarya
rara cangkelak sigra
tur uning sawêlingipun
dhêdhawuh tamu katuran

Kyagêng Tingkir sampun kerit
malbèng wisma ring toreyan
Kyagêng Tingkir miyak kobong
lumyat tandya lênggah tata
karweka rêraupan
bubagya adum rahayu
so Kyagêng Tingkir ngandika

marmèngsun yayi glis prapti
kagyat pabrataning warta
adhi wus tantara suwe
sira tinibalan nata
sinuwun ing Bintara
pêrlune mung nêdya pangguh
rèh sira mêksih sudara

yayi ingkang kaping kalih
nata ring sira sujona
jêr durung alus tilase
sira trahing Brawijaya
dhêdhukuh tilas praja
ing Pêngging yayah kêratun
purwane kêmaru cipta

kondhang kasup warta yakin
adhi bargunuk tan arsa
pun kakang pakewuh tyase
hèh yayi sabab punapa
sajarwoa ring kita
Kyagêng Dayaningrat matur
kakang sayêkti kang warta

kula katimbalan aji
ping kalih wangsulan kula
mopo tan nêja sumaos
rèh manggèn bumining Allah
dede ratu kang karya
kabèh manungsa mung nêmu
gumlaring bumi akasa

pakaryamba nanêm gagi
yèn mêdal kawula têdha
sêkulnya lawan kang pakon
budayaning cipta kita
ring Dêmak botên arsa
gampil yèn jaba jro rujuk
samangkyamba dèrèng arsa

makatên kula mangsuli
mundur caraka tumulya
kya patih namur sitane
sêngadi santri ngalômpra
prapta ngampil sabdendra
maringkên cangkriman têlu
sasagêt kawula batang

wikan cocog wikan silip
wusnyamba mancas pralambang
kya patih pangandikane
kula pinaringan inah
ing dalêm tigang warsa
mangke sampun mangsanipun
nanging pamanah kawula

mêksih dèrèng anyondhongi
kêkah ngraos tan kabawah
jêr bumi langit salire
sayêkti darbèk manira
kula kang paring asma
pratandhane duk pukulun
dèrèng tumitah tan ana

nadyan Alah sêpa-sêpi
jiwangga kita pulastha
sampun malih sang akatong
sami titah sipat anyar
pratôndha têksih padha
ratu tan uning Yyang Agung
kula tan wêruh Yyang Sukma

jumnêng kula rèh pribadi
urip sakarsa manira
dawa cêndhak sakarêpe
boga busona ngupaya
kodrad kulapribadya
budayèng ciptamba turut
angên-angên gusti kita

ingkang kawula ngèngèri
mituhu ratri raina
kang kula nut sapakone
botên mèstu pangran liya
jaba mituhu cipta
mobah molah mosik muwus
ngatas karsaning Dad Mulya

kula sêbut Maha Sukci
lailaha hailêllah
punika asma kimawon
musamane wujut kula
jawi punika rôngka
ing jro curiga Yyang Agung
kang tan pae lan warôngka

mênggah Bintara narpati
rumêngkuh mangaku sanak
trah Majalêngka sang katong
lah puniku sèwu dora
marmamba tan lagsana
kula ngèsthi rèhing guru
inggih sadalêm kawula

Kyagêng Tingkir manambung ngling
yayi Pêngging yya mangkona
sayugya para sumaos
yèn sira yayi tan seba
manèk wong ngadu basa
tan wun sira nêmu dudu
labêt tindaking prajarja

tantu sira dan dukani
wong bêrgunuk ngutha dlika
sun uninga anyar mangko
gurumu Pangran Sitibang
mêrdut antuk pidana
krampungan wasesa layu
kasêbut murtat agama

malah sêkawan kang murit
pinatenan catur pisan
srengat yudanagara wor
murtat kitab wsiasat
apa tan wêdi sira
Kyagêng Pêngging guyu guguk
kakang Tingkir bab punika

sèwu mokal kula ajrih
srambut pinra satus yuta
nadyan jiwèngong dadya wor
buntala dadya sakesya
botêne sun minggah
papêsthèning Yyang tan mundur
ingrèh kang murba misesa

tyang palastra datan sakit
de kang kadunungan lara
urip kang mêksih mandhirèng
yèn jiwitamba pulastha
kondur mring ngalam iya
panggenan uning ananung
marma tan ajrih bêbaya

botên wande nuntên prapti
wit wus jangkêp tigang warsa
rêkyana patih inahe
samana Ki Ngardipurwa
mirêng Pêngging pratignya
sira yayi sokur-sokur
bagya tan suminggah durta

wong sabil dêdalan pati
patitis sangkan myang paran
têtêp mantêp panêdyane
panggah tyas datan suminggah
nora luwih manira
jumurung mandrawa sayu
yuwana ing kene kana

tumulya Ki Agêng Tingkir
wanci ratri darbe karsa
andhalang ringgit kabèbèr
jaman kina wayang gambar
cinitra munggèng dlancang
lêlakon pralambang kawruh
Dewaruci Wêrkudara

manuksma ring ngalam sahir
warôngka manjing curiga
ngêrcona panggonan têmbe
Sang Sena derambêg sêtya
mlayèng jagat walikan
tan siwah alam kabiru
sadarpa ambêg wartana

lagyeca kang samya uning
ing ratri gathita tiga
Nyai Agêng Pêngging kraos
dènnya garbini wus prapta
ing môngsa sangang côndra
tandya babar mahya jalu
basukyarja tanpa kara

sucitra di nuksmèng sasi
kinawêng cahya nurbuwat
liwran wangkawa kinaot
tatela trahing kusuma
rêbêsing madutama
tuhu yèn siwatul guyup
kyagêng kèndêl gènnya dhalang

mangupa kardi kunthari
rampunging panidi karya
Kyagêng Tingkir ngandika lon
hèh yayi iki sutanta
nurbuwat slaning imba
ana pulung gona mancur
tôndha wahyèng wahyu kobra

lamun panuju panggalih
bayi sun paringi asma
Mas Karèbèt panêngrane
rèh bèbèring wayang gambar
kumrèbèt kênèng barat
kang kaping kalih sutamu
sun pundhut ring Ngardipurwa

Kyagêng Pêngging matur inggih
sumôngga mèstu sakarsa
kawula darmi kimawon
samana wus pitung dina
Ki Agêng Ngardipurwa
nèng Pêngging tumulya kondur
Mas Karèbèt wus kagawa

tan kawarna anèng margi
prapta ing Tingkir samana
sajarwa dhatêng Nyi Gêdhe
dènira ngambil kunthara
langkung marwata suta
wus dèn inyakkên sang kusnun
dupi ing agama lama

Kyagêng Pêngging yun tatuwi
mring Tingkir panggya atmaja
nulya lagsita ge-age
dupi praptèng Ngardipurwa
tata bagya raharja
nanging ing wêktu panuju
Kyagêng Tingkir nandhang roga

ngandika dhatêng kang rayi
hèh yayi Pêngging wruhanta
sun tus parêk praptèng layon
pratandhane urip sirna
nur Mukamat tan ana
miwah kang nèng jro netrèngsun
wus sirna parêk kang môngsa

plênggahan rasul ing lathi
nora kêri têtela trang
karacut dening Yyang Manon
Yyang Pramona mlêbu kurang
sumpêg cipta pangrasa
lah utapna yayi ingsun
Kyagêng Pêngging sru karuna

matur sarwi nênggak waspa
tutuk tumèmpèl ing karni
mangkana ing aturira
hèh kakang kula yun uning
mênggah nyataning pati
sangking panêngêran palsu
boya kinging kagêga
plênggahan rasul tan yêkti
wong-wonganing sadalêming netra dora

napas manjing mahya kirang
lah puniku dèrèng yakin
mênggah panêngêran kula
kang kinging dianggêp pasthi
samênit botên gingsir
lah puniku warnanipun
unanong ning ananong
combi kawula tingali
gya dèn têpak uninong aning ananong

Kyagêng Dayaningrat jola
e e kakang dene yakin
paduka kirang sakêdhap
yun kundur ing jagat sukci
sumôngga kula turi
lênggah sakêdhap lan mungkur
ingkang murba misesa
mangke nêdyamba takèni
kyagêng lênggah sluku cipta srah jiwangga

dupi sumiyut kang usya
Dayaningrat angêndhoni
matur yayah madubrônta
hèh kakang amba wantawis
tan dangyamba nututi
mugi antènana ingsun
anèng bukari rahmat
sumambung Ki Agêng Tingkir
yya mangkono yayi tekate wong Buda

de nganggo êntèn-êntenan
kaya dudu akul mukmin
wong Buda nêmu sawarga
wignya panggih garwa siwi
yèn ingsun sira pêsthi
syarga nraka boya ayun
tan manjing isi sunya
mung nikmat mupangat yakin
lah ta payo yayi inggal utapêna

mèsêm Kyagêng Dayaningrat
dhuh sokur bage sakêthi
kakang tan klèntu panômpa
jêr kula wus kêrêp uning
wong mêntas icip pati
takèn pagenaning besuk
rèhning guru tan kewran
umagsi sarjana Pêngging
kyagêng dumuk dumunung nèng nur Mukamat

kang tan mêdal angganira
tyang blilu mathêm nampani
puniku marmane kula
ngandhêgi takèn pangèsthi
pun kakang manjing pundi
ing mangke paduka kukuh
manuksmèng tyas sudarsa
uninong aning ananing
sokur suka dene dunya ngakir padha

wus cocog guru kawula
Sitijênar kang wus mulih
yèn makatên kaki ing inggal
suwawi kula rencangi
manjing oluhiyati
Ki Pêngging gya nucup êmbun
asta nêpak wiwara
plas sirna datan kaèksi
gilang-gilang kunarpa mawa ujyala

susawa wus paripurna
caraning Islam Ngarabi
pinêtak cêlak kiwala
pakuburan dhukuh Tingkir
rampung pangupakardi
Ki Dayaningrat yun kundur
nanging kang bok tan klilan
yayi yya mulih rumiyin
antèkêna sabta ri la-ila kuna

Kyagêng Pêngging mèstu karsa
nyrantoskên praptèng sabta ri
sampuning rampung pamitan
kyagêng kondur dhatêng Pêngging
nèng margi tansah kingkin
dera tininggal ing guru
dhasar sadulur tuwa
sabab wus mahyèng prajanjing
tan winarna ing marga wus praptèng wisma

kyagêng wus malbèng toreyan
jro krobong kadya ing nguni
mangêningakên jiwatma
marang kang murwèng dumadi
tan boga nginum warih
dayaning cipta mamrês kung
jiwitaning sudyarsa
kapusthi rèh mahya manjing
kasatmata sirna gusti lan kawula

kawarna nagri Bintara
Sultan Panataagami
ing dina Soma sinewa
lênggah dhampar burdha manik
pêpak para bupati
nararya para panèwu
kusyala ulubalang
môncapraja wus sumiwi
kadya gira pawaka wrêdôngga sasra

narendra pasang sasmita
dinuking nayana kèksi
radyan dipati wus tômpa
marêk byantara narpati
sa nata ngandika ris
hèh paman patih wruhamu
Si Pêngging Dayaningrat
pinaring inah tri warsi
praptèng mangke wus jangkêp sêmayanira

sayugyaningsun putusan
môndaraka marang Pêngging
ngampil nawala wasesa
anjabut lungayèng kyai
iya sadina iki
kyana patih nêmbah matur
gusti nuwun sandika
kajawi karsa narpati
prayoginya rêmbagan lan rat agama

yèn wus mupakat karsendra
utusana wali mukmin
ngampil wasesaning praja
mramila makatên gusti
Jêng Kyai Pêngging mêksih
mantu dalêm kang sinuwun
Brawijaya pamêkas
tan kinging sing amatèni
yêkti sanès lan pun Jênar trahing kumpra

cacoging karsa jêng dipa
nulya têdhak dhatêng masjit
patih bupati nayaka
tumutur tindak narpati
jumujug ing surambi
pra wali sadaya manut
mangurmati jêng sultan
lir adad lênggahnya mulki
wali atab lênggahnya turut matata

wusnya sêsalaman wrata
sang sudigbya matur aris
inggih Sayit Maolana
tumanduk kula ring srambi
tur uning para wali
mangkya wontên murtat timbul
Ki Pêngging Dayaningrat
kang majênun tekat baring
ngrisak gama ngina-ina kraton mulya

kapriksa sebak pun Jênar
manungkak tataning krami
sangking pamanah kawula
nuwun katimbang rat gami
rèhning darah narpati
Sang Prabu Brawijaya nung
mênggah tranging pratingkah
kula sampun kaping-kaping
anibali pun Pêngging mogok kiwala

lit para wali sadaya
mirêng aturnya narpati
Sèh Mahgribi Maolana
hèh jêbèng lamun wus yakin
dera mindakèng gami
yoga kapatrapan ukum
utusana punggawa
ngampil wasesèng narpati
Sèh Mahgribi Maolana angandika

yugya wali kang dinuta
Kudus kang panggah bèrbudi
lumaku ngampil prampungan
sultan pêparinga tulis
sigra jêng sri bupati
dhêdhawuh juru citra wus
sandika kang liningan
tan dangu panitra dadi
kinèn maos cêtha sora mrih têtela

pèngêt nawala manira
Jêng Sultan Nataagami
jumênêng Nata Bintara
sawusnya myarsa pargandring
pangadilan para lit
lawan rat agama rujuk
mangke manira arsa
nibali sira Ki Pêngging
lamun maksih mogok manigas lungaya

titi têmbayèng pustaka
sinrat Bintara tanggal ping
sadasa wulan Dulkijah
taun Be dèn sêngkalani
sat catur guna luwih
katandhan Sinuwun Prabu
Sultan Panatagama
sadaya ngulama amin
sokur suka mantrastuti muja môntra

bidhalan sakabat sabta
abêkta bêndhe sawiji
minôngka têngarèng yuda
kagendhong wisatèng wari
nulya sri narapati
sawadya punggawa kondur
sapraptaning kadhatyan
bubaran para bupati
agêng alit samya mantuk sowang-sowang

warnanên kang dados duta
Sunan Ngudung kang lumaris
wisata ngambah padesan
wus parêk ing tanah Pêngging
bêndhe munya tinitir
kathah janma desa gugup
samya sikêp warastra
ngupadi syara mêlingi
sujanma kèh ngira macan gembong munya

kagegeran wong padesan
rara rare èstri ngili
kathah kang tutup wiwara
sawênèh ring ranggon ngintip
ana kang mènèk krambil
samya alok macan ngamuk
ingkang gawa gêgaman
marêk sunan kang lumaris
janma liwat apa sira wêruh macan

kang syara kagila-gila
Sunan Kudus ngandika ris
paman ngêndi ana macan
kajaba ming bêndhe mami
la iki ingkang warni
coba yèn sira yun ngrungu
nulya tinabuh sigra
syara grêng anggêgirisi
sabên-sabên parêk desa kagegeran

Jêng Sunan Ngudung ngandika
mring pra murit ingkang ngiring
hèh kabèh sira wêruha
bêndhe iki sun arani
Kyai Macan ing benjing
dadya pusakaning ratu
lan malih iki desa
sun arani Simawali
saur pêksi wong desa suka narima

ngantya prapta jaman mangkya
karan dhusun Simawali
samana laju lampahnya
sunan praptèng tanah Pêngging
ana wong nini-nini
tinakenan ring Jêng Kudus
nyai ingsun têtanya
Kyagêng Pêngging ana ngêndi
lagi apa yèn wanci mangkene iya

nyai wêrda nambung sabda
kyagêng nora tampik wanci
nèng krobongan imbal sabda
lan dad kang murwèng jêng kyai
kang têbih tanpantawis
cêdhak tan kêna kadumuk
murbani dhèwèkira
tunggal ingkang ngajak urip
ngajak nedra ngajak seda wus kadriya

lamun sira yun kapanggya
sun pasthèkkên nora panggih
rèhne lagya badan sukma
mangêningkên puja-puji
kang pinuji amuji
kang dinulu adêdulu
ngandika lagya ngucap
mosik mênêng kumpul siji
lah ta anak sira balia kewala

lagsitanta tanpa karya
Jêng Sunan Kudus mangsuli
nyai sun iki utusan
ning Yyang Kang Murbèng Dumadi
sun malekat sing langit
maringkên kamulyan agung
nyai sira tutura
ring gustimu Kyagêng Pêngging
aturana mêtu sadhela kiwala

nyai pasrangkara sugal
sirèku jalma yun silip
kawistarèng wuwusira
pan wus sebak osar-asir
netyèsmu pating pringis
gênah wuwusmu yèn palsu
sêngadi dutaning Yyang
solahmu lir agèn nylinthis
yèn wran Pêngging nora kagèt nora eram

ing kene akèh bijagsa
kang tyas nirmala di murti
wuwusmu rada katara
wong durjana ngrusak yukti
ngêndi ana Yyang Widi
utusan kaya cakrukmu
Allah cêdhak lan kita
sapolahku ngudanèni
malah lamun kyagêng kiniyas tan ana

hèh durtasira wêcoa
kang prasaja aja gidib
nyatane wong ngêndi sira
de kalung bopêm kang siji
sebak kirdhèng pulisi
partingkah yun gledhah apyun
batur sèrèt kathok bang
wujude pating carkikis
nyai tuwa suka guyu pasrangkara

Sunan Kudus ngungun myarsa
ring sujalma wrêda èstri
patitis wicaranira
Pangran Kudus ngandika ris
wruhanta sira nyai
santri Dêmak yun katêmu
marang bêndaranira
nêdyarsa mruhitèng ngèlmi
mugi nyai dika aturkên sadhela

e layak sira wong Dêmak
tunggale sing ngaku wali
kang nglômpra idêr carita
bêbodho ring janma pingging
sira prapta ing Pêngging
sun tan gumun sira kuthung
wus lumrah santri nglayab
tan na budi nitisurti
clingak-clinguk ngupadi wuduk lêmbaran

yèn sira têmên yun panggya
mring kyagêng gaguru ngèlmi
kasampurnan kene kana
supaya blilumu bêrsih
yèn wulange jêng kyai
gampang cêtha galur turut
padhang nrawang gumêmblang
turne sun iki jalmèstri
lamun karo wali pinggir nora eram

iya sun aturkên iya
jalma wêrdèstri umanjing
mring dalêm wingking silastha
manêmbah atur upaksi
jalma Dêmak yun panggih
karilan kinèn malêbu
sunan dèn awe sigra
Kudus gra malbèng pribadi
sabat sabta kinèn lungguh nèng pandhapa

prap ngarsèng kamar myak gubah
sadarpa kagyat lumyat ing
kang cahya nuksmèng sasôngka
prabaning waktra ngajrihi
mawa prabawa gaig
sigra sunan ngrasuk jêngku
ing rèh dangu tan ocat
Jêng Kudus syanita mijil
sênggruk-sênggruk môncadrawat môncadrasa

duk nupiksa Kyagêng Pêngging ngandika ris
jalma sira sapa
pinangkamu sêka ngêndi
miyak gubah laju drasa

sênggruk-sênggruk apa sira masang yiyit
matur kanjêng sunan
jêng kyai kula puniki
Pangran Kudus kitha Dêmak

sowan kula dhapur dinutèng narpati
Jêng Sultan Bintara
kang nata gama Ngarabi
amba ngampil sastra murda

lah punika srat kabungkus sutra kuning
de kawula drasa
wruh yèn dika prihatin
mokal yun ngêrbasèng praja

sèwu mokal purun mancah gama sukci
botên wontên tôndha
kang dados sahing prakawis
tumibaning kukum kisas

gih punika kyai prapta kula nangis
wêlas ngrasa sama
samining tumitah urip
sami sinung têpa-têpa

wênang wajip kinèn asih ing sasami
rèh janma manungsa
agêng alit ngatas sami
sanèsnya mung pangajaran

mung punika gêtun kula satus kêthi
kok dumadi duta
ngampil sastra wasesa ji
karampungan mancas griwa

lah punika sastranyamba turi mèksi
gya winaca sora
cêtha ing purwa madya nis
kyagêng wus tanpa nglêgewa

mung ngandika yèn mangkono sira wali
santri ôngga seta
nanging batinmu lir prusi
bujug-bujug lir duskarta

ngalor ngidul gluyur ngaku wruh Yyang Widi
jêngkang-jêngking salat
pating krêmbyah pating jêrlih
tur sira nora uninga

nora beda kaya kita kang tan muji
jêr manira pirsa
yèn Allah dumunung lathi
jagat ngisor dhuwur sonya

dunya ngakir janma tan wignya kêpanggih
mung kasêdul Kuran
ingkang pituture silip
sarta angèl linakonan

mangke kanjêng sri bupati kanut iblis
wruh wong kaya kita
panas kira darbe melik
marang klakuwan kal dunya

marma karsa mangisas Ki Agêng Pêngging
kinarya bêbuka
tinibalan ngong tan abti
yeka durung tyas nirmala

wus têtela Si Patah wuru agami
dudu tus satriya
gugu sorah tanpa sêksi
kadi rucah turun kumpra

kabèh wali turune pra narakardi
tan ana trah wasya
mila nitisurti sêpi
nitisastra bae tuna

sira Pangran Kudus diutus nibali
dening sri narendra
yèn ingsun mogok tan arsi
kêna manigas lungaya

iya sokur rèhne sira wali mukmin
pêsthi wus waskitha
wruh mring dêdalaning pati
wrin panggonaning pralaya

rèhne sira mangke dadya duta pati
coba sun têtanya
jawabên ingkang patitis
sawange mukmin utama

sabab apa dene sira nganggo urip
purwa sangking Adam
ingkang pirang yuta warsi
mangke wujut sangking sapa

ingkang kaping kalih sira jênêng urip
kowe nganggo nendra
sapa ingkang ngajak guling
nèng jro têrkadhang supêna

kadhang nora jèrèngên prakara iki
ingkang kaping tiga
sabab apa dene mati
jroning seda ana apa

ingkang kaping catur yèn wis têkèng lalis
ing têmbe apa ta
bali manèh dadi bayi
apa nèng kene kiwala

lah batangên puniku cangkriman Pêngging
sangking Sèh Sitibang
sajarwane kang sun èsthi
mêmpêng kanggo kene kona

anèng kona pêsthi wruh rasaning ngriki
ngriki wruh ing ngrika
lah babarên sira wali
kalêbu imaming Jawa

yèn sira tan uning ayya dadi wali
mukmin ngayawara
wisudhèng cundaka pati
priye kanthane pralaya

Sunan Kudus saklangkung ngungun ing galih
wrin soal catur bab
ingkang ngodhêngake pikir
rumôngsa datan kuwawa

manuhara mlasarsa matur ring kyai
dhuh kanjêng mardika
lêpat kula satus kêthi
agung nuwun pangagsama

botên langkung mung minta wahyèng kasyasih
soal catur warna
kababar amba tampèni
kawula pundhi mustaka

kula Dêmak dèrèng wontên ingkang uning
kilap Sèh Mulana
kang jumnèng atmining gami
pramodaning wali tama

dèrèng wontên pra wali kang dèn paringi
kilap Sunan Benang
bijagsambêg pramugari
marma nênuwun kawula

ingkang mugi paduka paringa wirit
amba srah jiwangga
Kyagêng Pêngging mèsêm sarwi
ngandika pait srangkara

èh lah gumun kuthung timên sira wali
lyih sangking mlasarsa
kawruh matni durung uning
lah nya Kudus tampanana

gya pinêluk binuka sopaning karni
sajarwa prasaja
tanpa lambang tanpa kêlir
têrus têrang blaka suta

Sunan Kudus sampun tampi sabdèng kyai
babar kang cangkriman
kanang ngodhêngakên budi
wus padhang sumilak nrawang

gya umatur Sunan Kudus ring jêng kyai
sarwi ngaras pada
yèn makatên tyang puniki
gêsang kalih pêjah tiga

gêsang tiga pêjah kalih kosokbali
dene wontên ngrika
ngong upamèkakên wingi
kang sampun upama benjang

Kyagêng Pêngging sadarpa sukaning galih
dupi pamijangnya
Sunan Kudus bangkit tampi
panjèrèngnya kasatmata

ing wasana Kyagêng Pêngging ngandika ris
Kudus rèhning sira
dadi dutaning narpati
lan carakaning agama

kinèn jabut griwane Ki Agêng Pêngging
payo utapêna
murdèngsun gawanên mulih
katur marang wali astha

Kudus jola nuwun mopo kula kyai
sangking karsa tuwan
kawula nuwun arda jrih
kyai bok sampun mêngkona

dudu rasa toblas karsane jêng kyai
aluhung kawula
kautapêna rumiyin
kula luhung botên pirsa

nadyan kyai datan arsa nglagsanani
kawula pribadya
kados sagêd munah kadim
antaka mulyaning angga

lami timên kasasar kula puniki
pêpacangan laya
inggala dhaup yya lami
rèh tan wurung campur juga

kyagêng bêkuh hèh Kudus ciptanta silip
yya mangkono sira
juwêt lêlakoning wali
dadya panarik sutama

de lakumu Kudus pêsthi nora bali
nyangking murdaningwang
mara saksènana iki
dina praptèngsun palastra

awasêna yèn klèru bae sirèki
wênang awèh dalan
dadya panarima mami
kyagêng ngayuh tirtamaya

plas sirna wug tanpa sesa jênêng urip
Kudus klintang cuwa
wignya gathuk imbal lathi
nèng siratal mustakima

wus kacidra kang usya kacucup lathi
dadya sami panggya
Pangran Kudus Kyagêng Pêngging
imbal sabda kalih juga

nèng sadalêm nur Mukamat samya panggih
lir jalma supêna
Kyagêng Pêngging nulya bali
dêduka pasang sasmita

paran sêdya de sira gêgodha mami
Sunan Kudus nêmbah
tyas kula kuciwa mêksih
nyuwun wrin rasaning ngrika

wontên ngrika badhe wrin rasaning ngriki
kyagêng lon ngandika
payo Kudus marang bèji
anggowoa wastra seta

sandika wus lumaksana marang bèji
kyagêng lan jêng sunan
gêgandhengan wantra prapti
mari ginêlar ing kisma

Sunan Kudus mangkurêp binungkus tartip
katutup kang usya
mampêt margi pônca pati
ingkang maksih driyasmara

gya pinanjingakên sadalêming warih
wus yayah kunarpa
tanpa syara mobah-mosik
mênêng pratôndha wor Suksma

duk umanjing wanci bakda ngingsa akir
dupi bangun enjang
uluk salam Kyagêng Pêngging
Kudus ngalaekum salam

blubug-blubug mawa syara gya tinarik
luwar sangking blubang
wastra seta dèn uculi
garing dayaning kunarpa

ingkang murba ingusap-usap jêng kyai
gregah ngraup pada
dhuh kyai kula wus uning
ring tirtaning kang nirmaya

kyagêng nabda kaya ngapa ingkang warni
rasane lir paran
jêng sunan matur kang warni
kadya angên-angên kula

raosipun aninong aning ananing
mênggah pralambangnya
botên nedra dede ngimpi
ngungkuli carêm wanita

wusnya rampung kondur gandhengan tyang kalih
praptèng wisma sigra
umanjing toreyan malih
Kyagêng Dayaningrat nêbda

rèh wus tutug sêdyanta unong ananing
kita naksènana
yya ganggu agawe ngimpi
sunan manêmbah sandika

nêpak yitma kyagêng wus tantara mênit
wus dadya susawa
Sunan Kudus sigra mijil
anggugah sêkabat sabta

bambang wetan Pangran Kudus sabat ngiring
warnanên byar enjang
ambêt-ambêt sotrang mêntrik
udrasa wruh kyagêng seda

para sisya priya èstri kèh belani
prasêtya wor cipta
pira-pira kang ngêmasi
magêrsari kathah prapta

samya ngupakara umèstu wawêling
duk mêksih syarganya
tan pantara kang panidi
dumunung Pêngging astana

kocap Pangran Kudus kang lumaris
tan kacitra nèng marga tumrapta
ing Dêmak mring masjit gêdhe
pra wali lumyat gupuh
manambrama sadaya mukmin
sêsalaman warata
Sunan Kudus matur
mring Jêng Sayit Maolana
dènnya ngampil sastra wasesa mungkasi
abrastha Dayaningrat

kalêksanan purwa madya titi
Jêng Sèh Magrib angandika trima
dènira nampuni gawe
cukup sanalar putus
lah sayugya nêrusa nuli
tur priksa jêbèng nata
sandika Jêng Kudus
laju lan sakabat sabta
sigra-sisra muritnya sapta tutwuri
manjing sadalêm pura

sri narendra ingaturan uning
lamun Pangran Kudus sowan nata
nulya têdhak lênggah jèjèr
sêsalaman Jêng Kudus
munjuk kanjêng sri narapati
kawula wus lagsita
mangampil srat rampung
nawala wasesèng praja
ngêntar murtat Kyai Dayaningrat Pêngging
èstu sampun gusthika

sadèrèngnya srat wasesa muni
kula bantah ngabên ngèlmu rahsa
Pêngging kang dèn ambalake
wusnya nis mêdhar kawruh
nulya kula aturi mèksi
surasèng sastra murda
wasesaning ratu
mèstu ayu mopo laya
kyagêng tanpa mangsuli sumarah pati
lajêng seda priyôngga

layon nulyamba pasrahkên maring
para magêrsari muritira
lan dhatêng parèstri jêro
riwusnyamba pêpacuh
para sisya tan kinging mirit
ki agêng lampahira
murtat gama rasul
ngina-ina gama mulya
saur paksi sadaya mituhu sami
partisara narendra

jêng pamasa angandika aris
trima kasih yayi lagsitanta
cakêp cukup sapêrlune
nora luwih mung sokur
sira karya luhuring gami
lan arjaning karatyan
lah wis yayi Kudus
mundura para ngasokna
matur malih Sunan Kudu ring narpati
adhuh sang maha digbya

kula gadhah tilaraning kaki
warni bêndhe wontên kramatira
kilap barkahnya sang katong
punika yèn tinabuh
mawa syara yayah arimbi
lir sardula kêtawan
gègèr janma ngrungu
lah punika warnanira
pantês lamun kagêm ing sri narapati
pêpakuning bawana

nata nabda sun tarima yayi
bêndhe Kyai Macan wus tinampan
Pangran Kudus nulya lèngsèr
sangking purantara wus
pra sakabat sabta tan kèri
kundur prapta ing wisma
nahên kang winuwus
warnanên Sultan Bintara
wus bubaran dènira siniwèng dasih
sirna kingkining driya

nahênta ingkang winarni
arja mulyaning nagara
agama Arab Jawa wor
gêtih dagingnya manungsa
sudarsana mahbutlah
wali sanga kang wus mashum
nayakaning rat ing Dêmak

anuju sajuga ari
Jêng Mahgribi Maolana
pitêkur nèng ngimbar ijèn
mangêningakên jiwangga
ring Dad kang murwèng jagat
antuk têrbuka tyas tuwuh
arsa mung sawarat ngelma

yun ngalêmpakkên pra murti
wali kang pamungkas gama
sêmana gya dhawuhake
ing dina Jumuwah ngarsa
sanggyaning pra ngulama
dahat tan parêng sasulur
ring masjit mangun sukarta

Jêng Mulana sampun nuding
juga sêkabat lumaksa
nibali pra wali kabèh
sêmona wus lumaksana
titi liningan jarwa
antara warata nuwun
sandika mituhu karsa

sabat caraka wus bali
mampir dera ngampil prentah
waradin sandika dhèrèk
dupi ing antara dina
prataning ri Jumuwah
ing wanci têngari rawuh
lir adad sami ngibadah

wusnya bakda luhur ngakir
tarab tata sêsalaman
pra mukmin wus lênggah jèjèr
nèng surambi urut tata
Jêng Mahgrib Maolana
yeka kang môngka katunggul
kiringnya Jêng Sunan Benang

nulya Kanjêng Sunan Kali
Sunan Gêsêng Pangran Modang
lan Sunan Ngudung jajare
kanannya wali sêkawan
Sunan Ngampèl myang atma
Sunan Giri gya sumambung
jajar Jêng Sunan Prawata

Sèh Dumba Majagung nuli
para kyai-kyai jajar
wrêda nom mahsus kawruhe
blêdug yayah kuntul nêba
wantara pitung dasa
samya susila matimpuh
nir susyara kang kapyarsa

sigra Sèh Mulana Mahgrib
ngandika rum pasang netya
hèh sumitraningsun kabèh
yya na kaduk salah tômpa
ing rèh kang durga dana
marma sun purih yya sulur
payo samya mungsawarat

paran mutakat kang dadi
kakêncêngane pribadya
ambarsa uning jatine
sanak kita wali tama
marmane sun nêdya trang
rèh kabèh kang samya kerub
karêp kèrêm ngèlmu murtat

akèh kang ngêncêngi budi
kadariyah kajabriyah
lir Sitijênar tekate
sêdeneSi Dayaningrat
Pêngging mindakèng tekat
mantêp mêmpêng ngrusak sintru
buka wadining bawana

malah mirit marang murit
mring wong Buda punggung mudha
nglêbur ayuning karaton
mêmancah dinil mustapa
kasup kalokèng jana
wus kathah janma kang gugu
wijangan kawruh kunjana

sapa kang murwani mirit
tamtu bangsane oliya
kang mutajilah kaprècèt
yèn dudu wong ahli pana
môngsa ta mêngkono ta
Sunan Kali nêmbah matur
pukulun pun Sitirêta


ingkang ngômbra mahyèng juti
brastha kêrtartèng agama
dene pun Jênar purwane
nguni wêrjit katut palwa
tatkalamba kajarwa
tampi bengat madyèng ranu
Sunan Benang kala mijang


nèng rawa jalma kêkalih
sèwu dupara nèng jalma
boya wrin cacing lur manggèn
lêmpung karya nambak palwa
pulastha yitnèng driya
amba tampi sasminta yu
jlêg pun cacing tata jalma


dupi mirêng kanang wadi
kawruh mutakat mukmin kas
kapriksa pun wêrjit jèrèng
purwa madyaning wusana
sajarwa têrus têrang
gyantuk sabda cintakamu
luwar cacing dadya janma


sinung têngran Sèh Sitibrit
ing ngriku lajêng tri jalma
dupi pajar minggir sapa kang murwani mirit
tamtu bangsane oliya
kang mutajilah kaprècèt
yèn dudu wong ahli pana
môngsa ta mêngkono ta
Sunan Kali nêmbah matur
pukulun pun Sitirêta

ingkang ngômbra mahyèng juti
brastha kêrtartèng agama
dene pun Jênar purwane
nguni wêrjit katut palwa
tatkalamba kajarwa
tampi bengat madyèng ranu
Sunan Benang kala mijang

nèng rawa jalma kêkalih
sèwu dupara nèng jalma
boya wrin cacing lur manggèn
lêmpung karya nambak palwa
pulastha yitnèng driya
amba tampi sasminta yu
jlêg pun cacing tata jalma

dupi mirêng kanang wadi
kawruh mutakat mukmin kas
kapriksa pun wêrjit jèrèng
purwa madyaning wusana
sajarwa têrus têrang
gyantuk sabda cintakamu
luwar cacing dadya janma

ngilèn
yun subuh imam Jêng Benang
Jênar kula makmuman
bakda Jêng Benang mahya yun
salat jumuwah ring Mêkah

kula tumuntur tar kari
pun Jênar kantun anggana
nèng têgal Jênar kèri jèn
sarêng kula praptèng Mêkah
nèng Katbah panggih Jênar
amba lan Jêng Benang ngungun
punika wit purwanira

dupi ing alami-lami
adêgnya masjit punika
pun Jênar sangsaya mirong
ngerang-erang wali sanga
gaguyu kraton Jawa
wus kasêndhu malah marung
tansah mêmirit mêmulang

tumularing warta nguni
pun Jênar alap-ingalap
guru-ginuru kawruhe
lan Ki Pêngging Dayaningrat
nglairkên majênun tekat
puniku darunanipun
kathah wong murang kêrtarta

ngina-ina maha sukci
mêmancah jênêng narendra
kadi kang sampun kêlakon
jêngkar Pêngging pinidana
sênadyan wus pulastha
nanging para sisyanipun
kang têksih tindak duskarta

ewasamantên nêrpati
têksih ngudi sirnanira
Ki Pêngging Jênar murite
kathah pinikut siniksa
mangkya pamirêng kula
wus brastha tan wontên muncul
kawruh kang murtat agama

de mangke paduka karsi
nglêmpakakên wali astha
yun mungsawarat tekate
sangêt sukasokur kula
gumyak para ngulama
jumurung amin mituhu
sandika mêdhar sasmita

kang dadya pamlênging galih
sajuga-juga oliya
paran dadya panganggêpe
wujut jumênêngnya Allah
ing pundi jaman makan
Jêng Mahgrib ngandika arum
hèh kônca wali sadaya

prayogane dèn tulisi
rujuk botêne ing tekat
supaya dadi pangilon
tumêngkar tumêrah wutat
wahyaning mungsawarat
de kang nulisi pakantuk
Majagung lawan Sèh Dumba

sawiji-wijining wali
panêmune tinulisan
taklèn dadya sudarsane
akiring jaman manungsa
akèh kang ngrakêt ngèlma
ananging tar kêna mêtu
mêrkang sangking wali songa

sing sapa nylayani kapir
sandika para ngulama
gya Sèh Majagung Dumba Sèh
nglorèk dakalam manurat
jinidhar papan kartas
tumrap bangku jêmpan bagus
cag pèn mèksi masang karna

Jêng Mahgrib ngandika aris
lah payo jêbèng Sèh Mlaya
nglairna dhisik tekate
sandika Jêng Kalijaga
lah nêdha mahlum kônca
sampun wontên sêling surub
ambarsa mèstuti mahya

sinom nglairkên pangwyangkan
Jêng Mlaya umatur aris
ring Jêng Mahgrib Maolana
ki lurah kêng kulaèsthi
jumênêngnya Hyang Widi
sangking awang uwung-uwung
angêbêki bawana
datan kakung tan pawèstri
tanpa warna yèn dinumuk nora kêna

sadaya kaanan dunya
antuk purba Maha Sukci
kang jumênêng wujud mutlak
mênêng datan darbe karsi
nguni cêngkramèng wadi
madi mani maningkêmu
ingkang yayah kalpika
plêng dadya obah pribadi
jumênêngkên kayat kayuning manungsa

ingaran wujut Mukamat
mêngku rusul rasul yakin
dadya Dad ingkang murwèng rat
mahya manjing jroning jisim
sakarsanya pribadi
midêr jisim tanpa dhawuh
karya ringaning badan
nikmat mupangat sakalir
niram pôncadriyasmara rèh jiwita

punika Pangeran amba
kula èsthi ngrika-ngriki
de dadnya Allah kang nyata
ingaranan salat daim
langgêng salami urip
marma wong puniku lamun
urip jatine salat
botên susah dhatêng masjit
jêngkang-jêngking salat jisim aran srengat

nanging karsanya Jêng Duta
Mukamat Rasulolahi
mèstu kalaming Pangeran
waakimu salatihi
têgêse sira nabi
jênêngna sira salatu
mangsuli Jêng Muhkamat
wasalatu kamsu wajib
jarwanipun wajip salat gangsal wêdal

mênggah yakinnya kang prentah
pun angên-angên pribadi
angên-angên sangking Allah
atas kang ngêbêki bumi
budi tan sagêt mosik
yèn jagat tan wontên wangwung
sayêkti sangking lêga
jumurung sakarsa dadi
lah ing ngriku mula jamah kodratolah

mila badan lumaksana
sadad salat pasa kaji
sadene pidratul jakat
puniku dados kêkancing
lirnya pikêkah urip
jumênêng sarengatipun
karan jatining Islam
salat ingkang tanpa tuding
mung pribadi mamuji ing dhèwèkira

marma ingaran salat kak
dalil kitab Hasanusi
wa sarengatu Mukamat
bakin ilal kiyamati
muratipun sayêkti
srengatnya Jêng Mukamadum
langgêng praptèng kiyamat
lah puniku salat daim
kang kulèsthi botên mungji Pangran liya

ingkang kangge ngriki-ngrika
mung Alah urip pribadi
tandhanipun kangge ngrika
kula lamun karsa mulih
ênga ngainku benjing
hyun kundur napas kagulung
yayah mangikal bolah
pêcat sangking jêmpol sikil
ingkang kiwa manjing sanubari jaja

nèng ngriku ngukut ludira
wusnya uminggah manginggil
mêksih manggulung kiwala
minggah mring tanajul tarki
datan wantara mênit
gya manuksma sadalêm nur
kang wasta johar awal
sajatine johar akir
lah ing ngriku wontên wiwara gumêmblang

nênggih mêmaniking netra
ran sela matangkêp kari
punika têmbunging Buda
mênggah têmbunging Arabi
kayun sajratul pati
têgêsnya plawangan layu
wontên ngrika sasangat
ênga ngain badan nangin
nulya mahya plas ngêbaki bawana

wus campur asal malinya
sangking wangwung manjing sêpi
kumpulnya gusti kawula
gih kawula inggih gusti
kang sayêkti pribadi
Pangeran wangsul Allahu
wantawis kalih sangat
kula mulat jisim mami
gilang-gilang nulyamba maca sahadad

mutakat wulu salêmbar
kusya manjing dhatêng kulit
kulit manjing daging kula
daging manjing adaini
adaini umanjing
ring rasika manjing sungsum
sungsum manjing manira
nga ngain abadan angin
lah priksoa badan kula têmbe sirna

sênadyan ta mêkatêna
nanging atas ahkul mukmin
kêdah ngêncêngi sarengat
kang gumlar narik sutami
mituhu nurbuwati
Mukamat kang mêngku rasul
utusaning Pangeran
tatkala jaman rumiyin
wangsul jaman samangke kungla utusan

manira ran rasulolah
sinêdhahan ing Yyang Widi
winisudha juru basa
mulang marang janma pingging
marma kula kêncêngi
sarengat nêmbah Yyang Agung
wontên jro masjid Dêmak
kang supaya brastha wèri
botin kula botên ingan makbudolah

mung nêmbah tekat manira
kang kulèsthi datolahi
mêkatên pamanggih kula
ing lair têrusing batin
lah kônca-kônca mukmin
sampun wontên saru-siku
agênging kalêpatan
rèh punika nama paril
mung kirdhaku mring Pangeran boya salah

puniku mutakatira
Sèh Mlaya ingkang kaèsthi
pamlênging cipta kang nyata
Sèh Dumba Sèh Bênthong nuli
nyrat kartas titi rêsik
Sèh Mlaya abuka kawruh
babaring pangawikan
wus pasrah mring Jêng Mahgribi
kawarnaa Jêng Sunan Giri tumanggap

Sunan Giri matur mring Mahgrib
miwah dhatêng mring mukmin sêdaya
hèh kônca nêdhamba barès
hyun manglairkên kawruh
pangawikan kang kula èsthi
mlêng dalêming duta kat
gêgandhulan ingsun
wujut jumênêngnya Allah
la jamana la mangkana walanidin
nanging lir sipat kita

datul yakindadnya Maha Sukci
tunggal lawan dadnya Jêng Mukamat
ingkang urip tan nganggo roh
Jêng Mukamat wus murut
mangke arang janma kang uning
yèn tan lawan nugraha
rahmat Yyang Maha Gung
ngawruhi ing raganira
gih punika aran Mukamat sajati
kèksi wayanganira

yayah kita nèng jro netra kalih
wujut roro nanging juga rupa
lêmbu linêbu dayane
yeka mayangganipun
ênga ngain kang tanpa warni
jatine angin lêmbat
napas nuksmèng alus
midrawèng badan manungsa
awor rasul rasa kula kang kakiki
aran Nabi Mukamat

dene wujut kula kulit daging
otot balung sungsum bakal rusak
wangsul angsal lêbu awor
tan kinging kula gulung
rèhning wadhag tan rêmên kadim
mênggah daliling Kuran
la talbisul kaku
bil batili têgêsira
yèn si alus bêbatalan nora abti
kadim wus wujut kidam

mangke kula jamah kula gusti
liripun badan alus lan wadhag
datul insan panêngrane
ênga ngain pukulun
mila karêm mring owah gingsir
ngaralun basariyah
bungah susah junun
kang dèn cipta nora têka
ati sêkti sring nênarik ati juti
yeka dating manungsa

pêrlu bangêt kawula kawruhi
budi budayaning tyas kang murtat
sun buwang kabèh kang awon
rumakêt kang rahayu
barang prentah kêdah pinilih
yèn wus pêrmanèng karsa
sak pajar lêstantun
têtêp makripating Allah
rintên ratri wus campuh kawula Gusti
sinau badan suksma

mila jroning musakap wêwarti
lapal kalbu mukmin baetolah
tyas mukmin wismèng Yyang Manon
mênggah dumunung kalbu
ênga ngain kita kawruhi
sanubari lan dilmak
pasucian ingsun
mila sanubari dilmak
lapal Allah iku panggonaning budi
ênga ngain punika

mamèt sangking jarwèng Sayit Ngali
nèng ngakait makatên jarwanya
asjadal dimah mêncorong
nèng sanubari iku
anèng dilmak sal kula nguni
boya manira rêmbak
rèhning wus kapungkur
amung jumênêng pribadya
kidam dhingin boya wontên kang dhingini
mung ênga ngain kula

dene napas kula mahya manjing
ngong tekatkên puji kang tan pêgat
puji mring ênga ngaine
benjing yèn wus kagulung
sun umanjing ring ngabundambi
brutu tan kêna rusak
ing alamsahiru
napas wontên ngrika pêcah
amênuhi anèng jagat ngalam sahir
dadya wang-awang lêga

ênga ngain datan badan angin
urip tanpa roh pribadènira
mênggah margi kula têmbe
umahya ngalam laut
sangking dilmak mring githok nginggir
ula-ula punika
gya nuksmèng ngadêbun
ing ngriku gumlaring jagat
tanpa sama ing dunya tan wontên mirib
karaton tejamaya

de Arabe ran janatu nangim
rata jêmbar tan kêna cinêngkal
mung nimat mupangat bae
tan rumôngsa yèn murut
panggya suta bapa lan bibi
sarwa sarwi sarwendah
natar tratag anggur
bêngawan Nil kilah-kilah
binatrawi mubêng tirahing wisma di
patra mas taturêngga

utaminya ing ngriki nglampahi
rukuning Islam kamsatul lima
sadad salat jakat nglawong
kaji mring bètolahu
tanah Mêkah kajar kasyadi
nanging tekat manira
bab kaji tan purun
Mêkah ngriki boya beda
ing bètolah nadyan Allah ati mami
ngriki-ngrika mung tekat

de bab pasa kawula tan apti
awit nguni duk dèrèng tumitah
pintên yuta taun nglowong
mangkya tumitah wujut
kinèn nêdha marêki daging
supaya kuwat ngangkat
anjunjung Yyang Agung
lamun ngêlah ngêlih lêsah
cape sayah tanpa pedah têmah gêring
milamba boya pasa

pasamba tar kumasiwalahi
tinggal mabarang liyaning Allah
dumadi manungsa bae
wedangan sabên esuk
pacitane pan nèng ing purtin
krunas krun wilkunuga
jiku wa têmahu
pêrlune ngenakke badan
napas kita mêtu mlêbu sun upadi
sah jumênêng mukmin kas

mungguh wajib wa jakatul pitri
sun tekatkên pôncadriyaningwang
sikil lan tanganku roro
rumanti barang dhawuh
molah mangatas gusti
janma boya kuwasa
marma rèh pituduh
dhawuhing Yyang klipatolah
wus tatela nga ngain wakiling Gusti
kita mriki mèt prentah

rintên ratri kang kula ngèngèri
têmbe badhe eling ngriki-ngrika
botên mangran-mangran sanès
mung bumi kang kulèstu
wus tatela budayèng ati
utawi pangran sirna
tan wêruh lor kidul
nadyan wontên pêdhang ligan
macan galah banthèng ngamuk ula mandi
datan jrih yèn tyas sirna

kathah lamun kula babar kawrin
bokmênawi kartas tigang kêndhang
kirang tyas kabudayane
mung puniku pukulun
kawruh ingkang kula atêpi
mèt lapal inahuda
la dalah liripun
pituduhnya manah Allah
sumôngga ta para wali dera galih
gya Sèh Bênthong Sèh Dumba

anulisi pangawikan Giri
dènira mlêng gêgandhulanira
kabèh sêkabat muride
golong sajuga kawruh
mangastuti Jêng Sunan Giri
pamêdharing wasita
ngêblak tanpa sintru
rèh nuksma mungsawaratan
nêngga gantya Sunan Gêsêng gya mangarsi
abuka pangawikan

Sunan Gêsêng babar mutakat kakiki
mangkana lingira
hèh kônca manira mukmin
lêpat minta pangaksama

rèhning mangke Yyang Suksma dera dèn paril
mungsawarat tekat
silipnya datan kayaktin
awit wus samya jaragan

tur kaidèn mring Jêng Mulana Mahgribi
nôndha babar ngèlma
sawiji-wijining mukmin
sasagêt-sagêt sandika

mênggah pangran ingkang kula sêmbah puji
tokit kang mupasal
punika kang kula Gusti
Alah kita rabulngalam

ingkang wujut tan siwah kalawan abdi
datu Maolana
kuliling jajah nêgari
ingkang botên kenging aral

boya sakit boya bungah boya sêdhih
ngêlak ngêlih tanpa
tur boya mawinglabêti
nadyan tirah cakrawala

jroning bumi sapta langit sabta prapti
dalilnya pratela
kadi pun belaalatin
kuwasa tanpa bêkakas

saha malih wa ngalimun belaaklin
wa belakatkata
têgêse Allah ngawruhi
kang botên srana karêmbak

la katkata kang botên srana rêrai
kanyataanira
upami yun mring Sêmawis
pangran wus dhingini mirsa

tanpa wagtra tanpa netra ngudanèni
rèh kawasanira
angungkuli sangking angin
nadyan kilat kawon rikat

nênggih lamun nunggil nèng sajroning jisim
dede nama Allah
ênga ngain wastanèki
pratandhane kêna ngaral

turu bingung lali sare eling sêdhih
yèn Dad kang murwèng rat
mukaning sipat sakalir
tanpa pamrih tanpa tilas

rasul rusul Mukamat sipat kawadis
kang murba misiksa
ing badan anyar sêkalir
pratandhane kêna rusak

wangsul datu Sang Maolana Mahgribi
wruh ing kene kona
ngrika wruh ngrasaning ngriki
ngriki wruh ngrasaning ngrika

lah sumôngga sagung para wali mukmin
pundi asma Allah
maknane abêbingungi
nadyan kang nulis tan bisa

luwih manèh kang mirêng datanpa karni
Pangeran kang nyata
mêngku kaanan dumadi
nèng sajroning salat tobat

Sunan Gêsêng sadarpa kêncênging galih
hèh kônca sadaya
kula tan mangeran sêpi
boya mangeran kaanan

botên mangran asma Allah puji dikir
jêr syara lan sipat
sêdaya wujut kawadis
anging datu Maolana

kitambèsthi tan siwah kula puniki
puniku wujut kak
wa ladigni wa lakajri
dede jêro sanès jaba

wujut kita sakojur jaba jro jisim
tan wande gusthika
lêbur awor dadi bumi
mung Dad kang tan kêna laya

Alah dede johar awal dede manik
ênga ngain napas
roh rasa kabèh kawadis
punika tekat manira

dene têmbe pangèsthi kula yèn lalis
napas mulih barat
banyu daging mulih asli
amung dad kang mulih iya

iya kita sakarsaningsun pribadi
nadyan manjing ngêrca
kayu growong samodyardi
paran gon ingsun suminggah

aja manèh dadi wadi madi mani
miwah maningkêmnya
tumanggal dadi bêbayi
sumôngga sakarsa-karsa

dene Nabi Mukamat puniku mayit
padha lawan ingwang
parine êbuh nyang ngêndi
wali sanga datan beda

lah sumôngga tekat kula mung puniki
Sèh Bênthong Sèh Dumba
suka trampil manurati
Sunan Carbon majêng sigra

Pangran Modang majêng sigra manabda kras
mutakat kang kulèsthi
jumênêngirèng Yyang
Allah kang murbèng ngalam
tumulya pasrangkara ris
hèh kônca imam
mênggah pangèsthi mami

nama Allah puniku rohing manungsa
kang manjing jroning tarki
hu kumpuling rahsa
ing sanubari dilmak
boya têbih sangking jisim
lir sipat kita
kang kaèksi pribadi

mila lamun yun makripating Pangeran
kêdah sarana puji
munajat dhikir pan
ilat katêkuk cêthak
silasta tinêpak siti
umèksi grana
dikir hu kang nastiti

amatèni pôncadriya cipta juga
panggihnya dad guyubi
yèn wus katarima
nêdya panggya sarupa
lyir wulan purnamasidi
ing ngriku ana
kanthil rugma di murti

barang neka suci edraning bawana
sirnaning rupa sasi
têmah wujut kita
tan kakung tan wanudya
wruh gumyaring jagat ruri
rêsêp sru nikmat
mupangat rèh sêkalir

ngalam gumlar boya ratri boya rina
sun jumênêng pribadi
nir Gusti kawula
namung ingsun priyôngga
têtêp jroning Kuran muni
ngalam kabira
dakala ngalam sahir

dene rahsa manira panggih nèng ngrika
kang nampèni sih Widi
dening rahsa mulya
manpangat nikmat tômpa
pratandhane botên gingsir
sangking manira
rasaning dalêm udhip

wus tatela mayit sirna ing pangrasa
sacuwil datan kari
rèh sucining jiwa
tanpa ngalam wus ana
de musamaning kang yakin
nèng nur Mukamat
kitha itên di luwih

kinging ugi dèn saksèni sapunika
tan pisan tampik milih
yèn têmên panêdya
ing rèh tirta martana
sumirat jiwangga radin
gêsang punika
jatine boya lalis

namung ngalih panggonan ing tejamaya
nênggih janatu nangim
de gêsang samangkya
kinèn wruh sipat kita
Mukamat Rasulolahi
wujut manira
rasul rasaning Widi

wônda kita wontên wujut tigang warna
siji Mukamat jawi
suku praptèng murda
kalih wujut mayôngga
kang kèksi sadalêm camin
trang wujut mutlak
inggih Mumkamat kadim

lah punika Mukamat kang kangge ngrika
panggya sajroning ngimpi
tan karasa lara
lamun panggya sangsara
rèh wus wujut bôngsa kadim
ingkang katingal
pancêring netra kalih

wus pratela wong pralaya têmbe manggya
gumlar jagat mênuhi
darbèknya priyôngga
jatine nur Mukamat
kang dèn lêboni si kadim
cocok kiwala
yèn kula muji dikir

dikir pona jlêg manggih gumlaring dunya
wasanamba ing benjing
têtêp jarwèng kitab
wa anahu mayita
pil ngalamil krubiyajit
kalibu lirnya
satuhune wong matidalêm ngalam kubur panggya wak-awakan
tan siwah dunya iki
mila mukmin wênang
kêdah tilik ring ngalam
saka dikir pan kang muksis
yèn sampun lanyah
gampil kiwala panggih

utaminya mukmin wruh rukuning Islam
lalima dèn lakoni
sadad salat jakat
pasa kaji bètolah
kaduwe wong darbe picis
sanguning marga
punika srengat lair

tandhanipun sahadad klimah tayibah
kalênggahkên ing dhiri
Alah lan Mukamat
inggih wujut manira
ing jawi ing lêbêt Gusti
dene wong salat
anêmbah Datul yakin

lah punikalêbune napas manira
minggah tanajul tarki
kang mêncorong padhang
ing ngriki trang ing ngrika
budayèng dilmak mupuni
dènirèng jagat
rila lêgawèng pati

wong kuwasa mèstuti jêng nabi duta
tatkala prang kajodhi
manjing jroning guwa
tri dasa dina pasa
pramila kula tut wuri
rèh ngèlmoningwang
piwulang sangking nabi

de wong kaji kinèn manjing ring bètolah
bètolah kang nèng ngriki
sanubari kula
ing betal makmur dilmak
betal mukadas kang nginggil
êmbun-êmbunan
lah punika tyang kaji

sampun tamat pamusthi kula ing tekat
wran makripat ring Widi
myang rukuning Islam
wajibnya pra ngulama
mukmin ngrika mukmin ngriki
Sèh Bênthong Domba
rêsik dera nulisi

gya Sunan Ngampèl nêbda rum
hèh kônca manira mukmin
mênggah gêgandhulan kula
siyang ratri mung mangèsthi
tan ana Pangeran liyan
Allah kang murba ing bumi

botên jaba botên kalbu
mung kalimah tayibahi
ya laila hailêlah
Mukamat Rasulolahi
tan wontên Pangeran liya
Alah kang murba ing bumi

satuhune Mukamatdun
utusanira Yyang Widi
tan pisah sakabatira
tan miwiti tan mêkasi
de nga ngain lawan napas
punika dede Yyang Widi

Yyang Maha Gung dudu wangwung
yèn kula hyun wruh sayêkti
mung lumyat anyaring ngalam
têrtamtu ana kang kardi
mokal jumênêng pribadya
boya ngadad boya isi

waman ngarapa nabsahu
paat ngarapa nabsihi
sing sapa wruh ing Pangeran
têmên-têmên bodho pingging
marma pamlêng kula nêdya
siyang ratri angabêkti

sujut rukuk limang wêktu
subuh luhur ngasar mahgrib
praptèng ngingsa muji Allah
kaluhuran dunya ngakir
kang mêngku karaton mulya
tur kang ngasta kukum ngadil

sirik kula ngaku wêruh
dunung wujutnya Yyang Widi
jro langit jroning butala
myang antarane tan panggih
kula jrih lênggahkên jiwa
rèhne jro Kuran macuhi

la yabjibu makrapatu
minal ngèlmi dakaiki
têgêse wong nora wênang
ngawruhi ngèlmu kang dakik
kajawi salat sêmbahyang
kang muksis jatining urip

Allah botên dumunung hu
boya wontên sanubari
kapir lamun ngênggonêna
kupurlamun tanpa Gusti
jatine jagat samuha
sangking kodratnya Yyang Widi

mobah molah mosik ulun
atas sangking Maha Sukci
nanging sadalêm kawula
dede kyula dede Gusti
wujut manira manungsa
botên kenging ngaku Gusti

yèn nabi pra sipat têlu
sirik amanat tablèhi
wangsul jalmatining tahngam
paran wênang ngaku nabi
mênggah panêmbah kawula
limang wêktu sabên ari

wajip wong nêtêpi kukum
ning Islam sadad salati
jagat pasa kaji Mêkah
punika ingkang utami
yya mikir kang ora ora
Alah dêdunung jro ati

punika sakêthi luput
prasasat kapir Yahudi
mujutakên nama Alah
dumunung sajroning pikir
môngka jroning dalil Kuran
lamurtasiman pikyali

tan kacakra Maha Luhur
nga ngainirèng sujanmi
de lamun bôngsa ngasara
nirnakake Maha Sukci
puniku wong nuksmèng setan
jajal lanat sipat jalmi

mila kula langkung kukuh
madhêp tekat nganggêp Gusti
rongpuluh sipatnya Allah
jalal jamal kahariti
agung elok luhur mulya
boya dumunung ingpundi

al ngalam kulumujudun
Alah dumunung ing dalil
sabên kang maujut ngalam
sadaya dede Yyang Widi
wani kakêthokan jôngga
ajur lawan kitab mami

asal kula nguni lêbu
gêni banyu bumi angin
dadi nêmbêlas prakara
ngalumpuk dadya sawiji
sangking kodrating Pangeran
dadya kawula puniki

marma sayugya wong idhup
wajib nêmbah Datolahi
rèh Allah tan kaya ngapa
asma kiwala nyukupi
Yyang Sukma uning kang samar
kalam nênulis pribadi

nyathêti klakuan makluk
ala bêcik dèn kawruhi
mila ta pamanggih kula
sayugya ngupa upami
pinanggya dina ngakerat
wran gêsang ing têmbe lalis

de ajal kula ing besuk
mèt tôndha jarwaning sitin
babu sakaratul iya
kula pandêng badhe kèksi
cahya sarambut umahya
sangking brajamusthi mami

mancorong dirgantara nrus
kula nut minggah suwargi
de panggonaning suwarga
dede nglangit sanès bumi
tan dumunung nèng antara
sangking gaibing Yyang Widi

marmamba sangêt mamuruk
dhatêng para sisya mami
tanah Ngampèl Surabaya
sarengat kawula pardi
supados têrah-tumêrah
praptaning kiyamat benjing

sampun kasêrat sêdarum
Sunan Ngampèl dènira ngling
dadya Sèh Bênthong Sèh Dumba
nurat galur tan muwuhi
sigêg Jêng Sunan lingira
Pangran Kudus kang nambungi

Sunan Kudus nambung sabda
ngêdalakên pangwyikan kang kakiki
makatên dènira matur
hèh kônca ngulu ngèlma
lêpat amba sakêthi maminta ampun
rèh kawruh kawula slaya
marang para wali mukmin

awit pangèsthi kawula
asma Allah tan liya amung urip
kang nama urip satuhu
dede roh dede napas
nga ngain du dede rahsa sanès rusul
jumênêngnya sangking sabda
manungsa ingkang kakiki

antajumin kahulina
dalilipun kasêbut ing ngakait
mila jawi lêbêt dudu
sanès nginggil myang ngandhap
dunya ngakir jalmèku wênang tatêmu
ingupadi kulon wetan
lor kidul kanan myang kering

kang pinanggih urip kita
tatela trang kang karya bumi langit
santero barang maujut
gumlaring jagat raya
tandhanipun tatkala dèrèng tumuwuh
ngadam dèrèng wontên barang
kang sampun kula sêksèni

ênga ngain nama imam
basa Islam napas kang mahya manjing
sêdaya amung pikukuh
jumênênging manungsa
de kang nama urip anglêngkara tuduh
êmbuh-êmbuh kang panôngka
kodrad akarya pribadi

obahe sakarsa-karsa
tanpa pamrih dadya kula puniki
kabèh anglêngkara tuduh
nênggih Pangeran kita
mila kula wêstani urip kang agung
sujut rukuk nedra pura
pêjah gêsang atut wuri

ênga ngain tan kuwasa
napas nupus ngêmadheyan upami
kulit daging gêtih nunut
balung sungsum ngawula
langkung malih rasul rusul amung katut
de Allah iku mung asma
bingung maknane ngapusi

saksi malih urip kita
yèn sang urip mrih kasênêngan gaip
gènnya nglêngkara tan dunung
ing ngriku sirna wuta
jagat raya jiwita sirna sêdarum
dede sêtri sanès priya
punika yèn urip guling

malah jamaning musakap
wong anedra sebak jamaning pati
ana maolukul maut
brastha budayèng jalma
nadyan kaji ping sakêthi yayah gêbluk
sebak bujang baujayan
kalamun sang urip tangi

anyênêngakên Pangeran
wignya ngrani kabèh isining bumi
badane sakojur wêruh
nêbut klimah tayibah
mila yêkti urip kang nama Yyang Agung
kang cêdhak tanpa gêpokan
têbih kang tanpa wantawis

wayangane urip kita
bangkit pisah dad kang wajibul wajib
lah puniku conto ulun
ngingling jajah bawana
mapan sirik lamun manganggêp maujut
urip datan sagêt suda
langgêng ing salami-lami

mênggah ingkang kinging aral
ênga ngain kang têksih kinging sakit
puniku ing rasanipun
pintên-pintên cacahnya
ingkang botên kinging sakit amung idhup
ananging napas manira
sang minuni tanpa pamrih

de kang bangkit liring guna
myang kirdhaning pôncadriya sakalir
yèku kuwasaning kalbu
kang wus têngaluk ing tyas
ngambu-ambu srana sabda lan pangrungu
mangalap mamrih sêdaya
piranti karsaning Gusti

nanging jumênênging manah
lan jumênênging napas mahya manjing
sangking budayaning idhup
sanggyaning jiwa raga
mung sang urip kang botên kinging têngaluk
datan anyar datan luwas
tanpa wêrda lan taruni

dumunung jiwangga kita
mêratani sakojur sadarpa di
dene urip mêngku layu
sangking pangaran-aran
sakarsanya kang ngarani pasthi manut
ênga ngain datan wikan
mring panggonaning sang urip

urip rina wêngi pêjah
jroning pati siyang daluning urip
marma manah kula gumun
pundi panggenan gêsang
langkung manglih ngupadi panggenan layu
pêjah gêsang atas karsa
manah datan nguwasani

jêr nga ngain lawan napas
sagêt pisah sagêt kumpul sawiji
kadipundi pisahipun
kumpulnya kadiparan
lamun urib botên sagêt bênggang campur
lah sumôngga kagaliha
sagung para wali mukmin

dene pun kula punika
botên pisan nêdya manggayuh pati
ngêlak lêsu lara ngêlu
sajêg kula tan arsa
supradene mêksa rumakêt sadulur
kajibah awit tan pisah
ethok-ethok gêlêm mati

mila botên kula rêmbak
nama pêjah sakarsanya Yyang Urip
marma syarga nraka lumuh
mung sumarah gon mulya
wangsul angsal ing pundi karsaning idhup
ingkang kadya sapunika
gya dèn cupi dadyabayi

gêjawi sangking punika
amangsuli bicara nama urip
yèn kapiji pintên èwu
sirna wujut manungsa
mangke kula jèrèng sawêntawis cukup
tumrap silaning di sastra
kêkathahên yèn kaprinci

kula ringkês mrih têtela
kados wulu antuk gêsanging kulit
kulit gêsang sangking marus
rah daging ingkang gêsang
daging otot urip rèh uriping balung
awit sungsum ingkang gêsang
sungsum jiwita ing urip

rahsa urip sangking jiwa
nama jiwa ênga ngain lan budi
ênga ngain urip antuk
mamèt purbaning gêsang
dayèng napas midrawèng badan sakojur
napas gêsang sangking kita
asma kayat basa Ngarbi

kupulnya budi lan napas
campur têlu ulêt lawan sang urip
satus kêthi siji tan wruh
warna kang nama gêsang
kathah kerub napas budi ran Yyang Agung
môngka urip kang sanyata
dede napas dede ati

dede dad kang jajah jagat
langkung ewuh mukmin kang dèrèng tampi
kang ngêrcona gubah ngragum
angathik ngikêt têmbang
wus têrtamtu botên wikan pisah kumpul
urip lan napas manira
dadya kèh wong salah tampi

kabèh jalma kabegalan
ênga ngain napas dèn anggêp Gusti
kang sawênèh nganggêp wèngwung
isining puluh wungwang
klowonganing yeka mukmin sasar-susur
gluyuran ngaku Pangeran
kang puluh kok sipat jalmi

mênggah kula asma Allah
sangking asma kang darbe banyu urip
mila ngrika ngriki suwung
ngriku tan wontên Allah
kaprècète manungsa dinalih wangwung
wus prasasat Cina wangkang
ngawur kawoworan iblis

yèn wong nuksmèng ing wirayat
tan ngupaya ing kasampurnan pati
wus tan ngupaya Yyang Agung
dad sipat asma boya
datan ngaku Mukamat kang mêngku rasul
wong mangkono sasat latha
nama Ngingsa ngaku Gusti

lamun Jêng Mukamat boya
pisan-pisan ngaku wêruh Yyang Widi
ngênggonkên kiwala kupur
dene nama manungsa
namung isi urip sabêkakasipun
kang sayugya kinawruhan
têmbe bosok awor siti

poma hyun nuksmèng panggonan
ngôntha warna suwung wangwung tan arsi
mung sumarah karsèng idhup
tan ana urip sasar
wangsul mangkya mung sumarah ngudi ayu
yuning jiwangga sasama
mila pinardi salatri

rèh gêsang mêngku kaanan
jroning badan sakojur mamrih tami
supaya tumangkar tumrun
putra sêdaya wutat
yya amurang culika duskarta ayu
supradene sinasaban
ala bêcik sangking Widi

jroning musakap sinêrat
kadrisari khaeriminalahi
ala yugya rèh Yyang Agung
yèn Allah nora klilan
wus têrtamtu kèhing dudu têmah wurung
lah sumôngga kagaliha
sêdaya mutakat mami

kathah yèn kawula babar
gêgandhulan kang sayugyamba èsthi
Sèh Dumba Sèh Bênthong sampun
rèntès panyêratira
kawarnaa Jêng Sunan Prawata magut
nêdya babar pangawikan
umatur marang Jêng Mahgrib

wus nèng ngayun Sunan Prawata lingnya rum
lah akônca nêdha
sampun wontên sêrak-sêrik
wus jaragan punika mungsawaratan

dhêngkah ulun mutakat kang kula ragum
dunya têmah laya
sapunika tekat kalih
lair Islam yèn sadalêm tekat Buda

rèh jro ulun ênga ngain datan santun
têksih têmbung Jawa
nadyan ngoprès bôngsa Ngarbi
papujian sêmbahyang tilawat Kuran

jawènipun dèrèng salin tyas pukulun
amung asma Allah
kula mituhu wong Ngarbi
suprandene kula gêp guru kawula

nabi rasul kula gêp Kêrsna lan Wisnu
rugu nama Allah
yyang pêrmona tali urip
manjing mahya dhewe-dhewe namanira

lamun malbu yyang pêrmona manêbda hu
yèn mahya yyang atma
dene lamun arsa mulih
tejamaya aran yyang sewadakala

mênggah ulun nêmbah Yyang nèng masjit ngawur
tan pêrmanêm jiwa
ati mêksih mikir-mikir
pôncadriya ngurmati pêpak sêdaya

lah puniku tandhanipun kula ngawur
kula gagas-gagas
botên liya bôngsa ati
ingkang prentah salat muji bôngsa manah

nganti wuru ngèsthi sarupa kadulu
tan manggya punapa
bênêr luput manut ing sir
wus tatela ênga ngainku datolah

barang kayun mosik mênêng salat nêbut
rèh dhawuhing cipta
mila mangke kang kulèsthi
mung sumaguh mabarang karsaning Allah

sêmbah sujut rintên ratri gangsal wêtu
yèn kataman ngaral
rubeda sangsara prapti
sami ugi lan Buda datanpa sastra

lajêng tuwuh tyas kula kawruhing kawus
tatela tar beda
surasaning Ngarab Jawi
mung klakuan kang sulaya kanyataan

kang kulèstu sêmbahyang kang hyun tatêmu
têksih cara Buda
kang kawula èsthi-èsthi
mangêningkên cipta nutup pôncadriya

wus pas ngrungu pandula pangrasa ambu
amêtak nirdaya
sirna kamanungsan mami
mung mangèksi satiti tiksyaning grana

Sang Yyang Guru yèn kawula hyun tatêmu
sêmadi mlêng karsa
nèng antara napas mijil
tatela trang mahyaning napas kawastra

napas mlêbu rahsa kumpulnya anèng hu
ran Wisnu Bathara
yèn mahya Yyang Kêrsnajati
anguripi bawana yugya manira

de Yyang Guru tan mahya datan malêbu
yèn kêncêng sarupa
wus pêrsebak sipat mami
warna seta samrica mijil sing grana

lah ing ngriku Yyang Guru kôntha lir ulun
jiwangga sru brastha
sang pêrmona mênêng wêning
Sang Yyang Êning uninga jagat priyôngga

yayah jumut lêlangên sampun kalimput
nir Gusti kawula
nanging pribadi ngratoni
gih punika carêmnya antaya mulya

Jêng Sang Yyang Nurcahya Nurrasa wus kumpul
nuksmèng jagat sunya-
ruri wasta Sang Yyang Tunggil
Junggringslaka ujut osik tejamaya

marma ingsun ing têmbe yèn arsa murut
dewa catur warna
anggêgodha ngiming-iming
sajatine pôncadriya wèh bêncana

kang kula nut seta samrica binubut
tan dangu pêcah wra
mênuhi jagat sakalir
kèksi kita mara cahya marudasta

ngong tumutur nuksmèng mring cahya umancur
marma janma Buda
kuwada katunu bahning
kang supaya wor jawata campur sukma

lah punika nyatane sampurna murut
rêjasèng jawata
antarantuk sèwu ari
yèn sêdyarsa macampuh mantuk ring jabang

gancaripun manungsa aran Sang Yyang Nur-
cahya manjing netra-
ning wran sawrat jalu èstri
kasêbut Sang Nurrasa wangsul manjalma

wungsal-wangsul mangkona jalma tumuwuh
nyakra panggilingan
wônda rusak salin warni
kaki kita dumadi kula punika

amba nurut manjing bapa anusup
mila kathah para
sisya lageyan nyèplêsi
lah punika dadya pratôndha sanyata

samya ngungun wali nênêm jarwanipun
Jêng Sunan Prawata
mutakat pêmanggih Jawi
jaman Buda dadya dewa kang kadriya

nambung wuwus Sèh Mlaya mring Sunan Gunung
hèh yayi Prawata
sabab punapa pun adhi
rêmên Buda dene manjing gama Islam

Islam Ngarbu sujut rukuk gangsal wêtu
mring masjit jêmaat
ngaji kitab Kuran tapsir
lah bok inggih ngawruhi rontal kiwala

sunan gugup Prawata dènnya sumambung
o kakang Malaya
salat sujut kula niki
têmbung Ngarab nanging sun maknani Jawa

pônca kalbu wontên malaekatipun
lamun bôngsa Jawa
dewata sawiji-wiji
wus têrtamtu Jawa Arab sanès kênyam

nanging jumbuh kuwasane lan tyas gambuh
napa jêng paduka
lair Ngarbi batin Ngarbi
sirna Jawa yèn makatên pasthi dora

pamènipun Cina singkèk manjing Slamu
nadyan bangkit sadad
salat ngaji puji takbir
wujut kaji nging batine taksih Cina

tantra dangu dènira sêndhu-sinêndhu
Sèh Manggrib kang mancas
hèh kônca yya na slang-silih
rêbut pamrih unggul gunardikèng prana

wau sampun pêrjanji yya na slang-surub
lan malih punika
mungsawarat babar kawrin
tan dadya pa sanadyan mangeran rêtca

janji lamun wus kawahyaning pasêmun
aja kawêndaka
dening para mudha pingging
bokmênawa brastha kêtartining praja

para jamhur kyai-kyai anom sêpuh
dupi pratawèng tyas
pangawikannya pra wali
kathah ngungun sangking pamanggih sulaya

tuju ngênu sawiji-wiji panêmu
ing para ngulama
mutakat kinèn nyathêti
mring Sèh Dumba Sèh Bênthong wignya ing sastra

rêbat inggil Sèh Mlaya dènira padu
wus sirêp karweka
sêdaya rumôngsa silip
kawarnaa Jêng Mahgribi rum manêbda

hèh sagunging pra mintamba mukmin
sun wus mirêng pratela saha trang
ing tekat siji-sijène
kawruh nora na kumpul
dhewe-dhewe èsthining tokit
nanging pamancas ingwang
kabèh-kabèh bagus
mungguhing dalêm kakekat
janji darbe gêgandhulan kang kaèsthi
nêtêpi dalêm Kuran

wakadistam sakabil maoti
duska liripun lapal punika
lah padha darbea kowe
gandhulan tali kukuh
asma tali ciptaning tokit
kang kêncêng saha nrima
yeka nama ngèlmu
nadyan wong nêmbah brahala
lamun mandhêp nora owah obah gingsir
iku aran sampurna

gama iki wus wrata sabumi
rumêk payu sasamining gêsang
wus wor yudanagarane
dene sêmbah lan sujut
manut caranira pribadi
daligulbalat lirnya
tata nagri ngriku
wus tan kêna ingowahan
wus tindake yya nganti amêmatoni
mangkone kirdhèng gama

lawan malih kabèh sun jarwani
dalil usul alaming bujôngga
Ngarab mangkono lapale
nênggih ingkang kasêbut
walaumin logatul Ngarbi
têgêse lapal Allah
têmbunging wong Ngarbu
isnapun wong seje bôngsa
tamtu beda mungguh surasaning tulis
marma tan dadya ngapa

ingsun iki wong Ngarab mring Jawi
sangking Mêkah katundhung miruda
rèh sulaya lan wong kono
praptèng Dêmak mêmuruk
gama Islam sun yasa masjit
jatine mung klairan
batin sak karêpmu
jêr mung amrih kalairan
ayuning rat yugya nêmbah Datolahi
sangking asma bae sah

yêkti gama datan mulang pati
jêr wong mati padha bae bathang
syarga nraka datan wêroh
rèh wus kayu kayapu
durung ona wong mati bali
de kanjêng nabi mekrat
wungu sangking tidhur
sênadyan Buda tan beda
Wêrkudara bisa manjing Dewarukci
Wlônda Ngingsa mring syarga

kabèh êmbuh dora êmbuh yakin
rèhning sun sira datan bisa
nglakoni mekrat mêngkono
mung kabèh panjalukku
pikirên kang têmên jro ngati
yèn mantêp pasthi bisa
nanging yya katungkul
sarengat lair aja sah
limang wêktu dadya pratandhaning sukci
mangkono traping salat

kae ana pêrlu malang yakin
jroning takbir pas patang pêrkara
yèn sirarsa wruh patrape
kalamun durung wêruh
pêrlu malang ing dalêm takbir
salatira datan sah
wartaning jalma yu
kang dhihin ekram punika
kaping kalih munajat arane kaki
ping tiga nama mikrat

ping sakawan kang aran tubadil
de artine kang ekram punika
cêngêngêna paningale
artine cêngêng iku
blas sirna lang sawiji-wiji
wêning marang Pangeran
cêngênging puniku
kang sarta lawan Pangeran
ingkang mikrat sapocapan lan Yyang Widi
artine sapocapan

pan wus nunggal sasolahing Gusti
ingyaiku ingran sapocapan
apan ta mêngkono jêbèng
kang nêbut kang sinêbut
datan liyan sabdaning Widi
muji ing dhèwèkira
nênggih marganipun
lantaran lesan manira
ati lesan pan kagunganing Yyang Widi
tan wontên liyanira

kaping pate kang aran tubadil
pan wus nunggal solah-bawanira
ing lair praptèng batine
wus sebak punang samsu
kalanira baskara mijil
sirna datan katingal
sartane puniku
kalingan sampun kagantyan
kalimputannya dening wimbuh kang sajati
dasih wus datan kocap

nulya sêrat pinundhut Jêng Mahgrib
wus sumaos Sèh Majagung Dumba
Mulana ngandika alon
wruhanta para kutup
sêrat arsa sun turkên maring
jêbèng Sunan Bintara
sadaya jumurung
samana kalilan bubar
santri-santri kyai-kyai para mukmin
wus mantuk sadayanya

Tamatpanêdhaking srat manising bumi
satriya gung panênggak pandhawa
Wrêkodara jêjuluke
duk winêjang sastra yu
mring Sri Maha Sang Dewaruci
Ngahat Kliwon sapisan
Mulut Bhe kang taun
sèwu wolung atus tigang
dasa kalih jubuh wêtoning kang nulis
môngsa sadha nèng tawang

lah ta mara Wrêkodara aglis
umanjinga guwa garbaningwang
kagyat miyarsa wuwuse
Wrêkodara gumuyu
pan aguguk turira aris
dene panduka bajang
kawula gung luhur
sasat pangawak prabata
sangking pundi margane kawula manjing
jênthik mangsi sêdhênga

tangan dika sukma Dewaruci
gêdhe êndi sira lawan jagat
kabèh iki sak isine
kalawan gunungipun
samodrane alase sami
tan sêsak lumêbua
guwa garbaningsun
Wrêkodara duk miyarsa
langkung ajrih kumêl sandika turnèki
mènglèng Sang Rucidewa

iki dalan talingak ngong kering
Wêrkodara manjing sigra-sigra
wus prabta ing jro garbane
andulu samodra gung
tanpa têpi nglangut lumaris
liyêp adoh katingal
Dewaruci nguwuh
hèh apa katoning sira
dyan umatur Sang Sena inggih atêbih
tan wontên katingalan

awang-awang kawula tingali
uwung-uwung têbih tan kantênan
ulun saparan-parane
tan mulat ing lor kidul
wetan kulon datan udani
nginggil miwah ing ngandhap
pan datan kadulu
sadaya batên wuninga
langkung bingung ngandika Sang Dewaruci
aja maras tyasira

byar katingal ngadhêp Dewaruci
Wêrkodara sang wiku kawangwang
umancur katon cahyane
wus mulat ing lor kidul
wetan kulon sampun udani
nginggil miwah ing ngandhap
pan sampun kadulu
lawan ningali baskara
eca tyase miwah sang wiku kaèsi
anèng jagat walikan

angandika sukma Dewaruci
ayya lumaku andulu lunga
apa katon ing dhèwèke
Wêrkodara umatur
wontên warni kawan prakawis
katingal ing kawula
sadaya pan wau
sampune datan katingal
amung kawan prakawis ingkang kaèksi
bang irêng kuning pêthak

angandika sukma Dewaruci
ingkang dhingin sira anon cahya
umancur tan wruh arane
pancamaya puniku
sêjatine ing tyas sayêkti
pangarêpe 
têgêse tyas iku
ingkang aran muka sipat
kang anutug marang sipat kang linuwih
bang sajatining sipat

môngka tinulak aja lumaris
awasêna rupa aja samar
kawasane tyas êmpane
tingaling tyas sirèku
anêngêri marang sêjati
eca Sang Wêrkodara
amiyarsa wuwus
lagya mèsêm tyas sumringah
dene ingkang abang irêng kuning putih
iku durgamaning tyas

pan isine jagat amêpêki
iya ati kang têlung prakara
pamurunge laku kabèh
 iku
yakti bisa  srip
yèku 
arti kang katêlu
irêng abang kuning samya
kanganyêgah cipta karsa kang lêstari
pamoring sukma mulya

lamun ora kawilêt ing katri
yêkti sida pamoring kawula
lêstari ing panunggale
poma dèn awas emut
durgama kang munggèng ing ati
pangwasane wêruha
wiji-wijènipun
kang irêng luwih prakosa
panggawene asrêngên sabarang runtik
andadra ngômbra-ambra

iya iku ati kang ngadhangi
ambutoni marang kabêcikan
kang irêng iku gawene
dene kang abang iku
iya tuduh nêpsu tan bêcik
sakèhe pêpinginan
mêtu sangking iku
panastèn panasbaranan
abuntoni marang ati ingkang eling
marang ing kawaspadan

dene iya ingkang rupa kuning
kuwasane nanggulang sabarang
cipta kang bêcik dadine
panggawe amrih tulus
ati kuning ingkang ngadhangi
mung panggawe pangrusak
binanjur jinurung
mung kang putih iku nyata
ati antêng mung suci tan ika iki
prawira ing kaharjan

amung iku kang bisa nampani
ing sasmita sajabane rupa
nampani nugraha dene
ingkang bisa tumanduk
kang lêstari pamoring ati
iku musuh têtiga
tur sami gung-agung
balane ingkang têtiga
kang aputih tanpa rowang amung siji
mila agung kasoran

lamun bisa iya nêmbadani
marang sêsukêr têlung prakara
sida ing kono pamore
tanpa tuduhan iku
ing pamore kawula Gusti
Wêrkodara miyarsa
sêngkut pamrihipun
sangsaya biraènira
iya mara kawuwusaning ngaurip
sampurnane panunggal

sirna patang prakara na malih
urub piji wêwalu kang warna
Sang Wêrkodara ature
punapa wastanipun
uru ji wêwalu kang warni
pundi ing sanyata
rupa kang satuhu
wontên kadi rêtna muncar
wontên kadi maya-maya angebati
wontên abra markata

marbudyèng rat angandika aris
iya iku sajatine tunggal
salire warna têgêse
wusana ing sirèku
tuwin ana isining bumi
ginabar angganira
lawan jagat agung
jagat cilik nora beda
purwa ana lor kulon kidul puniki
ngandhap nginggil ing ngarsa

miwah abang irêng kuning putih
iya uripe kang sabuwana
jagat cilik jagat gêdhe
pan padha isènipun
tinimbangkên anèng sirèki
yèn ilang warnaning kang
jagat kabèh suwung
saliring reka tan ana
kinumpulkên ana rupa kang sawiji
tan kakung tan wanodya

kadya tawon gumana puniki
kang asawang pêputranta dênta
lah payo dulunên kuwe
Wêrkodara andulu
ingkang kadya pêputra gadhing
cahya mancur kumilat
tumeja ngênguwung
punapa inggih punika
warnaning dat kang pinrih dipun ulati
kang sajatining rupa

dene iku kang sira tingali
kang asawang pêputêran dênta
ingkang kumilat cahyane
angkara ka murub
Yyang Prêmana arane nênggih
uripe kang salira
Pêrmana puniku
tunggil anèng ing salira
nanging nora milu sungkawa prihatin
ênggone anèng raga

datan milu mangan turu nênggih
iya nora milu lara lapa
yèn iku pisah ênggone
raga kari ngalumpruk
yêkti lungkrah badanirèki
yaiku kang kuwasa
nandhang rasanipun
inguripan dene sukma
iya iku sinung sih sinandhang urip
ingakên rasaning dat

anauri aris Dewaruci
iku dudu ingkang sira sêdya
kang mupuni jagat kabèh
tan kêna sira dulu
tanpa rupa datanpa warni
tan gatra tan satmata
iya tanpa dunung
mung dumunung ingkang awas
ing sasmita anèng ing jagat mêpêki
dinumuk nora kêna

iku sinandhang kêni sirèki
nanging kadya simbar nèng kêkayan
anèng ing raga ênggone
uriping pêrmanèku
inguripan ing Sukmajati
misesa ing sarira
pramana puniku
yèn mati milu kalêswan
lamun ilang gukasmane slira nuli
uriping sukma mulya

sirna iku iya kang pinanggih
uriping sukasma kang nyata
kaliwatan upamane
lir rasaning kêmumu
kang prêmana amêrsandhani
tuhu tunggal pinôngka
jinatyan puniku
umatur Sang Wêrkodara
inggih pundi wêrninipun kang sayêkti
Dewaruci ngandika

nora kêna iku yèn sira mrih
lawan kaanan samata-mata
gampang angèl pirantine
Wêrkodara umatur
kula nyuwun pamênjang malih
inggih kêdah wuninga
babarpisanipun
pun patik ngaturkên pêjah
abêncana anggèn-anggèn ingkang pêsthi
sampun tuwas kangelan

yèn makatên kula batên mijil
sampun eca nèng ngriki kewala
datan wontên sangsayane
tan niyat mangan turu
batên arip batên angêlih
batên ngraos kangelan
botên ngêrês linu
amung nikmat lan mupangat
Dewaruci lingira iku tan kêni
yèn nora lan antaka

sangsaya sihira Dewaruci
marang kyasasih ingkang panêdha
lah iya dèn awas bae
marang pamurunging laku
ayya ana sira karêmi
dèn bênêr dèn waspada
ing anggêpirèku
yèn wus kasikêp ing sira
ayya umung dèn ngago parah yèn angling
yèku rèh papingitan

nora kêna yèn sira rasani
lawan sama-samaning manungsa
yèn nora lan nugrahane
yèn ana nêdya padu
angrasani rêrasan iki
ya têka kalahana
ayya kongsi banjur
ayya ngadèhkên sarira
aywa krakêt mring wisayaning ngaurip
balik sikêpên uga

kawisayan kang marang ing pati
dèn kaasta pamênthênging cipta
rupa ingkang sabênêre
sinêngkêr buwanèku
urip nora nana nguripi
datan antara môngsa
iya ananipun
pan wus ana ing sarira
tuhu tunggal sêsanak lawan sirèki
tan kêna pisahêna

datan wênèh praptanira nguni
tunggal sang  ning buwana
pandulu pamiyarsane
wus anèng ing sirèku
pamirsane sukasma yêkti
iya tan lawan karna
ing pandulonipun
iya tan kalawan netra
netranira karnanira kang kinardi
anane anèng sira

lairing sukasma anèng sirèki
batining sukasma wus anèng sira
iya mêngkono patrape
kadya wrêksa tinunu
ananing kang kukusing agni
sarta kalawan wêrksa
lir toya lan alun
kadya menyak anèng puan
raganira ing rèh obah lawan mosik
iya sarta nugraha

yèn wruh pamoring kawula Gusti
sarta sukasma kang sinêdya ana
de warna nèng sira gène
lir wayang sarirèku
sangking dhalang solahing ringgit
kang môngka panggung jagat
kêlir badanipun
amolah lamun pinolah
sasolahe kumêdhèp myarsa ningali
tumindak lawan ngucap

kawisesa amisesa sami
datan antara pamoring karsa
jrêng tanpa rupa-rupane
wus anèng ing sirèku
upamane paesan jati
ingkang ngilo Yyang Suksma
wayangan puniku
kang ana sajroning kaca
iya iku jênênge kawula iki
rupa sajroning kaca

luwih gêngnya kalêpasan iki
lawan jagat gêdhe kalêpasan
kalawan luwih lêmbute
salêmbutaning banyu
apan lêmbut kamuksan ugi
luwih alit kamuksan
saaliting têngu
pan misih alit kamuksan
liring luwih amisesa ing sakalir
liring agêng alitnya

bisa nukma ing agal lan alit
kalimutan kabèh kang rumangkang
gumêrmêt iya tan pae
kaluwihan satuhu
luwih dènnya ingkang nampani
tan kêna ngandêlêna
ing warah lan wuruk
dèn bangêt panguswanira
badanira wasuhên praknyana ngungkih
wêruha runsiting tikah

dhuh gusti prabuning ayu
ayu-ayuning sanagri
kakocap ing jaman Buda
Kusuma Ambarawati
putri ing Bojanagara
dhasar ayu lindri-lindri

jêdhêg pangupayaningsun
usada putêking galih
wanudya kang esah-esah
miwah arta busana di
datan dadya dhanganing tyas
tuwin ingkang sarwa sari

tur iku bôngsa rum-arum