pan kantaka sang raja pinutri
lajêng binêkta marang jro pura
pawongan gumêr tangise
bubar sêdaya sampun
samya mêdal sing tamansari
wau ta sang lir rêtna
sangêt pungun-pungun
wungunya sangking kantaka
sang dyah wangsul têdhak marang taman malih
kang ibu nulya prapta

gya ngrangkul ing putra ngandika ris
nini lakuningsun pan dinuta
ing wong tuwanira anggèr
anodhi mring // sirèku
umatura ingkang sayêkti
ing mêngko ingkang dadya
pênjalukirèku
wus kêlakon sêdayanya
manah lesan miwah prang tandhing jêmparing
wus kêna jangjinira

nora kêna selak sri bupati
yèn wus dadya parênge tyasira
ing Soma ngarsa sidane
dhinaupkên sirèku
lawan kakangira Pêrmadi
ewadene yèn sira
nini bangêt lumuh
dhaup lan Si Dananjaya
wus tinanggung mring Sang Prabu Harimurti
ing kana narimanya

sang kusuma umatur wotsari
botên ewah ibu tur kawula
rumiyin dalah sêmangke
panêdha kawula mung
pasanggiri lesan jêmparing
mangkya wus kalampahan
inggih luwaripun
panêdhamba dhinatêngan
lesan panah miwah prang tandhing jêmparing
aturna ing jêng rama

botên wontên putri cidrèng jangji
sampun malih kang kinarya garwa
sênadyan inggih ginawe
garwa paminggiripun
sayêktine kula lampahi
kang ibu duk miyarsa
sang dyah gya rinangkul
ya mêngkono putraningwang
mendah baya ing mêngko sukaning galih
ramanira sang rêtna

wus karia anèng tamansari
ingsun matur mring sudarmanira
pramèswari mundur age
wangsul ngarsa sang prabu
pramèswari matur wotsari
saaturnya kang putra
sêdaya wus katur
sang nata sarêng miyarsa
langkung suka lajêng parintah mring patih
miwah marang kang putra

asanengga samêktaning kardi
panggihira sang kusuma lawan
satriya Madukarane
myang rêngganing têtarub
ing jro pura myang pôncaniti
mangkana kang winarna
nênggih tamansantun
kusuma putri Cêmpala
lênggah anèng botrawi siniwèng cèthi
êmban inya dinuta

hèh ta biyang sebaa dèn aglis
iya mring wong agung Madukara
yèn parêng lêga galihe
abdine ingsun suwun
mring jro pura Si Larasati
ngladènana maringwang
praptèng Soma ngayun
sêparo pacaraningwang
papagêna iya mring Si Larasati
lan rong puluh pawongan

apan ika sêlire kêkalih
sasat garwa anggêpe ing priya
nikèn ban sandika ture
sangking ngarsa wus mundur
lawan upacara sêpalih
pawongan kang ambêkta
wau kang winuwus
satriandananjaya
nèng pakuwon duk lênggah lan Larasati
Sêmar Bagong nèng ngarsa

kagyat mulat pawongan kèh prapti
gumarêdêg sartanira bêkta
pacara raja kaputrèn
nikèn ban gya tumundhuk
praptèng ngarsa matur wotsari
gusti lampah kawula
dinuta pukulun
ing ari sang rêtnaning dyah
pan anyuwun abdinta Kèn Larasati
tinimbalan mring taman

ngladosana ing ari sang dèwi
ngantos sapraptaning ari Soma
punika upacarane
kang sêpalih pukulun
pinêthukkên abdinta gusti
sampun kuciwèng marga
mangke lampahipun
Dananja- // ya mèsêm ing tyas
nolèh wuri sarwi angandika aris
sirèku tinimbalan

mring gustimu sang raja pinutri
kaya ngapa kang dadi turira
Larasati tur sêmbahe
pintên-pintên pukulun
sinaruwe marang ing gusti
mugi tuwan paringna
Sang Parta lingnya rum
iya dèn bisa kewala
angladèni sun karya patiba sampir
nuli sira dandana

hèh Sucitra iringna pribadi
arinira lakune nèng marga
mungna lan jajaran bae
aja anganggo tandhu
pira dohe ing tamansari
Sucitra tur sandika
Larasati sampun
nêmbah mundur sangking ngarsa
Dananjaya têdhak angatêr ing kori
ningali lampahira

Larasati pinayungan putih
ginarêbêg rong puluh pawongan
sêkawan bêktane dhewe
nênggih parêkanipun
Sang Kusuma Banoncinawi
pan lare sêsêngkêran
warnanya yu ayu
binêktakkên mring Cêmpala
anèng ngarsa wor pawongan ingkang sami
angampil upacara

jajarane waos wolu sisih
mantri patang puluh wurinira
Arya Sucitra tindhihe
adhangah apêpayung
ing samarga-marga pan dadi
tontonan lampahira
têpining marga gung
jêjêl tan kêna piniyak
jalu èstri ting balêbêr ingkang sami
akèh tinggal pakaryan

tilar jôntra ingkang lagi ngantih
kang lagya dang atilar dang-dangan
kang ngliwêt tinggal kêndhile
ingkang ngangsu tilar jun
kang nusoni atinggal bayi
kêmbêne kuleweran
nora ketang-ketung
susune sinôngga ngasta
pan kasusu pêrlu dènira ningali
kang sawênèh wanudya

ngêmban anak dènira ningali
sapraptane pinggiring dêdalan
gumuyu ngliling anake
milua bapakamu
yèku ingkang pêpayung wilis
ana kang nyablèk anak
lah milua gupuh
iya marang ibunira
kang ginarbêg nèng ngarsa pêpayung putih
pêngantèn ngêndi baya

dene dharat lumaku sarimbit
eman-eman pêpantêse ika
nunggang jaran lanangane
wadone nunggang tandhu
ingkang wêruh alon nauri
dudu pêngantèn anyar
iku patihipun
satriya ing Madukara
kang dèn iring iku garwane paminggir
kang dèn adu nèng taman

manah lesan rambut dhoging pêking
terong gêlathik sang dyah kasoran
iki ingsun wruh parêke
iya nora sri gunung
nyata lamun ayu linuwih
sairib lan sang rêtna
ing pasêmonipun
iku gumyahing pawarta
palihane kusuma Banoncinawi
anake Ôntagopa

juru sawah ing Madura nguni
kang anggadhuh mring Wara Sumbadra
miwah ing raka kalihe
Sri Baladewa Prabu
myang sinuwun ing Dwarawati
anake Ôntagopa
namung roro iku
Patih Udawa kang tuwa
wuragile yèku Nikèn Larasati
nanging panduganingwang

dudu Ôntagopa kang nètèsi
ka- // ya mambu têdhaking kusuma
sun sawang ana tèmpèle
iya kêkuwungipun
lir tranggana angingkis latri
layak sang dyah kasoran
prang tandhing lan iku
galak ulate wus padha
lan sang rêtna pawakan ramping tarincing
pantês wantêring driya

tan wus wuwuse kang nêningali
alam-lamên samya ngalêmbana
mangkana prapta lampahe
Kèn Larasati sampun
lajêng manjing ing tamansari
wangsul Radyan Sucitra
lan sakancanipun
wau ta sajroning taman
sang kusuma wus têdhak sangking batrawi
mêthuk ing praptanira

Larasati ginarbêg ing cèthi
pan kinanthi marang nikèn êmban
sang rêtna gupuh angawe
Larasati tumundhuk
praptèng ngarsa mêndhak wotsari
sang dyah angrangkul sigra
sarwi ngandika rum
lah ta yayi basaningwang
marang sira sun ambil kadang sayêkti
iya kadang taruna

iya milu raganingwang
mring kangbok Banoncinawi
pamundhute marang sira
ingakên kadang sayêkti
lir tunggal yayah bibi
dhêdhasar palihanipun
ayya sira bêbeda
panganggêpira mring mami
lawan marang kakang bok gawenên padha

dene sagung kaluputan
ingkang wis kalakon yayi
padha binuwang kewala
salin mikir ingkang kari
gone bakal ngladèni
yèn sêlamêt marang kakung
ingsun yayi tuduhna
kang dadi wadining laki
lan kang dadi parênge iya wêruha

Larasati matur nêmbah
dhuh gusti botên kuwawi
kang abdi yèn nampènana
pangandika sang rêtna di
dènnya dhawuhkên ing sih
dasihe karsa pinundhut
kadang dede sawawrat
mila-mila trahing abdi
nèng dêlahan dawêge mung ngèstupada

ing gusti sang rêtnaning dyah
kusuma Wara Srikandhi
langkung rêsêping wardaya
myarsa ture Larasati
mèsêm ngandika aris
yayi sun tanya satuhu
lawase pirang côndra
sira winulang jêmparing
mring jêng paran sêmono ing wignyanira

Larasati matur nêmbah
inggih namung kalih ari
wontên ing ngriki kewala
sarêng dhawuh sang retna di
mundhut patiba sampir
rakanta pamulangipun
ingkang kinarya lesan
waluh bokor gêng sakêndhil
têbihipun namung tigang dasa tindak

punika wis-awis angsal
anggèn kawula jêmparing
ni êmban ngungun kalintang
wingi kala angladosi
ing gusti sang rêtna di
lesan wontên tamansantun
sêrambut tan nyupêna
lesan kalih dènnya kenging
mila sarêng pêpungkasan lesan rema

kawula kang sampun angsal
ing pamawas langkung têbih
sadhêpa sangking ing lesan
dumadak ingkang jêmparing
minggok mara pri- // badi
mring lesan rema tumundhuk
kanthil-kanthil tan rêntah
kados-kados dèn japani
jêmparinge gusi mring raka paduka

dene graita lir jalma
mara mring lesan pribadi
sang rêtna dupi miyarsa
gumujêng sarwi gablogi
gêgêrnya Larasati
suthik têmên sira iku
lamun ingaran wignya
bojone ingkang kinardi
aling-aling pan dèn aranana guna

môngsa dadak wong amanah
iya nganggo dèn japani
gumêr gujênge pawongan
sêdaya rêmên ningali
marang Kèn Larasati
gandês luwêsing pamuwus
wasising pasang cipta
ing têmbung manis patitis
cinarita kusuma putri Cêmpala

yayah kasok ing tyasira
sihira mring Larasati
tan kêna sah sanalika
kinapithing rina wêngi
dhahar sare anunggil
nèng tilam sêkar akumpul
praptane ari Soma
jaba jro samêkta sami
ing sauparêngganira mawi karya

rêroncène tan winarna
cinêndhak ramening kardi
rarênggan sang pinêngantyan
wus pinanggihakên kalih
Sang Parta lan sang putri
sinêmbahkên rama ibu
Sri Bupati Cêmpala
lan Sang Prabu Harimurti
pra sêntana para putra pra dipatya

nutug suka-parisuka
jaba jro sukanya ngênting
samya pyaboga drawina
kêramène siyang ratri
miwah sajroning puri
sang pêngantyan kalihipun
rêsêping pagujêngan
rakêting kêramèn sami
Larasati kang dadya sasêdhêpira

bisa ambukani suka
dhèmês ing pangucap manis
kakênan tyasnya sêdaya
jro pura myang pramèswari
asih mring Larasati
rêsêping galih rumasuk
yayah gènira yoga
mangkana praptaning ari
catur dina Sri Krêsna sampun anduta

Radyan Arya Gathutkaca
ingkang tinuduh dhingini
tur uninga mring Ngamarta
dadose lampahirèki
radyan amung pribadi
mêsat ing gêgana gayuh
wadyanira tinilar
ing wuri samêkta sami
enjang badhe budhale narendra Krêsna

angundhuh sang pinêngantyan
ing dalu datan winarni
injingira wus samêkta
Sri Padmanaba wus pamit
miwah pêngantèn kalih
nêmbah marang rama ibu
Radyan Dhêsthajumêna
nênggih kang kinèn umiring
mring Ngamarta lan sêparo pra dipatya

panganjur têngara budhal
wil bala ing Pringgadani
Rahadyan Brajawikalpa
ingkang anindhihi baris
umyang kêndhang saruni
ing wuri ingkang sumundhul
wadyabala Cêmpala
pra dipati anindhihi
munggèng wuri Rahadyan Dhêsthajumêna

munggèng rata nawa rêtna
nulya wadya Dwarawati
Radyan Arya Wrêsniwira
ingkang anindhihi baris
nulya upacarèstri
jêmpana ingkang sumambung
titiha- // nnya sang rêtna
prajurit ingkang jajari
wolung dasa prajurit kapraboning prang

wadyabala Madukara
ingkang sumambung ing wuri
Sri Maha Narendra Krêsna
lawan ingkang rayi nunggil
nèng jroning rata manik
nulya wuri kang sumambung
mungkasi wuri pisan
wong agung ing Judhipati
mandhi gada dharat lan sawadyanira

samarga dadi tontonan
lampahing baris tulya sri
sabên saupacara bra
sagung ingkang pra dipati
ingkang samya nindhihi
pangkat-pangkat lampahipun
prapta jawining kitha
wus lêpas lampahing baris
kari tistis nêgari Cêmpalarêja

singga koncatan sêsotya
kunêng kang mêksih nèng margi
gantya ingkang winurcita
satriya ing Pringgadani
kang dinuta dhingini
margèng gêgana prapta wus
nêgari ing Ngamarta
tumamèng byantara aji
ngraup pada rinangkul lungayanira

wus kinèn lênggah nèng ngarsa
rahadyan matur wotsari
lamun dinuta kang uwa
Sang Aprabu Harimurti
kinèn atur udani
raharjaning lampahipun
marang nagri Cêmpala
dhawuhing pangapura ji
mring kang paman linajêngakên kewala

pinaringkên putrinira
ing têmah dadosing jurit
lan Prabu Jungkungmardeya
miwah duk nèng tamansari
dènnya lesan jêmparing
praptèng prang tandhinganipun
wus katur sêdayanya
sasolah tingkahirèki
nèng Cêmpala tan wontên kang kakurangan

pukulun sapêngkêr amba
rakanta ing Dwarawati
budhalan sêdayanira
sangking Cêmpala nêgari
sang prabu duk miyarsi
mèsêm ing tyas sigra dhawuh
mring Nangkula Sadewa
miwah marang pramèswari
asanengga samêktaning mawi karya

badhe pêngantèn praptanya
kusuma Banoncinawi
wus kalilan kundurira
sanengga dalêmirèki
dènnya badhe nampèni
mring pangantèn kunduripun
Madukara Ngamarta
sanengganira ing kardi
wus samêkta antara ing tigang dina

rawuh kang sangking Cêmpala
Sang Aprabu Harimurti
ngambah rêratan nêgara
tinata lampahing baris
sagunging pra dipati
ing sapangkat-pangkatipun
miwah para sêntana
sabên upacaranya sri
ingkang nitih rata myang kang nitih kuda

busêkan wadya sapraja
kayungyun tyasira sami
ing rawuhe gustinira
satriya Madukara di
suka-sukanya ngênting
dene nguni angkatipun
marang nagri Cêmpala
sapraja nawung prihatin
bokmênawa gustine manggih dêduka

satêmah rawuh raharja
malah-malah boyong putri
Wara Srikandhi kabêkta
marma sukanya tan sipi
yayah kadya punagi
tyasing kang wadyabala gung
jêjêl têpining marga
jalwèstri kang nêningali
pan kasmaran rawuhe ing Gustinira

tan wus su- // kanya kang sami
punagi ing gustinira
sangking kayungyun rawuhe
miwah srining lampahira
ingkang sangking Cêmpala
cinêndhak sadaya sampun
praptèng ngalun-alun samya

wadya gung anganan ngering
aminggok tata barisnya
umyung gumuruh swarane
Sang Aprabu Yudhisthira
wus mijil pagêlaran
jêmpana ing praptanipun
linajêngakên mring pura

rawuh Prabu Harimurti
lan satriya Dananjaya
têdhaknya sangking ratane
anèng têpining têratag
Sang Prabu Yudhisthira
mring raka sigra tumundhuk
ngrarêpa nyandhak astanya

sarwi mèsêm sêsmitaning
atur raharjaning lampah
Sri Krêsna latah gujênge
kêrasa larasing karsa
dènnya sarèh sumarah
mring Cêmpala pasrahipun
sapaekanira kêna

pangancase nora sisip
dènnya mirapêt ngarênggang
gumrèwèl kêna putrine
wus samya kêkanthèn asta
aris ing lampahira
pra sêntana gêrbêg pungkur
sapraptanirèng jro pura

tata lênggahira sami
anèng madyaning pandhapa
wus aglar sêsaosane
asrining kang pasunggatan
tan ilang tinanyakna
samya dhaharan anutug
miwah sang narpadayita

adhaharan lan kang rayi
luwar sangking ing sungkawa
Kèn Larasati sagêde
mêngakakên lawang suka
gung karya pagujêngan
cucude manis marèsmu
gumujêng ingkang parêkan

kang anèng ing pôncaniti
pra dipati tinimbalan
angladosi ing karamèn
wadya gung wus sinêgahan
tan wonten kakurangan
gumuruh ing alun-alun
cinatur ing tigang dina

Sang Aprabu Harimurti
dènnya mong sukaning driya
mring kang rayi sêdayane
tan pêgat drawinanira
suka anutug suka
sawusira tigang dalu
anèng nêgari Ngamarta

Prabu Padmanaba pamit
kundur marang prajanira
budhal sawadyabalane
miwah putra ing Cêmpala
Rahadyan Gathutkaca
budhalan sawadyanipun
mantuk marang prajanira

nulya injingipun malih
satriya Andananjaya
sampun linilan pamite
kundur sarta lan kang garwa
marang ing dalêmira
kang umiring lampahipun
Radyan Nangkula Sadewa

ing samarga mêksih dadi
tontonan ing lampahira
tan wus sukane wadyakèh
lam-lamên ing gustinira
cinêndhak srining marga
ing Madukara prapta wus
têdhaknya sangking Cêmpala

kusuma Wara Srikandhi
Larasati tan kêna sah
kinanthi kiwa astane
kusuma Wara Sumbadra
jumênêng paringgitan
Wara Srikandhi tumurun
nêmbah anungkêmi pada

cinandhak astanira glis
kinanthi binêkta minggah
samadyaning dalêm gêdhe
Larasati mêksih dènnya
datan sinungan pisah
pinêthèn dènira lungguh
wuri ragi kering- // ira

Sulastri munggèng wurining
gustinira sang kusuma
kapara ragi kanane
aglar sagunging pawongan
Rêtna Wara Sumbadra
mèsêm angandika arum
hèh yayi putri Cêmpala

ingsun pasrah ing sirèki
jroning dalêm Madukara
tampanana saisine
lawan sapawonganira
sira kang bakonana
aja sumêlang maringsun
lair batin wus narima

momong mring sutanirèki
lan ngawat-awati sira
iya têka wuri bae
barang parintahing priya
sira kang nadhahana
ingsun darma dadi sêpuh
namung titip bocahira

Si Sulastri Larasati
kanthinên nèng wurinira
amung yèn ana lupute
dèn agung aksamanira
miwah wêwulangira
kêrana bocahirèku
loro pisan pan ugungan

durung pati dipun pêrdi
ing trêpsilaning wanudya
marma tindaking tanduke
kurang trêpsilaning krama
mung wanine kewala
nanging yayi lothung-lothung
kanthinên wuri kewala

Sulastri lan Larasati
myarsa linge gustinira
mèsêm tumungkul kalihe
miwah sagunging pawongan
mèsêm tumungkul samya
putri Cêmpala anjêtung
kakênan tyasira kadya

rêsêp runtuh tibèng siti
barêbêl mijil waspanya
èstu karuna ature
dhuh sang dewaning wanudya
kangbok gusti kawula
sêrambut pinara sèwu
botên andarbèni cipta

kumawawa ambawani
kadya ingkang pangandika
ing nguni dêlasan mangke
praptamba ing Madukara
mung nêdya ngèstupada
mring paduka nut ing tuduh
kadya yayi kalihira

Sulastri lan Larasati
ngamping-ampingi paduka
sorana dèn têmah layon
lamun gadhahana cipta
lyan sangking sapunika
Wara Sumbadra lingnya rum
witning lamun mangkonoa

prasêtyanta yayi dèwi
nêdya ngambil kadang tuwa
marang ingsun lamis bae
yèn sira tan nampanana
marang ing pasrah ingwang
yèn anggêp ingsun satuhu
yayi dèwi marang sira

kadang sayayah sabibi
praptèng don aja sulaya
lêbur luluha wong roro
angladèni marang priya
duk sira durung prapta
iya bocahira iku
karo pisan kang sun karya

aling-aling anampani
marang parintahing priya
ingsun jangkung wuri bae
ing mêngko wusananira
wajibe ingkang dadya
wêrana ling-aling ingsun
rajaputri ing Cêmpala

sumungkêm ing pada kalih
dhuh kangbok inggih sandika
anglampahi sapakène
lêbura awor lan kisma
sêrambut tan suminggah
mangkana pawonganipun
babêktan sangking Cêmpala

kawan dasa dongong sami
mulat ing Wara Sumbadra
lan myarsa pangandikane
kadya tumètèsing kilang
jawil-jinawil samya
dene mau ing- // sun dulu
warnane babag kewala

lawan gustiku sang putri
mung kacèk luruh lan ladak
mêngko basa suwe-suwe
ayune sangsaya prapta
miwah mêmanisira
cahyane gumêrmêt muncul
kêkuwunge kang wêdana

ngasorkên rêsmining sasi
soring wiyat ngêndi ana
putri kang kaya mangkono
sandhinge nauri samya
mendah sira mulata
nguni duk pêngantènipun
karêngga dening busana

ingayap ing para putri
ayune mijil sêdaya
myang sêsêdhêp mêmanise
kang sinimpên kabèh prapta
kalumuding sarira
cahya kêkuwunge rawuh
kang sinimpên kabèh prapta

jro kêdhaton Dwarawati
sasat rinênggèng markata
para putri surêm kabèh
kang dadya pangarihira
garwa Yyang Kamajaya
wartane guruning ayu
apsari ngendrabawana

ingkang aran Dèwi Ratih
suprandene nora bisa
ngasorake putri kuwe
ing warna miwah cahyanya
malah-malah kapara
Dèwi Ratih kari luruh
kurang pucunging wanudya

tan winuwus wuwuse kang samya muwus
pawongan Cêmpala
idung-idungên prasami
ngalêmbana mring Dèwi Wara Sumbadra

ya ta wau kang karamèn pêndhapa gung
Rahadyan Arjuna
nyunggata ing ari kalih
nênggih Radyan Nangkula lawan Sadewa

pan sêdalu dènira bujana nutug
wadya Madukara
prajurit kang para mantri
pra prawira sukanya anutug suka

dènnya mêntas ungguling prang gustinipun
lajêng dènnya krama
kusuma Wara Srikandhi
ingkang môngka boyongan kabêktanira

injang Radyan Nangkula Sadewa sampun
kundur dalêmira
kang kantun kêramèn mêksih
cinarita satriya Andananjaya

langkung suka mulat ing garwa kang sêpuh
dene wus tan ana
labête rênggêting galih
nênggih dènnya nampèni putri Cêmpala

panganggêpe nora môntra lamun maru
wus saingga kadang
tunggil sayayah sabibi
miwah putri Cêmpala tansah sêmbahnya

marang Wara Sumbadra ing sungkêmipun
anrus ing wardaya
luwih sangking ibu sori
lêbur luluh sapakone linampahan

wus pinatah sang dyah pasareanipun
kamar wetan
kusuma Banoncinawi
kamar ingkang kilèn pasareanira

Larasati Sulastri samya sih lulut
mring putri Cêmpala
basanipun sami gusti
nanging putri Cêmpala yayi basanya

kalihipun pan ingakên kadang tuhu
marmanya sih samya
runtut datan walang-ati
dene sungkêmira mring Wara Sumbadra

tiga lair batine kadya mring ibu
dènira mrih gungan
nanging ing batin anggusti
luwih sangking wong agung ing ajrihira

tuhu lamun winong-wong ing jawata gung
Rahadyan Arjuna //
punjul samining dumadi
sinatriya wibawa ngluwihi raja

lamun nuju siniwi dening para rum
garwa kalih jajar
tan têbih ing kanan kering
munggèng kanan kusuma Wara Sumbadra

Rajaputri Cêmpala nèng keringipun
Larasati ngarsa
jajar kêlawan Sulastri
ngêpalani garwa paminggir sêdaya

kawan dasa pêpingitan ayu-ayu
andhèr wurinira
pawongan parêkan cèthi
êmban inya wurining garwa kalihnya

Larasati Sulastri pêpurunipun
marang ing rahadyan
tan môntra garwa paminggir
luwih sangking puruning garwa kalihnya

anjiwita nyiwêla wêntisnya purun
lamun pagujêngan
bêkis gablog maleroki
angosoa ing atur purun kewala

duk sêmana radyan putra yuswanipun
sampun tigang warsa
sêdhêngnya ambêbêlêri
mring kang ibu gungane kaliwat-liwat

anggêgêndhil nèng êmbanan siyang dalu
kinanthi tan arsa
mring Sulastri Larasati
miwah marang kang ibu putri Cêmpala

sinaputan sabarang dolananipun
budine sangsaya
kang jinaluk salin-salin
kang wus ana tinampik jaluk tan ana

ingkang rama wêlas ing garwa kêlangkung
gung pêparèng wana
misaya kidang myang kancil
jaring pêksi jontrot mikat masang kala

lamun dalu kundur injing mring wana gung
tan amawi bala
mung lan panakawan kalih
malah asring sipêng sare anèng wana

kunêng ingkang têdhak anggung mring wana gung
gênti kang winarna
nênggih Ngastina nêgari
Prabu Suyudana kang tansah sungkawa

dening Arya Burisrawa icalipun
nguni sakundurnya
sangking nagri Dwarawati
sipêng wana ing dalu nis kesahira

ingupaya praptèng mangke dèrèng pangguh
Kurawa Ngastina
prajurit myang para mantri
kesah dhatêng ingkang samya angupaya

nora nana ingka antuk wartanipun
marma sru sungkawa
kagagas meranging galih
marang ibu myang rama natèng Mandraka

miwah lingsêmira marang garwanipun
Rêsi Dhanyang Durna
tansah binobot ing gusti
aturipun lamun ing tawang kawula

ujêr trahing kusuma rêmbêsing madu
wijiling atapa
prasêtyane dèn antêpi
lamun botên katêkanan brangtanira

merang mantuk suka matiyèng wana gung
ingkang wus sanyata
kêpati dènnya bêk pati
yèn kusuma malah dados tapanira

anglampusa sayêkti yèn botên lampus
jêr rinêksèng dewa
prayogi tuwan nimbali
mring rakanta adipati ing Ngawôngga

pinundhutan budine ingkang satuhu
sayêkti tan kewran
rakanta Ngawônggapati
angupaya icale pun Burisrawa

Narapati Karna ing wiweka putus
ajur-ajèr bisa
môndraguna sura sêkti
wicaksana sumbaga pratamèng baya

yèn dèn agal ke- // wala datan kêpangguh
icale rayinta
pinêndhêt ing jawata di
kêdah-kêdah dèn upaya wong kang guna

Prabu Suyudana mituhu turipun
sigra kèn amatah
caraka marang Sangkuni
kang nimbali marang Dipati Ngawôngga

mawi sêrat dutanya lumêksana wus
prapta ing Ngawôngga
sêrat katur ing dipati
tinupiksa surasane kang nawala

animbali Narapati Karna gupuh
angundhangi bala
siyaga kaprabon jurit
wus samêkta budhal sangking prajanira

tan winarna ing marga lampahira wus
prapta ing Ngastina
kèndêl anèng pôncaniti
katur marang Sang Aprabu Suyudana

Adipati Ngawôngga ing praptanipun
lajêng tinimbalan
manjing salêbêting puri
Nata Karna tyasira andhandhang karya

kèrit marang Ki Arya Sangkuni
lêbêti Narapati Karna
lan Rêsi Durna barênge
têtiga prapta sampun
jroning pura byantara aji
ingancaran wus samya
tata lênggahipun
ing samadyaning pandhapa
Prabu Suyudana angandika aris
yayah kadya ngrarêpa

sarawuhe kakang adipati
ing Ngastina katuran pambagya
dene ta enggal lampahe
wingking sami rahayu
Nata Karna dhêku turnèki
panakrama paduka
kêlangkung kasuwun
ing wingking inggih raharja
marma inggal ing lampah sarêng nampèni
ing sêrat padukendra

lajêng budhal sakaprabon jurit
bokmênawi ngriki wontên karya
dènnya nimbali ge-age
ing tyas kêlangkung gugup
Prabu Suyudana lingnya ris
botên lêpat ing cipta
apan ta satuhu
langkung gêngnya ingkang karya
ingkang dados lampahe kakang dipati
sruning tikbra kawula

aprakawis ing icalirèki
rayi paduka pun Burisrawa
dèrèng kantênan wartane
ing pêjah gêsangipun
rayi-rayi paduka ngriki
Kurawa saha bala
sêdayanya sampun
kula sêbar angupaya
praptèng mangke tan wontên kang antuk warti
tangèh lamun manggiha

mila langkung sungkawaning galih
kadi-kadi arsa ngawakana
kawula ngupaya dhewe
sangking meranging kalbu
mring jêng rama myang ibu sori
angraos lamun tiwas
gèn kula minantu
lan botên bêtah miyarsa
ing sambate arinta bok Banuwati
mila age kawula

angaturi ing kakang dipati
rèhning sami ing kawoganira
kadospundi ing karsane
Rêsi Durna sumambung
pan saèstu anak dipati
tan kenging ginagampang
mênggah icalipun
arinta pun Burisrawa
apan sawêg dewane ingkang ngalingi
lamun ingkang ngupaya

sagung ari-arinta ing ngriki
sagêdira mung agal kewala
kirang guna myang sêktine
wiwekaning tyas suwung
sangking pundi sagêde panggih
ing wartane kewala
môngsantuka catur
sarate // ingkang ngupaya
ing icale pun Burisrawa sayêkti
manungsa ingkang guna

coba punika ingkang ngulati
rayi paduka Nata Pandhawa
sayêkti gumlèthèk bae
pinanggihe gènipun
Nata Karna gumujêng myarsi
lah ta paman punapa
titahing Yyang Guru
namung Pandhawa kewala
ingkang sami sinerenan guna sêkti
punapa ing Ngastina

kadang kula ing salah satunggil
botên wontên ingkang sinerenan
ing guna miwah kasêktèn
nambungi sang aprabu
mila yêktos kakang dipati
sapunika katingal
cabar tiwasipun
rayi paduka sêdaya
namung grubyug kewala kang dèn sagêdi
marma yèn tan wontêna

pitulunge kakang adipati
pan kalajêng otêr ing Ngastina
pun Burisrawa icale
paduka kang katêmpuh
Nata Karna aturira ris
yayi Prabu Ngastina
sampun walang-kalbu
icale pun Burisrawa
kang ngupaya inggih kawula pribadi
kalamun têksih gêsang

saênggone sayêkti kêpanggih
pun Burisrawa dening kawula
mung paringa kanthi bae
ingkang kawula suwun
rayi tuwan ing Banakêling
pun Arya Jayajatra
lawan malihipun
arinta pun Kartamarma
sakadange sêlawe kaprabon jurit
sangking tangguh kawula

kadi-kadi botên anêbihi
pun Burisrawa panggenanira
pan mêksihanglintêr bae
sakiwa têngênipun
ing Ngamarta kang dèn pêraki
karana dènnya kesah
brangtanya dèrèng wus
dhatêng pun Wara Sumbadra
marma ingkang badhe kawula sak-asik
kiwa têngên Ngamarta

wana-wana miwah wukir-wukir
jroning praja pan kawula nugma
ngambah dede jajahane
èwuh-aya satuhu
marma kêdah kaprabon jurit
botên kuciwèng lampah
yèn manggih pakewuh
saksampuna asamêkta
Dhanyang Durna miyarsa gumuyu bêlik
angrangkul mring dipatya

lah punika kaotipun ugi
pintên kèhe Kurawa Ngastina
satunggal tan wontên darbe
panggraita ing kalbu
ingkang kadya anak dipati
Sang Prabu Druyudana
angandika arum
lamun kakang adipatya
sihing ari arsa nindaki pribadi
kados lamun kêpanggya

hèh ta paman dhawuhana aglis
sutanira yayi Jayajatra
Si Kartamarma sêdene
sêlawe kadangipun
dèn samêkta ingkang umiring
marang kakang dipatya
kaprabon prang pupuh
ki patih matur sandika
Adipati Ngawôngga umatur aris
yèn sampun kang timbalan

tuwan kantun sukarja ing wingking
pan kawula pangkat binjang-injang
mugyantuka pangèstune
ngandika sang aprabu
lah ta inggih kakang dipati
mugi-mugi nuntêna
ing pinanggihipun
arinta pun Burisrawa
pan kawula jumurung puja sêmèdi //
raharjanirèng lampah

wusnya têlas dhawuhing nêrpati
Nata Karna Sangkuni lan Durna
têtiga sarêng wêdale
sang prabu angêdhatun
pan pinêthuk ing pramèswari
nungsung warta jinarwan
Karna praptanipun
tinuduh parêng budhalnya
angupaya marang icale kang rayi
kanthi Si Jayajatra

kadang slawe kang samya umiring
pangiride Radyan Kartamarma
kapraboning prang lakune
kang garwa sukèng kalbu
duk miyarsa timbalan aji
kunêng sajroning pura
ing jawi winuwus
Dipati Ngawôngga lawan
Jayajatra Kartamarma para ari
sêlawe kang Kurawa

wus sumêkta sakaprabon jurit
lajêng budhal sangking ing Ngastina
ginêlak bala lampahe
swaranira gumuruh
tan winarna lampahing margi
cinêndhak sampun prapta
nênggih lampahipun
wana jajahan Ngamarta
tapêl watês lawan Ngastina nêgari
kèndêl Narpati Karna

masanggrahan madyaning wanadri
Jayajatra lawan Kartamarma
wus samya nyêbar balane
nêlasak ing wana gung
para mantri Ngawôngga sami
sumasak jroning kitha
miwah dhusun-dhusun
kunêng Kurawa kang lagya
akêkuwu nèng wana gantya winarni
Rahadyan Burisrawa

cinarita sakundurnya nguni
sangking Dwarawati lan Kurawa
sipêng wana sêdayane
lajêng kesah ing dalu
ngilang manjing ing jurang trêbis
sapurug tanpa sêdya
nut paraning suku
tan etang pringganing marga
nasak wana mudhun jurang minggah wukir
dèn pêpati raganya

pan kalunta-lunta sampun lami
lampahira putra ing Mandraka
kasasar ing alas gêdhe
wana gung liwang-liwung
kayangane Sang Yyang Pêrmoni
nênggih Bêthari Durga
Setragôndamayu
apan wana Pêngalapan
gèn drubiksa jalma mara jalma mati
radyan kèndêl lampahnya

anèng satêlêngirèng wanadri
sadina mubêng sawiyarira
datan liya kêkayone
samya gurda gung-agung
pan sumilak ing ngandhap rêsik
nginggil pêtêng gumawang
sumruwung asirung
prapta udan pôncawara
sindhung riwut prahara gora gumêrit
gumuruh madyèng wana

pêtêng dhêdhêt kadya têngah wêngi
gumaludhug gêlapira ngampar
rahadyan kêkês driyane
sasèndhèn mandera gung
Burisrawa mamrih sêmèdi
sidhakêp suku tunggal
ngêningkên pandulu
tan lyan Yyang Jagat Pratingkah
kang ingugêr pucuking tingalirèki
wus lèrèh kang prahara

sirêping udan kang riris aris
datan dangu nulya na kapyarsa
gumêr gumuruh swarane
kumrasak kumarusuk
bêkasakan gumriwis prapti
lêlêtêg kala nadhah
kêblak blêkêthuthur
pela-pelu lodrah kingkrah
têngis nangis arèngès pating paringis
ilu-ilu gêgila

jrangkong jèngkèng wewe ngiwi-iwi
bana- // spati blêdhag sangking kisma
mêngangah nungsang wêdale
kathah sêbawanipun
bêkasakan kang alit-alit
anarsa ngiris limpa
anyangking jêjantung
gorèng usus manggang pukang
mindhang bokong nucup sungsum nginum gêtih
gumêrdêg wuri prapta

