sampun prapta ing ngabyantaraji
Umadika mabukuh nèng ngarsa
manêmbah alon ature
mêngsah dalêm sirna wus
para ratu sasranagari
akathah ingkang prapta
myang sawadyanipun
kacundhuk ing saradibya
sirna larut sajuga tan wontên kari
pukulun putra tuwan

Buminatèng Malawa susakti
môndraguna tan pasah ing braja
sambada lawan patihe
prawirotamèng pupuh
yèn ajurit anyêmbadani
rêspati ngundha gada
lir yaksa dinulu
singa katrajang agêmpang
ratu ingkang pinrêp ing gada ngêmasi
swuh lan wahananira

ênting sukanira sri bupati
angandika maring garwanira
hèh yayi sori dèn age
payo padha amêthuk
marang putranira narpati
Nini Trusilawatya
gawanên amêthuk
pramèswari wus samakta
ingkang putra sampun pinaèsan asri
sang nata dyan tumêdhak

kawarnaa Anglingdarma aji
ginarêbêg ing para punggawa
kang mêntas jaya yudane
rawuh ing alun-alun
ingaturan maring sitinggil
Dèwi Trusilawatya
amêthuk ing kakung
nêmbah amisuhi pada
pinarak ing amparan dênta rinukmi
jajar lawan narendra

sru arsèng tyas Basunônda aji
angandika mring Sri Anglingdarma
kalamun suwawi anggèr
manjinga ing purarum
lah ta nini turana nuli
lakinira mring pura
tar wiyang sang ayu
sigra kondur akalihan
mring kaputrèn gumêrah ingkang umiring
parêkan pêpingitan

arja sinongsongan kartas kuning
kadi Ratih lawan Kamajaya
kang rama ênting sukane
myang pramèswari prabu
saarsèng tyas mulat ing siwi
kêbut wong dalêm pura
datan ana kantun
kaberagan manahira
manggung miwah katanggung tanapi sêlir
samya wulangun mulat

kaputrèn wus rinumpaka asri
pinapajang asri lir kaendran
mandyendah lêlungsirane
sang pinangantyan rawuh
ing kaputrèn sampun alinggih
anèng made rinêngga
alêlèmèk babud
inya ngaturkên pawohan
lawan sêkar kang ginubah surèngpati
asri munggwing tadhahan

sang suputri anglirik ing laki
sumyar marpyuh ing tyas anglocita
wong iki bagus rupane
cahyanira sumunu
kadya wulan purnamasidi
mendah duk madêg nata
anèng puranipun
sun watara sugih garwa
balerene wong iki anglêliwati
nanging ora katara

sri narendra umiyat ing rabi
gumarêgêt tan sarônta ing tyas
nulya sinambut astane
kinuswa ingkang gêlung
wadanane tansah liningling
sang dyah angayang-ayang
sambat rama ibu
dhuh jênat uculna ingwang
biyèn mula ingsun tan arsa alaki
lara apa wêwujang

mèsêm sarwi ngaras sri bupati
sang dyah sigra winawa mring tilam
inya nangkêbkên samire
karwanèng jinêm arum
sang dyah ayu akongah-kangih
tansah pinriyêmbada
asru miwal kayun
sang nata kadya brêmara
amrawasèng puspita kang maksih kincip
mrih lunturing sarkara

ginunturan ing srênggara manis
dyah kalulun myarsa priyêmbada
lir guladrawa manise
dewatèng tilam arum
kumarane ing dyah sabumi
hyang-hyangning kang puspita
mandonèng kadhatun
gandêse awèh wigêna
mung èsême mêmalatsih mulêt ati
mêmurung wong ngumbara

suka ing tyas sang kadi apsari
dhasar wanodya sêdhêng diwasa
anuju driya canggèhe
manggih kakung abagus
tur têrahing satriya adi
pawongan para inya
kasmaran rumungu
rarasing pamriyêmbada
dadya para pawèstri kapengin laki
myarsa nata ngrêrêpa

marma ingsun atilar nagari
alêlana anjajah nagara
atilar kawibawane
sira kèpi ing dalu
kèksi tunggal lan ingsun guling
sira bantali asta
asung gantèn arum
sawunguningsun anendra
datan ketang atilar purantaradi
mung sira anèng nala

mangkya panggih nèng Kartanagari
sakamantyan suka ing wardaya
kawula punagi anggèr
minta usadèng wuyung
mèsêm angling sang lir apsari
dèrèng salami kula
tau dadi dhukun
punapa ingkang kinarya
usada wongbisa karya ujar lamis
dene ta anglêngkara

yèn brôngtaa mring kula sang aji
lah bok sampun amêmulas gita
asaru pinirsakake
mèsêm ngaras sang prabu
saha ngrêpa angarih-arih
dhuh-dhuh musthikaning dyah
hyang-hyangning rum-arum
sapa kang duwe bêndara
ayu nulus anrus ing graita lantip
kaduk raga karana

sêsotyane ing Kartanagari
nayakaning kang para wanodya
kalêngkaning pra arume
ratu-ratuning ayu
ingkang bisa amêmaladsih
karya liwunging driya
mawèh lara gandrung
kang lawên tulya sasôngka
muga-muga luntura sihira gusti
wèh usadaning brôngta

kunêng langên ing jro tilamsari
Sri Nglingdarma lawan garwanira
wus kapadhan ing kaptine
larut sotaning wuyung
sih-sinihan ingkang sumilih
wangwang lênggah kalihan
munggwing jinêm arum
sang nata mêngkul angrêpa
dhuh masmirah minta aksama kang dasih
de wèh marasing driya

tôndha lamun sira maskuari
wus ngaksama nglarut bênduning tyas
parênga mring patirtane
rêtna ayu anggarut
mèsêm Anglingdarma Narpati
angaras kiswa nulya
sang ayu sinambut
binakta mring pasiraman
samya siram kalihira anèng bèji
salina urub wastra

sawusira kondur praptèng puri
byar raina pawongan gumêrah
kang turu wus tangi kabèh
gumêdêr atêturuh
sumirat bang purwa mèngêti
hyangarka mèh tumambang
tulyasri dinulu
sang ayu lawan sang nata
sami lênggah jajar lir sang Kamaratih
kalawan Kamajaya

ingayap de ingkang para manis
êmban inya parêkan pawongan
atarap anèng ngarsandhèr
samya suka andulu
nulya sêsarean sang dèwi
anèng pangkoning raka
saryaris umatur
punapa kang dados purwa
de paduka anis saking kênyapuri
atilar kawibawan

Prabu Anglingdarma anjatèni
maring garwa kang dadya patanya
purwa madya wasanane
solahira ing dangu
kawarnaa sampun alami
sri nèng Kartanagara
yun dumurus nglangut
angandika marang garwa
uwis lawas ngong anèng Kartanagari
manggung suka wibawa

sun watara ana pitung sasi
ing samêne lah anggèr karia
ingsun arsa anis manèh
anutugakên laku
sang dyah asmu waspa turnyaris
yèn sambada ing karsa
dewaji pukulun
sampun malih alêlana
wit kawula sawêg nyidham kalih sasi
sêdhênge pêpasihan

yèn paduka mentar lumuh kari
suka pêjah anèng Wanawasa
ngrês miyarsa sri pamase
Anglingdarma angrangkul
ingsun mirah ora alami
sawulan nuli prapta
nora bêtah ingsun
yèn pisaha lama-lama
sira milu akarya marasing ati
wong ayu kawlas-arsa

têmbe sira ngambah wana wêrit
sungil marga jêjurang aparang
rumpil akèh drubiksane
ngrancana karyanipun
nora kêna kambah ing èstri
têka sira karia
ingsun nuli rawuh
olèh wohing parijatha
lah dhaharên dimène bagus kang siwi
sang dyah ayu amêksa

anungkêmi pada sru anangis
mênggah-mênggah ature mlas-arsa
erak asêrêt swarane
dhuh dewa atur ulun
dipun agung aksamèng dasih
kadi praptèng wêkasan
paduka angingu
dasih pun Trusilawatya
nuwun amit palastra sri narapati
èmêng ing driya narka

yèn èstua ingsun tilar anis
kaya-kaya têmah tuwêk raga
kang kelangan ingsun dhewe
sinambut sang dyah ayu
waspa ingkang lantaran pipi
ingusap sarya ngaras
sri nata ingêlus
wong ayu aja karuna
ciptaningsun sanadyan tumêkèng lalis
aywa doh lawan sira

iya sira ingsun gawa yayi
alelana poma wêkas ingwang
dèn bisa anyirnakake
pagêlêng ta sadarum
dene wana liwat awêrit
akèh jin parayangan
padha angrêridhu
drubiksa kwèh ambancana
amrih wigar ing laku aywa dumadi
timbulirèng kancana

lamun sira datan bisa angulapi
marang nêpsunira
pasthi rinubung ing eblis
tan wurung kalêbwèng sasar

yakti papa cintraka sira lakoni
tur kasurang-surang
Ni Dèwi Trusilawati
umatur inggih sandika

angèstokkên sawêwêling padukaji
mugi ta angsala
pangèstu paduka aji
sang dyah sru saharsèng driya

sira Dèwi Trusila umatur malih
yèn panudyèng karsa
yogi atura udani
mring ibu lan mring ramendra

lah ta uwis mayo padha marak yayi
têdhak akalihan
sri nuju lênggah lan sori
parêkan atap ing ngarsa

angandika sang nata mring pramèswari
sukaning tyasingwang
lir manggih rêtna sawukir
dene si rara wus krama

olèh ratu pêpunjul ratu sabumi
tur bagus taruna
krêtarta ing rajaniti
dibya sakti môndraguna

ing samêngko karsaningsun yayi sori
ki prabu prayoga
jumênênga narapati
ana ing Kartanagara

siniwia ing para raja sa-Jawi
matur pramèswara
lêrês karsa padukaji
ecaa imbal wacana

dyan kasaru praptaning putra sarimbit
akêkanthèn asta
sigra dènira nêdhaki
Maharaja Basunônda

ngacarani sang nata sarêng alinggih
Ni Dèwi Trusila-
wati agya anungkêmi
padanira ingkang rama

myang padaning ibu wus tata alinggih
Raja Anglingdarma
ing rama aminta pamit
kawularsa alêlana

nutugakên lampah putra padukaji
tan purun tinilar
tumut anis adrapati
ya ta sri Kartanagara

dêlingira mangrêpa asru ngambêngi
mring karsaning putra
lêhêng umadêga aji
ana ing Kartanagara

manirarsa magawan tapèng wanadri
têtêgalan gaga
wus sêdhêng ataki-taki
matur Raja Anglingdarma

sakalangkung kalingga murda ingkang sih
kawula tan kêna
kulina wontên ing nagri
salêbêting wolung warsa

kenging sarikira ing bathara lêwih
tinutur sadaya
laksitanira ing nguni
ing purwa madya wasana

sapandurat sang nata tan kêna angling
myarsa sabdanira
ing mantu angrês kang galih
dadya aris angandika

yèn mangkono nganggoa wahana joli
myang tandhu jêmpana
lan wadyèng Kartanagari
kabèh padha umiringa

samaktaa sakapraboning ajurit
Raja Anglingdarma
umatur ulun tan kêni
yèn mawi ambêkta wadya

yèn kênia kawula ambêkta dasih
têtiyang Malawa
sayakti kathah umiring
sang nata sangêt angampah

Raja Anglingdarma tan kêna gumingsir
ing karsa wisata
sang dyah ambondhèt ing laki
wus datan nolih ing wuntat

kang ibu kantun karuna
kadi gerah tangis sajroning puri
mijil Anglingdarma sampun
saking Kartanagara
padesan wus kawingking tambis wana gung
sang dyah lumampah nèng têngah
Ki Bathikmadrim nèng wuri

sang nata kang anèng ngarsa
lampahira nasak-nasak wanadri
kwèh buron alas kapranggul
banthèng ngèdhèng angadhang
kabarasat kidang anggêbras ing parung
macan warak kapalajar
wurahan swaraning pêksi

Ki Bathikmadrim samana
brôngta mulat mring Kèn Trusilawati
sukune tansah sinandhung
tinolèh angujiwat
ciptaning dyah wani marang gustinipun
dira tandhing kaprawiran
anglocita Bathikmadrim

yèn jamake wong bênêran
rabi loro ingsun dèn wèhi siji
kangelane ingsun milu
enake tan dinuman
dhihin mula kathaha kalangkung-langkung
sang dyah sangkin pinarpêkan
dènira Ki Bathikmadrim

sinandhung-sandhung kewala
Ni Trusilawati micarèng ati
wong iki edan kapaung
baya arsa maringwang
lamun ingsun matura marang sang prabu
nora wurung bôndayuda
agawe susahing ati

sira Raja Anglingdarma
datan wikan kalamun Bathikmadrim
aningid manah tan arju
ya ta sami ararywan
anèng soring mandira katri alungguh
sang ayu têmbe lumampah
sarira kadya sumampir

Kusuma Trusilawatya
aningali witing siwalan nuli
darbe paminta ring kakung
dhuh gusti sri narendra
ulun nuwun wohing siwalan puniku
kawula dahat kasatan
siwalan kang dadi ati

dahat kapengin kawula
yèn tan kasambadan ulun ngêmasi
sang ayu sarya amuwun
dènnya ngudi siwalan
angalosod lênggah tan bisa lumaku
angrês tyasira sang nata
umiyat ing radèn dèwi

Sri Anglingdarma ngandika
kakang Madrim sira pènèka aglis
Ki Bathikmadrim umatur
datan sagêd kawula
kêkirangan punapa paduka prabu
punika wontên rêraga-
ning manyura angêmasi

paduka silih sakêdhap
rêragane manyura kang ngêmasi
pinanjingana pukulun
kawula kang rumêksa
sariranta sampun sandea ing kalbu
sang ayu matur manêmbah
pukulun sri narapati

kawula anuwun duka
bok inggiha tumuntên dèn panjingi
dewa kawularsa wêruh
ing wong atilar raga
angandika sang nata lah iya masku
nanging sira dèn waspada
marang solah ingsun gusti

dèn agung wiwekanira
ingsun sare ing pangkonira gusti
sang ayu aris umatur
inggih sampun sandea
dyan sang nata asare ing pangkon sampun
matak aji tilar raga
yatmanira nata manjing

maring raganing manyura
urip mabur mring uwit tal manginggil
sang rêtna wismayandulu
kasaktènirang nata
Bathikmadrim niba tilar raganipun
manjing ing raganirendra
jênggèlèk tangi alinggih

ingkang manuksmèng manyura
maksih anèng wrêksa tal kang ainggil
lagya ngambil uwohipun
kasamaran ing driya
yèn Ki Bathikmadrim angêndhih mamrih dur
kagyat tumingal ing ngandhap
sariranta dèn panjingi

mring Bathikmadrim wus lênggah
sang anuksmèng manyura dahat runtik
asru dènira amuwus
hèh Bathikmadrim sira
ya pagene umanjingi raganingsun
apa sira wuru dawa
lali marang jênêng mami

dene sun liwat pracaya
marang sira mêngko sira nyidrani
Kèn Trusilawati ngungun
emut wêlinging raka
wikan lamun Ki Bathikmadrim mamrih dur
anuksmèng raganing raka
kamantyan wingwrin ing galih

lumayu sarwi karuna
gya binuru sarya ingarih-arih
dhuh gusti aywa lumayu
ya ingsun lakinira
Raja Anglingdarma ing mau aturu
matak aji sun anyipta
sêsawaning mêrak putih

urip ika ingsun duta
mèt siwalan sing pamintanta gusti
sang dyah sangking sru lumayu
tinubruk-tubruk tuna
kang anuksmèng manyura anambêr asru
mukane Madrim kalênggak
bramatya Ki Bathikmadrim

umalap sela anawat
sangkin krura dènira anambêri
sing wuri sahasa ngabruk
Bathikmadrim anjola
tiba kongsêb katilapan ing pamburu
pijêr krodha mring manyura
saparan dèn bêbalangi

wus lêpas kusumaning dyah
murang marga tanna durgama kèsthi
andina ratri lumaku
anasak wanapringga
datan etang êri tanjang lawan rayung
rema kadi winusonan
kang wastra pating saluwir

arusak sariranira
ting balêsèr kacanthèl ing ri bandhil
datan kawarna ing ênu
prapta sajroning praja
laju manjing jro pura kagyat sang prabu
mulat ingkang putra prapta
priyôngga kawêlas-asih

kang ibu anjrit karuna
sarya ngrangkul ing putra dèn arasi
agêrêng-gêrêng sang prabu
mulat warnaning putra
angandika apa karane nak ingsun
praptanira dahat rusak
lakinta ana ing ngêndi

sang ayu matur anêmbah
saking purwa madya wasana titi
angungun ing tyas sang prabu
Basunônda mangagnya
timbalana Si Umadika dèn gupuh
ki patih wus ingandikan
tumanduk ing byantaraji

Sri Basunônda ngandika
Umadika sira dèn ngati-ati
yèn ana ngaku Sang Prabu
Anglingdarma dèn awas
mêngko lagi kasangsaya nèng wana gung
rêragane pinanjingan
dening Patih Bathikmadrim

anak prabu lagi nuksma
ing manyura kalamun ana prapti
rupa Anglingdarma Prabu
aywa wèh manjing pura
lah andhêgên kewala anèng manguntur
apatih matur sandika
manêmbah saksana mijil

kawarna kang maksyèng wana
Anglingdarma kang nuksmèng mêrak putih
nèng madyantara anjangkung
Madrim sasolahira
unggwanira aningid kuwandanipun
pinarnah ing jurang parang
jroning guwa dèn tutupi

wusnya mangkana nglocita
anjujula marang Kartanagari
sang dyah wus wrin tingkah ingsun
lêhêng ngong umentara
maring Bojanagara panggih sang ayu
dènnyanggarbini sun duga
ing samêngko uwis lair

sigra mring Bojanagara
lampahira sinêru sampun prapti
nahan kawarna sang prabu
ing Bojanagri lagya
mangun suka dene wawrataning sunu
ambabar jalu warnanta
mèmpêr rama mawèh brangti

kalangkung dènira pekik
amindha Sang Partasuta
sambadasalêlewane
sinung ran Anglingkusuma
suka sih ingkang eyang
kinakudang raja sunu
saktia atiru rama

tan kêna pisah sang aji
kalawan rahadyan wayah
dumalundung sira radèn
ginadhang gumantya nata
anèng Bojanagara
ing dina Soma sang prabu
enjing miyos sinewaka

pêpak kang punggawa mantri
apatih Purwanagara
lawan Jêksanagarane
kalih munggwing ngarsa nata
pinarêk ing paglaran
ing dhampar alèmèk babud
sarya amangku kang wayah

kacarita wayah aji
timur mila rêmên katga
datansah winangking bae
angandika sang iswara
kakang Jêksanagara
wus alawas anak prabu
dènnya atilar nagara

baya ta mentar mring ngêndi
mantuningsun kang lêlana
putuningsun kongsi gêdhe
umure mèh wolung warsa
duk entare kang rama
binobotakên mas putu
mring ibune pitung côndra

ki patih matur wotsari
kasinggihan andikendra
sampun alami entare
lagyeca awawan sabda
lawan pêpatihira
wadya pocapan gumuruh
yèn mantu sri nata prapta

ing alun-alun dumugi
piyak sagung kang sewaka
para mantri cingak kabèh
sapraptanira ing ngarsa
gupuh nungkêmi pada
kapitèng tyasirang prabu
Darmawisesa ngandika

dene ta dingarèn iki
anak prabu ing Malawa
anungkêmi padaningong
alon dènira ngandika
natèng Bojanagara
anggèr lênggaha ing luhur
ajajar lawan pun bapa

sang ingujaran tur bêkti
kalangkung lêngganèng karsa
makidhupuh pasilane
ngling natèng Bojanagara
anggèr dene alama
pun bapa èmêng kalangkung
yun-yunên sadina-dina

punapa sami basuki
don andika alêlana
pun Bathikmadrim ing mangke
dene tan tumutur prapta
punapa maksih arja
kang mindha warna wotsantun
ature dahat noraga

inggih dewaji basuki
unggwan kawula lêlana
dene pun Bathikmadrime
amba utus mring Malawa
nimbali para wadya
sadaya saosa pêthuk
wahana myang upacara

datênga ing Bojanagri
sira Sri Darmawisesa
tansah mangangên jro tyase
de samêne kang atmaja
ewah lawan ing kina
ing sasolah bawanipun
myang cahya surêm kewala

wasana ngandika aris
punika putra andika
kang tinilar wawratane
awasta Anglingkusuma
kang mindha warna nabda
marenea sira kulup
iya ingsun ramanira

dene nuli dhêmên kêris
eling putraning prawira
lah ta marenea anggèr
arda wulangun manira
radèn putra tan arsa
ngawêt sarwi ngingêr dhuwung
kèndêl ingkang mindha warna

angandika sri bupati
Sèbêtan sira matura
mring gustinira dèn age
warahên kakunge prapta
wisata Kèn Sèbêtan
ya ta kawarna sang ayu
miyos saking pamêlêngan

sêsotyadi ing Bojanagari
kang manggung wirangrong
ing salami tinilar kakunge
mêmpên anèng pidikan nênêpi
tilar dhahar guling
mêmintèng dewagung

prasidaa lampahe kang anis
saparaning katong
winongwonga marang jawatane
lagi lênggah samana sang dèwi
inya anèng ngapti
tansah apitutur

adhuh gusti kusumaning puri
kang asawang layon-
ning saroja aluwara anggèr
nahên wingit adhahara gusti
tolihên dyan mantri
pêkik maksih timur

mênggah ngêsah sang dyah anauri
biyang putraningong
ingêmong mring jêng rama eyange
kang lêlana dahat kawlas-asih
gustimu nglakoni
agnyaning dewagung

ing saantuk-antuk sun belani
sakuwating wadon
aja kari ing lara-lapane
dyan kasaru praptaning dutaji
matur awotsari
kawula ingutus

dening rama paduka narpati
matêdhani wêroh
yèn rakanta kang anis ing mangke
sampun prapta sumiwèng ngarsaji
sang dyah datan angling
wagugên ing kalbu

apuwara angandika aris
sêkaring kadhaton
hèh Sèbêtan sun tanya jatine
apa iya satuhu dewaji
Malawa kang prapti
pangajapaningsun

kang dinangu umatur wotsari
dhuh gusti sayaktos
raka paduka mênggah warnane
nanging solah sanès lan ing nguni
ambranyak mantêsi
sarta cahyanipun

surêm datan mancur lawan malih
ingkang swara agor
ragi cedhal-cedhal pamuwuse
bêsêm biyas kadi wong madati
kapara nyênyêngit
sêmune nyarungus

siwayanta wau dèn timbali
ananging sru lumoh
kinakêdya dening sudarmane
yun pinangku rêngu angawêti
sarwi ngingêr kêris
kadyarsa anuduk

duk miyarsa kusumaning puri
kumêpyur kang panon
sru karantan-rantan ing driyane
yatna marang wêwêlinging laki
duk anèng jinêmrik
pangandikanipun

besuk ing sapungkur ingsun yayi
lamun ana kang wong
prapta kadi manira warnane
yèn ta durung jangkêp pitung warsi
ywa sira panggihi
yèku ngaku-aku

nadyan nyataa ingsun pribadi
kang praptèng kadhaton
lamun durung tutug ing taune
nadyan silih kuranga saari
antinên maskwari
dèn prayitnèng kalbu

dèn kadriya sapitutur mami
poma wêkas ingong
sira sônggaa ing krama bae
samangkana dhihin kang wêwêling
marang ing garini
sang ayu mituhu

angandika kusumaning puri
biyang karsaningong
lawang udyana kuncinên bae
yèn kang prapta atakèn ing kami
warahên ngong lagi
têtarak myang nêkung

hèh Sèbêtan matura yèn mangkin
datan arsa ingong
panggih lawan Sri Anglingdarmane
Kèn Sèbêtan matur awotsari
inggih lêrês gusti
wisata lumêbu

praptèng ngarsa nataawotsari
putra jêng sang katong
panggih lawan priyarda lumuhe
ingkang mindha anauri angling
paran dosa mami
marang sang dewayu

matur ring sri lah ta kadipundi
putra jêng sang katong
lumuh panggih paran rèh pamase
Maharaja Darmawisesa ngling
kula tan andugi
sumôngga ing kayun

aluwaran dènira tinangkil
nata angadhaton
sang amindha umanjing ge-age
mring kaputrèn arsa amanggihi
sang kadi apsari
duk prapta ing pintu

kang wiwara pinanggih kinunci
saksana dhinodhog
rum amanis wijiling wuwuse
dhuh mas mirah wênganana kori
dasihira prapti
onêng mring sang ayu

kang liningan kagyat anauri
ngandika saking jro
hèh sang nata wangsula dèn age
makuwona anèng siti inggil
benjing sun panggihi
andika pukulun

lamun wontên gajah prang lan kambing
dipanggane kawon
sang amindha warna sru merange
wangwang mundur para inya tuwin
parêkan umiring
sing agnyèng dyah ayu

masanggrahan anèng siti inggil
Anglingdarma tiron
tansah mangan nginum pakaryane
para mantri ing Bojanagari
samya dèn agnyani
mèt buron wana gung

saradula sangsam kidang kancil
sami ginarogol
sênuk warak maesa lan banthèng
ingkang galak -galak angajrihi
karsane sang aji
ingadu lan wêdhus

ênêngêna kang amindha warni
ucapên sang katong
kang anuksma ing mêrak yitmane
sigra kondur mring Bojanagari
sakêdhap wus prapti
sajroning kadhatun

jumujug ing jro udyana sari
ciptanirang katong
sang dyah bilih lirwa ing wêlinge
mari asih marang awak mami
dene warna pêksi
manyura kêkuncung

kawarnaa nayakaning puri
satata wirangrong
tansah ngarsa-arsa ing kakunge
sarira lir dalancang winanting
lami tarak bukti
cahyanira wêlu

lunggwèng sela gilang satêpining
we prênahirayom
kadi layoning puspa wandane
amrik gandane kang sarwa sari
kasilir ing angin
lir nyaskên gôndarum

sangkin trênyuh tyasira sang dèwi
ciniptèng jro wirong
tanlèn muhung Nglingdarma priyane
lamun datan praptaa tumuli
kadya anêmahi
sang dyah nganyut tuwuh

ingarsarsa siyang miwah ratri
kang rinênggèng panon
kasaput ing tyasira asare
munggwing sela gêgilang sang dèwi
duk sare angipi
panggih lawan kakung

lir sumandhing tumutur aguling
wela-wela katon
jroning nendra mangkana tan suwe
ingkang nuksma ing manyura putih
nèng wrêksa anuli
umisor maniyup

praptèng siti kagyat aningali
mring sang kadi layon
sru kumêsar tanbuh sotèng tyase
darpa runya tumingal ing rabi
ngandika aririh
dhuh mas mirah ingsun

datan pêgat liningling kang guling
wadanane mêlok
dyan ginugah wungua nah anggèr
sambramanên dasihira prapti
kagyat kang aguling
wungu pungun-pungun

mulat kidul lor tan ana janmi
mangu sang lir sinom
pangandikanira ing driyane
sapa ingkang mungu ingsun guling
anolèh ing wuri
manyura kadulu

anèh warnanira mawur putih
lir kapuk winuson
kang anuksmèng manyura dêlinga
ingsun ingkang amungu mas gusti
dasihira prapti
sapanên sabdarum

sang dyah krêdyat miyarsa swaraning
pêksi nadyan awor
wong sapraja tan samar driyane
lamun swaranira ingkang laki
tangginas sang dèwi
manyura rinangkul

sru kinuswa kang manyura putih
panabdaniralon
dhuh pukulun tar nyana abdine
yèn paduka ing samêne prapti
wèh lêjaring galih
kang kataman wuyung

dene wontên ingkang prapta warni
paduka tan rara
nging sulaya ing tindak-tanduke
marma ulun mèh atuwêk ragi
kang anuksmèng pêksi
ngadhuh ngandikarum

marma ingsun lawas nora prapti
anjajah prajèngong
nglaya desa kampir sanggèn-ênggèn
jênêng mara yayi cinidra ring
Patih Bathikmadrim
jroning tyas simpên dur

ri tatkala nèng Kartanagari
mawa krama ingong
wus pinajar purwa wasanane
laksananta dahat mêlas-asih
dene dèn rusuhi
marang kanthinipun

sang ayu aris umatur
punika sintên kang prapti
awarni Raja Nglingdarma
dèrèng kawula panggihi
kawula sampun pratignya
yèn wontên gajah lan kambing

aprang asor gajahipun
kawula sanggup manggihi
lan malih putra paduka
datan arsa dèn parêki
wasta pun Anglingkusuma
abagus sugih kawanin

ing mangke nèng siti luhur
kang prapta dènira mrêgil
ing sabên ari kasukan
lan wadyèng Bojanagari
angadu bêburon wana
ngandika kang warna pêksi

sira karia wong ayu
ingsun arsa aningali
pratingkahe wong kasukan
ngadu bêburon wanadri
sigra sang manyura seta
ngumbara mijil ing jawi

mencok ing waringin kurung
tan ana ingkang udani
ya ta malih kawarnaa
kang mindha Anglingdarmaji
wus miyos ing pagêlaran
lan natèng Bojanagari

pêpak mantri punggawa gung
akathah wong nêningali
ing alun-alun agêlar
sangkêp buron ing wanadri
gajah warak sênuk macan
banthèng mesa lan jêjawi

sang mindha Anglingdarma wus
pinarak ing kursi gadhing
siniwèng pra punggawaglar
ngandika mring abdi nangkil
mantri ing Bojanagara
kabèh padha kaya èstri

tan ana lanang satuhu
mung ingsun lananging bumi
pêpunjuling nuswa Jawa
sakèh ingkang para mantri
Bojanagara miyarsa
kalangkung runtik ing galih

lêlendhehan dènnya lungguh
ing kursi dênta rinukmi
risang mindha Anglingdarma
darbe kalangênan kambing
tansah sinandhingnèng ngarsa
kinalungan kancanadi

binalonyo ing gôndarum
jêjêbadan lan kasturi
sumrêk gandane angambar
ngandika sri mindha warni
hèh sagung para nayaka
tanapi kang para mantri

ing mêngko payo angadu
kasantikan lawan mami
mara wêdhusku sajuga
mungsuhên robana tandhing
miliha kang galak-galak
buron alas ingkang julig

môngsa kalaha wêdhusku
mungsuh lawan kêbo sapi
nadyan macan gajah warak
kawawa iki nadhahi
sang natèng Bojanagara
mèsêm angandika aris

dora wuwuse ki prabu
nora tinêmu ing budi
pira rosane kang menda
sungune cêndhak tur alit
yèn tinandhinga lan singa
pasthi mati dadi tai

Sang Anglingdarma arêngu
pinaido ing sang aji
asugal ing aturira
nêdha paduka yaktèni
ulun kêndhat tali murda
yèn kasora menda mami

dèn mêngsaha gajah sênuk
pasthi mênang wêdhus mami
sang natèng Bojanagara
kalangkung mèpu ing galih
asru dènira ngandika
hèh sagung nayaka mantri

gawea piranti gupuh
anak prabu sun yaktèni
sabdane apêksa lancang
gya tumandang para mantri
tan adangu wus palasta
piranti angadu kambing

sigra malêbu kang wêdhus
mring piranti dèn tandhingi
andaka galak prakosa
sinurak ing para mantri
akèh banthèng kapalajar
dèn amuk ing wêdhus siji

miwah maesa andanu
sadaya sami ngêmasi
sênuk warak kabarasat
sawiji tan ana kari
sardula katranggul pêjah
merang sagung para mantri

mangkana sigra ingadu
kang menda kalawan èsthi
kathah dirada kang pêjah
kapracondhang dèn amuki
sang natèng Bojanagara
kalangkung gawok umaksi

sumarma unggul kang wêdhus
ujêr pinanjingan dening
kang amindha Anglingdarma
yitmanira nuksmèng kambing
pantês rosa aprawira
jêr dayane Bathikmadrim

sakèhing buron gung-agung
mati dening wêdhus siji
wusira atilar menda
wangsul mring ragane malih
lênggah nèng kursi kancana
menda mêndhak tan anglisik

mojar Sang Anglingdarma sru
mor guyu angêntrog wêntis
lah mara dèn kêmbarana
wêdhusku wong sanagari
môngsa andadak kalaha
yèn maksih ingsun kasihi

lamun pasaha wêdhusku
ing braja jêmparing lungid
eman aran Anglingdarma
sakèhing nayaka mantri
tan ana bisa angucap
ya ta sang manyura putih

kang mencok ing wringin kurung
adangu dènnya ningali
tansah mèsêm ing wardaya
yèn angucapa sang pêksi
kang arsa mondhong wanodya
wus enak têmên ing ati

Nglingdarma tiron andulu
ing pêksi manyura putih
mencok ing waringin kêmbar
sigra anambut jêmparing
sarya sru dènira mojar
hèh sagung nayaka mantri

sira kabèh nora wêruh
yèn ana manyura putih
mencok ing waringin kêmbar
iku leswaning nagari
lah payo kinarya lesan
yèn iku awèta urip

datan wun agawe rêtu
ura urwèng Bojanagri
saksana sagung nayaka
sami prastawèng pangaksi
mring pêksi manyura seta
sakamantyan sami ajrih

mring parentahirang prabu
Anglingdarma wanti-wanti
sadaya ngrênggêp sanjata
para mantri myang prajurit
miwah kang para nayaka
rumagang mring wringin larik

parêng nanjata gumrudug
yayah guntur ingkang kardi
mimis adrês kadi warsa
kukus pêtêng anglimputi
panyidhêpe pra punggawa
kang pêksi manyura putih

uwus ajur kumur-kumur
daginge katut ing mimis
samênir môngsa karia
saking kèh kang nanjatani
taruning waringin têlas
bêrsih kaparag ing mimis

mèsêm sang anuksmèng manuk
amicara jroning ati
kang arsa mondhong wanodya
kaniayane kapati
dene ta nora kayaa
Si Madrim akarya kingkin

sigra umanjing ing puri
wau sang manyura seta
wus awarni atat ijo
sapraptanirèng udyana
alon dènira mojar
wong ayu anêdha pintu
kêkasih andika prapta

sang ayu ngandika aris
yèn nyata pêpujaningwang
kang dwara mêngaa dhewe
nêhêr kang wiwara mênga
umanjing sang anuksma
ing atat sêkar kadulu
dènira sang kadi rêtna

datan samar kusumadi
sigra sinôngga ing asta
kinuswa-kuswa cakare
ya ta kang warni kukila
anucuk-nucuk grana
sarwi anucuk cêcênthung
nucuk pipi awacana

sapa duwe rabi adi
ayu lêpas ing wiweka
sang lir kusuma dêlinge
kang darbe inggih paduka
dudu wong kana-kana
dasihe kiyai manuk
dudu rabine wong mindha

sapa ingkang duwe gusti
ayu ngasorkên supraba
datan lèn mung atat ijo
ratu adi ing Malawa
kang sakti môndraguna
amung andika wong ayu
ingkang asih wong amoyang

iki wong ayu alindri
gandês luwêse pasaja
intên adining paturon
dadia taru puspita
aywadoh lan andika
dadia ganggêng lan lumut
awèta dhampyang-dhampyangan

mojar Kèn Ambarawati
kalingane anyênyoba
pukulun marang dasihe
wingi arupa manyura
mangke awarna atat
baya ta sira ran ingsun
dinaliha maro tingal

benjing kandêl awak mami
marang Sang Prabu Malawa
yèn uwis prapta ing layon
dèn sidhêp èstri urakan
yèn tinilar ing priya
sapasar nuli abêsus
midhang bari luru bedhang

mojar sang anuksmèng pêksi
wong ayu sêtya ing priya
apantês dèn ingu ompong
mèsêm sang dyah angandika
dhuh ludhês nganti apa
rêragane tan rinêbut
baya jrih abôndayuda

amungsuh Si Bathikmadrim
kawarna pêksi ngandika
adhuh jiwaningsun anggèr
nora pisan ngong ajriha
mung wêlas kang kaetang
duwea dosa sagunung
Si Madrim ingsun aksama

duk anèng Malawapati
akèh kayane mring praja
tanapi bêcik labête
sêtya tuhu angawula
nastiti myang wiweka
durung wani-wani mringsun
ing mêngko lagi kinuncang

sun têdha ing dewa lêwih
Si Bathikmadrim elinga
ngong eman têmên patine
mêngko yayi tingalana
ingsun ngadu kamayan
lan Si Madrim kang ambêk dur
bôndawala nèng ngarsanta

yèn Si Bathikmadrim prapti
gusti sira panggihana
dimène enak atine
sang putri wus binisikan
mituhu ing wêwêkas
umèsêm sajroning kalbu
angèsthi wulanging priya

ya ta kawarnaa malih
kang kasukan nèng paseban
Raja Anglingdarma tiron
arsa tumanduk ing pura
mojar ing babu inya
biyang matura dèn gupuh
mring gustinta garwaningwang

sun arsa marêk tumuli
maring sang rêtnaning pura
sira turana sêsaos
kang kinèn manêmbah mentar
wus prapta ing udyana
cumundhuk ngarsa sang ayu
babu inya matur nêmbah

kawula umatur gusti
ing mangke raka paduka
arsa kondur mring kadhaton
onêng dhumatêng paduka
èstu Raja Nglingdarma
sakti môndraguna punjul
wau ingkang pangandika

apa kang dèn walangati
kusumèng Bojanagara
pundhutane wus kalakon
wêdhus ingadu lan gajah
mêngko padha kaplajar
buron alas akèh lampus
dèn amuk ing wêdhus juga

sang dyah angandika aris
iya biyang aturana
dyan ngaturan age-age
manjing Raja Anglingdarma
kêkasihe ginawa
wêdhus kang sakti kalangkung
kawawa ngundha dirada

Kusuma Ambarawati
lênggah ing kursi kancana
arja sinjang cindhe ijo
sêngkang bapang sinamiran
kêmbên jingga maruta
mênggêp apêpilis wungu
kadya Supraba tumêdhak

andhèr parêkan lan cèthi
aglar ingkang upacara
kanang pêksi atat ijo
pinarnah anèng pranaja
sêlaning payudara
sinandyèng pambayun gêmuh
kasaban ing kêmbên jingga

Anglingdarma nambong prapti
mara sarwi mêmandhapan
ragan-ragan arsa mondhong
sang dyah sigra narik pêdhang
dhuh babo karsa paran
têka garita-garitu
kaya dhudha nêmu rôndha

pira rosaning pawèstri
yèn winisesa ing priya
dèn lêburakên tatane
sarira sapa duwea
datan lèn Sri Malawa
nging dèn sarônta ing kayun
bok sampun sadaya-daya

prayoginira sang aji
kalamun arsa anendra
nginuma arak myang gênje
badhèg brêm miwah waragang
yèn wuru-wuru dawa
jênak pratisthèng jinêm rum
sakeca nutug asupta

yèn sampun wungu aguling
kawula wurukkên têmbang
sun sarean anèng pangkon
anggarjita Anglingdarma
inggih anggèr sandika
wus sinaosan anginum
gênje waragang lan arak

wus wuru mara tumuli
Anglingdarma angrêrêpa
lah dawêg kawula gendhong
sampun awuru manira
sang dyah aris turira
inggih sumôngga ing kayun
nanging kawula anêdha

kêkasih andika kambing
lamun bangkit mènèk sêkar
capakarsa kawulangge
cundhuk ing gêlung kawula
sira kang mindha warna
darpa kawimbuhan wuru
limut kaprayitnanira

sigra lumirig ing kapti
yitmanira tilar raga
anuksma anèng wêdhuse
tandya manjat ing wratsôngka
gawok sakèh umiyat
atat sêkar sampun lampus
kang ningid ing kasêmêkan

wong agung Malawapati
Anglingdarma kang sanyata
wus umanjing ing ragane
sang lir kusuma waspada
sigra nungkêmi pada
dhuh pangeran gustiningsun
wus lêga rasaning driya

sinambut sang lir apsari
pinangku ingaras-aras
mirahe pun kakang dhewe
kang sêtya tuhu ing priya
tan larang pinilala
atur bêkti mring sang kakung
ratu-ratuning kusuma

tan antara punang kambing
mudhun saking pêpenekan
sapraptaning ngandhap kagèt
mulat ing rêraganira
dene wus kaunggwanan
marang Anglingdarma Prabu
Ki Madrim mundur bramatya

asru mojar wau kang anuksmèng menda
dhustha têmên silanji
tan mambu wanodya
bisa angamandaka
culika angaku bêcik
gawe karenah
kalesaning sabumi

angandika asru Raja Anglingdarma
hèh marenea Madrim
ingsun arsa mulat
marang rêraganira
baya bagus anjêlanthir
kêkuping dawa
karyamu anggayêmi

mêngko sida sira rabi putri bêlang
gèmbèl jêjenggot kêndhit
duk anèng Malawa
sira mukti wibawa
angrèh ingkang para aji
sun karya patya
mêngko sira ngalani

kang awarna menda krodha sru angucap
aywa kakehan angling
jêr sira kang murka
manira kari apa
besuk wani mêngko wani
asru narajang
krura anujah wani

Bathikmadrim angantêp karosanira
anumbuk dèn indhani
katanggor ing umpak
jêmbangan ting palêsat
sang nata prayitnèng wèsthi
tinujah tuna
binijig angindhani

kasaliring cinandhak cêcêngêlira
gigire dèn idaki
rosanirèng menda
prawirane sang nata
suku kapat manjing siti
watês andhêman
anjrit asambat mati

amlasasih sêsambatira kang menda
dhuh gusti sri bupati
nuwun pangaksama
kawula atur tobat
amung paduka dewaji
gusti kawula
kang palimarmèng dasih

iya sira Bathikmadrim sun aksama
yèn ora maning-maning
lah uwis mentara
mring wana ularana
rêragamu dèn aeling
nèng parang jurang
dunungên dèn kapanggih

alon matur sang dyah ing Bojanagara
dhuh pukulun pun Madrim
lêhêng pinêjahan
wong dur kinarya paran
mèsêm ngandika sang aji
dhuh yayi eman
akèh potange bêcik

birating cintrakèng nata wèh prabawa
gêtêr patêr munyatri
umung ing antara
dewa nawurkên puspa
warsa lumrang ing wiyati
cihna Nglingdarma
kêkasihing dewadi

sru kapita ing tyas Sri Darmawisesa
ngandika masmu wingwrin
iki ana apa
baya wêwêlak prapta
salawas ingsun aurip
durung uninga
puspa warsa kadyèki

gupuh-gupuh têdhak mring kaputrèn prapta
putra anuju linggih
lawan kakungira
sarawuhe kang rama
sang dyah mêndhak awotsari
Raja Nglingdarma
madêg ragi kapering

angandika prabu ing Bojanagara
anak prabu puniki
inggih wontên paran
pun bapa langkung maras
puspa warsa akèh dening
swarèng awiyat
gumuruh angajrihi

baya mangke kang jagad arsa kinêbat
gègèr sajroning puri
wong dalêm srang- srangan
mèsêm Raja Nglingdarma
kang rama wangwang kinanthi
astane kiwa
matur lir madugêndhis

ingaturan umanjing ing puri
ingkang rama wus lênggah atata
Sri Anglingdarma ature
sampun krêdyat pukulun
dene gêtêr patêr kèh muni
lumrang kang puspa warsa
ing tawang gumuruh
cihna yèn ulun waluya
cintrakamba samêne wus brastha ênting
antuk aksamèng dewa

ingkang sowan dhatêng padukaji
èstu lamun rêraga kawula
nanging yitmanipun dede
pun Madrim kang sumurup
ing linggana kawula nguni
cinidra anèng wana
ulun kawlas-ayun
wus pinajar solahira
duk nèng wana angrês tyasirang narpati
myarsa aturing putra

pramèswari waspanya drês mijil
sumawana wong sadalêm pura
Sri Bojanagri dêlinge
ing mangke anak prabu
wontên pundi yitmaning Madrim
matur ingkang tinanya
anuksma ing wêdhus
marma kalangkung prakosa
duk ingabên singa warak gajah mati
binijig dening menda

margi yitmanipun Bathikmadrim
dewaji kang anuksma ing menda
marma kalangkung saktine
punika warninipun
ingkang wontên pungkur narpati
jêjenggotira panjang
kuping sungu dhungkul
umatur kang warni menda
adhuh gusti saking limute kang abdi
dahat minta aksama

unggwanira matur sarwi nangis
amiyarsa Raja Anglingdarma
karaos yèn santanane
lan kanthinira nglangut
adrapati atilar nagri
wasana angandika
aris sang aprabu
lah dèn age umentara
ularana rêraganta dèn kapanggih
kang kari anèng wana

yèn kapanggih muliha tumuli
mring nagara ing Malawapatya
aywa anusul marene
wit ingsun arsa mantuk
maring nagri Malawapati
sang sinung ujar mêdal
saking pura gupuh
arda merang ing wardaya
wus kawingking praja ing Bojanagari
tumamèng wanawasa

natèng Bojanagri ngling mring sori
putuningsun yayi timbalana
Radèn Anglingkusumane
tinimbalan agupuh
rajaputra prapta ngabêkti
kinayuh de kang rama
adhuh putraningsun
tur sarwi angaras- aras
mèh diwasa babo sutaningsun gusti
abagus warnanira

natèng Bojanagara anuli
kondur maring pura nganthi wayah
tan kêna sah lan eyange
kawarnaa sang prabu
Anglingdarma kang lagya amrih
langênirèng paprêman
ingaras sang ayu
ngandika sang kadi rêtna
sarwi mèsêm paduka arsa punapi
polahe lir jêjaka

baya durung ngraos sêpuh mangkin
tan ningali ing atmajanira
kakung tur sampun agêdhe
gumujêng sang aprabu
saolèhe wong tuwa yayi
matur êmban lan inya
gusti tiyang sêpuh
kantun gêgilutanira
sêpa sêpi sampun nandhês kang mêmanis
gumujêng sri narendra

dyan winawèng tilam kusumadi
kakung datansah amriyêmbada
jalwèstri dahat onênge
tumrapta ing sakayun
siyang dalu amukti sari
akathah winarnaa
langêning sih lulut
kacarita maharaja
ing Malawapati wus jumênêng aji
anèng Bojanagara

Raja Darmawisesa gumingsir
amagawan among wayahira
Ki Jaka Gêdhug êmbane
sampun jinunjung lungguh-
ira dening sri narapati
Dêmang Kalawisaya
ran pasunging prabu
sajênêngira sang nata
langkung arja nagri ing Bojanagari
eca manahing wadya

ênêngêna kang wus madêg aji
lingên putri ing Kartanagara
wus ambabar wawratane
miyos jalu abagus
ingkang eyang kalangkung asih
marang rahadèn wayah
miwah sampun sinung
juluk Radèn Danurwenda
dahat dènnya ingugung de eyang aji
mêne sampun diwasa

tansah sira atakèn sudarmi
sinamur ing ibu datan kêna
mêksa ngudi patanyane
pêgêl tyase kang ibu
atmajane dipun tangisi
kèh karantaning driya
adhuh putraningsun
kaki radèn wruhanira
sudarmanta ratu agung nyakrawati
asakti môndraguna

nagarane ing Malawapati
ajêjuluk Raja Anglingdarma
datanpa tandhing baguse
bêbala para ratu
nging samêngko ingsun tan uning
tanbuh seda gêsanga
ramanira mau
nguni kasangsayèng wana
cinidra mring patihe ran Bathikmadrim
arupa yayahira

wus pinajar sasolahing nguni
rajaputra bramatya ing driya
sumung-sumung wadanane
wajanira ingadu
aturira asêmu tangis
yèn makatên kang purwa
kawula anuwun
pamit ngulari jêng rama
sukur lamun kapanggih pun Bathikmadrim
yakti kawula uja

bôndawala wontên ing wanadri
ibunira sru anjrit karuna
asambat-sambat kakunge
dhuh dewa sang aprabu
apa baya nora angipi
putrane takèn rama
diwasa abagus
sapa bisa amomonga
Raja Basunônda sigra anêdhaki
pitutur ing atmaja

lah ta uwis mênênga ni putri
lakinira wartane waluya
nèng Bojanagri ênggone
lawan wis madêg ratu
kakang Darmawisesa aji
lumèngsèr amagawan
si patih atutur
ingsun arsa aputusan
anyatakkên mungguh yaktining pawarti
matur rahadèn wayah

ulun eyang arsa anarêngi
lampahipun caraka paduka
kang eyang pangandikane
dhuh anggèr putuningsun
besuk barêng lawan pun kaki
ibunira sun gawa
saha punggawa gung
kang manah onêng kalintang
duk ing nguni durung tuwuk aningali
marang sudarmanira

nahan gantya winarna ing kawi
wontên panjênênganing narendra
ing tanah sabrang prajane
ratu kasusra punjul
ing ayuda datanpa tandhing
kang para raja-raja
makêtêr sadarum
dêdêge agêng birawa
Pancadnyana bisikanira narpati
radyèng Simbarmanyura

sri narendra asipat rasaksi
sudibyanung sakti môndraguna
bisa manjing ajur-ajèr
tan kewran ngagal lêmbut
prakosagêng warna ngajrihi
jêjenggot simbar jaja
babrêngos ngrêmbuyung
netra kadi surya kêmbar
wajanira rangah tinon angajrihi
siyung panjang atiksna

bala bacingah ingkang sapalih
ditya ingkang sapalih manusa
Kalasrênggi pêpatihe
angrèhing wadya diyu
sakti julig wudhu ing jurit
prakosa ambêk sura
tur atêguh timbul
nate angêlar jajahan
sumawana tau ngrangsang balowarti
Kalasrênggi prawira

marmanira keringan sang aji
Pancadnyana tur asugih garwa
satus kawan dasa kèhe
samya putri yu-ayu
nanging sami ingangkah sêlir
amung putri sajuga
môngka padminipun
wasta Kèn Mayangkusuma
kêmbar lawan Wilutama ing swargadi
ayu maksih taruna

ing sabrang datanpa sama
sira Dèwi Mayangsari
putrinira sri narendra
ing Sokarumêmbe nagri
marma dadya garwaji
dhinustha kalaning dalu
anèng paprêmanira
dening Patih Kalasrênggi
katur ing Sri Pancadnyana dadya garwa

panunggul nanging sang rêtna
amular andina ratri
tajin dhahar lawan nendra
saking lumuh mring narpati
sarira pinapati
gila non mring raja diyu
tan kêna pinarêkan
kalamun dèn parêpêki
mring sang nata kusumaning dyah murcita

mênggah unduring narendra
sang ayu tansah anangis
duk ing dalu ana swara
kapyarsa dening sang dèwi
lah wis mênênga nini
aywa sira manggung muwun
adarbea paminta
maru mring lakimu nini
aranana putri ing Kartanagara

ing kono margane benjang
lakinira olèh tandhing
ing yuda pasthi palastra
sang dyah kèndêl dènnya nangis
sampun eca ing galih
alênggahmaoni gêlung
kasaru praptanira
sakathahing para putri
ingacaran sadaya lênggah ing ngarsa

Sang Rêtna Mayangkusuma
nambrama ing sabda manis
mring para maru sadaya
lah padha mucanga yayi
ya ta kang para putri
sami umatur anuwun
saksana sami mucang
angling Dèwi Mayangsari
hèh yayi mas sadaya manira tanya

aywana kaduk ing cipta
padha tutura sayakti
apa sira padha trêsna
maring sang raksasa pati
sarwi mèsêm dènnya ngling
matur ingkang para maru
sintên ingkang asiha
maring sang yaksa narpati
saèstune sadaya gila tumingal

tan pae kadi paduka
nir srêda têrus ing galih
Kèn Brajaswara lingira
sajatine para putri
sadaya dahat gêthing
ing batin dhatêng sang prabu
namung ajrih kewala
dhatêng raka padukaji
yèn kongsia kôntra koguging wardaya

ana pawongan angucap
sapa tahan aningali
marang sang raksasa dipa
warnane anggêgilani
asimbar jaja wok bris
ngapurancang rawisipun
kumbala panjang miwah
sakojur wulu mradini
untu ngrangap dhrêstha panjang tulya dênta

kawarna Sri Pancadnyana
dèrèng carêm lan sang putri
arda sungkawa ing driya
dènnya tan kapadhan kapti
manggung dèn samayani
karsanira sang aprabu
amisesa ing garwa
pira rosaning pawèstri
sri narendra tumamèng unggwaning garwa

parêkan matur anêmbah
dhuh gusti sang nata prapti
sang dyah kumêpyur ing driya
marase kapati-pati
sigra têdhak sang dèwi
ginarêbêg ing pra maru
mêthuk ing sri narendra
sang nata suka umaksi
praptèng ngarsa sinambut sang kadi rêtna

kinuswa pinriyêmbada
wong sawang mênur rinujit
sapa kang duwe bêndara
wong tarincing kumarincing
tur sunthi kumalinthi
atimur parawan kêncur
gusti amêmundhuta
rêtna busana kang adi
wus binêkta sang ayu mring palênggahan

lênggah ing kursi kancana
tansah pinangku sang dèwi
pra maru aglar ing ngarsa
ngandika sri narapati
lah mêmundhuta gusti
aywa sok manggung amuwun
eman erak kang swara
Kusumayu Mayangsari
mèsêm matur sabdane anuju prana

pukulun lamun sambada
ing karsa paduka aji
kawula nêdha sisihan
putri ing Kartanagari
Dèwi Trusilawati
jêjuluk dewa anglayung
ingkang kalokèng jana
ayune datanpa tandhing
mung punika dadosa maru kawula

kadya punapa kang warna
mendah bungahe kang ati
samangsanipun wus prapta
putri ing Kartanagari
sumunggèng karsa aji
amundhut langêning lulut
siyang dalu tan wiyang
nanging atur kawulaji
lamun dèrèng prapta Dyah Kartanagara

kawula dahat lênggana
ajrih ulun angruhuni
putri ing Kartanagara
kakênan tyasira aji
suka angêntrog wêntis
lah iya pun kakang sanggup
ing sapamintanira
sayakti ingsun anganti
nanging sira aywa cidra ing ubaya

umatur sang kadi rêtna
dhuh pukulun padukaji
môngka sêsilihing dewa
sintên purun anyidrani
gumujêng sri bupati
adhuh mirah gustiningsun
wruhanira wus lama
putri ing Kartanagari
anèng kene nanging tan ana uninga

manira cidra priyôngga
sun simpên jro cupu manik
astagina nèng makutha
sarine kang ingsun ambil
kang anèng Kartanagri
mung ragane pasthi bisu
môngsa bisaa mojar
sarine wus anèng ngriki
wangwang matur Sang Rêtna Mayangkusuma

dhuh pukulun wêdalêna
kawula arsa udani
warnane putri kaloka
sang nata sigra angambil
ingkang cêcupu manik
astagina prênahipun
sadalêm ning makutha
binuka cêcupu manik
sampun suwung sarining dyah nora nana

anjola Sri Pancadnyana
sapandurat datan angling
wasana ningali surat
sajroning cêcupu manik
aglis dènira ngambil
binuka sinuksmèng kalbu
pèngêt ungêling surat
aywa kelangan sang aji
putri Kartanagara ngong kang amawa

mulih maring nuswa Jawa
sira susula tumuli
yèn sira ratu prawira
ngluruga mring tanah Jawi
ingsun tandhingmu jurit
gawanên kabèh balamu
yèn sira tanbuh ring wang
sun ratwèng Malawapati
kang jêjuluk Maharaja Anglingdarma

kang kasub kajanapriya
kuncara surayèng jurit
kinajrihan ing pra raja
krêtarta ingrajaniti
sakti môndragunadi
tan kewran ing agal lêmbut
pêpakuning rat Jawa
winong ing para dewadi
jumujuga nagriningsun ing Malawa

aja mring Kartanagara
dudu lawanira jurit
Maharaja Basunônda
sagêndhingmu rêbut pati
manira kang ngêmbari
yèn wis kasor jênêng ingsun
yakti suyud kewala
pra nata ing nuswa Jawi
iya ingsun pramodèng yuda kanaka

wus titi sêrat panantang
lir sinêbit karnanira sang aji
krodha muka sumung-sumung
jajabang winga-winga
netra abrit lir surya kêmbar malatu-
latu idêp ngada-ada
kumêdut padoning lathi

asru dènira ngandika
marang garwa payo dandana yayi
kabèh sun gawa anglurug
enggal sun nuli budhal
nuswa Jawa ingkang arsa ingsun gêmpur
kabèh rabi-rabiningwang
kêrigên aywana kari

sadaya matur sandika
para putri suka micarèng ati
sukur mangkata anglurug
si dhungkrah Pancadnyana
ingsun têdha ing dewa bathara luhung
antuka laga nindhita
padhêma madyaning jurit

sigra miyos sri narendra
ginarêbêg ing sagung para manis
sapraptanirèng manguntur
mantri ingkang sewaka
nêtêg kêndhang tangara bêndhe angungkung
bubar gong bèri wurahan
kagyat pra pratiwa sami

myang para nayaka ditya
asawega sabusananing jurit
gumêr ingkang nguwuh batur
undhang amêpak wadya
ting galidrah lumayu ing alun-alun
anarka yèn ana karya
pêpatihira sang aji

ran Kalasrênggi prawira
lan kaprênah misananirang aji
dêdêge agung aluhur
pilih lawan ing yuda
wus lumampah saha bala gumarudug
samarga asumbar-sumbar
wus praptèng ngarsa narpati

minggah mring manguntur samya
sakathahing pra punggawa rasaksi
pating janggêlêg dinulu
saha busana ambrang
lir gupala sura danawa gung-agung
kacarita sri narendra
karya kapilih rasaksi

kawan atus kathahira
pinilihan danawa trah winani
kang samya prawira têguh
dene manggalanira
ditya julig kêmbar dadya agul-agul
ran Kaladrêmba lan Kala-
bancara ditya sinakti

praptèng pagêlaran samya
ting galibrah gambira busanadi
pating prêngangah dinulu
krura lir saradula
ambalabar jêjêl pipit kwèhning diyu
para nayaka manuswa
sadaya samya anangkil

sêsêk jêjêl pêl-umpêlan
ambèr dhatêng wringin kurung apipit
kang prapta maksih ambrubul
sarsêk ing pamurakan
kongsi dhoyong kang wancak suji tumiyung
kadi trunaning udaya
rasaksa sungsun atindhih

Maharaja Pancadnyana
wus alênggah munggwing palôngka rukmi
pra garwa atap ing ngayun
sagung nayaka ditya
munggwing ngarsa pating janggêlêg dinulu
abukuh pasilanira
mrih mulat ing ujwalaji

anarka yèn nata duka
munggwing ngarsa Kya Patih Kalasrênggi
angandika sang aprabu
gumalêgêr kang swara
hèh hèh patih sira saosa parau
sadina mêngko kêmputa
sun arsa nglurug ngajawi

aran ing Malawapatya
praja ingkang arsa ngong prêp ing jurit
dene bisikaning ratu
Mahraja Anglingdarma
ingsun gawa kabèh para garwaningsun
kabèh para raja-raja
kêrigên aywana kari

Kalasrênggi matur nêmbah
patik aji dahat anuwun runtik
lamun sambada ing kayun
sampun paduka tindak
darpa nistha ngandhahkên jênêng pukulun
dewaji kasusrèng jagad
lamun prabu nyakrawati

abala para narendra
tanpa wilis sugih wadya prajurit
lamun suwawi pukulun
sampuna dening amba
kang angrurah nuswa Jawi cipta ulun
sampun kagêm ing astamba
bêdhahipun nuswa Jawi

tan wun pêjah Anglingdarma
para rabinira katur ing aji
sampun sandea ing kalbu
Mahraja Pancadnyana
angandika ywa kita ngucap sumaguh
apan sira durung wikan
saktine Anglingdarmaji

Kalasrênggi wruhanira
Anglingdarma pêpunjuling rat Jawi
tan kewran ing agal lêmbut
bisa ngambah gêgana
kaya dewa kamanusan ratu iku
punjul saking pra narendra
lah payo saosa patih

tandhu joli lan jêmpana
myang warahên wadya-wadya pasisir
saosa palwa dèn gupuh
patih matur sandika
wus parentah saos joli lan capurung
tandhu jêmpana apatya
wus anduta mringpasisir

amêpak kang palwa kapal
korab lambu giyota kèci konthing
pacalang lêlêmpo sêlup
Mahraja Pancadnyana
angandika marang juru gêdhongipun
mêtokna rajabarana
myang busana adi-adi

gêdhong ingsun jroning pura
bêdhahana aywana kari siji
myang kang isi busana gung
kang sinung ling wisata
mêdalakên arta busana asêlur
wijilira sing jro pura
tinumpuk anèng ngarsaji

ngandika Sri Pancadnyana
êdumêna iku dèn maratani
mring bocah ingsun sadarum
aywana kaliwatan
dyan binage marang para ratu-ratu
nayaka punggawa miwah
pratiwa para prajurit

manusa miwah danawa
agêng alit warata mring pakathik
karoban ing dana prabu
wusira gya tangara
kadya gêrah swaraning wadya pangayun
budhal lir robing samodra
wus samakta wong jro puri

miyos ingkang para garwa
têtunggule Sudèwi Mayangsari
ginarêbêg munggwing ngayun
asri kang upacara
wus anitih jêmpana rêngga sang ayu
kang para putri sadaya
wahanane warni-warni

budhal sang sri naranata
Pancadnyana arja anitih èsthi
abusana sarwa murub
kadya Sang Kumbakarna
ginarêbêg ing kapilih kawan atus
buta julig pêpilihan
binusanan tulya asri

de ta kang para narendra
warna-warna gêgamaning ajurit
dinulu pating palancur
lir wukir kawalagar
dwaja layu kakôndha myang umbul-umbul
kadrêsan ing samirana
gumêr awor raksasa ngrik

wadya ing Simbarmanyura
ambalabar lir trunaning udadi
wadya kang dadya panganjur
sampun praptèng muara
rêbut palwa kang badhe titihanipun
wus kawot wadya sadaya
punggawa kang pra dipati

rawuhira sang yaksendra
sigra numpak palwa sawadya ngiring
myang saupacaranipun
kawot sapalwa kapal
lawan ditya pêpilihan kawan atus
kang rumêksa ing sang nata
solahira mawèh kingkin

Raja Baskara ngruhuni
kang angrèh wadya manusa
Kalasrênggi sisihane
kang angrèh bala raksasa
tan kawarna ing marga
lampahira anèng laut
sakèh baita wus prapta

ing pasisir Mlawapati
Raja Baskara wus mêntas
sawadya karya pakuwon
saosanira yaksendra
ginarap ing pra nata
amawi têtarub agung
sangkêlat jingga kinarya

sakèhing pakuwon dadi
anulya atur uninga
mring Kalasrênggi kang angrèh
katur marang yaksa dipa
undhang-undhang warata
aminggirakên parau
apipit anèng muara

wus têdhak sang ditya pati
sagarwa wadya sadaya
laju manjing pakuwone
gumuruh wadya raksasa
rusuh sami angrayah
padesan paminggir gêmpur
binajag ing bala ditya

dêmang Pabeyan angili
lumayu marang nagara
tur upiksa ing lampahe
kasusu ya takawarna
nagara ing Malawa
saentarira sang prabu
tan lyan Arya Wijanarka

uyun-uyuning nagari
angrèh para raja-raja
pramônca sumuyud kabèh
para punggawa Malawa
tugur amakajangan
kubêng kadhaton kinêpung
prayitna ngrêksa nagara

mangkana ari Somenjing
para raja magêlaran
pêpak punggawanirandhèr
rôngga angabèi dêmang
tumênggung natapraja
mônca dipati supênuh
Wijanarka angandika

sanak-sanak paran kapti
kang Madrim lawas tan prapta
taman ana puwarane
tanbuh mati tanbuh gêsang
wartane nora ana
yèn rêmbug manira nusul
matur punggawa tinuwa

kawula botên kadugi
sintên ngayomi ing kathah
lir sapu ilang êsuhe
pasthi bubar para nata
eca sami gupita
kasaru ing praptanipun
dêmang Pabeyan ngandikan

mring ngarsa majêng wotsari
kawula atur upiksa
wontên mêngsah agêng rawoh
parangmuka saking sabrang
sampun minggah mring dharat
sapalih dityambêk rusuh
ingkang sapalih manuswa

narpatinipun rasaksi
ing sabrang Simbarmanyura
Pancadnyana jêjuluke
arsa mrêp nagri Malawa
wadya tanpa wilangan
paminggir pasisir gêmpur
kagyat Arya Wijanarka

bramatyanira mawêrdi
jaja bang mawinga-winga
Tumênggung Jayabayane
matur ngaturi prayoga
sampun kasêrêng duka
sayogi sami rinêmbug
nadyan nanggulanga ing prang

yèn sampun golong ing pikir
angling Arya Wijanarka
lah kadyaparan rêmbuge
sanak-sanak ngong sadaya
aparêmbug ge mapag
ing yuda manira anut
matur Raja Nglesanpura

yogya pinapag ing jurit
wontên sajawining kitha
amrih papan ingkang ombèr
lamun muwêra ing kitha
rusak kawula desa
Dipatyèng Tunjung umatur
prayogi rêmbag punika

Dipati Kumbina angling
lêrês tinanggulang ing prang
linanggar ing pakuwone
dipati ing Candhipura
lawan Tarajutiksna
aris dènira umatur
lamun muwêra kewala

kalangkung anglêlingsêmi
sang nata ing Batarêtna
rêmbag amagut yudane
Ki Tumênggung Amongpraja
matur ing Wijanarka
dawêg miwiti rumuhun
ngrukti balowarti jagang

yèn sampun pênêd kang biting
mriyêm minggah mring palatar
sampun ta angandêlake
sanggupe ratu ngamônca
rêrêmponing ngayuda
katêmpuh dhewe kang labuh
dadi bêbantêning praja

Arya Dayaningrat angling
uwa kawula tan rêmbag
mundhak ngakèhakên gawe
nêdha sami tamèng dhadha
santana ing Malawa
môngsa tinggala lumayu
matur dipati Ngawôngga

lêrês kêkathahên kardi
punapa kang dados maras
nadhahi wil anjêgègèng
angling Arya Wijanarka
uwa amung wasita
lan Jagalaya yèn rêmbug
karia atêngga praja

sarwi anambuta kardi
ngrukti larèn lan palatar
mariyêm inggahna kabèh
ingsun mêdal magut yuda
lawan para satriya
kalamun kasoran ingsun
angungsi sajroning jagang

wus rêmbug para bupati
punggawa samya bramatya
nulya atangara bêndhe
kêndhang gong bèri wurahan
orêg wadya Malawa
prajurit siyaga sampun
tanapi pramônca wadya

gambira para prajurit
anata sikêping yuda
wus samakta satriyane
busanasri warna- warna
gêgaman amalatar
tinêtêgan kaping têlu
budhal prajurit pangarsa

ing Lesanpura narpati
Widarba lan Tunjungpura
Kumbina Mandraka golong
Banjar Malathi Campala
miwah ing Trajutiksna
ing Candhipura sumambung
Mandura lan Batarêtna

Wiratha Ngawôngga puri
wadya pangarsa sadaya
kasambungan punggawane
para satriya punggawa
asri kawacanira
têtindhihe bagus-bagus
samya prawira taruna

têlasing para satriya
gêgaman dalêm nambungi
têtindhih Andayaningrat
manggala tungguling baris
kwèhning kang dèn tindhihi
gaman dalêm wolung atus
sambada busanabra
kadi hyang-hyang munggwing tulis
warna-warna sagung sikêp kang pangarsa

Rahadèn Andayaningrat
nitih kuda janjan kuning
ajêjamang kampuh jingga
lancingan pathola wilis
sabuk cangap rêspati
abêbadhong kêlat bau
ambranyak kawarisan
lir putra ing Dwarawati
panurunge waos pêthak kawan dasa

saupacara narendra
winawa mijil ing jurit
miwah titihan dipôngga
kinarya pusakèng jurit
binusanan sarwasri
pinindha ana sang prabu
ingapit songsong jênar
rinêksèng punggawa kalih
magêrsari akapang ngêpung matênggya

sira Arya Wijanarka
kang minôngka senapati
tigang èwu sikêping prang
kang pinangku munggwing ngarsi
samya wadya sinêlir
waos pêthak tigang atus
akathah yèn ucapna
prapta sajawining nagri
masang gêlar tiningkah mangkara byuha

sêsungut môncanagara
ingkang minôngka sêsupit
Mandraka lawan Campala
tanapi Banjarmalathi
ing Batarêtna kanthi
Mandura lawan ing Traju-
tiksna sami angiwa
Kumbina Kadarba nunggil
Lesanpura Tunjung Candhipura nata

samya nisih anèng kanan
dene ingkang andhadhani
pra pratiwa ing Malawa
satriya punggawa mantri
Andayaningrat tindhih
ingkang minôngka têtunggul
Dyan Arya Wijanarka
mangkana lampahing baris
wusnya kèndêl ingasokakên sadaya

nahan kang sampun atata
kawarna sang raksasaji
miyos sinewakèng wadya
patih ditya Kalasrênggi
lawan Baskara Aji
kalih pratistha ing ngayun
angling Sang Danawendra
mring Raja Baskara patih
kayaparan wartane Sri Anglingdarma

apa maguta ing yuda
umatur Sang Baskaraji
pukulun Sri Anglingdarma
suwêng kesah sampun lami
ature punang têlik
wingi sontên dhatêngipun
kang kantun têngga praja
mung santana pra dipati
têtunggule wasta Arya Wijanarka

angrèh para raja-raja
minôngka wakil sang aji
lan malih wontên satriya
satunggil andêling jurit
Dayaningrat kêkasih
ladak prawira abagus
lan Arya Mangunjaya
samyarsa nanggulang jurit
ing sajawining kitha sampun atata

ngandika sang ditya raja
payo ta ngaraha patih
samêngko ingsun umangkat
matur patih Kalasrênggi
sampun gusti nindaki
awit ratunipun suwung
nistha ucaping praja
paduka narendra lêwih
langkung nistha aprang kalawan punggawa

sêdhêng tandhing lan kawula
punggawèng Malawapati
sampun wontên ing ngastamba
bêdhahing Malawapati
padukeca amukti
kasukan lan para arum
sang nata angandika
iya bênêr sira patih
kêrigana sagung kang bala manuswa

Raja Baskara anêmbah
angsala pangèstu gusti
sigra anêmbang tangara
kêndhang gong bêndhe tinitir
muntab sagung prajurit
manuswa sadaya mêtu
saking pakuwonira
andhêndhêng apacak baris
senapati ing prang Sang Raja Baskara

para raja tata gêlar
sawadya-wadya sumaji
ing prang sigra tinêtêgan
budhal ngangsêgakên baris
lir trunaning udadi
swaraning bala tumuruh
prapta ing pabaratan
para raja manuswaglis
tata gêlar tiningkah dirada mêta

kang dadya talalenira
raja gul-agul prajurit
ing gadhing Sang Raja Bêsmah
asisih Sang Raja Bindi
Raja Durgôngsa tuwin
Durbali samyanèng suku
awak Raja Baskara
pra sami wahana èsthi
ciptanira ing prang tan arsa mundura

wus apacak baris pra raja kasukan
Sri Baskara anuding
Pêcattôndha mangkat
mundhi sêrat panantang
ingiring wadya kapilih
praptèng barisan-
ira wong Mlawapati

sêsunguting baris mantri awas mulat
yèn ana duta prapti
Dêmang Tanpanaha
sigra ngadhang ing marga
hèh sira mandhêga dhihin
sira wong apa
Pêcattônda sru angling

ingsun duta mantri ing Simbarmanyura
dinuta mring ki patih
ngaturakên sêrat
Tanpanaha lingira
hèh sira mandhêgèng ngriki
manira arsa
atur udani dhihin

gya angutus mantri jajar sêsandêran
prapta laju umanjing
ngarsèng pasamoan
wau para satriya
matur lamun duta saking
Simbarmanyura
arsa ngaturi tulis

dipun andhêg nèng jawining pabarisan
dyan arya kèn nimbali
duta gya ingundang
manjing ing pasamoan
Pêcattôndha mundhi tulis
Dêmang Urawan
ingkang pinrih nampèni

dyan winaos pèngêt bêbukaning surat
Raja Baskara patih
ing Simbarmanyura
Wijanarka nungkula
sun pundhut Malawapati
srahna bongkokan
ngawulaa mring mami

muntab krodhanira Ki Dêmang Urawan
mojar anêbit tulis
hèh duta muliha
matura gustinira
Si Baskara kapan prapti
sun papag ing prang
duta wus pinisalin

Pêcattôndha sigra lèngsèr sing ngayunan
sêsandêran nèng margi
praptèng pamondhokan
sira Raja Baskara
lagya siniwèng prajurit
duta mring ngarsa
matur saha wotsari

surak dalêm tinampik dening prameya
winaca dyan sinêbit
ran Dêmang Ngurawan
lajêng mojar sêsumbar
paduka dipun sumbari
samôngsa prapta
pinagut ing ajurit

duka Raja Baskara akèn tangara
bêndhe bèri tinitir
muntab sikêping prang
sumahab anèng papan
gêlar gajah mêta dadi
swaraning bala
angkên hyraking jaladri

gya tangara punggawa mantri Malawa
gêlarira wus dadi
prajurit gambira
mulat mungsuh sudira
parêng ajuning ajurit
têmpuh sanjata
yayah rug ingkang wukir

ramening prang tanbuh mungsuh lawan rowang
apanggih padha wani
kukusing sandawa
pêtêng lir ampak-ampak
riwut rok asilih ukih
acaruk watang
ganjur wus tanpa kardi

rêmpu watang prawira narik curiga
rame agênti kêris
apêdhang-pinêdhang
rame pêrang-pinêrang
warastra kadi garimis
busur sarampang
towok lêmbing suligi

lir ampuhan swaraning bala kabranan
wau ta kang ajurit
wadya ing Malawa
mêngkab karoban laga
rusak gêlaring ajurit
Andayaningrat
ngabani wong sinêlir

tigang atus samya trahing Kartiyasa
lêlurahira sami
trahing kulangkeya
tanna trah bêndarakan
sarêng mêngsah nunjang wani
samyambêk pêjah
mangamuk golong pipis

bubrah rusak kang gêlar dirada mêta
ingkang katrajang gusis
agul-agul raja
lawan raja sangara
mulat rusaking prajurit
dahat bramatya
ngangsahakên prajurit

gya linimput Radèn Arya Dayaningrat
jinawuhan jêmparing
myang busur sarampang
suligi alugora
wadya sanambang tan gingsir
ngamuk manêngah
liwung awuru gêtih

Wijanarka mulat ing Andayaningrat
linimput ing ajurit
Arya Mangunjaya
ingatag têtulunga
mangsah ngirid wong sinêlir
mamrêp anunjang
mungsuhira nadhahi

sinosog ing watang sinawat ing srampang
turanggane tan busik
tinon lir parada
mimis kang anèng dhadha
sangkin gambira ing jurit
punggawa sabrang
akèh ingkang ngêmasi

Maharaja Baskara Darpa Kabangan
sawadya apêpulih
myang sagung pra raja
prawira sami sura
ambyuk sadaya ngêbyuki
mring Dayaningrat
panggah datan gumingsir

lawan Mangunjaya kadya Partasuta
duk rinêbut ing jurit
mring sata Kurawa
ingudanan warastra
kudanira angêmasi
narik curiga
para aji nadhahi

akèh ingkang para raja nandhang brana
bupati kèh ngêmasi
Arya Wijanarka
lawan DêmangUrawan
têtulung samya ngawaki
sawadyanira
miwah kang para mantri

prajurit ing Malawa kawratan dana
mila samyambêk pati
surak lir ampuhan
awor sêblaking laras
kumêlap-kêlap kang langit
bumi prakêmpa
mangaèrnawa gêtih

sungsun-sungsun kunarpa awêwukiran
sarah watang lan lêmbing
lêlumut kumbala
daludag lan gêndera
wong Simbarmanyura giris
samya sasaran
tan ana môngga pulih

senapati Raja Baskara lumajar
mawur para bupati
miwah para raja
samya tilar galanggang
mundur wong Malawapati
amasanggrahan
nahan Baskara aji

palayune nêdya ngaturi uninga
dhatêng sri narapati
Pancadnyana lagya
sinewa ing punggawa
Kalasrênggi anèng ngapti
nata ngandika
apa wartane patih

Si Baskara dènnya angrabasèng pura
prajèng Malawapati
Kalasrênggi nêmbah
dèrèng wontên tur piksa
kasaru Baskara prapti
laju ngandikan
angling sang raksasaji

hèh Baskara apa sira labdèng karya
ngrabasèng Mlawapati
êndi Wijanarka
apa ta wus palastra
Raja Baskara ngabêkti
anuwun duka
dahat tiwas ing dasih

datan bêdhah Malawa kang têngga praja
prajurit sura sakti
wasta Wijanarka
lawan Andayaningrat
Mangunjaya kang satunggil
langkung digdaya
prajurit ewon gusis

ing ayuda datan amôngga puliha
duka sang dityapati
kèn nêmbang tangara
kumpul bala raksasa
gumêr swaraning dityangrik
sang danawendra
ngrasuk kaprabon jurit

wus sumahab sagung prajurit danawa
sikêp lêmbing suligi
badhama candrasa
limpung pêdhang sarampang
umijil sang danawaji
kasrêng ing duka
majêng baris rasaksi

praptèng rana angrakit gêlaring yuda
Kya Patih Kalasrênggi
gêlar prit anêba
mulat mungsuh manuswa
nguwuh-uwuh ngajak jurit
kagyat punggawa
Malawa nata baris

wus sumahab ing papan ditya narajang
prajurit anadhahi
binendrong sanjata
sinosog ganjur watang
tan ajrih tinumbak wani
ngêrah badhama
ana kang nginum gêtih

kang sawênèh apikut sinêmpal-sêmpal
kinêmah sinasêbit
kinarya sêsawat
giris wadya Malawa
malêdug sikêping jurit
samya sasaran
tan ana môngga pulih

kasaput ing ratri kang sami ayuda
mundur sang danawaji
makuwon kasukan
lan sagung pra punggawa
lingên wong Malawapati
sami katrêsan
dhandhanggêndhis sumilih

