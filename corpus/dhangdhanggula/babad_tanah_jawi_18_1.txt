Sang Dipati Jayapuspita glis
nyandhak watang pan arsa ngamuka
pinarbutan ing mantrine
samya ngaturi mundur
dhuh gustiku sang adipati
ing benjing ngawakana
yèn wadya wus lêbur
yèn suwawi ingunduran
angupados papan kang pakèwêd malih
dhatêng nagari Japan

maksih sompok ing Wanakramèki
cêlak praja suwawi ing Japan
punika sae papane
kang lèpèn agêng ngêpung
dadya angsal aso kang dasih
Apanji Surèngrana
rêmbug aturipun
dadya kondur sang dipatya
pan lon-lonan Kumpêni anglud bêdhili
nanging wong Surabaya

anadhahi pan sarwi lumaris
lamun bala Kumpêni amêlak
wadyèng Surabaya nolèh
ngantêp ing yuda mamuk
dadya bênggang wadya Kumpêni
bêdhil saking kadohan
praptèng bitingipun
Dipati Jayapuspita
saha wadya sampun lumêbêt ing biting
Kumpêni pangludira

samya kèndêl sajawining biting
wong Surabaya wus ingundhangan
adandana sarayate
ya ta kasapwèng dalu
abusêkan sajroning biting
ing ari kawarnaa
wadya Surèngkewuh
budhal saking Wanakrama
saha swami suta lir praja angalih
rêrepot munggèng ngarsa

gêndhing sayang pandhe datan kari
sira Dipati Jayapuspita
munggèng ing wuri lampahe
prajurit pitung èwu
cinarita maksih angiring
wadya Kumpêni ngulat
yèn mungsuh wus kêbut
bitinge wus linêbonan
nanging bala Kumpêni tan ana ngusir
ngêbroki pabitingan

lampahipun wau Sang Dipati
Jayapuspita wus praptèng Japan
akêkuwu sawadyane
wadya Kumpêni mundur
marang kitha ing Surawèsthi
andadosakên rêmbag
Madura ginêpuk
Ki Tumênggung Cakrajaya
wus amatah punggawa ingkang nindhihi
anggitik ing Madura

Mayor Gustap kang tinuding malih
dening Amral lan Kapitan Tonar
lawan Kapitan Bongsinge
Pangeran Madurèku
dènnya budhal wus andhingini
anumpêk ing samodra
Kumpêni nèng pungkur
sabragada kang binêkta
Ki Tumênggung Cakrajaya wus anuding
atur wikan narendra

ya ta wau kawarnaa malih
Kyai Tumênggung Kartanagara
aso Samarang lamine
sampun ngandikan mantuk
marang Kartasura wus prapti
katur ing sri narendra
lamun bala rêmpu
langkung saking risakira
langkung dene angungun sri narapati
gantya kang kawursita

dutanira ki tumênggung prapti
Kartasura katur ing sang nata
sêrat wus tinupiksage
duta tinulak sampun
aturira wus dèn angsuli
gya mêsat saking praja
nahan kang winuwus
ingkang ngrabasèng Madura
Mayor Gustap lan sagung wadyèng pasisir
wus campuh punang yuda

anèng Malaya rame kang jurit
Dewa Kêtut lan sawadyanira
langkung sura ing yudane
Kumpêni kathah lampus
nanging wuri akathah prapti
binendrong ing sanjata
dadya mêngsah kondur
Rahadèn Cakranagara
marang kitha Tunjungan sêdyanirèki
amêmpên jroning kitha

Pangran Cakraningrat sigra prapti
lan Kumpêni wus angêpung kitha
ing alun-alun barise
wau Sang Dewa Kêtut
wong Kumpêni ramya bêdhili
tuwin bala Madura
sarêng dènnya nêmpuh
wadyanira Cakraningrat
Dewa Kêtut sabalanira nadhahi
langkung sudirèng laga

wong Madura akèh kang ngêmasi
sakarine kang pêjah lumaywa
samya ngungsi ing wurine
wadya Kumpêni magut
ingkang wuri sayakèh prapti
pangêdrèlnya lir gêlap
sakêthi abarung
rusak wong Nusakambangan
Dewa Kêtut pangamukira angukih
galak lir singalodra

bala Kumpêni kathah ngêmasi
Mayor Gustap angabani bala
ing wuri umangsah kabèh
myang wong pasisir grêgut
saking kanan kering nungkêbi
apan karoban lawan
sira Dewa Kêtut
myang Radèn Cakranagara
pan anggêgêr wadyanira akèh mati
kang kari wus lumaywa

Dewa Kêtut pan sampun anglirig
ngalèr ngetan pan sawadyanira
golong lon-lonan lampahe
bala Kumpêni anglud
nanging datan purun marpêki
wau Rahadèn Jimat
sasêntananipun
Rahadèn Sewanagara
pan binêkta marang nagara ing Bali
Ki Kêtut sêdyanira

benjing arsa awangsula malih
Dewa Kêtut yèn sampun sayaga
angrabasèng Madurane
wau pangêludipun
sagung ingkang bala Kumpêni
wangsul marang ing kitha
wau Dewa Kêtut
sampun anumpak baita
saha bala mantuk mring nagarèng Bali
wau kang kawarnaa

bala Kumpêni ambêboyongi
binêkta mundur mring Surabaya
Pangeran Madura mangke
ingkang maksih angantun
anênata ruwêding bumi
mangkana lampahira
mayor sampun rawuh
ing nagari Surapringga
wus acundhuk mayor lan rêkyana patih
miwah Amral Baritman

bêboyongan saking Madurèki
sampun katur marang kyana patya
nêhêr dipun lajêngake
marang Kartasurèku
kang pawèstri myang rare alit
tinon kawêlasarsa
gantya kang winuwus
dutanira ki apatya
ingkang saking nagri Kartasura prapti
cundhuk lawan apatya

glis tinampèn surating narpati
miwah bêbêktan catur nawala
sampun pinatêdhakake
ingkang kêkalih nêngguh
Radèn Suryawinata tampi
lawan Sasrawinata
pinaringan wau
nagari ing Surabaya
kang satunggil maring Rôngga Pramanèki
ginanjar ing Lamongan

dene ingkang satunggile malih
marang panakawan alit mila
duk kala Kapugêrane
Ki Sôngka aranipun
duk Wirasantika nguni
ginanjar nagri Jipang
ngaranan Tumênggung
Surawijaya Ki Sôngka
binêktakakên kinèn adamêl patih
timbalane sang nata

mangke Surawijaya ngêmasi
tilar sunu apan maksih bocah
dèrèng kuwawi ing gawe
dadya Ki Sôngka wau
kang ginanjar Jipang nagari
saha sinungan aran
Tumênggung Mataun
Ki Tumênggung Cakrajaya
undhang sagung punggawa kinon ngèstrèni
miwah Amral Baritman

ya ta ingkang kawuwusa malih
sira Dipati Jayapuspita
kang anèng Japan barise
lawan sakadangipun
Murah Panji sampun anunggil
Balèlèng saha wadya
nging pakuwonipun
têbih lan sang adipatya
duk samana pan lagya agunêm kawis
masalahing ayuda

cinarita sira Murah Panji
anênuwun mring Jayapuspita
aprakara ing arine
Panji Kartayudèku
dèn lihakên arane panji
kalamun tan dèn liha
kawulamit mantuk
wadya wau tinurutan
ingkang rayi sampun angalih wêwangi
ran Dêmang Kartayuda

anging arine Surèngranèki
sang dipati tan purun ngalihna
dene patêdhan sang raje
Panji Surèngranèku
duk sang nata anèng Samawis
mangkana Kartayuda
ing raka tinuduh
anggêcak môncanagara
Pranaraga Madiun lan Saosragi
Kaduwang Kamagêtan

nagri Daha wus anungkul lami
ing Sarêngat lan ing Kartasana
ing Pace Ngrawa Kalangbrèt
Dêmang Kartayuda wus
budhal saking Japan nagari
dhomas prajuritira
tan kawarnèng ênu
wus angancik ing Caruban
dipatine Madiun ing Pranaragi
Kaduwang lagya prapta

saking nagari ing Surawèsthi
wus siyaga sêdya magut ing prang
mring Dêmang Kartayudane
ing Pranaraga ngumpul
Kamagêtan Kaduwang sami
tuwin ing Jagaraga
pêpak nèng Madiun
sampun agêng barisira
sira Dêmang Kartayuda budhal saking
Caruban saha bala

tan winarna ing marga wus prapti
ing Madiun baris wetan kitha
wong môncanagara kabèh
sigra dènira magut
sampun campuh rame kang jurit
prajurit Surabaya
sarêng dènnya ngamuk
sira Dêmang Kartayuda
anindhihi ing bala mangamuk ngukih
sumyur môncanagara

datan wontên tahan ananggêni
pangamuke wadya Surabaya
wus ngancikan nagarane
tan alami anungkul
sakathahe para dipati
mring Dêmang Kartayuda
prasamya sumuyud
wadya ing môncanagara
wus kinêrig sadaya anunggil baris
lan Dêmang Kartayuda

sira Dêmang Kartayuda aglis
budhal saking Madiun nagara
mring Jagaraga karsane
dene ingkang tinuduh
mring Kaduwang mantri kêkalih
Ngabèi Tambakbaya
lawan Wirantanu
angirid prajurit Samas
mantri kalih ing Kaduwang sampun prapti
umadêg barisira

ing Wiratha sampun dèn irupi
kawarnaa Dêmang Kartayuda
wus praptèng Jagaragane
lajêng ing lampahipun
praptèng Kiping tata kang baris
pangarsane wus prapta
baris Kalimungku
nahan gantya kawuwusa
sri narendra lagya wagugên ing galih
dènnya miyarsa warta

pambalike wong môncanagari
gègèr têpis iring Kartasura
wong Surabaya praptane
abaris Kalimungkung
samya nungkul wong Sokawati
solahe anggêgila
wadya Surèngkewuh
miwah kang anèng Kaduwang
urut Laroh gègèr samya dèn bahaki
myang urut Sokawatya

dadya kapit onênge tyas aji
dene putra Pangeran Purbaya
dadya bicara ing mangke
mring Kumpêni gung-agung
panuwune ing sri bupati
kang putra dèn longana
gêgadhuhanipun
mariyême dèn pundhuta
lawang bêbutulan kang maring jro puri
punika binuntua

wêwêngkone kalanggowang pinggir
tuwaburu nulup lawan dharat
Banyumas Mataram kabèh
Pamardèn Dayaluhur
pan sadaya wus dèn pundhuti
mila grah ing wardaya
dening putranipun
kang dadya woding kang driya
duk samana Pangeran Balitar nênggih
tinuduh dening rama

timbalanira sri narapati
ingkang putra kinèn atugura
nagari ing Kaduwange
ananggulanga mungsuh
wong kaparak ingkang dèn irid
Pangran Dipanagara
pan sarêng tinuduh
atugura Jagaraga
angundurna mungsuh kang anèng ing Kiping
sarêng dènira budhal

pan anuju ing taun Jimakir
sinêngkalan kuda adirasa
putra kalih pangluruge
datan kawarnèng ênu
putra kalih praptèng Sêmanggi
nulya pisah ing lampah
kang rayi angidul
Pangeran Dipanagara
lajêng ngalèr ing Garompol sampun prapti
kèndêl amasanggrahan

pangeran Balitar kang winarni
lampahira praptèng Kêpuhbuta
amakuwon sawadyane
pangarsanira rawuh
Ngadiraja gènira baris
nênggih Ki Garwakôndha
kang dadya panganjur
samana wadya kaparak
kanan keri Garwakôndha kang nindhihi
nahan kang winursita

Tambakbaya Mantri Surawèsthi
lawan Wirantanu wus miyarsa
yèn wadyèng Kartasurane
prapta kang ngirid laku
putrèng nata ingkang sumêndhi
pangeran ing Balitar
kang wadyakuswagung
dyan prajurit Surabaya
lèngsèr saking Kaduwang mring Pranaragi
panganjur Kartasura

budhal saking Adiraja aglis
lampahira wus praptèng Kaduwang
Pangeran Balitar mangke
budhal sawadya umung
Ngadiraja pangeran prapti
lajêng ing lampahira
Kaduwang wus rawuh
nahan ingkang kawuwusa
Pangran Dipanagara yun-yunan jurit
lan wadyèng Surabaya

pan kasaru wontên duta prapti
saking rama kangjêng sri narendra
nawala tinupiksage
dinuk ing lamatipun
poma aywa sira ungkabi
hèh nyawa sutaningwang
iku layang ingsun
besuk sira tupiksaa
angetana yèn sira wus panggih kaki
lan Si Jayapuspita

wus tiningkêm malih kang kintaki
Pangran Dipanagara tyas suka
angunandikèng kalbune
rosing tyas wus kapangguh
pan ing nguni wus dèn lèjêmi
dadya amupus ing tyas
madêg suranipun
Pangeran Dipanagara
animbali mring ipe wus praptèng ngarsi
Ki Arya Wiradirja

Wiradirja uwus dèn bisiki
mêsat saking ngarsane pangeran
datan kawarna solahe
ing Kiping sampun rawuh
panggih lawan Kartayudèki
caraka wus tinulak
langkung sukanipun
sira Dêmang Kartayuda
angundhangi marang sagunging prajurit
amêthuk lampahira

mring Pandonan arsa amondhongi
sira Pangeran Dipanagara
wus samêkta prajurite
warnanên lampahipun
Arya Wiradirja wus prapti
wus cundhuk lan Pangeran
Dipanagarèku
katur ing sasolahira
jêng pangeran samana wus angundhangi
mring sagung wadyanira

duk samana ingkang dèn tindhihi
bala Kartasura Gowong Kalang
miwah wong desa sakèhe
pangeran ngandikarum
mring sakèhe kang para mantri
hèh kabèh dasih ingwang
kang trêsna maringsun
ing besuk sira nusula
aywa umung ing mangkya nunggala maksih
lan baris Kartasura

yèn bubar aywa pisah atêbih
besuk pisaha yèn wus antara
saratri lah dipun age
dene pra garwaningsun
dèn tilara sajroning biting
wau kang kawuwusa
wadya Surèngkewuh
sira Dêmang Kartayuda
saha bala prapta bêndhene tinitir
atri umung kang surak

apuyêngan bala jroning biting
wong Kartasura samya siyaga
Pangran Dipanagarage
mêdal jawining pintu
asru dènnya ngundhangi baris
hèh batur aywa obah
ingsun arsa wêruh
apa rupane kang mêngsah
sigra nitih turôngga pangeran aglis
lan sapta lan parpatan

kuda mamprung pangeran glis prapti
cundhuk lawan Dêmang Kartayuda
wadya ingkang wuri gègèr
sigra Pangran Madiun
kang tinuduh ngrabasèng biting
mring Dêmang Kartayuda
sigra dènya nêmpuh
amrêpêki pabitingan
wadyèng Kartasura lumayu awingwrin
katunjang asasaran

sampun kêbut sakathahing baris
amung kantun para garwanira
Pangran Dipanagarane
wus pinondhongan wau
dening wadyèng môncanagari
Pangran Dipanagara
dènira apunggung
lawan Dêmang Kartayuda
eca bawarasa pan sarwi lumaris
datan kawarnèng marga

jroning kitha Madiun wus prapti
Dêmang Kartayuda wus amatah
kang têngga pabitingane
miwah kang dadya cucuk
maksih pajêg dènira baris
prajurit Surabaya
anèng Kalimungkung
kang ngungsir wong Kartasura
samya wangsul maring lèpèn Mungkung malih
atata barisira

têtindhihe ran Kêbokikili
lawan sira Rôngga Macanlola
pan mantri andêl kalihe
warnanên lampahipun
pangran lawan Kartayudèki
lajêng pan sampun prapta
ing Kartasurèku
sagunging môncanagara
pan tinilar ing Madiun anênggani
ing garwane pangeran

sigra lajêng praptaning Kadhiri
Dêmang Kartayuda gya utusan
atur uningèng kakange
mêsat kang dinuta wus
garawalan pan sampun prapti
ing Japan wus apanggya
duta nêmbah matur
wus katur sasolahira
sira Jayapuspita suka ing galih
sigra ngundhangi wadya

asayaga miwah Murah Panji
ingaturan mêthuk ing pangeran
sarêng budhal sawadyane
Wanantrawulan rawuh
rêrêb samya kang wadya alit
akarya pasanggrahan
pirantinya mêthuk
Pangeran Dipanagara
lawan Dêmang Kartayuda aglis prapti
wus cundhuk lan dipatya

pêngkul-pinêngkul myang Murah Panji
sira Dipati Jayapuspita
arum amanis ature
dhuh anggèr gustiningsun
tan andipe yèn praptèng ngriki
raosing tyas kawula
kabanjiran madu
karoban samodra kilang
upamine kang abdi nandhang kêkêling
mèh prapta ing antaka

waluyane duk nah anggèr prapti
sigra Pangeran Dipanagara
ambuka srat bêbêktane
tinupiksèng kang têmbung
miwah sira ki adipati
gantya dènnya nupiksa
samya nuksmèng kalbu
kadriya ingkang timbalan
jêng narendra langkung suka sang dipati
myang sira Murah Panjya

samangkana praptèng ri Rêspati
sira Pangeran Dipanagara
pan sampun jinunjung raje
myang sêsilih jêjuluk
panêmbahan namanirèki
anêngguh Hèrucakra
ing bisikanipun
Senapati Ing Ngalaga
Ngabdurahman Sayidin Panatagami
dening sang adipatya

Jayapuspita sinung kêkasih
sira Dipati Panatagama
myang Panji Surèngranane
samya sinung jêjuluk
Adipati Natapurèki
tuwin Ki Kartayuda
wus sinung jêjuluk
Dipati Sasranagara
sira Jaka Tangkêban sampun angalih
Ki Ngabèi Jangrana

upacara sampun dèn aturi
salir ingkang busananing nata
miwah wong magêrsarine
prajurit pitung atus
ingkang kawan atus wong Bali
samya gagah prakosa
sagêgamanipun
prasamya sondhèr rang-rangan
tan kêna sah kang prajurit kawan biting
lawan jêng panêmbahan

lêlurahe Ki Muna satunggil
lan Ki Mulak bantunira prapta
pun Murah Panji Balèlèng
awasta Gusti Agung
limang atus wadyanirèki
mangkana sang dipatya
Surabaya matur
marang kangjêng panêmbahan
kadipundi ing karsa paduka mangkin
masalahing ayuda

yèn kenginga kawula aturi
ngadhatona paduka nèng Daha
ecaa siniwi bae
dening prakawis ripu
pan amunga pun adhi-adhi
panêmbahan ngandika
tarima sihipun
nanging manira ki raka
sêsinau nêdya ngawaki pribadi
tan arsa ngeca-eca

nging pun Sasranagara Dipati
punika kakang manira bêkta
myang môncanagara kabèh
sawetan gunung Lawu
sampun ewah kadi ing nguni
dening kang pra dipatya
sawetan woyèku
maksih amalwa pun kakang
majêngêna mungsuh saking Surawèsthi
ki dipati sumôngga

dadya sagung ingkang gunêm kawis
kacarita pan samadya côndra
nèng ngriku pangran lamine
budhal sawadya umung
miwah sira ki adipati
sarêng dènira budhal
angatêr nèng ênu
gya wangsul ungkur-ungkuran
mung Dipati Sasranagara kang maksih
tunggil lan panêmbahan

tan winarna solahirèng margi
Panêmbahan Hèrucakra prapta
ing Madiun wus apanggèh
lan para garwanipun
miwah wadyanira ing nguni
kang samya milwa bubar
mangkya sami nusul
wus panggih lan gustinira
myang kang para dipati samya apanggih
lawan jêng panêmbahan

ingundhangkên marang Sang Dipati
Sasranagara lamun pangeran
sampun madêg nata mangke
sawetan ardi Lawu
myang sakiduling jalanidhi
sakilèn Balambangan
kang atas winêngku
bisikaning naradipa
Panêmbahan Hèrucakra ing samangkin
Senapati Ngalaga

iya Ngabdurahmanu Sayidin
Panatagama myang Kartayuda
Adipati sêsilihe
Sasranagara sampun
mupakat kang para bupati
yèn kala siniwaka
munggèng tarub agung
pinarak anèng dhêdhampar
lamun ari Saptu panêmbahan nênggih
miyos ing Pawatangan

nênggih ingkang môngka pamugari
sira Dipati Sasranagara
angrèh punggawa sakèhe
tatag tangginas têguh
ambêk sura ki adipati
titih yèn ulah yuda
nahan kang winuwus
Dipati Panatagama
kang abaris ing Japan nuduh kang rayi
banjêl mring Surabaya

Ki Dipati Natapura aglis
budhal lawan Ngabèi Jangrana
ngrabasèng Surabayane
praptèng Sapanjang sampun
pan kacatur ing sabên ari
dènira bôndayuda
pan buru-binuru
mangkana kang winursita
Pangran Adipati Balitar miyarsi
kalamun ingkang raka

Pangran Dipanagara ing mangkin
sêdya bôngga wus umadêg nata
ing Madiun kadhatone
sigra utusan sampun
tur uninga ing rama aji
caraka sampun prapta
Kartasura cundhuk
sêrat katur ing narendra
tinupiksa kampitèng tyas sri bupati
nêhêr apêparentah

wadya gêdhong tinuduh sapalih
ambantoni Pangeran Balitar
sigra lumampah barise
timbalane sang prabu
ingkang putra kinèn ngangsêgi
ngancika Pranaraga
mangkana wus rawuh
bantu saking Kartasura
wadya gêdhong caranira angêngirid
wus cundhuk lan pangeran

wus kadriya timbalan narpati
sigra wau Pangeran Balitar
angundhangi prajurite
kinon sayaga sampun
budhal saking Tirisan aglis
panganjuring ayuda
Ki Garwakandhèku
kalawan Sêcadirana
Kartabasa kalawan Panji Tohpati
sira Pangran Balitar

mingêr angalèr barisirèki
praptèng Godhêg sira Garwakôndha
miwah Sêcadiranane
myang Kartabasa wau
katri lawan Panji Tohpati
sira Pangran Balitar
Pranaraga rawuh
Panêmbahan Hèrucakra
wus miyarsa yèn ingkang rayi marpêki
budhal saking nagara

arsa mêthuk yudane kang rayi
sira Dipati Sasranagara
ingkang dadya panganjure
kalawan Gusti Agung
pan paduka punggawèng Bali
sira jêng panêmbahan
nindhihi ing pungkur
datan kawarna ing marga
sigra prapta ing Godhêg campuh ing jurit
lawan wong Kartasura

Garwakôndha ingkang anindhihi
wadya kaparak wong Kablitaran
sira Sêcadiranane
ramya ing yudanipun
sarêng dènnya bêdhil-binêdhil
samya wong warêg dana
tan ana kang mundur
Dipati Sasranagara
angabani ing bala sarêng angukih
pêngkuh wong Kartasura

wong Kablitaran angantêp jurit
gulanggulang lan wong samaputra
miwah wong tanuastrane
myang wong jagasurèku
samya ngantêp ing yuda ngukih
miwah wadya kaparak
tan anêdya mundur
arukêt dènira yuda
long-linongan aramya rok silih ukih
sira Pangran Balitar

anjênêngi munggèng wuri têbih
tuwin Panêmbahan Hèrucakra
anjênêngi ing wadyane
nanging kalingan dhusun
asmu merang mulat ing ari
amung wong Surabaya
lan prajurit wangsul
miwah wong môncanagara
kang dèn adu sagunging para bupati
samya ngawaki yuda

Ki Dipati Sasranagarèki
mangsah manêngah sawadyanira
anitih maêsa bule
kinapan abra murub
panandêre kadya turanggi
binendrong ing sanjata
eca anggêgambul
anêmpuh ing Garwakôndha
wadyèng Surabaya pangamuke ngukih
wadya kaparak tadhah

wong Kablitaran sigra nulungi
Sêcadirana myang Kartabasa
miwah Panji Tohpatine
wong Surabaya liwung
rowang mungsuh kathah ngêmasi
Garwakôndha wongira
akathah kang lampus
santanane kawan dasa
mantri gêdhong alap-alap angêmasi
sigra Ki Garwakôndha

angatag marang kang para mantri
wadya kaparak sarêng umangsah
miwah wong Kablitarane
sarêng dènira nêmpuh
wadyèng Surabayakèh mati
sapih kang punang yuda
kasaput ing dalu
lan sarêng mundur kalihnya
Panêmbahan Hèrucakra wangsul malih
mring Madiun nagara

wadyèng Kartasura apan maksih
anèng Godhêg pajêg barisira
nging Pangeran Balitare
sawadyanira mundur
marang kitha ing Pranaragi
amung panganjuring prang
anèng Godhêg tugur
kunêng gantya kawuwusa
sri narendra samana grah angranuhi
kang putra tinimbalan

Pangran Dipati Balitar aglis
budhal saking nagri Pranaraga
lan wadya sêliran bae
ingkang binêkta mantuk
duta nata awanti-wanti
ingenggalakên lampah
tan kawarnèng ênu
Pangeran Balitar prapta
Kartasura lajêng tumamèng jro puri
wus cundhuk lan narendra

gêrahira saya anglayadi
apan sampun karsaning Hyang Suksma
sang nata nimbali age
mring Kapitan Jaswèku
kang ajaga Kartasurèki
wus praptèng ngarsa nata
pinaringan sampun
surat buk kinèn nglajêngna
mring Batawi karsanya sri narapati
benjing sapungkurira

kang rinilan gumantyèng narpati
putranira têtiga punika
inggih salah satunggile
dhingin putra kang sêpuh
ingkang sami mijil sing padmi
Pangeran Adipatya
Mangkunagarèku
yèn punika tan wontêna
kang panênggak Dipati Purubayèki
linilan madêg nata

yèn tan wontên kang putra kêkalih
kang waruju pan samya rinilan
Adipati Balitare
yèn wontên katrinipun
yêkti ingkang sêpuh pribadi
Pangeran Adipatya
Mangkunagarèku
kang nawala wus tinampan
Jaswa mêdal sapraptanira ing jawi
wus mêsat dutanira

ya ta wau kangjêng sri bupati
animbali ing para arinya
Pangran Arya Matarame
Arya Panularipun
kalih praptèng ngarsa rakaji
sang nataris ngandika
karone riningsun
manira iki kayana
karsane Hyang ing sapungkur ingsun yayi
prakara putranira

ingsun titip marang sira yayi
putranira benjing Ki Dipatya
Anom Mangkunagarane
yogya gumanti ringsun
yèn tan ana ki adipati
kang tuwa sutanira
karone puniku
Ki Adipati Purbaya
Ki Dipati Balitar karo pan sami
môngsa bodhoa sira

ingkang putra samyadèn timbali
pêpak munggèng dagane kang rama
miwah kang pramèswarine
myang wong sadalêm agung
nulya mapan sri narapati
tangis umyung gumêrah
miwah Kangjêng Ratu
Kancana sumungkêm pada
para putra karuna samya nungkêmi
ing padane kang rama

duk samana kang seda rumiyin
Tuwan Sayid sasi Rabyolawal
ing tanggal kaping pitune
sedanipun sang prabu
nuju sasi Rabingulakir
pan ing ari Arbanga
kalih tanggalipun
nunggil taun Alip ika
sinêngkalan warna toya rasa tunggil
kala mapan sang nata

gumêr tangising wong jroning puri
garwa sêlir manggung para lurah
amlasasih sêsambate
dyan siniraman gupuh
ki pangulu wus dèn timbali
sakêtib modinira
pêpak nèng kadhatun
kang layon sampun kinapan
sinalatkên ing sagunging para mukmin
ri sampuning mangkana

duk jênênge limawêlas warsi
ingkang layon binêktèng Mataram
sinarèkkên Magirine
mangkana kang anglurug
Garwakôndha wus dèn timbali
wadya gêdhong kaparak
sarêng dènnya mantuk
mung kang nèng ing Surabaya
Ki Tumênggung Cakrajaya ingkang maksih
tugur sawadyanira

Adipati Mangkunagarèki
putra ingkang ngêbroki ing pura
mangkana dina Somane
punggawa sowan pênuh
kang santana kang para mantri
Ngabèi Sinangarya
rôngga lawan dêmung
kinêrig sagung pradikan
sakathahe ngulama kang para kaji
miwah kang para tapa

ki pangulu kêtib juru modin
samya sewaka nèng panangkilan
warnanên ing jro purane
pangeran dipatyèku
wus sayaga arsa umijil
angantosi Kapitan
Jaswa lagya rawuh
Pangeran Arya Mataram
manjing pura kang putra wus dèn aturi
miyos ing panangkilan

dyan umiyos pangeran dipati
akêkanthèn asta lan Kapitan
Jaswa kang munggèng kerine
kang kanan pamanipun
sapraptane ing pôncaniti
sigra Pangeran Arya
Mataram sru muwus
hèh sakèhe pra dipatya
para mantri padha pirsakêna mangkin
yèn anak adipatya

anggêntyani rama madêg aji
sira kabèh padha ngèstokêna
myang para ngulama kabèh
ngèstrènana kaprabun
saur sêmbah kang para mantri
miwah para ngulama
kêtib lan pangulu
tuwin pradikan sadaya
angèstrèni jênêngirèng narapati
tuwin gurnadur jendral

sigra Kapitan Jaswa ngaturi
lan pangeran lênggah adhêdhampar
kang rama palênggahane
arja lêlamak babut
apan sampun dan pinarêki
sagunging pra dipatya
nêmbah nguswa suku
pangulu donga nurbuwat
dyan winaca anênggih kang sêrat jangji
saking gurnadur jendral

Jumadilawal madêgiraji
Kya Gunturgêni mungêl têngara
bêdhil ngloji muni kabèh
sang nata sigra kondur
myang Kapitan Jaswa umiring
sapraptanirèng pura
sirasang aprabu
kang paman kalih ngandika
myang kang raka tuwin ingkang rayi-rayi
sadaya ingandikan

sapraptane wau jroning puri
kang santana prasamya dhadharan
lawan Kapitan Jaswane
miwah kang pra tumênggung
pan sadaya ngandikan puri
pan lajêng bêbadhayan
munggèng mandhapagung
tan winarna solahira
Panêmbahan Hèrucakra kang winarni
sampun miyarsa warta

lamun ingkang rama sri bupati
mangkya mantuk marang rahmatullah
sakalangkung pangungune
arsa mêmule sampun
angundhangi bala anggêrit
kidang lawan mênjangan
amêmule sampun
mangkana kang winursita
sri narendra ing dina Soma tinangkil
prabu ing Kartasura

datan owah kadya duk suwargi
miyosirari Rêspati Soma
miwah yèn ari Saptune
miyos ing alun-alun
anyukakkên manahing dasih
sang nata wus utusan
marang Surèngkewuh
Ki Tumênggung Cakrajaya
pinatêdhan uninga lamun sang aji
seda putra gumantya

lawan kinèn têtêpa kang baris
aywa mulih yèn durung sampurna
nagari Surabayane
mangkana sang aprabu
pêparentah marang ing dasih
Kyai Kartanagara
wus jinunjung lungguh
dadya pêpatih pangiwa
pan pinaro parentah ing tanah Jawi
têngêne Cakrajaya

pan ing nguni duk kang rama swargi
sira Tumênggung Kartanagara
wus kinarya sisihane
lawan Cakrajayèku
dadya mangkya ngantukkên malih
sira Ki Martadita
wus jinunjung lungguh
myang sampun sinungan aran
Ki Tumênggung Mangunnagara kinardi
gêdhong têtindhihira

Pangran Pringgalaya wus ngêmasi
kang ginanjar dènira sang nata
anggêntyani lêlinggihe
nênggih santana prabu
saking Kablitaran Matawis
Radyan Martakusuma
Mas Gale duk timur
dupi jinunjung kang lênggah
sarta sinung jêjuluk dening narpati
Dyan Arya Pringgalaya

sutanya Pangran Pringgalayèki
jalu kala jênênge kang rama
kinarya mantri anome
sedane ramanipun
tan gêntyani rama namèki
nanging jinunjung lênggah
sinungan jêjuluk
Tumênggung Natawijaya
dening dhusun linggihe duk ramanèki
samana tan kaliya

apan sami kinarya têtindhih
kalih Arya Radèn Pringgalaya
sami angrèh mantri gêdhe
Ki Sumabrata lampus
anakira gêntyani mantri
Ngabèi Kartinala
pinaringkên sampun
maring Ki Kartanagara
Carik Bajra sinungan nama ngabèi
nêngguh Tirtawiguna

duk samana sira ki dipati
Purubaya Dipati Balitar
pinundhut upacarane
duk kala swarginipun
ingkang rama putra kêkalih
akandhaga gotongan
myang pangawinipun
lêlima kang munggèng ngarsa
wus pinundhut saliring kang busanèki
upacara Kaputran

upacara santana kang maksih
ingkang rayi kalih tan lênggana
nanging sakit jroning tyase
myang gêgadhahanipun
jagasura dipun pundhuti
tanapi ing Balora
pan sampun pinundhut
sangsaya jarêm ing driya
sira Pangran Balitar gêgabah dasih
anggung adadar-dadar

wadyanira sèwu winatawis
agulang-gulang myang Samaputra
katanggung tanuastrane
myang sêsêliranipun
pan dèn ulig siyang myang ratri
lumintu dana boja
miwah kramanipun
sampun karsaning Hyang Suksma
jêng pangeran kêna pangaduning iblis
supe ing kadang tuwa

Garwakôndha kang ngadon-adoni
ingaturan angrêbata pura
pan Jawa sami darbèke
punapa kaotipun
tuwin ingkang wêling kang swargi
nagari tanah Jawa
singa kang amêngku
putra têtiga punika
sayêktine dhuh anggèr samia mukti
sampun sakit ing driya

mangkya gèr nandhang sakit ing galih
gêgadhuhan anggung pinundhutan
suwawi sampun sêdhênge
dene kang pra tumênggung
anggèr kathah kang malih kapti
akait lan kawula
ing samangsanipun
paduka ngrabasèng pura
pra dipati gusti akathah kang malik
nunggil lawan kawula

dadya pangeran giwang kang galih
ingkang paman sampun ingaturan
Pangran Arya Matarame
prapta sampun acundhuk
lan kang putra wontên panêpin
Pangran Arya Balitar
alon dènnya muwus
dhuh paman kadipunapa
aprakawis jasad kawula puniki
anggung asakit driya

putra dika ki lurah ing mangkin
dhatêng kawula asiya-asiya
kula paman sayêktine
lali ing kadang sêpuh
datan wande ngrabasèng jurit
Pangran Arya Mataram
têbah jaja ngadhuh
dhuh anggèr sampun mangkana
kadang tuwa gêgêntine ramantaji
duraka kang pinêdhak

lamun kenging pun paman ngaturi
jamak gêrang dadia pêpalang
dhaplok dadi pêpathoke
kênia kawula jum
sampun karya rêngkaning bumi
nadyan kang sampun lunga
rakanta puniku
Ki Arya Dipanagara
lah puniku têka umadêg narpati
yèn pikire pun paman

dèn undanga mulih mring nagari
jagat Jawa dèn pangana tata
runtut lawan santanane
gêdhe barêkatipun
yèn anggunga angèncèng pikir
yêkti suda kang bêrkat
bumi têmah rêtu
ènthèng yèn binobot ing lyan
sira Pangran Balitar nauri aris
dhuh inggih-inggih paman

lamun putra dika sri bupati
uningaa sampun akarya sak
sangêt marang ing kadange
inggih ta sintên purun
gêgêntine rama narpati
dene dahat niaya
marang raganingsun
sayêkti singa tiwasa
sintên wêruh paman ing sawuri-wuri
luwih karsaning Suksma

dene andika paman ing mangkin
kêdah tumut maring putra dika
kang sampun umadêg rajèng
inggih ta sampun tanggung
sêdhêng dika milwa kakaji
kang sampun madêg nata
kuwawia munjung
amuktèkakên wong tuwa
pan kawula puniki dadi wong cilik
tur miskin tanpa karya

Pangran Arya Mataram ambêkis
adhuh anggèr sakarsa andika
lamun makatên kandhane
bubuhane wong jimbun
lamun ora kangge malangi
yêkti ngadêg ing têngah
nora milu-milu
sapa ingkang sinerenan
ing nurbuat wong Jawa yêkti dhêdhumpil
anging gèr tur kawula

raka dika kidul Ki Dipati
Purubaya sampun dika tilar
apa barang sarêmbage
karana ta puniku
dhingin tuwa lan kaping kalih
kawawa tur prakosa
balatantra agung
yèn angrojong raka dika
sayêkti wong Jawa padha wêdi asih
kèlu sagung punggawa

Pangran Balitar nauri aris
gih-gihane môngsa lah kawula
paman pintên prakawise
yèn atilara rêmbug
putra dika kangmas Dipati
Purubaya punika
kapanggih ing pungkur
tan kawarna solahira
pangran kalih ing dalu samya lumaris
dhatêng Kapurubayan

sapraptane katiga apikir
Pangran Purbaya kewran ing driya
arsa rinojong arine
kang raka sang aprabu
raosing tyas malang tumolih
anging emut kang swarga
ing wêwêlingipun
hèh Ki Dipati Purbaya
ingsun titip ing arinira sawiji
Ki Dipati Balitar

aywa kongsi asakit tyasnèki
sira kang tuwa kaki amonga
ing arinta sapolahe
dadya mênggah angadhuh
Pangran Arya Mataram angling
yèn pun raos ing nala
sisip kang asêpuh
ingkang anom sisip uga
dene nora idhêp ing anomirèki
bok iya narimaa

pangeran ing Purbaya nauri
witning paman kuladahat kewran
anging yèn èngêt wêlinge
swargi rakanta prabu
mring kawula awanti-wanti
tuwin mring putra dika
ki lurah puniku
pan inggih winêkas-wêkas
titip maring arinira kang wuragil
milua awibawa

Pangran Balitar nauri aris
pan kawula paman botên êsak
duk upacara sakèhe
pinundhutan puniku
pan kawula angraos alit
dene kang gêgadhahan
sabin kyèh pinundhut
kang kula têdha punapa
bocah kula paman sèwu malah lêwih
lan malih sangêt wirang

tan winarna solahirèng nguni
pangeran kalih pan sampun bubar
saking Kapurubayane
gantya ingkang kawuwus
panêmbahan ingkang palinggih
nèng Madiun nagara
kang sampun amêngku
wadya ing môncanagara
pan angrêbda duk samana budhal saking
Madiun karsanira

amrêpêki ing Kartasurèki
panêmbahan arsa ngrabasèng prang
gumuruh wadyabalane
datan kawarnèng ênu
sampun prapta ing Sokawati
abaris ing Pandonan
pabarisanipun
duk saking ing Kartasura
wus rinakit kadhaton kinubêng biting
akarya panangkilan

alun-alun pan sampun aradin
punggawanira samya malatar
pinarapat pakuwone
wong Sokawati nungkul
pan akathah jinunjung linggih
wong kalang apan kathah
kang dadya tumênggung
Dipati Sasranagara
wus anuduh marang sagunging prajurit
samya ngêlar jajahan

kang angilèn ing Kampak wus prapti
kang angidul praptèng Aribaya
wong Sokawati barise
ya ta ingkang winuwus
Jêng Pangeran Balitar nênggih
kang tansah anggêgabah
marang wadyanipun
mangkana Ki Garwakôndha
anggêgubêl pangeran katuran wiwit
punapa ingantosan

Garwakôndha marmanya kadyèki
dene sutanira kinunjara
Ki Ragum ika wastane
ing gêdhong prênahipun
dosanira asabèng puri
marma Ki Garwakôndha
sangêt aturipun
dadya Pangeran Balitar
anuruti wadyanya pinêpêk sami
sayaga ing ayuda

apan sampun utusan mring loji
anodhi marang Kapitan Jaswa
mandhêg ing têngah ature
pan sami kadangipun
tanah Jawa padha duwèni
tan arsa munasika
ing sakarsanipun
dènira rêbut nagara
wong Kumpêni singa kang anèng jro puri
pasthi gusti manira

singa mênang ingsun kang ngêmongi
singa kalah ingsun milu jarah
kang bacok sun cokok bae
singa unggul sun panggul
pan wus bubuhaning Kumpêni
anèng ing tanah Jawa
pan suwitèng ratu
yèn mungsuhana wong liya
nadyan rêmuk dèn bandhêmêna tan gingsir
mangkana aturira

dadya eca pangeran tyasnèki
wadyanira wus samya sayaga
miwah Ki Garwakandhane
pêpak santananipun
miwah para kaum lan kaji
samya rêmbug anulya
suwawi angamuk
anuju ing sasi Ruwah
dina Saptu tanggal pinglima anênggih
sarêng ing bêdhug tiga

jêng pangeran ngrasuk busanaglis
waos dhahar binagi sadaya
marang ing para lurahe
miwah kagungan dhuwung
dinum marang wong bêcik-bêcik
kang yoga tan kêna sak
lan sariranipun
jêng pangeran sigra budhal
saking dalêm sawadyanira lumaris
ing tyas datan mundura

Garwakôndha kang dadi cucuking lampah
para lurah nambungi
Ki Gandaradesa
lawan Ki Anggandara
Jaladara lawan malih
Ki Maudara
Subala lan Subali

pun Banendra Sudira lawan Nirada
samya andêl ing jurit
Prêtipa Sumitra
Kricak lan Laksamana
Sêcawiragagapati
Urawan lawan
Bêthokjenggot nambungi

têtindhihe Apatih Sêcadirana
lawan Panji Tohpati
Kartabasa lawan
Pôntrabasa ing ngarsa
lampahe tan mêdal loji
sakilènira
anjog sakidul masjid

wus malêbèng alun-alun Garwakôndha
praptèng gêdhong siraglis
kang kêmit tinumbak
wong Kablitaran surak
gumrah pan samya numbaki
Ki Ardiguna
mantri gêdhong ngêmasi

wadya gêdhong sumyur samya manjing pura
ya ta sri narapati
gugup amiyarsa
otêr wong sajro pura
wong dalêm pating jalêrit
wong Kablitaran
surak sarwi ambêdhil

kang akêmit ing jro baris palataran
sapalih samya mijil
anjagani lawang
nênggih wadananira
Mangunnagara kang kêmit
sigra dinuta
garawalan mring loji

wadya Kablitaran kadya singalodra
galak tinon ngajrihi
samya kibir ing tyas
anarka lamun bêdhah
ingsun sida angêploki
besuk badhaya
liyangan kêndhagadi

Garwakôndha anake anèng panjara
sigra dènnya marani
panjara binujat
sira Ragum wus mêdal
Garwakôndha anangisi
dhuh sutaningwang
tan nyana lamun urip

Ki Tumênggung Mangunnagara wus prapta
ing loji wus apanggih
sira lawan lutnan
asru pamuwusira
ingong dinuta narpati
marma andika
suwe tan magut jurit

pan puniki pakênira kang sinêdya
dede sri narapati
sêdya ngrusak ing ta
kait wong Surabaya
kang raka sangêt malangi
nanging tan kêna
mila mangkya dhatêngi

sarêng myarsa wuwuse Mangunnagara
kagyat bala Kumpêni
pan sampun siyaga
budhal marang Pamêngkang
mung Walônda rong Kumpêni
praptèng Pamêngkang
lan mungsuh wus apanggih

dan angêdrèl Kumpêni lir gêlap sasra
wong Kablitaran sami
umangsah narajang
binendrong ing sanjata
sumyur pangarsanirèki
Sêcadirana
panggah pamuk mapulih

anarajang ingurugan ing sanjata
kang jaja akrêp kanin
niba wus palastra
sira Sêcadirana
Apanji Tohpati kanin
asta kalihnya
kataratas ing mimis

Kartabasa narajang sampun katiban
ing mimis angêmasi
nulya kasusunan
ing gurnat lan gurnada
ing wuri kiwul tan pulih
Pangran Balitar
praptèng wetan sitinggil

pan kapêthuk andêle samya palastra
sigra nrêgakên dasih
Kumpêni ing wuntat
saya kathah kang prapta
pangêdrèle wanti-wanti
pan kadya udan
tibane punang mimis

dadya kewran tyasira Pangran Balitar
wadya sami nangisi
dhuh anggèr kondura
wadya paduka risak
ngungsia rakanta gusti
Pangran Purbaya
yèn angrojong suwawi

linêbêtan saking kori pêpungkuran
nulya mundur tumuli
sawadya lon-lonan
sampun anggagat siyang
Ratu Pakubuwanèki
sampun miyarsa
karuna kontrang-kantring

sambat-sambat kang raka kang sampun seda
dhuh lae sri bupati
tan sagêd kawula
atêngga putrandika
dhuh kula tumut ngêmasi
putra paduka
samya brêwalèng jurit

sigra minggah Jêng Ratu Pakubuwana
dhatêng ing gunung Kunci
Pangeran Balitar
praptèng ing Surabayan
ngidul sawadyanirèki
kang ibu miyat
ngawe sarwi anangis

asta kanan angawe-awe kang putra
kang keri astanèki
angusapi waspa
dhuhkulup dèn aenggal
ngungsia kakangirèki
Si Purubaya
dhuh kulup dèn agêlis

kumpêni tan angungsir ing lampahira
sami minggah sitinggil
mariyêm pinasang
kang anèng sitibêntar
sadaya pan sarêng muni
lir gêlap sasra
wong Kablitaran wingwrin

sigra-sigra lampahing baris wus prapta
Kapurubayan nuli
Pangeran Balitar
manjing dalêming raka
kang wadya pênuh nèng jawi
wong Kapurbayan
samya graitèng galih

Jêng Pangeran Purbaya maksih anendra
kagyat gumyah ing jawi
mêdal kathetheran
sigra Pangran Balitar
kang rakaglis dèn sungkêmi
asru karuna
sêsambate mlasasih

dangu datan uwal dènnya ngrangkul pada
langkung èmêng ing galih
Pangeran Purbaya
arsa milwa arinya
kang raka karasèng galih
jêtung atêbah
jaja ngandika aris

wis mênênga yayi mas aywa karuna
ingsun kang anglabuhi
yayi maring sira
nanging ta payo lunga
saking ing Kartasurèki
yayi ngancika
nagari ing Matawis

rasaning tyas yèn ingsun kalawan sira
angancik ing Matawis
wadyèng Kartasura
karia nora kathah
punggawa myang para mantri
asru ngandika
Pangeran Purbayèki

payo bocah Kapurbayan têngaraa
siyagaa dèn aglis
sigra atêngara
gumyah wong Kapurbayan
wus samya samêktèng jurit
kang para lurah
andhèr ngarsaning gusti

Jêng Pangeran Purbaya ngrasuk busana
maring garwanirèki
wus samya siyaga
pangeran sigra budhal
gumuruh swaraning dasih
dyan ing pasowan
kidul kang dèn ampiri

sira Pangran Balitar sigra utusan
sagung para garwèki
kinèn budhalêna
saking ing dalêmira
wong gulang-gulang tinuding
kang kawarnaa
wong Kapurbayan prapti

ing pasowan kidul myang wong Kablitaran
kori kapanggih kunci
wadyèng Kapurbayan
samya amadung lawan
kaparak kang jagi kori
nungkul sadaya
tan ana nglawan jurit

pan kasaru praptane bala Walônda
gumrudug ambêdhili
sinungsunan gurnat
gutuk api gurnada
lir udan tibaning mimis
wong Kapurbayan
samya mundur aririh

pangran kalih lajêng wau lampahira
umung swaraning janmi
wontên abdinira
Pangeran Purubaya
Ki Mangunonêng panastis
katur pangeran
Ki Mangunonêng pamit

adhuh gusti kawula anuwun lilah
arsa laju mring Pathi
yèn wontên pangaja
sarta barkat paduka
ing Pathi kawula gitik
yèn sampun bêdhah
kawula sowan malih

adhuh gusti sadaya antuka rowang
pangeran anuruti
Mangunonêng sigra
ngalèr sarowangira
pangeran kalih winarni
pan sampun prapta
Drêsanan rêrêb sami

enjing budhal tan winarna lampahira
praptèng nagri Matawis
saha wadyanira
pan ing Kartawinata
kang arsa dèn kadhatoni
ngalihkên aran
kitha ing Kartasari

animbali sakathahe wong pradikan
miwah kang para kaji
sagunging ngulama
lawan kang para tapa
kinêrik mring Kartasari
apan sadaya
kinèn samya ngèstrèni

ing pangeran dènirarsa madêg nata
Kiyai Wanagiri
apan sampun prapta
lawan sasabatira
wong Mataram samya kêrig
nèng Kartasêkar
sampun agêng kang baris

Kartasari pan sampun arakit praja
yasanira kang swargi
kadhaton wus pelag
mangkana dina Soma
pangeran kalih tinangkil
pêpak kang wadya
pênuh wadyèng Matawis

Jêng Pangeran Purbaya gya undhang-undhang
marang sagunging dasih
padha ngèstokêna
kalamun ari êmas
sun junjung madêg narpati
anèng Mataram
bisikanira nênggih

Sultan Ibnu Mustapa Pakubuwana
Senapati Nglagèki
iya Ngabdurahman
Sayidin Natagama
kang rayi jinunjung aglis
kinèn alênggah
munggèng dhêdhampar rukmi

sigra ngadêg Ki Wanagiri andonga
sagung wadya ngèstrèni
Pangeran Purbaya
jumênêng Panêmbahan
Purubaya senapati
madyèng payudan
kang wadya saur pêksi

Garwakôndha wus jinunjung lungguhira
pan kinarya pêpatih
wus sinungan aran
Tumênggung Jayabrata
wadyèng Kablitaran sami
kathah kinula-
wisudha dadya mantri

Wôngsadirja Pêpatih Kapurubayan
sampun jinunjung linggih
ran Wiranagara
Tumênggung jêjuluknya
Pangeran Arya anênggih
pan putranira
kangjêng sri narapati

Kartasura nanging pinupu kang paman
Pangran Purubayèki
kala timur mila
anèng Kapurubayan
wus pinakramakkên nguni
kapanggih kadang
Dyan Ayu Wulan nênggih

putranira Kangjêng Pangeran Balitar
radèn putra ing mangkin
tan arsa kantuna
ing nagri Kartasura
kêdah milwa mring Matawis
trêsna ing paman
mangkya sinung wêwangi

Pangran Adipati Anom namanira
wong Kapurbayan sami
akathah kang minggah
Radèn Wôngsakusuma
pan sampun jinunjung linggih
nênggih Dipatya
Urawan namanèki

Bôngsapatra wasta Dipati Lumarap
Ki Wirayuda mangkin
Subud namanira
Tumênggung Martasura
nguni Rajamênggalèki
pan sutanira
aran Ki Rajaniti

sinung aran Ki Tumênggung Sindusastra
anak ing Wanagiri
wus sinungan aran
sira Arya Panangsang
Banendra sinung wêwangi
Tumênggung Singa-
barong kang awêwangi

Prayawôngsa lêlurah Kapurubayan
sami jinunjung linggih
ran Rônggawarcitra
sisihnya Suradita
wus sami jinunjung linggih
sinungan aran
Rôngga Wanèngjiwèki

Prayanôngga Tumênggung Mangunnagara
Gadhingan wus sêsilih
ran Malangsumirang
sira Gêndaradesa
Ki Arya Tambakbayèki
wontên santana
abdinira narpati

duk jênênge sri narendra ingkang swarga
lênggah wong nirbayèki
saking Wanglu ika
lan Radèn Wiradipa
apan wus jinunjung linggih
sinungan aran
Radèn Danupayèki

Sêcayuda ran Tumênggung Nirantaka
Dyan Suranggaranèki
Tumênggung Mataram
mangkana jurunira
pan Kiyai Wanagiri
apan winênang
lênggah nginggil ing kursi

jajar lawan Panêmbahan Purubaya
Kiyai Wanagiri
kèdhêp aturira
sarwi sinungan aran
Kyai Gêdhe Wanadadi
sampun mupakat
mangkana kang winarni

Panêmbahan Purubaya pêparentah
marang punggawa mantri
kang tinuding kesah
samya ngêlar jajahan
Ki Sindurêja tinuding
mring Parimana
Kêdhu kinèn nguyuni

Sindurêja Ki Mas Garit duk alitnya
budhal sawadyanèki
angêlar jajahan
ing Parimana prapta
wong Kêdhu suyud awingwrin
Tumênggung Marta-
sura sampun tinuding

angrabasèng marang nagari Toyamas
budhal saking Matawis
tan kawarnèng marga
wus praptèng Wanakarta
urut lêdhok dèn irupi
nungkul sadaya
sigra budhal kang baris

saking Wanakarta angêlar jajahan
sumahab punang baris
mring nagri Toyamas
Tumênggung Martasura
datan winarna ing margi
praptèng Toyamas
lajêng campuh ing jurit

wong Pamardèn Banjar Sagaluh wus milwa
mring Ki Martasurèki
rame punang yuda
tumênggung ing Toyamas
kasoran dènira jurit
wonge kèh pêjah
kuthanedèn anciki

Ki Tumênggung Banyumas ngungsi mring Têgal
wau ta kang winarni
wadyèng Kapurbayan
kang dhatêng Urutpanjang
ing Kadrêsanan wus prapti
têtindhihing prang
Lumarap Adipati

nèng Drêsanan sira Dipati Lumarap
pan sampun abêbiting
kanan keringira
suyut sagung wong desa
mring Lumarap Adipati
sampun angrêbda
agêng barisirèki

duk samana wadyalit ing Kartasura
jadhêl marang Matawis
suwung kang nagara
para mantri akathah
minggat prasamya ambalik
milwèng Mataram
lorodan sabên latri

amung kantun wadya kadipatèn lama
maksih têngga narpati
kathah kang kinula-
wisudha Dirayuda
pan sampun jinunjung linggih
wadya kaparak
kanan kang dèn tindhihi

sinung aran sira Ki Dêmang Urawan
dene kaparak keri
Ki Diramênggala
sampun sinungan aran
Ngabèi Wirajayèki
Kartanagara
sampun sinung sêsilih

pan jumênêng Adipati Mangkupraja
samana wontên malih
pan kaprênah tuwa
santana kadiptyan
Dyan Santarêja rannèki
wus sinung aran
Pangeran Mangkubumi

saking Sanggung têdhake Kasutakaran
sampun sinungan kardi
anjaga tampingan
ing Sanggung kang jinaga
nanging datan dèn tuguri
nglarag kewala
yèn wontên mungsuh prapti

kang bang kilèn sang nata wus pêparentah
mangkana kang tinuding
atêngga tampingan
Radèn Suradiningrat
marang sawetaning ardi
Marapi gènnya
Suradiningrat nênggih

putranipun Pangeran Arya Panular
kinarya senapati
abaris ing Sêpal
ngêrig wong wetan arga
Dêmang Prêkul dèn tindhihi
apan wong desa
sura jinunjung linggih

sabên dina dènira prang long-lonongan
sawetaning nagari
kang jaga tampingan
samana cinarita
wontên sudagar narpati
Ki Pranasuta
sampun jinunjung linggih

ingaranan Ki Tumênggung Sumabrata
sugih wong kang ginajih
rosa budinira
têtindhihe wongira
apan cinara Kumpêni
Sumadinala
sutanira pribadi

sabên ari anglarag jawining kitha
dene bala Kumpêni
kathah ingkang prapta
saking nagri Samarang
kang baurêksa narpati
myang wong Makasar
Ambon Sêmbawa Bugis

pan atugur sagunging prajurit sabrang
akalangan kang baris
anèng panangkilan
ya ta jêng sri narendra
utusan mring Surawèsthi
dutaglis mêsat
kang karsa sri bupati

animbali Ki Tumênggung Cakrajaya
miwah surat Kumpêni
animbali Amral
caraka sampun prapta
ing nagari Surawèsthi
dhawuhkên sêrat
marang rêkyana patih

miwah Amral samya nupiksa kang surat
kagyat ngungun ing galih
sira ki apatya
Tumênggung Cakrajaya
nangis sadalêming galih
sagung dipatya
prasamya dèn timbali

prapta andhèr sagunging para dipatya
samya sinungan paksi
angungun sadaya
ngandika Cakrajaya
baya karsaning Hyang Widhi
yèn bumi rêngka
para gèr rêbut singgih

jêr tiwase si paman Kartanagara
among ing gusti-gusti
yèn bisa anjuma
supaya mangkenea
sadaya wus dèn undhangi
para dipatya
miwah bala Kumpêni

arsa budhal mantuk marang Kartasura
kang tinanggênah baris
tugur Surabaya
Kumpêni sabrêgada
têtindhih kapitan Bongseng
dene Dipatya
Tuban lawan Garêsik

ing Lamongan Sidayu lawan Madura
liya punika kêrig
Ngabèi Tohjaya
karsanya ki apatya
binêktèng Kartasurèki
nanging Kapitan
Bongsing lan pra dipati

samya nêdha kantune Kyai Tohjaya
tugur ing Surawèsthi
marmanya tinilar
dening Ki Cakrajaya
Ki Ngabèi Tohjayèki
dyan kawuwusa
budhal sagunging baris

samya mêdal ing Samarang karsanira
warnanên ing Samawis
ing saprêlosira
Kumêndur Gobyo ika
Kumisaris kang gumanti
Dulkup ranira
kasub lamun ajurit

kunêng ingkang budhal saking Surabaya
Amral lan ki apatih
gantya winursita
Pangeran Kudus ika
ing nguni kang dèn gantyani
dening ki arya
kesah sarayatnèki

saking Kudus adhêdhukuh bumi Dêmak
ingaran Pôncawati
alami nèng kana
Pangeran Kudus mangkya
sêdya bôngga madêg baris
kawula Dêmak
samya nungkul awingwrin

marmanyajrih dene mawi pangabaran
Pangeran Pôncawati
mila wadyèng Dêmak
samya nungkul sadaya
lan dipatinira sêpi
nèng Surabaya
dadya ngrêbda kang baris

duk samana wus ngrabasèng nagri Dêmak
Pangeran Pôncawati
mantri kang atêngga
nagari tan kawawa
kitha sampun dèn anciki
kang kawuwusa
Amral lan ki apatih

lagya rêrêb samana anèng Jawana
wontên wong Dêmak prapti
katur maring Amral
kalamun nagri Dêmak
wontên wong umadêg baris
ngirup bêbahak
Pangeran Pôncawati

nagri Dêmak ing mangkya sampun kancikan
barise wus andadi
wadyabala Dêmak
ingkang sêdya anglawan
samya kasoran ing jurit
kêkês kang manah
marma suyud awingwrin

duk samana Ki Tumênggung Suranata
lan Patmanagarèki
kinèn rumiyina
dening Amral Baritman
tanapi rêkyana patih
pan sampun budhal
anggrêgut punang dasih

dènnya lami nèng nagari Surapringga
mangkya praptèng nagari
kapranggul ing mêngsah
samyagêng nêpsunira
wong Dêmak kotbuta sami
datan kawarna
ing marga sampun prapti

Pajimatan wong Dêmak lajêng umangsah
Pangeran Pôncawati
wus miyarsa warta
lamun wong Dêmak prapta
wadyane wus dèn undhangi
tata barisnya
samyakinèn ngujungi

ing Pangeran Pôncawati pamrihira
luputa sakèh mimis
waradin sadaya
wadya sarêng umangsah
nèng Kabanyon tata baris
wong Dêmak prapta
lajêng campuh ing jurit

têtindhihe kêkalih pan putranira
Pangeran Pôncawati
Dyan Suradipura
lawan Sumadipura
sèwu lamun winitawis
kèhe kang wadya
samya kulambi putih

dènnya aprang arame pan long-linongan
wadya ing Pôncawati
solahe lir macan
sêsuta suda pakan
wadya ing Dêmak kalindhih
kathah kang pêjah
ya ta wau winarni

Amral Britman lan Tumênggung Cakrajaya
miwah wadyèng pasisir
lampahe tut wuntat
wurine Suranata
wus praptèng Dêmak nagari
lajêng umangsah
sagung bala Kumpêni

wadyèng Pôncawati wus atur uninga
marang gustinirèki
yèn Kumpêni prapta
pangeran angandika
pan iku dudu Kumpêni
babi kang prapti
ywa sira walang ati

ing ayuda têka sira tarajanga
pasthi piyak kang mimis
takut marang sira
pan ingsun kang anulak
wau ta nayaka kalih
sigra umangsah
kotbuta punang dasih

sarêng nêmpuh bala Kumpêni atadhah
angêdrèl wanti-wanti
kukusing sundawa
pêtêng madyèng palagan
wong Pôncawati kèh mati
Suradipura
sampun anandhang kanin

myang arine Sumadipura palastra
wong Pôncawati ngisis
Kumpêni sumahab
sinusunan ing gurnat
wadyèngPôncawati wingwrin
ingkang lumajar
samya ngungsi ing gusti

Pangran Pôncawati ingaturan wikan
yèn putra angêmasi
myang kang nandhang brana
wadya tumpês sadaya
sigra Pangran Pôncawati
nyandhak talêmpak
pêpulih ing ajurit

mêdal saking pakuwon Kumpêni prapta
Pangeran Pôncawati
binendrong sanjata
wongira kathah pêjah
sêdya mangamuk mapulih
nanging kasangsang
ing gurnat gutuk api

ingurugan ing mimis pan kadya udan
Pangeran Pôncawati
wus anandhang brana
baunira kang kiwa
mundur mring sakidul kali
wus dèn rêrômpa
binêkta mring surambi

Amral Britman umiyat kalangkung suka
anulya tinut wuri
myang sagung dipatya
umiring marang Amral
prapta ngarsaning surambi
Amral umiyat
ing Pangran Pôncawati

galangsaran pinrêpêkan dening Amral
asru dènira angling
hèh tabe pangeran
lu mau jadhi raja
amangku rat tanah Jawi
mangapa lukak
sêmpal baunirèki

mari bangun beta angkat jadhi raja
Pangeran Pôncawati
nangis mêgap-mêgap
ngranuhi brananira
Amral suka dènirangling
anarik pêdhang
sun awèh tômba bêcik

wus pinêdhang pangeran tatas kang jôngga
pan sampun angêmasi
Amral mundur sigra
mring wismèng Suranata
lawan sagung pra dipati
amasanggrahan
umiring ing apatih

tan winarna ing dalu enjinge budhal
marang nagri Sêmawis
tan kawarnèng marga
praptèng nagri Sêmarang
Tumênggung Cakrajayèki
lan Amral Britman
panggih lan komisaris

wus amanggih pira-pira ingkang kurmat
gantya ingkang winarni
Mangunonêng ika
prapta sing Kartasura
anjujug ing dhusun Sani
santananira
wong Pathi samya prapti

Mangunonêng wau ngadêg barisira
angrabasèng ing Pathi
arame prangira
wadyalit long-linongan
wong Pathi sampun kalindhih
nagaranira
pan sampun dèn anciki

Mangunonêng supe patambayanira
lan Pangran Purbayèki
wruh ingêring praja
pan sampun aputusan
marang nagari Sêmawis
nungkul karsanya
marang Kartasurèki

wus apanggih lan Tumênggung Cakrajaya
duta saking ing Pathi
myang ing Amral Britman
pan sampun tinarima
nahan gantya kang winarni
ing Kartasura
Pangran Arya Matawis

pan alolos lan saputra garwanira
miwah dasih tan kari
sêdya madêg nata
nèng nagri ing Santênan
lampahira sampun prapti
ing Garobogan
sampun umadêg baris

duk samana kang jumênêng Garobogan
Arya Môndhalikèki
apan tan kawawa
lajêng nungkul kewala
ing Warung Balora sami
myang ing Sêsela
prasamya dèn irupi

ing Balora kang sami amapag ing prang
dening wus nungkul sami
marang Panêmbahan
Hèrucakra gustinya
dadya wong môncanagari
bahak-binahak
gantya ingucap malih

sri narendra wus anglampahakên duta
marang nagri Sêmawis
saha mawi surat
duta praptèng Samarang
tinampan ing komisaris
surat sang nata
pan sampun tinupèksi

ingurmatan bêbukaning kang nuwala
dening Rêkyana Ratih
Cakrajaya salah
winastan tingalira
marang kangjêng sri bupati
akarsa mêngsah
nêngguh pangeran kalih

winastanan Ki Tumênggung Cakrajaya
duk anèng Surawèsthi
amangun wasana
surat praptèng Pangeran
Balitar Purubayèki
marma ya ngrêbat
pura asmara kingkin

dadya mangke anêmahi
Ki Apatih Cakrajaya
ginêdhong jroning lojine
saking karsaning narendra
Tumênggung Cakrajaya
wus asrah ing pêjahipun
datan suwalèng ing karsa

lan ungêl sêrat narpati
Amral ingkang tinimbalan
mring nagri Kartasurane
ingutus amagut yuda
marang nagri Mataram
lawan angirida laku
ing bala Kumpêni ika

kalawan amawi tulis
kang saking gurnadur jendral
Amral kinèn lumaywage
apan sampun asiyaga
miwah Kumpêni Islam
Ambon Sêmbawa myang Wangsul
Bugis kalawan Makasar

pan sampun siyagèng jurit
Amral samana akarsa
panggih lan Cakrajayane
wus pinaranan samana
unggyan ing Cakrajaya
Amral mulat wlas kalangkung
ing galih wus têtabean

sarya waspanira mijil
Amral aris dènnya ngucap
hèh Ki Cakrajaya mangke
sampun susah manah dika
dèn andika dinukan
tanpa dosa mring sang prabu
inggih têka linampahan

sok têmên-têmêna ugi
andika datan acidra
ing galih dhatêng sang katong
pasthi basuki tinêmwa
benjing lamun manira
prapta ing Kartasurèku
yèn ingwang panggih lan nata

sayêkti manira benjing
inggih kang angaturêna
ing dika ala bêcike
dènnya ngucap Tuwan Amral
sarwi ngusapi waspa
langkung agêng trêsnanipun
Amral mring Ki Cakrajaya

milagêng trêsnanirèki
Amral ing pangrasanira
rewang sabaya patine
duk ana ing Surabaya
katoge manahira
katonto yèn manah alus
atitih ing budinira

saurira ki apatih
inggih kalangkung manira
ing tarimakasih ingong
anging ta wêkas manira
Amral mring pakênira
aywa matur mring sang prabu
manawa sri naranata

kabranang asalah tampi
ingaranan anyênyambat
mring dika matur sang katong
satêmah awak manira
dêstun alaning ala
kirang piyandêl ing ratu
yèn awêdia palastra

dudu trape wong angabdi
Amral Britman aris ngucap
inggin dèn piyandêl bae
pan môngsa bodho manira
benjing duga-dinuga
ênggèn ngong amrih rahayu
dyan arêrangkulan sira

Amral pan sampun umijil
sing gêdhong gwan Cakrajaya
datan winarna solahe
wus budhal saking Sêmarang
Amral saha balanya
wong sabrang kyèh warnanipun
datan kawarna ing marga

Amral ing lampahirèki
anumpak ing Kartasura
sampun pinêthuk praptane
mring Dipati Mangkupraja
anèng ing Toyadana
enjing wus ngaturan laju
malêbêta ing nagara

apanggih lawan narpati
apan sampun sinêgahan
sagung bala Kumpênine
prênahe pakuwonira
bangsal pangapit wetan
de bala Kumpêninipun
wau kang kalih bragada

akubêng kuwunirèki
nahan ingkang kawarnaa
kang kutha Kartasarine
sultan lawan panêmbahan
samana aputusan
mring nagri Sokawatiku
ingkang raka ingaturan

Pangran Hèrucakra nênggih
mring nagara Kartasêkar
suwawi rêmbag amongmong
dhumatêng ing arinira
nanging ta Panêmbahan
Hèrucakra pan kalangkung
èwêde wardayanira

arsa nunggila kang rayi
mring nagari Kartasêkar
dene ngraos arsa dhewe
rumaos yèn sugih bala
dadya anôngga krama
ya ta dutane rinipun
apan ta sampun tinulak

duta kapisan ping kalih
kaping tri antara tita
kang rayi kaku galihe
Panêmbahan Purubaya
sigra nulya utusan
mring nagri Japan agupuh
datan kawarna ing marga

wus prapta Japan nagari
duta panggih lan dipatya
wus dhinawuhkên surate
tinampan gya tinupiksa
apan sampun kadriya
punang sêrat têmbungipun
mring sira sang adipatya

Japuspita langkung dening
angungun kewran ing driya
dene ing mangke karsane
Panêmbahan Hèrucakra
sêdya madêg priyôngga
mapan mangkana lingipun
pan ingsun tan abêbakal

wasiyate rama swargi
môncanagarèki uga
pasthi sun kukuhi bae
dening ingsun kinèn saba
mring nagari Mataram
salêgane atiningsun
apan ta padha narendra

kapindho sun tuwa ugi
Jayapuspita turira
pêpêt nunggil karsa anggèr
lan sultan ing Kartasêkar
ngling sira Panêmbahan
Hèrucakra datanpa yun
lamun anunggila karsa

lan sultan ing Kartasari
angraos sampun kuwawa
dadya Jayapuspitane
kakwa tyas kang piniliha
rêmbag lan para kadang
ing Surabaya sadarum
ature kang para kadang

lêhêng ta anuta maring
Panêmbahan Purubaya
Jayapuspita nulyage
angatag ing arinira
saha mawi nawala
mring Kartayuda wus pangguh
sêratira kang tinampan

gya tinupiksa tumuli
apan ta sampun kadhadha
mring Ki Sasranagarane
saraos raosing sêrat
sigra Sasranagara
angundhangi dasihipun
miwah myang para dipatya

apan sadaya ngrêmbagi
môncanagara sadaya
angêrigêna ing mangke
maring sira Panêmbahan
Hèrucakra karsanya
ya ta kalane ing dalu
Dipati Sasranagara

miwah wong môncanagari
wus ambolos saha bala
kêbut saking pandonane
Panêmbahan Sokawatya
wus ingaturan wikan
yèn bala Surabayèku
budhal lan môncanagara

kampita ring tyasirèki
enjing wau kawarnaa
apan wus prapta lampahe
Dipati Sasranagara
bêndhe sigra tinêmbang
munggèng jawi bitingipun
amung swaraning kang surak

gègèr salêbêting biting
prajurit Bali sadaya
wus samya lumajar age
nunggil wadyèng Surabaya
myang wong môncanagara
saha surak tri gumuruh
pan samya bêdhili sira

kalangkung gugupirèki
Panêmbahan Hèrucakra
sigra nyandhak jêmparinge
wus mêdal anèng ing lawang
pabitingan angaglah
kang wadya sadaya sampun
miwah ingkang para garwa

binêdhahakên ing wingking
kathetheran polahira
wong Surabaya tandange
apan sami amarêpak
wau kang para garwa
kocar-kacir wêdalipun
ya ta wau panêmbahan

ngawe-awe gandhewèki
marang Ki Sasranagara
sarya asru andikane
Sasranagara elinga
apa sakarêpira
apan ta ingsun anurut
Sasranagara miyarsa

nulyatêdhak sing turanggi
sampun nyandhak watangira
wadyalit piyak sirage
sapraptanira ing ngarsa
gya atur bêktinira
saha sugal aturipun
pan darmi anggèr kawula

nglampahi kadya puniki
sayêkti anggèr kawula
anglampahi parentahe
arinta ing Kartasêkar
Panêmbahan Purbaya
yèn paduka bôngga tuhu
kula kinèn nyampunêna

sarwi nyêlak ki dipati
saha ngikal watangira
myang Ki Wiradirêjage
lawan Ki Suramênggala
pra mantri Sokawatya
kang nanggulang juritipun
arame dènira yuda

panêmbahan tumulyaglis
anitih turangganira
prajurit Surabayane
sarêng sami anyênjata
myang wong môncanagara
ngêbyak kanan kerinipun
munduripun alon-lonan

wus têbih kalawan biting
mawur kang wong Sokawatya
asasaran palayune
wus pisah lawan gustinya
ya ta wong Surabaya
wus anulak lampahipun
wau dhatêng pabitingan

dening sira adipati
glis dhatêng ing pasanggrahan
anjarah para sêlire
kang kantun ing pasanggrahan
pêpitu kathahira
amung garwa padminipun
kang tumut ing panêmbahan

wus lêpas lampahirèki
amung kang wadya sadaya
maksih umiring gustine
ing Sêmanggi sampun prapta
kunêng kang winursita
Kya Sasranagara sampun
pakuwon kang ingênggenan

sagunging sêlirirèki
pêpitu ingkang binandhang
jinlajahan panjinahe
dupi sampun ing antara
ing tigang latri ika
kontholira agya abuh
gêngnya sagolok Palembang

myang kalananganirèki
abuh sawêntis mêtungnya
mara sakawan bêdhade
anangis ratri myang siyang
saha sangêt sêsambat
dhuh tobat ulun satuhu
mring gustiku panêmbahan

baya ta dhatêng ing pundi
anggèr palajêng andika
kawula tut wuri anggèr
ulun minta pangaksama
siyang dalu karuna
kacarita pitung dalu
Sasranagara palastra

samana wus bubar sami
barise wong Surabaya
bêkta jisime gustine
kunêng ingkang kawarnaa
Pangeran Hèrucakra
gènnya nèng Sêmanggi wau
apan ta sampun alama

Dêmang Kêncèng tumulyaglis
dènira atur uninga
dhumatêng sira sang katong
Sang Aprabu Kartasura
pan sampun ingutusan
saha mawi sêratipun
saha amawi busana

miwah arta datan kari
pakintunira sang nata
mring panêmbahan sirage
tinimbalan ing sang nata
dhatêng ing Kartasura
nanging kewran galihipun
Panêmbahan Hèrucakra

dadya sira asêngadi
ngaturi kang para garwa
duk mawur dèrèng kapanggèh
miwah ingkang wadya wadya
sumyur kang ingantosan
dadya duka sang aprabu
wruh lamun sinanggèng krama

gya kinèn gusah tumuli
aywa makewuhi lampah
Dêmang Kêncèng tumulyage
amêpak santananira
wong urut Sala prapta
ingkang jênêngi pun rawuh
saking nagri Kartasura

sigra bêndhene tinitir
Dyan Pangeran Hèrucakra
miyarsa gègèr ing tyase
agya ring palajêngira
binêrêg ing wong Sala
saha jêjênêng kang kantun
mantri papat Kartasura

panêmbahan sampun têbih
saksana wangsul sadaya
ingkang anututi kabèh
apan kasaput ing ratya
wau jêng panêmbahan
rêrêp Gênting raning dhusun
ing dalu kang kawarnaa

kalane ing madya ratri
tinukup dene wong desa
têlas saraja branane
malah kang garwa kabranan
anèng Gênting samana
panêmbahan wus lumayu
mring wana palayunira

turangganira wus kêni
malajêng dharat kewala
panêmbahan lan garwane
miwah ingkang para putra
umiring rêreyongan
anasak têpining gunung
angilèn anjog Têmbayat

aso sagarwanirèki
anèng wismaning pangeran
wus andriya wus arèrèh
samana nulya utusan
marang nagri Mataram
atur uninga ing wau
mring Pangeran Purubaya

lamun ingkang raka prapti
anèng dhusun ing Têmbayat
risak tan mawi wadyane
amung garwane kewala
lawan kang para putra
duk samana pitung dalu
anèng dhusun ing Têmbayat

anulya dipun utusi
pinêthuk tandhu turôngga
datan kawarna lampahe
wus praptèng nagri Mataram
panggih lan panêmbahan
Purbaya awlas andulu
gya amêkul pêpêkulan

pan samya karuna kalih
miwah sultan wus apanggya
kinulawisudha age
pan sampun sinungan bala
busana lawan arta
kinarya gajih wadyèku
samana sampun akarya

kalih atus kang prajurit
pan samya agêgundhulan
wadya Kahèrucakrane
tan lami anèng Mataram
wus kinèn angluruga
angêlar jajahanipun
tampingan ingkang bang wetan

samana sampun tinuding
panêmbahan sampun budhal
saking ing Kartasurane
wus praptèng Utêr samana
narubakên wong desa
gantya malih kang winuwus
nagari ing Kartasura

sira Amral Britman nênggih
apan sampun asayaga
punggawa Kartasurane
pan sampun sami sayaga
myang sakapraboning prang
apan sumêdya amukul
nagari ing Kartasêkar

dyan budhal saking nagari
kang angirid lampahira
Dipati Mangkuprajane
akanthi Amral Baritman
myang kang prajurit sabrang
Kumpêni sakathahipun
punika kang têtindhihan

samana dèn sangkalani
wana papat rasa tunggal
gumrah swaraning punang wong
ya ta ingkang kawuwusa
punggawa ing Mataram
kang dadya cucuk prang pupuh
anèng desa ing Drêsana

apajêg dènira baris
sira Dipati Lumarap
pan wus miyarsa wartane
yèn mêngsah agêng kang prapta
sigra sami sayaga
sakapraboning prang pupuh
wau ingkang kawarnaa

Dipati Mangkuprajèki
kalawan sawadyanira
praptèng Dilanggu lampahe
dening cucuking ayuda
sampun ayun-ayunan
Dipati Lumarap sampun
utusan mring Kartasêkar

tur wikan yèn mêngsah mijil
saking nagri Kartasura
wontên dene têtindhihe
Amral Britman Mangkupraja
dening Kumpêninira
tigang brêgada gungipun
miwah kang Kumpêni Islam

wontên dene kang nindhihi
kang nama Lutnan Jêmbaran
watawis sèwu wadyane
panêmbahan gya utusan
ambantoni ayuda
lawan malih akèn mundur
aywa sompok ing ayuda

maring Kalpu pan abaris
ing kono abêbitinga
dene kali tampingane
Tumênggung Wiranagara
wau ingkang tinêdah
ambantoni ing prang pupuh
wus budhal sawadyanira

saking kitha Kartasari
datan kawarna ing marga
wus prapta ing Dalimase
sampun abêbiting sira
wau kang kawuwusa
panêmbahan wus anuduh
Tumênggung Gajahpramoda

lan sagunging wong Matawis
miwah Ki Tumênggung Sura-
diningrat kalawan malèh
Tumênggung Sasradiningrat
kinon abêbitinga
anèng dhusun Sanasèwu
budhal punggawa katiga

ing Sanasèwu wus prapti
punggawa katri wus karya
tingkês myang kapurancange
ing Taji gènnya amasang
binanjêng tandhês arga
anênggih ing Sanasèwu
karya pakuwon wus dadya

pakuwon kang dèn saosi
sultan lawan panêmbahan
dènnyarsa mêthuk jurite
yudanira ingkang raka
prabu ing Kartasura
sultan dènnya angadhatun
gangsal wulan Kartasêkar

gènnya akarya prajurit
apan ta sampun akathah
dinadar siyang ratrine
dana boja miwah krama
miwah busana arta
karsanira sang aprabu
aywana mundur ing rana

kawarnaa sira Dipati Lumarap
sampun campuh ing jurit
lan wong Kartasura
rame dènira yuda
miwah kang bala Kumpêni
anèng Drêsanan
samya rok silih ungkih

Sang Dipati Lumarap mundur lon-lonan
sawadya Kalpu prapti
wadyèng Kartasura
ngêbroki ing Drêsanan
miwah kang wadya Kumpêni
sampun atata
wau dènira baris

Ki Dipati Lumarap sawadyanira
pan sampun abêbiting
ya ta kawarnaa
Dipati Mangkupraja
lan sagung para dipati
budhal anglarag
miwah bala Kumpêni

nênggih pitung kapitan ingkang binêkta
tuwin Makasar Bugis
pan pitung kapitan
budhal saking Drêsanan
gumyah swaraning kang baris
pan sampun prapta
Kalpu campuh kang jurit

Ki Dipati Lumarap sampun samêkta
wadya kang campuh dhingin
ramya kang sanjata
sira Tumênggung Wira-
nagara sawadyanèki
saking ing kanan
ramya campuh ing jurit

sigra wadya Kumpêni sarêng narajang
ngêdrèl mawanti-wanti
kukusing sundawa
pêtêng madyèng payudan
wadya Mataram angisis
tan ana tahan
binendrongan ing bêdhil

Ki Tumênggung Wiranagara lumaywa
ngungsi bitingirèki
Dipati Lumarap
nèng luhur pabitingan
prajurite tigang biting
pinangku ngarsa
samya wong surèngpati

bêkêl desa kathah kinulawisudha
rinoban dana krami
myang kinadang-kadang
sagung ingkang arahan
patinggine dèn larangi
yèn abuktia
nèng pondhokane sami

pan rinayat ing sabên ari tinunggal
kabèh dènira bukti
myang wutah ing krama
marma sagung arahan
kathah anglabuhi pati
malês sihira
Lumarap ing dipati

pan bèrbudi marma pêngkuh yudanira
sira Ki Adipati
Lumarap angatag
sagunging kalantaka
pinagurakên ing jurit
Ki Adipatya
Mangkupraja glis prapti

saha bala Kumpêni sarêng narajang
binendrong dening bêdhil
Dipati Lumarap
panggah dènira yuda
wadyanirakèh ngêmasi
nanging Dipatya
Lumarap datan gingsir

ingaturan mundur dening wadyanira
dawêg mundur kiyai
kêkathahên mêngsah
kadi botên kawawa
Dipati Lumarap angling
ingsun tan nêdya
ngoncati ing ajurit

apan ingsun trahing bandak pandarakan
mangkya jinunjung linggih
kinarya punggawa
ing gusti panêmbahan
apan wêwalêsing dasih
yèn dudu iya
wutahe gêtih mami

dyan prajurit Kumpêni sarêng narajang
miwah Makasar Bugis
myang Ki Adipatya
Mangkupraja umangsah
asru anrêgakên baris
Lutnan Jêmbaran
sawadya ngrangsang biting

saking wetan bitinge sampun kunggahan
samya bendrongi bêdhil
Ki Tumênggung Wira-
nagara wus lumaywa
amung sira Ki Dipati
Lumarap panggah
wadya samya ngaturi

adhuh ki dipati suwawi lumajar
angungsi dhatêng gusti
kangjêng panêmbahan
nadyan ngantêpa yuda
ing benjing ngarsaning gusti
Ki Adipatya
Lumarap asru angling

sanak-sanak sapa ingkang wêdi pêjah
lumayua dèn aglis
ingsun durung nêdya
atinggal mungsuh aglar
yèn sun bobot mungsuh iki
apan atimbang
lan sihe gusti mami

apan ingsun dhingin aran Bôngsapatra
mangkya aran Dipati
Lumarap kinarya
gêdhig manggalaning prang
eman sihe gusti mami
karya punggawa
lumayu tinggal biting

wus kinêpung sira Dipati Lumarap
binendrongan ing bêdhil
wongirakèh pêjah
Dipati Mangkupraja
saking kilèn anangkêbi
Lutnan Jêmbaran
saking wetan ngêbyuki

saking kidul sagunging para dipatya
kang saking lèr Kumpêni
sigra nyandhak watang
Ki Dipati Lumarap
kang kilèn tinêmpuh wani
Ki Adipatya
Mangkupraja nadhahi

pan salawe wonge Dipati Lumarap
sakarine ngêmasi
sarêng ngamuk rampak
ingurugan sanjata
wadyaKumpêni ngingsêri
saking ing wuntat
gumrudug ambêdhili

tan tinolih dening Dipati Lumarap
mung arsa kang dèn ungkih
kadya singalodra
sumyur kang tinarajang
wong Mangkuprajan kèh mati
Ki Adipatya
Lumarap kadi yaksi

ngiwat-ngiwut pangamuke ki dipatya
Kumpêni angêbyuki
wonge Ki Dipatya
Lumarap sampun têlas
ki dipati nandhang kanin
lambung myang jaja
lêsah pangamuknèki

Dyan Dipati Mangkupraja anarajang
sawadya angêbyuki
sira Ki Dipatya
Lumarap pinarbutan
angganira akrêp kanin
kulit tan pasah
dyan pinoporan bêdhil

Ki Dipati Lumarap sampun palastra
murda pinocok aglis
binêktèng nagara
katur ing sri narendra
pinanjêr waringin kalih
kang kalanangan
pinagas ki dipati

kalanangan katur ing Amral Baritman
suka ing tyas tan sipi
ngundang anjingira
prapta wus pinakanan
kalanangane dipati
raning srênggala
pun Jakup ingkang nguni

mangkya ngalihakên aran pun Lumarap
tate binêkta jurit
duk prang Surabaya
pun Jakup tan kêna sah
mangkana Ki Adipati
Amangkupraja
lan Amral rêmbag sami

lajêng lampahira amrêp ing Mataram
samya ngundhangi dasih
sagunging dipatya
miwah prajurit sabrang
datan kawarna ing latri
enjinge budhal
gumrah swaraning dasih

kawuwusa TumênggungWiranagara
ingkang lumayu jurit
praptèng Kartasêkar
cundhuk lan panêmbahan
atur yèn kawon kang jurit
pun Adipatya
Lumarap angêmasi

dening mêngsah mangkya lajêng lampahira
lintang agênging baris
sira panêmbahan
langkung pangungunira
dene andêle ngêmasi
wus ingundhangan
sagung wadyèng Matawis

miwah Sultan Balitar ngundhangi bala
siyaga ing ajurit
wus samya samêkta
sakapraboning yuda
ing alun-alun abaris
sagung punggawa
saos ing pôncaniti

panêmbahan sampun angrasuk busana
arasukan lapis tri
jumantên kinarya
kancinge myang ing jaja
ujwalanira ngênani
asarawungan
dhêsthar gonje tulyasri

kinakitir buntare toyamas abra
tirah sinilih asih
ing mas kêthap-kêthap
arja akuluk Arab
paningsêt tambe sarati
dhuwung nyuriga
Ki Kalang munggèng ngarsi

mung turangganira sampun kinakapan
mubyar busananyasri
aran Ki Sukôntha
kuda agêm wus mêdal
Panêmbahan Purbayèki
sawadyanira
sêdya budhal ngriyini

panêmbahan miyos anèng panangkilan
kucêm sagung bupati
miyat kang ujwala-
nira jêng panêmbahan
anglir Prabu Pringgadani
gagah prakosa
arêrawis ngajrihi

dyan têngara budhal wadya Kapurbayan
umung swaraning dasih
busananing bala
kadya wukir kusuma
yèn tinon awarni-warni
panganjuringprang
Tumênggung Sindurjèki

lawan abdinira lama panêmbahan
Ki Kartadiranèki
wong saking ing Roma
pan wus jinunjung lênggah
tumênggung namanirèki
Kartanagara
dadya cucuking jurit

panêmbahan sampun anitih turôngga
bêdhol sagunging baris
tan kawarnèng marga
wau ta lampahira
Panêmbahan Purbayèki
myang balakuswa
amasanggrahan sami

kawarnaa ing wuri Sultan Balitar
antara tigang ratri
budhal saha bala
saking ing Kartasêkar
gêgaman lir prawatagni
awarna-warna
umung swaraning dasih

panganjure Ki Tumênggung Jayabrata
anggrêgut punang dasih
kang nambungi wuntat
Tumênggung Singabarwang
lawan sagung para mantri
ing wurinira
ngulama para kaji

pan sadaya nêdya aprang sabilolah
pra kêtib lawan modin
têtindhihing lampah
pangulu Kartasura
milya ing pangeran kalih
Kyai Tangkilan
pan nêdya mati sabil

kangjêng sultan asri ing busananira
bajo baludru wilis
akêkancing rêtna
muncar akêthap-kêthap
dhêsthar gonje mas kinitir
akuluk Arab
nyuriga dhuwung katri

apaningsêt cindhe puspa sinarasah
datan anitih wajik
pan tandhu lêlawak
wau titihanira
ingayap wong magêrsari
datan kawarna
ing marga sampun prapti

Sanasèwu wus panggih lawan kang raka
amasanggrahan aglis
ya ta kawarnaa
Kumpêni sampun prapta
ing Tangkisan tata baris
Amral Baritman
tanya mring ki apatih

kadipundi ki patih karsa andika
ngajêng puniki baris
sintên winatara
ki patih saurira
punika pangeran kalih
kula miyarsa
tindak ngawaki jurit

