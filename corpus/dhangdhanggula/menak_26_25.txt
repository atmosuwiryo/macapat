manising ngarsa wadya jim prapti
têpis wiring kitha ing Madinah
asrang asêlur lampahe
pirang-pirang wong dulu
sapraptane kang bala êjim
saasta saking kisma
dènira lumaku
asri tinon môncawarna
andalêdêg malbèng sajroning nagari
gumruh wong anêningal

ya ta sampun katur mring jêng nabi
yèn kang rayi prabu rara prapta
wus katingal pangarsane
sigra parentah gupuh
mêthuk sagung prajurit mukmin
kurmat mêthuk ing marga
samantri pra ratu
dhasar wus padha mirantya
pirang-pirang atembak pinggiring margi
mantri satriya raja

pra sakabat mêthuk pôncaniti
ya ta lampahing wadya jim Ngajrak
kadya angin panglarape
tan ana kêndhatipun
jajar sèwu wontên ing margi
praptanya wiwit enjang
angantya mèh surup
sang dyah pan dèrèng katingal
tur punika lampahe kêbat lir angin
sagunging wadya Ngajrak

kang wus prapta abaris nèng margi
rangkêp-rangkêp kang marga mèh kêbak
wadya Madinah agawok
barisira nèng pungkur
kapêpêtan wadyabala jim
sang dyah dèrèng katingal
wadyanya wus pênuh
sêsak datan angsal papan
nganti wutah lubèr mring jawining margi
baris sungsun matumpang

nganti tundha kalih dènnya baris
tundha tiga myang tundha sakawan
angancik ing dhas sikile
ingwuri maksih sêlur
nganti nulak tan sagêd baris
mapan jawining kitha
amaro mratêlu
wênèh baris ing awiyat
kang sawênèh anèng kêkayon abaris
wênèh luhuring wisma

Hasalhasil anulya kaèksi
ginarêbêg sagung para nata
lir pendah barat kêbate
Patih Salhasil maju
manggèn wontên ing pôncaniti
samya asêsalaman
lan sakabat sagung
jêjêl sagunging pra nata
Ngajrak têmpur lan Raja Madinah asri
jawat-jinawat asta

Sayid Ngumar sru gawok ningali
gèdhèg-gèdhèg mirsa jim Ngajêrak
kagila-gila kathahe
miwah ing warnanipun
môncawarna busana asri
kêbate anglir barat
jèjèr sèwu-sèwu
prandene wuri tan pêgat
Ngumar nolih dhatêng Sang Bagendha Ngali
èsêmira aprana

Ngali api-api tan udani
gya mrêpêki Jêng Bagendha Ngusman
èsême pinêntogake
Ngali mèsêm tumungkul
merang nanging agêng kang galih
Abu Bakar saksana
animbali gupuh
mring Hasalhasil gya nyêlak
lah ki patih êndi sang narendra putri
Hasalhasil wotsêkar

maksih têbih sang narendra putri
Abu Bakar mèsêm ing wardaya
dhasar kudu ngongasake
mula wingi tan ayun
laju kinèn malêbèng puri
ngrasa durung siyaga
akèh cuwanipun
iki jawane kang karsa
mêntarakên kaprawiraning gunadi
kaluwihaning nata

prajurite wanodya kaèksi
lir widadari tumrun sing swarga
kinêmbar-kêmbar rupane
lir thathit lidhah barung
ting galêbyar kasrang ing rawi
laju lumêbèng pura
kandhêg anèng pintu
arampak baris atata
nulya tindakira sang narendra putri
gônda ngriyini lampah

saparan ngambar binêkta angin
gya katingal lir andaru sasra
pating karêthap sunare
rêtna abra sumunu
kang amparan binêktèng angin
sinanggèng jim salêksa
ing wiyat dinulu
watara tri dasa asta
lan dharatan wus prapta ing pôncaniti
amparan saya andhap

pan sadêdêg lampahe aririh
prabu rara anglela katingal
kadya wulan ujwalane
gunging pra putri sèwu
kang minôngka lintang ing langit
ngayat côndra purnama
èbêk kang andulu
pating parêlok tumingal
ting galêbyar pating pancorong kaèksi
tan kêna ingupama

Ngusman jawil dhatêng Sayid Ngali
Ngali mèsêm sinamur ujwala
ing manah tambuh wiyose
wijil kapisan rawuh
sang dyah têdhak ngamparan rukmi
kadya daru lumampah
ngambar gandanya rum
arum kang kèri ing marga
pan saêjam wangine tan mari-mari
klangkungan rêtnaning dyah

jaring crita kang para narpati
pra sakabat kang samya klangkungan
akèh kang mithês granane
lawan tan arsa dulu
osik ala kang dèn kawruhi
mujadah sarwi ngucap
ya Allah pirlahu
Allah anuwun ngapura
mugi-mugi Ngali lan sang prabu dèwi
awèta palakrama Sadatsatir sampun marêpêki
mring Bu Bakar Ngumar Ngali Ngusman
Ngabas ajawat astane
warnanên sang lir santun
sampun prapta nataring puri
mêthuk Dèwi Patimah
nganthi asta gupuh
kadi widadari kêmbar
padha nome jambe nom sinigar palih
tan kêna piniliha

upamane wulan lawan sasi
kadya intên tinimbang lan rêtna
madu srêngkara timbange
tan ana ingkang kantun
datan ana ingkang ngungkuli
sanèsing Dyah Patimah
sêmune apupuh
sengoh pacaking sarira
tanduk nyênyêp tayup angumbar kang liring
bêsus namung prasaja

kuningira apan sêmu wilis
amlasasih pambêknya sang rêtna
ratune wong ayu kabèh
prabu rara sang ing rum
anjêkining cacak rêspati
salira lir kancana
sèdhêt gandhang têmbung
liring damar kamarutan
pambêk kongas akarya bingunging ati
sasolah awor raras

aja pêcak kakung yèn ningali
nadyan èstri apan ta kagiwang
akèwês salêlewane
kèsthi siyang lan dalu
lir sawantahira kaèksi
kathah kang banjur edan
yèn ora pinupus
saumur môngsa warasa
turun pitu maksih edan andalêming
lali lair wus edan

pan pranyata sêsêkaring bumi
Sang Dyah Patimah lan Sang Prabu Ngajrak
dhasar kalih samya nome
sadhengah ingkang sêpuh
nora nganti gantalan warsi
tansah kêkanthèn asta
samya enggaripun
dene Dyah Dèwi Patimah
apan sampun sang dyah waspada ing gaib
kalihnya suka rêna

dene enggaring sang prabu dèwi
pinapag ing jwala manis sumyah
sumèh ing netra têmbunge
prasaja sarèhnya rum
nora môntra tinimbang ing sih
ya kaya wong cilaka
lamun kinamaru
ulate awangi jamban
sabên dina angolah panggawe sikir
ngranggoni jajal laknat

kangjêng nabi sarêng aningali
dhatêng rayi lan dhatêng kang putra
arukun rukêt pasmone
ing galih sangêt sukur
gya ingawe kalihnya sami
jajar lênggah ing ngarsa
jêng nabi nabda rum
dhatêng ing putra Patimah
poma babo dèn bisa anyuwitani
iku wong tuwanira

malah patut kinabêktèn gusti
sanak tuwa iku kang minôngka
gêgênti bapa biyunge
ibumu kang wus surud
lawan malih sapungkur mami
ya iku wong tuwanta
kang pantês sinuhun
kinamulèn ing sakarsa
aja dumèh yèn sira putraning nabi
elinga yèn taruna

Dyah Patimah matur awotsari
sadèrènge myang sasampunira
apan wus pêpundhèn ingong
wimbuh ing mangke kumpul
dadya rowang sabaya pati
donya rawuh ngakerat
cipta ngong ing kalbu
tan pisan-pisan ngraosa
maroning sih swarga nraka sami-sami
kalih anglabuhana

badan kalih ing cipta satunggil
ing tyas awor datan saantara
birata mala dirgane
malah mujwèng rahayu
kang supaya tinrimèng Widhi
panguswaning tyas arja
winalês Hyang Agung
jêng nabi kalangkung suka
èsême wor pangandikanya rum manis
lir madu ngêmu tirta

yayi dèwi dèn mêngku ing budi
têtimbangan kadang punggung mudha
manawa akèh arale
matur sang rêtnaning rum
amba sampun mawi ginalih
sanadyan ta sudarma
nyèthi sabda ulun
putra tuwan bok Patimah
kasihing Hyang guru panutaning èstri
amba kang suwitaa

kangjêng nabi mèsêm amiyarsi
prabu rara malih aturira
jêng nabi dutaning Manon
yèn marêngi pukulun
botên lami amba nèng ngriki
rèh mêngku jim sajagat
praja amba suwung
ratu êjim pitung yuta
bilih wontên mèngèng sarengat jêng nabi
amba kang katêmpahan

langkung ajrih amba mring Hyang Widhi
bilih wontên kapir jim sajagat
bujung kêdhik kèh icale
dene ing cipta ulun
gèn kawula adarbe gusti
Jêng Ngali mantu tuwan
kadang amba sêpuh
saèstu Ngali rabuna
wama anapi donya wal akerati
Ngali pangeran amba

dhasar bôngsa dadya jatukrami
donya ngakerat panutan amba
tan mêngkang ing sakarsane
yêkti botên kalintu
tekad tokid amba mring laki
nanging paminta amba
Ngajrak kraton ulun
amba tan sagêd tilara
amba nyuwun lilah sadèrènge panggih
ja karya kagoling tyas

ya ta dangu kèndêl nabi murti
awêkasan arum sabdanira
mas yayi tan parêng ingong
ewuh apa riningsun
amarentah êjim sabumi
ngadhatona Madinah
iya nora ewuh
sanajan ana ing Ngajrak
yèn kinarya apês mring Hyang Maha Suci
yayi môngsa luputa

prabu rara tan mangsuli angling
èsmu mênga kangjêng angandika
iku mungguh utamane
paripêksaa ingsun
angrojongi mring sira yayi
yèn Ngali datan lêga
têmpuhna maring sun
sang dyah matur awotsêkar
sakalangkung panuwun amba jêng nabi
panutaning sajagat

kangjêng nabi wus lêga kang galih
Dyah Patimah langkung sukèng driya
prabu rara lêjar tyase
suka sagung kang dulu
ebat mulat kodrating Widhi
kinarya isining rat
apan ta asnapun
warna-warna têtingalan
kaluwihan ing donya apan mêpêki
kanggenan jim sadaya

samya endah sagung para putri
sèwu bêbêktan saking Ngajêrak
wus sairib lan sang sinom
upacaranya murub
ting galêbyar raras nêlahi
surya mèh nunggang arga
ngèlmu nglayung-layung
miwah ing ujwalaning dyah
wadya Ngajrak kang samya baris nèng margi
tan owah tatanira

Abu Bakar Ngumar Ngusman Ngali
miwah para sabat kawan dasa
anèng pôncaniti andhèr
myang Sadatsatir Prabu
Hasalhasil lan pra narpati
aglar anèng paseban
lan manungsa têpung
jarwa-jinarwa ing tingkah
gênti tanya patraping manungsa lan jim
rukun apagunêman

dene sagunging prajurit êjim
myang para nata nindhihi lampah
tan ana owah barise
wong Madinah gumuruh
pirang-pirang samya ningali
katêmbèn samya mulat
mring jim warnanipun
sipate kadya manungsa
sanèsira tan sami angambah siti
kulite môncawarna

ana abang dadu miwah wilis
putih kuning biru kapurônta
slewah blorok sêmbur wênèh
lir jalma wantahipun
saking gunging wadyabala jim
mampir-mampir ing wisma
samya mara tamu
wênèh sêmbahyang kewala
kang sawênèh ana ngombe ngambil gêni
sawênèh udud pisan

watyang aklukuk duda kinardi
para yusman lan wadya Madinah
tutur-tinutur umbage
nadyan kang nora enjuh
padha ngaku digdayèng jurit
sawênèh ngaku guna
kathah caturipun
malih ingkang kawarnaa
Dyah Patimah matur ing rama jêng nabi
yèn marêngi paduka

Prabu Dèwi pan amba aturi
kondur dhatêng ing wisma kawula
kasêsa dalu wancine
angrojongi jêng rasul
Ngali nulya dipun timbali
sapraptanya ngayunan
lênggah gya andhêku
sang dyah wus têdhak kalihnya
agandhengan Patimah lan prabu dèwi
kalih tyas langkung rêna

orêg pra sinom sadaya
sawiyose sang dyah kalih
Ngali nulya kinêjepan
dhatêngjêng murtining bumi
gupuh Bagendha Ngali
garwanya kalih sinambut
pinondhong kering kanan
sang dyah lan sang prabu dèwi
Sayid Ngali galihnya marwata suta

gumuruh wadya ing jaba
nyaoskên amparan rukmi
wadya barisira aglar
supênuh jêjêl apipit
gurnita swaranya sri
sanjata pating jalêgur
kadi gêlap sayuta
prakêmpa kang bumi gonjing
sang dyah kalih wus munggèng malige rêtna

Ngali lumampah ing ngarsa
sigra-sigra amantêsi
Bu Bakar Ngumar myang Ngusman
dhèrèkkên konduring Ngali
miwah sakabat sami
atanapi para ratu
pandhita rêsi janggan
ngulama satriya mantri
sêlur dulur marga gunging binusanan

wadya pra raja ing Ngajrak
tan owah lakuning baris
kadya duk ing praptanira
atanapi Sadatsatir
myang Patih Hasalhasil
prituwin pra prawira nung
sang dyah anèng amparan
lir wulan kêmbar upami
nulya rawuh dalême Ngali Murtala

kang lumiring samya kurmat
prajurit tatanira sri
gêpah Jêng Ngali Murtala
nyêlaki mring garwa kalih
sarêng sinambut sami
anèng kanan sang dyah ing rum
prabu rara nèng kiwa
gya têdhak sang prabu dèwi
upacara umyang abra tiningalan

kasmaran Bu Bakar Sidik
samana nulya parentah
bubarakên sagunging wong
prituwin para sakabat
mantri satriya raja
gumruh kang wadya kumêbut
Sadatsatir kawarnaa

Kyana Patih Hasalhasil
prentah ratu pitung yuta
kinèn abubaran kabèh
pasanggrahan angawiyat
kang kèri mung sayuta
rumêksa mring sang lir santun
samya nyeluman sadaya

kang katingal mung sabiting
atugur anèng paseban
wênèh anèng kori gêdhe
sawênèh anèng plataran
samya jim pêpilihan
samya santana sadarum
lawan murtining wanodya

de kajawi kang sabiting
samya nyeluman sadaya
tanapi prawira sinom
samya makuwon ngawiyat
kang kèri saprêtigan
salurah sajajaripun
tan owah busana priya

sagung pra prajurit putri
wus samya kinèn umêsat
saprêtigan para sinom
salurah sajajarira
tugur anèng jro pura
kang katingal dêstun namung
kawan dasa pra wanodya

wusnya catur dasa ari
narpendyah prabu kumara
mêminta mring sang wira nom
miwah mring sang guruning dyah
cangkrama ing awiyat
lêlangên taman kadhatun
pakuwon kang mindha swarga

tiga wus manuksma sami
umêsat mring jumantara
sang dyah nunggil samalige
ebat kaelokaning Hyang
karana sipat rahmat
sang prabu rara kalangkung
dènnya mrih sukaning raka

miwah pamudyanira ngling
nging Sang Dyah Dèwi Patimah
mikat budya ing tyas anor
para pingitan Madinah
samya ebat tumingal
baya iki nyatanipun
kraton Jêng Sultan Suleman

kang sawênèh ana angling
aja kagawokan mulat
mati kalap satêmahe
sawênèh nambungi ngucap
nadyan ta mêrayanga
dadya setan dadya lêmbut
yèn ngabdi sang lêsmining rat

apanjang lamun winarni
sang prabu rara ing Ngajrak
wus tigang côndra lamine
dènira anèng Madinah
runtut lan Dyah Patimah
tan pêgat amawor lulut
tiga sami asihira

wus rampung saliring ngèlmi
sira sang prabu wanodya
karêm ing ngèlmuning Manon
anggêlarakên sarengat
amulang jim sajagat
kang lampahan satus taun
samya sowan mring Madinah

salêbêting pitung ari
dènira nangkil ping tiga
Jumwah Isnèn myang Kêmise
lampahan tri atus warsa
patang tus warsa seba
Isnèn Kêmis Jumwahipun
samya ngumpul mring Madinah

ananging datan kaèksi
sagunging êjim sajagat
kang sumewa sang lir sinom
yèn upama katingala
kêbak praja Madinah
dening jin ingkang kadulu
ing sadina-dinanira

ngamungkên kang tungguk kêmit
kang samya cara manungsa
kalih êjim gilirane
eram sagung wong Madinah
ningali nataning dyah
dene ta kalangkung-langkung
datan kêna ingupama

ing mangke sang prabu dèwi
wus ngidham-idham kaworan
langkung sihira karongron
Jêng Sayid Ngali Murtala
langkung pamudyanira
ing maha sang ruming santun
pangraos yèn tiningalan

tan kenging bênggang sênyari
dugi dènnya pêpasihan
rêjasèng wasismarane
Dyah Dèwi Patimah tansah
mangun gambiraning tyas
wirèng tilam kang pawor kung
lawan sang dèwining sêkar

Bagendha Ngali saya sih
mring garwa sang guruning dyah
tambuh kang winalêsake
kasmarjèng budi kang limpad
kèksi nirmalaning tyas
pamangsul saya mrik arum
kawayang amung kamulyan

ywan ta pangêla lan ing sih
sru muja ing kasusilan
de sang tumamèng karongron
yèn pinêlêng Dyah Patimah
kraos sang prabu rara
yèn mêlêng sang murtining rum
ketang trêsnaning Patimah

karon pinuja kang êsih
sumrambah asmarèng tilam
sêtya-sinêtya enggare
lir puspita têkèng môngsa
gônda nrus amrik kongas
dirèng sang kumaraning rum
wimbuh karya mangrubasa

pan kacatur wontên putri
bêbêktan saking ing Ngajrak
lêlurahe para sinom
kèhe nênêm kang kocapa
sawiji putri Ngerak
putri Nanjah kalihipun
katiga putri Kabiran

ingkang tiga para putri
pan samya nunggil sabôngsa
Bakdadi ing nagarane
samya putrining jim raja
endah-endah warnanya
panjang yèn rinênggèng kidung
wus samya nyidham kaworan

luhur-linuhuran sami
pingitan jim lan manungsa
mangumbar mêsês bêsuse
rêbut sih asmarèng tilam
sinawung adining dyah
kapupugane agupuh
pura kèbêkan ing raras

nêngna ganti kang winarni
ri sêdhêng jêng nabiyullah
sineba ing para katong
myang sagung para sakabat
mantri myang sinatriya
para ngulama supênuh
lir sagara rob bêlabar

kang wontên ngarsaning nabi
Abu Bakar Ngumar Ngusman
Bagendha Ngali jajare
anggusthi tingkahing sarak
kasaru praptanira
mantri kêkalih umatur
dhatêng Sayid Abu Bakar

atur wrin wong Ngabsah prapti
sumewa nungkul sadaya
samya ngrucat gêgamane
pangajêng Patih Suteja
ya ta jêng dutaning Hyang
nulya amancêr pandulu
Bu Bakar matur wotsêkar

ing saniskaranirèki
wusana jêng nabiyullah
arum amanis dêlinge
dhatêng Sang Jênggi Narendra
iki ana wong prapta
Suteja pangiridipun
anggawa wong ing Ngabêsah

apa balamu sayêkti
umatur Sang Jênggi Raja
èstu kalamun wadyèngong
dene kang nama Suteja
gusti patih kawula
angandika kangjêng rasul
Suteja ge timbalana

wus prapta ngarsaning nabi
ya ta nulya cinukuran
winulang sahadat kabèh
sadaya wus nandhang iman
wadyabala Ngabêsah
Raja Jênggi suka sukur
ngandika jêng nabiyullah

mring sagunging pra narpati
raja kang sèwu nagara
kinèn ambubarna kabèh
mring prajanya juga-juga
kinèn anêtêpana
sarengatira jêng rasul
sadaya matur sandika

ya ta wus luwaran sami
dene sagung para raja
laju mantuk mring prajane
gumrah swarane lir gêrah
mangsane labuh kapat
satêngah côndra asêlur
dènnya budhal sing Madinah

amangkat raina wêngi
suprandene datan pêgat
jêjêl supênuh punang wong
nèng marga awarna-warna
sawênèh lampah dharat
kang sawênèh mêdal laut
palwa lir jati angarang

balêdug têtunggul putih
samya ciri ayat Kuran
tuhu Islam pratandhane
malih ingkang kawarnaa
wau sang prabu rara
tansah pamit marang kakung
kondur mring Ngajrak nagara

Gusti Sayidina Ngali
asangêt pamambêngira
lagya mêmpêng pasihane
nanging sang dyah paripêksa
kêdah kondur mring Ngajrak
kang raka tansah manglipur
mangrêpa sabda raharja

kinanthi madyèng tilamrum
dirèng sang asmara kalih
kakung amindha satpada
aminta wêdharing sari
dhuh mas ratu paran baya
sun pisah lan sira gusti

sintên mirah sun sêsugun
minôngka jimating urip
pun kakang kèri anggana
nora katimbangan ing sih
tan wêlas mring dasihira
nak anggèr kang sawang sasi

dhuh gusti musthikaning rum
kang ngratoni ing wêwangi
dhuh ratuning adi mulya
dhuh ratuning pra apsari
lah ta paran gèn sun wignya
pisah lan dika wong kuning

donya ngakerat tyas ingsun
gusti ywa pisah lan mami
pun kakang mangèstupada
ing donya tumêkèng akir
nora ingsun pindha garwa
sun rêngkuh gusti sayêkti

adhuh apa mirah ingsun
ngadhaton Madinah gusti
sakathahe jim sajagat
môngsa suwalaa gusti
pun kakang saos ing karsa
dêdagan nèng tilamsari

sang prabu rara umatur
èsême sinamar liring
gusti kadospundi karsa
sêpele ingkang ginalih
kautaman rinêbata
kang munpangati sabumi

ringkês kapraboning luhur
rusak santosaning budi
yèn amba wontên Madinah
suda wangênaning êjim
karya runtaging sajagat
wadyamba alit kang galih

amba apês têmahipun
lir manungsa siyang latri
sayêkti yèn sanès cipta
suyuding wadyabala jim
wusana angrusak nalar
datan tuwajuh agami

jêng paduka têmahipun
ingkang kalonglongan gusti
drajat kamulyaning jagat
katungkul angumbar galih
nuruti lêganing karsa
yèn tuwan mêksa ngukuhi

asil pintên sang aulun
lah môngsa kuranga èstri
nadyan krama jim sayuta
kèwêdan punapa gusti
yèn taksih gêsang kawula
môngsa kuranga pra putri

kapati-pati kayungyun
paduka dhatêng ing cèthi
lan malih garwa paduka
punika putrining nabi
pêpundhène wong sajagat
kang pantês ginusti-gusti

pratignya tur ayu tulus
tur rampung ing susila di
nadyan widadari swarga
môngsa wontêna kang mirib
jimat mêmundrining jagat
tur kêkasihing Hyang Widhi

miwah pingitan pukulun
warnane samya yu luwih
tur samya putrining nata
cèthine sampun ginalih
bujunga utamaning rat
pamrih kang santosèng budi

lêgêg tyasira sang kakung
adangu tan kêna angling
ginalih yèn kalêrêsan
ature sang prabu dèwi
wusana arum ngandika
paran polah ingsun yayi

sumungkêm ing pangkyan gupuh
mangrangkul madyaning rayi
ginalih yèn kalêrêsan
ature sang prabu dèwi
sang dyah angrês èsmu waspa
mirsa ing kakung kaswasih

sinamur ing ujwala rum
angrêrapu ing tyas kingkin
sang dyah angênorkên raga
sasolahnya amikat sih
winor pangrukêting netra
sang dyah sang dèwining sari

langkung kewran ing tyasipun
wusana umatur aris
tuwan yèn ta tuhu trêsna
tan sagêd pisah lan cèthi
suwawi kawula bêkta
dhatêng ing Ngajrak nagari

mintaa rilaning rasul
lawan lilane bok dèwi
jumênêng Ngajrak sineba
sagunging êjim sabumi
mupugi nikmating guna
dumugi sihing Hyang Widhi

nèng Ngajrak jumênêng ratu
saeca-ecaning wuri
yèn lêpat atur kawula
suwawi winaon gusti
kumêpyur Ngali Murtala
myarsa ature kang rayi

umatur sang kusumèng rum
galihên ingkang sayêkti
atur amba mring paduka
kraton ing Ngajrak nagari
tuwan ingkang ngrêngganana
paran wusananirèng ling

yèn tuwan trêsna satuhu
mring cèthi kang kawlasasih
utawi lamun atrêsna
paran pangandika gusti
sarêng amiyarsa sabda
Gusti Sayidina Ngali

kapranan ingkang pitêmbung
ing purwa duksina kèksi
èngêt yèn dadya kalipah
kagagas-gagas ing galih
ambuka surayèng driya
kakekate manungswa di

kang garwa nulya sinambut
pinangku ingaras wanti
cinêcêp-cêcêp lathinya
panabdanira amanis
dudu pêpadon mas mirah
mèlua mring Ngajrak mami

donya pira nikmatipun
kapingin karatoning jim
kang dhingin ajrih panutan
kapindho atinggal wajib
kaping tri yayi wruhanta
apan sayêktinira jim

bôngsa luwih andhapipun
ngamungkên nikmating bumi
ngakerat luwih musakat
apan ta yayi kinardi
apan gêgênêp kewala
kodrat iradating Widhi

nadyan Islama pinunjul
tan darbe kaswargan luwih
sawab wus pinanggih donya
yayi kamuktèning êjim
nadyan saluwihanira
sayêkti nora nimbangi

sawab ta wus badan alus
sinung kaluwihan bumi
yayi beda lan manungsa
asale badan jasmani
anarima lara pêjah
marma ngakerate luwih

gêdhene kamulyanipun
apngal kang mijil jasmani
kapindho awasing iman
amadhêp ing Suksma Jati
iku kang luwih utama
beda lawan jênênging jim

lan malihipun mas ratu
mungguhing Hyang Maha Suci
tan ana ingkang winênang
ingakên kaanan jati
karana amung manungsa
sarengate amimbuhi

wênang pamoring pandulu
tiningalan aningali
tur awênang dadi timbang
pujinira kang sayêkti
pangrèhira tanpa lawan
witning para nabi wali

sanadyan pinara sèwu
kamulyanira ing akir
nora padha yèn miriba
yayi lan kaswarganing jim
marma pun kakang lênggana
mring Ngajrak dadya ratu jim

pan anglêg sang rum sri nata
sumungkêm waspa drês mijil
kaduwung ing aturira
kapranan miyarsa angling
rinaos amêthuki
manungsa khakekatipun
datollah sipatollah
sirollah wujudullahi
wus kanyatan mring sajatining manungsa

umatur sarya karuna
sri maha narendra putri
amba pukulun ruwata
dadosna manungsa jati
amba tur pati urip
ruwatên kajimaningsun
kapengin yèn dadosa
manungsa ingkang angsal sih
kadya tuwan sajatine waliyullah

Jêng Sayid Ngali wlas ing tyas
arum sabdanira manis
ya nimas wus takdiring Hyang
janji tan kêna gumingsir
sira tinitah êjim
bôngsa kamanungsan masku
kukuhing alusira
kalawan badan jasmani
bôngsa wadhag marang alus wêkasira

nanging alusing manungsa
yèn durung wruh rasèng pati
sang dyah tansah drês kang waspa
nèng pangkon turnya mlasasih
paran ing karsa gusti
sang kakung ngandika arum
manungsa datan wignya
ngowahi kodrating Widhi
lamun Islam iya tinarima ing Hyang

nanging têka padha ora
lan manungsa kang angsal sih
nanging ta kaole ana
sabarang jênênging èstri
manut ing lakirabi
wuruk-wuruk kakungipun
donya akeratira
swarga nraka manut yayi
yèn prêcaya mas mirah lawan pun kakang

nanging yèn prêcaya uga
mring yayi Patimah gusti
lamun pun kakang katrima
panêmbah ingsun mring Widhi
pinasthi tan gumingsir
sira tan pisah lan ingsun
sêdene putranira
Patimah tunggal lan mami
nanging ingsun yayi ngrumiyini pêjah

sawabe bôngsa manungsa
beda lawan sira gusti
sarêng lan rusaking jagat
besuk ajalira gusti
tyasira lir jinait
myarsa andikaning kakung
kadya datanpa jiwa
adangu tan kêna angling
soca balut socaning jim ingusapan

umatur sarya karuna
amba têtêdha ing Widhi
tulusa mangèstupada
ngranupada ingkang cèthi
paran ta polah mami
amba datan sagêd kantun
satêmahipun cuwa
gusti gèn amba nyênyèthi
datan wignya mangsuli ing sih paduka

pintanên kang murbèng jagat
ywa ngantos sulayèng pati
sintên kang amba têngaa
yèn kantuna ajal mami
kalampahana ugi
nadyan palastraa ingsun
sarênga lan paduka
ywa ngantos gantalan sasi
raka nabda mas ratu yêkti tan kêna

nadyan kèri ajalira
besuk tan wurung kapanggih
yèn dhasar mantêp ing cipta
jodho ing salakirabi
panas pêrih nglakoni
jodho lan samarunipun
nadyan bôngsa jim sira
kabêgjan dadya pawèstri
jim manungsa manut labuh marang priya

marma mas mirah kusuma
aja sungkawa ing galih
nak anggèr pamintaningwang
nora liwat wong akuning
amung sisiping dasih
dèn agêng aksamanipun
roh ingsun sumawita
bêndaranira wong kuning
sêtya tuhu rumêksa nugrahandika

ya ta sang prabu wanodya
wus marêm raosing galih
ing tekad saya jrih trêsna
mring raka kungkulan budi
wah mangrês wêdi sumrik
inggih ingkang mangimur kung
mawantya mangun tama
angrèh kasusilan suci
kongas bawa pangbra bawaning agama

marang pagra mangrasmaya
apadhang rêjasèng sasi
rilang mudra kilang driya
Gusti Sayidina Ngali
malad dadirèng tyasing
dyah pamit dhumatêng kakung
kacakra ing wardaya
akewran pamêdharing ling
manabda rum mring garwa sarwi mangrêpa

gusti kang sawang kumala
pêpujan rêtna ingukir
sirarsa kondur mring Ngajrak
yèn kenginga sun pambêngi
yèn paripêksa gusti
paran gon ingsun tan asung
dasih sumiwèng karsa
mêgyati runtiking galih
sun têtêdha tulusa asih kewala

nadyan yayi mas kondura
aja lali mring mas widi
lan malih pamintaningwang
aja suwe-suwe gusti
dipun asring têtuwi
pun kakang kangên kalangkung
ywa pêcak têtaunan
pan sadina bae gusti
pan saêjam kewala tan bisa pisah

sinigêg jawining kôndha
wêwadine wong aguling
lêlipure pari brôngta
kadya wong kang ngèsthi pati
tri ratri têlung ari
risang mangun asmarèng rum
gantya manawungana
mintya wong tikyèng pra sari
arum-arum kawangwang ing madu brôngta

rimangkara andum raras
pra putri ing jinêm wangi
pinudyèng asmara gama
kadya duk kratoning nabi
Suleman yèn marêngi
mriyêmbada ing para rum
mahandum luluting tyas
sèwu-sèwu ing salatri
Sayid Ngali kinarilan dening Suksma

kaloka lêlananging rat
Gusti Sayidina Ngali
kaloka anjayèngrana
punjuling asmarèng sari
sawusnya andum ing sih
ya ta kusumaning ayu
sawusnya aparentah
linilan sakèh wadya jim
gya budhalan sang rêtna kondur mring Ngajrak

gumruh swaraning jim wiyat
kadya udan sinêmèni
miranti kaprajuritan
pitung yuta pra narpati
sabala nitih wajik
sawitan busananipun
barung têngara gumrah
anjog sing nagara asri
pirang-pirang nagri Madinah kèbêkan

kawarnaa prabu rara
kalawan Patimah Dèwi
dangu dènnya rêrangkulan
yayah mintuna lan mimi
Sayid Kasan prituwin
Sayid Kusèn nèng ngarsèng rum
tansah ingaras-aras
mring ibu sang prabu dèwi
paja-paja dyah kalih lamun pisaha

pan saking anunggil cipta
tan ana sêlayèng budi
asih sinêmbadan karsa
sang kakung jêngêr ningali
dhumatêng garwa kalih
datansah rinangkul-rangkul
lambung kadya pêpêsa
adangu nguswa mêmanis
prabu rara wus lèngsèr saking ing ngarsa

wus ngrasuk kang prajuritan
sinawang kalangkung pêkik
kadya gambar wêwangunan
rêspati sabêt kinèring
myang sagung para putri
sadaya busana kakung
dene pra prawirèng dyah
wus samya wahana wajik
wijil pisan barise wus samya rampak

kang wadyabala bêlabar
saparan-paran mênuhi
Prabu Dèwi Dyah Patimah
wus munggèng amparan rukmi
jajar pinrak maligi
dumêling lamun dinulu
Rêtna Dèwi Patimah
gumilang amindha sasi
saya kongas pêpundhène wong sajagat

dumêling sang prabu rara
sinawang langkung rêspati
wus tan kalih lan kang rama
Jêng Sultan Wiradimurti
kaot kaparèng alit
ambranyak lamun dinulu
kang rama mônda jênar
sang dyah lir êmas sinangling
gêbyar-gêbyar kaguntur dening raditya

upacara atap aglar
ingapit kang para putri
Ngali lumampah ing wuntat
sawadyanira angiring
wus praptèng pôncaniti
laju umanjing kadhatun
marak jêng dutaning Hyang
ampilan kandhêg ing wijil
Jêng Muhamad duk mirsa mring dyah kalihnya

dyah kalih ingawe sigra
gupuh ingancaran sami
kalihira jajar lênggah
Ngali ngandikan wus prapti
têngah kaparèng wuri
Ngali lênggahnya tumungkul
para putri angayap
tanapi pawongan cèthi
kangjêng nabi arum wijiling wacana

kaki Ngali paran karya
dene yayi Kuraisin
lan garwanira Patimah
umarêk malêbèng puri
paran ing barang kardi
Bagendha Ngali umatur
ratu mas ing Ngajêrak
amit mring paduka nabi
paripêksa mundur mring Ngajrak nagara

sangêt pamambêng kawula
nanging ratu mas tan kenging
wusana amba sumôngga
paran karsaning mas yayi
ngandika kangjêng nabi
kaki Ngali sèwu sukur
sira sumarah karsa
angayomi jim sabumi
tinggal wajib ratu atinggal nagara

matur nuwun Sang Murtala
dangu wêdale kang angling
nolèh Sang Prabu Wanodya
mring raka amandêng liring
mèsêm Bagendha Ngali
dangu dènira tumungkul
angling jêng dutaning Hyang
yayi Dèwi Kuraisin
sun idèni kondur mring Ngajrak nagara

tan liwat pamintaningwang
yayi dèwi dèn atiti
amrêdi mring jim sajagat
mumpung ingsun maksih urip
sarengat gama sukci
sawadyanira riningsun
aywa na kaliwatan
nêtêpi pakoning Widhi
tur sandika narpendah sarwi wotsêkar

jêng nabi malih ngandika
yayi wêkas ingsun malih
warna rêrukuning Islam
salat kajat miwah kaji
ramlan jakat pitrahi
dèn nglakoni darminingsun
sang dyah matur sandika
malih ngandika jêng nabi
poma yayi dèn raghap agamanira

anggêlung ngèlmunirèng Hyang
mulanga ing Kuran sami
sarat nganggoa wêrana
kang padha muhrim pribadi
wus lakuning pawèstri
nora kêna ariningsun
sang dyah matur sandika
winêling winanti-wanti
kangjêng nabi sadangunira tumingal

dhatêng sang prabu wanodya
ujwala kongas nêlahi
wus cinakra ing wardaya
yèn sang dyah rêtna garbini
jêng nabi gya mangliring
mring Patimah sabdanya rum
riningsun prabu rara
sêmune têka manglingi
Dyah Patimah umatur sarwi wotsêkar

ratu mas sampun awawrat
tri côndra amba watawis
mèsêm sajroning wardaya
kangjêng nabi tanpa angling
ingawe nata dèwi
umarsèng manguswèng suku
nabiyullah ngandika
wêwêtênganira yayi
yèn sêmbada parênging Hyang Maha Mulya

iku besuk babar priya
warnane kalangkung pêkik
dadi prajuriting Suksma
digdaya sura sinêkti
ngêntasi barang kardi
sinumêktan ing Hyang Agung
besuk luwih widigbya
têtulung mring kawlasasih
angungkuli lêluhur kang kuna-kuna

angayomi umat Islam
ambirat sagunging kapir
matur nuwun prabu rara
malih ngandika jêng nabi
lan wêkas ingsun yayi
benjang yèn saèstu kakung
ingsun asung wasiyat
tur atas karsaning Widhi
aranana Ki Muhamad Kanapiyah

matur sang prabu wanodya
pukulun kang mugi-mugi
kabula pangèstu tuwan
gya mundur sing ngarsa nabi
anjawat asta wanti
mring para garwaning rasul
miwah mring Dyah Patimah
kumêmbêng waspa sang kalih
Sayid Ngali tambuh raosing wardaya

jêng nabi arum ngandika
wus pupusên kaki Ngali
ewuh jênênging narendra
yèn nganti tinggal nagari
têrang sing karsa mami
dènira kondur riningsun
lawan wangênan apa
yèn ana karsaning yayi
nagri Ngajrak lawan praja ing Madinah

sayêkti môngsa dangua
sakêdhèping netra prapti
Ngali nuwun aturira
nambungi sang prabu dèwi
lêrês sabdaning nabi
cipta amba mring pukulun
yêkti môngsa sanèsa
ing benjang lan sapuniki
Sayid Ngali ngliring tan mangsuli sabda

warnanên ing pagêlaran
sira Raja Sadatsatir
miwah Hasalhasil Patya
miwah pra narpatining jim
anjawat asta sami
ganti-ganti majêng mundur
mring Sayid Abu Bakar
Ngumar Ngusman sabat sami
wadya Ngajrak umyang dènnya ngèstupada

anulya atata-tata
wadya ing Ngajrak nagari
swaranira anglir gêrah
gumruh pangriking turanggi
gêtêr patêr munya sri
kang arga pating galudhug
kurmate jim sajagat
kang anèng jaladri wukir
angin agêng nêmpuh ing kôndha araras

têtunggul layu bandera
kasrang ing angin kumitir
praja kadi binusanan
adangu dènira nganti
wiyosira sang dèwi
kang lagya marêk jêng rasul
ya ta kang anèng pura
samya trênyuhirèng galih
langên dènnya wulangun apêgat trisna

lipur panglipuring cipta
abirat asmarèng kingkin
sang dyah gya manguswèng pada
mring raka saha wotsari
Jêng Sayidina Ngali
ing driyasaya sumawur
kagugu trisnanira
nanging ajrih mring jêng nabi
wong jro pura sami anjêngêr sadaya

jêng nabiyullah gya ngatag
mangkat mring sang prabu dèwi
samya jum kang samya brôngta
dyan lèngsèr sing ngarsa nabi
kêkanthèn asta sami
lawan Patimah sang ing rum
Ngali lumampah ngarsa
nyaoskên amparan rukmi
Dyah Patimah wangsul pintu kang sapisan

mijil Ngali ngantosi ing jawi
mring sang prabu sinom
wimbuh trênyuh wardaya rujite
wêntaring ujwala gandrung kingkin
sang dyah duk kaèksi
ing manah kumêpyur

raka gantya manambut mring rayi
sang dyah manrêp anor
minta-minta aksama ature
dangu dènnya kandhêg anèng jawi
dugèkakên ing sih
kadya kupu tarung

sang dyah pinondhong mring kakung aglis
mangêsês sang sinom
sarta maoni pasikêpane
binêkta minggah ngamparan rukmi
pinrakkên maligi
kinubêng para rum

kakung tansah ngaras wanti-wanti
panabdanira lon
lah mangkata sira naking anggèr
nora liwat pamintèngsun gusti
aja lami-lami
pitambêt maring sun

kèri anggana pun kakang yayi
sapa kang sun êmong
prabu rara amanis ature
dèn prêcaya gusti mring pun cèthi
môngsa dadak ugi
amba purun-purun

darbe sabda anglirakên wêling
ngira sang wiranom
ginaliha pun dasih ature
mring paduka ingkang kathah kêdhik
tuwan ngong aturi
sing amparan tumrun

sang wiranom gya tumêdhak aglis
pan èsmu wirangrong
mangu-mangu ing gandrung tindake
tansah mawas mring kang mindha sasi
lir marcu katitis
têdhak kadung-kadung

namur brôngta Jêng Bagendha Ngali
tumamèng mangisor
uluk salam jawat asta age
mring kang paman Raja Sadatsatir
gya ngatag sang dèwi
mring wadya jim gupuh

prawirèng dyah nèng ngarsa ngêbêki
sewa abra tinon
pating galêbyar sabusanane
rênyêp kumêt ujwala bra asri
wadya jim mênuhi
ngakasa gumuruh

sanjata gêng jumêgur mawanti
barung têngara ngrok
satus kilan watara luhure
pamêsatnya risang prabu dèwi
lan sagung wadya jim
wus nukma sadarum

samya mangu kang kèri prasami
anggandrung wirangrong
lamun aja angeklasna tyase
pasthi lamun anggung brôngta kingkin
Sang Bagendha Ngali
saparan mangun kung

suprandene datan kêna lali
mring sang ruming sinom
tansah gandrung ing môngsa ningsête
prabu rara duk karoning kang sih
saecaning galih
yèn èngêt kumênyut

cinarita kang mêsat wiyati
prabu rara sinom
sakêplasan wus prapta prajane
panggih ibu Dyah Ismayawati
sru onêng sang kalih
kang putra rinangkul

ingkang ibu têtanya aniti
mring putra sang sinom
dene lami paran darunane
sang dyah matur saniskara nguni
sarta kang sudarmi
nèng rana kasambut

Dyah Ismaya kêpati dènnyanjrit
ngrangkul mring sang sinom
sang dyah matur mênggah wusanane
wus kênyatan rahmating Hyang Widhi
kang rama Jêng Amir
kèksi nèng swarga gung

ingkang ibu wus marêm ing galih
sukur ing Hyang Manon
pan sinigêg sang pandhita rajèng
Sultan Ngabdul Sapari nèng wukir
lakon catur ari
sing Ngajrak praja gung

kagyat myarsa kang panjrit dumêling
nèng jroning kadhaton
datan pangling yèn putra swarane
glis tumêdhak sakêdhap wus prapti
pinrak dalêm puri
putra wayah gupuh

nukmèng pada dhumatêng sang yogi
sang rêsi lingnya lon
putraningsun sira naking anggèr
praptanira ing kêdhaton gusti
paran rèhing nguni
niskaraning laku

sarta ingsun kagyat amiyarsi
babo wayah ingong
ing panjrite ibunira anggèr
ing wusana nini sira prapti
lah pajara gusti
apa karanipun

prabu rara umatur wotsari
mring eyang sang katong
saniskara wus jinarwa kabèh
sang pandhita kagyat duk miyarsi
Jêng Amir wus sahid
asru dènnya ngungun

kawuwusa ngandika rum manis
babo wayah ingong
wus jamake manungsa nak anggèr
lamun jurit ing wêkasan lalis
tur luwih utami
sahid sedanipun

prabu rara gya umatur malih
mring kang eyang alon
anjarwakkên kang rama rahmate
pan katingal anèng swarga adi
langkung sihing Widhi
ingkang eyang sukur

matur malih risang prabu dèwi
duka ulun cadhong
botên nyana kawula wiyose
pan manira ing mangke wus krami
rèh pinêksa dening
jêng nabi panutup

amba sêmados atur udani
mring eyang sang katong
rèhning dèrèng angsal pangèstune
kangjêng eyang jêng nabi tan kenging
pinêksa pan mami
dhatêng kangjêng rasul

kamanisên sarta nanggulangi
pan sanadyan dèrèng ngidènana
jêng rasul mêksa karsane
mila wusananipun
têmah amba nurut jêng nabi
mangke klampahan krama
jêng sultan lingnya rum
sukur babo wayah ingwang
kabèh iku atas karsaning Hyang Widhi
jodho môngsa bakala

pan wus têtêp donganingsun iki
ingsun mucak mirangrong nèng mega
sira kang sun dongakake
tutuga kratonipun
kèringana ing nungsa bumi
luputa ngunasika
lan panêdhaningsun
muga nuli akramaa
aja gothang lawan kudangane nguni
babo sudarmanira

matur nuwun sang narendra putri
sang pandhita malih angandika
kakung ta sapa arane
prabu rara umatur
apan inggih Jêng Sayid Ngali
kang ningkahakên amba
gusti kangjêng rasul
inggih malèni priyôngga
lan ing mangke kawula sampun garbini
angandhêg kalih côndra

myang lurahe pawongan pra putri
pan ing mangke akathah kang wawrat
asale sang jayèng sinom
miwah guruning arum
Dyah Patimah langkung dènnya sih
pukulun dhatêng amba
tan môntra yèn maru
amba wontên ing Madinah
botên wignya mangsuli sihing jêng nabi
myang sihe Sang Murtala

langkung suka Sang Ngabdul Sapari
gya mangangkat asta sarwi donga
sarta ingaminan dhewe
kalangkung sukuripun
mring Pangeran Kang Maha Suci
sang pandhita ngandika
adhuh putuningsun
dene bêgja têmên sira
krama wali prajurit digdayèng bumi
tur padha wangsanira

Dyah Ismaya tyas marwata siwi
ingkang putra krama waliyullah
kalangkung suka sukure
wimbuh mangke sang ing rum
pan ing mangke sampun garbini
mangrangkul lon manabda
adhuh putraningsun
sun têtêdha mring Hyang Suksma
muga-muga kakunga putranta benjing
pinanjangna kang yuswa

angandika Sèh Ngabdul Sapari
nini dèwi apa impènira
iya sadurung-durunge
prabu rara umatur
kangjêng eyang amba ing nguni
duk arsa mring Madinah
marak ing jêng rasul
punika amba nyupêna
pan katingal amba angêmban kang sasi
sarwi angandhut lintang

mèsêm ngandika Ngabdul Sapari
iya nini ing supênanira
têka gampang pracekane
Bagendha Ngali iku
kang minôngka pangawak sasi
kêpanggih lawan sira
kaping kalihipun
ngandhut lintang pêsthi benjang
babar jalu warnanira langkung pêkik
dadya prajuriting Hyang

pilih tandhing kalamun ajurit
widigdaya sêkti môndraguna
lawan malih kasapane
lamun tirua ibu
ya prajurit luwih sinakti
lamun tirua bapa
prajurit pinunjul
tirua kang eyang Ambyah
prajurit nung sêdene tirua mami
iya nora kuciwa

prabu rara umatur wotsari
wêlingipun kangjêng rasulollah
yèn yêkti jabang bayine
ing têmbe babar jalu
sinung nama wasiyat nabi
Muhamad Kanapiyah
tur winêca punjul
ngungkuli kang kuna-kuna
sang pandhita kalangkung sukur ing Widhi
wêkasan andêdonga

ngangkat asta tumêngèng wiyati
pujinira mring Hyang Maha Mulya
Allahuma ngajanine
ngulanatan rajungun
wasalikan wallamukminin
imanan wasultanan
alhum ngajalahu
rajul nura nurbuwatan
salalahu ngalaihi wasalimi
gya katrima Hyang Mulya

angin agêng nulya andhatêngi
rindik-rindik anggêgana rimang
prakêmpa gênjot bumine
lintang samya sumuluh
nulya gêtêr patêr munya sri
ngarsa wontên gumêbyar
kagyat gunging dulu
jumêbrèt saking awiyat
tri pandurat gandanya amarbuk wangi
pracihna yèn istijap

ênêngêna ganti kang winarni
Sri Bardanas ing sapraptanira
nagri Lakat caritane
lawan Baktiyar cundhuk
nanging sampun dèn pirantèni
dhasar wadya ing Lakat
sadaya wus suyud
dhatêng Sang Patih Baktiyar
sarêng prapta Bardanas cinêpêng aglis
anulya pinêjahan

Sang Baktiyar wus madêg narpati
angrênggani nagara ing Lakat
atas Sri Irman prentahe
wadya ing Lakat suyud
wêdi asih jiwa srah pati
prituwin para raja
kang bolos ing pupuh
sadaya wus samya seba
lulut ajrih dhatêng Baktiyar Narpati
raja sèwu nagara

sang dyah ingkang anèng dalêm puri
putranira Sang Raja Suwajan
ya ta wus dhaup ing mangke
lawan Baktiyar Prabu
kawarnaa sang nata lami
kondurnya sing Madinah
pinapagkên pupuh
duk prapta kikising praja
ginêlaran dening Baktiyar Narpati
kinumba padha rowang

dhasar wadyanira Lakat Aji
kathah punggawa saking Ngabêsah
datan sumuyud ciptane
sinupit robing mungsuh
sing gunanya Baktiyar Aji
sarêng katrajang bubar
sadaya asumyur
Sri Lakat sampun palastra
sedanira paekan srana ngêntasi
kêdhik kang labuh praja

kadya sapu wêdhar gunging dasih
rêbut umur angungsi prajanya
mati kanisthan sang rajèng
kinumbaa ing apus
labêtira kurang nastiti
agahan tur kagehan
rèhning bala nguthuh
tiwas cilaka dadakan
tan wrin mala cundaka anamur sandi
tabêting pringgabaya

tulus madêg Baktiyar Narpati
angrênggani ing nagari Lakat
kathah raja rerehane
dhomas kang para ratu
sumawita Prabu Mêdayin
suyude lawan guna
kathah marganipun
sawênèh kongasing ngarsa
kang sawênèh nungkul kungkulan ing budi
wênèh nungkulnya raja

sing bêrdagang ing pangupa bukti
suda wuwuh lumungsur ing boja
nalar rèrèh pangambile
wênèh nungkul ing ratu
pinaekan kulinèng budi
wênèh ginora-godha
akathah liripun
sanadyan pambêging kopar
Raja Irman pan kêna kinarya misil
mendah lamun Islama

dènira ulah ing prajaniti
kabudayan mring gunging sarira
binobot ing sadugine
mari-mari yèn uwus
ing lyan nungkul samya srah pati
malih ingkang winarna
ing Ngajrak praja gung
maha sang prabu wanodya
cinarita sang dyah dènira garbini
wus prapta ing sêmaya

miyos jalu ingkang jabang bayi
cahyanira lir wulan purnama
kalangkung endah warnane
sampun sinungan juluk
wasiyatnya saking jêng nabi
Muhamad Kanapiyah
tuhu yèn binagus
kang eyang sukur ing Suksma
Dyah Ismaya prituwin sang prabu dèwi
samya sru sukur ing Hyang

kalis ing grah ingkang jabang bayi
kaya dudu undhaking sadina
lir dinusan banyu gege
amrih gancanging wuwus
sampun yuswa sadasa warsi
saya bagus warnanya
ujwala sumunu
bakdane Yusup Narendra
mung Muhamad Kanapiyah ingkang mirib
sêsêkaring manungsa

aprituwin sagung para putri
ingkang sami garbini sadaya
wus babar jabang bayine
jalu tur bagus-bagus
gêgadhangan prawirèng jurit
tunggil taun myang wulan
ing pambabaripun
lawan sang raja pinutra
sampun samya sinungan nama pêparing
Ngiman Ngali pangarsa

ari malih Sang Ngalibun Ngali
malih Ngali Kusbali namanya
Musibunkaan malihe
anênggih arinipun
Sang Ibrahim Muhtali malih
Tugan ing Turki Kadar
iku kang waruju
tan pisah dalu lan siyang
kadang nênêm lawan atmaja sang murti
Muhamad Kanapiyah

pan dèn êmong kang eyang sang yogi
siyang dalu datan kêna pisah
sirna tèk ujat kêprabon
ngèlmuning Hyang wus rampung
gêlaring rat kang agal rêmpit
kasub ing bumintara
jim sajagat suyud
malah wus dadi warana
amêmulang tata sarengating bumi
wus dadya paguronan

dadya wakilira prabu dèwi
imbal wacana sarèhing karsa
wimbuh ingrangkêp karyane
sagunging adil khukum
sang wiranom dipun sêdhahi
ing nais kapradatan
ilhal gêlarnya lus
sabên Jumuwah ambawa
miwah kutbah para kadang mangèstuti
ngalim saliring kitab

dene ingkang dadya pamugari
ingkang eyang Sadatsatir Raja
ingkang minôngka êmbane
wus ingangkat sang bagus
mring kang ibu sang prabu dèwi
prituwin sang pandhita
nênggih sang binagus
nama Prabu Anom Ngajrak
ajêjuluk Sayid Amirul Mukminin
Muhamad Kanapiyah

ambêk wantêr asura sinêkti
pan sêmbada bagus wicaksana
arum sarèh pitêmbunge
amrih gancange wuwus
duk sêmana sang prabu dèwi
nèng ngarsane sang raja
aminta panjurung
pandonga gêntèni kratyan
sang dyah sangêt apan dènira prihatin
kêdah putra ingangkat

kasmaran matur sang dèwi
marang sang raja pandhita
amba aminta sumèrèn
nistha jênênging narendra
èstri jumênêng nata
akathah cuwêngahipun
dènira rumêksa sarak

kirang sampurnaning bumi
narendra kalis ing bala
ngêdohakên praja rame
lah punapa saenira
kautaman rinêksa
anjêmbarakên kang luhur
wisesa kirang sêmbada

rèhning wajibing narpati
botên kenging pêpungunan
surêm padhanging kaprabon
sanajan amba wênanga
ngratoni jim sajagat
kirang kautamanipun
satindak lawan pinêksa

pantês-pantêse duk nguni
pukulun jumênêng nata
sayêkti sanès lan mangke
sampun wontên kang gumantya
wayah tuwan punika
pun Kanapiyah wus mungguh
kasub ing rat pramudita

ngratoni lêlêmbut myang jim
sampurna adêging nata
sêmbada bagus wiranom
ya ta sang raja pandhita
myarsa ture sang rêtna
tan bisa mangsuli wuwus
sidhakêp mangunandika

kewran dènira mangsuli
matur malih sri wanodya
tuwan galihên tur ingong
lamun utamaning nata
miliha kang sudibya
kakung prawira tur bagus
têliti trahing ambiya

kang wicaksana bèr budi
kang tulus tan nandhang ina
sarèh saparibawane
pukulun buyut paduka
pan ngranggoni sadaya
tan wontên kuciwanipun
ing dalil myang kukumira

mèsêm Sang Ngabdul Sapari
iya bênêr sira nyawa
marentah ing rèh kaprabon
nanging ta pituwaningwang
iku durung sampurna
buyut ingsun sang abagus
samêngko durung diwasa

sanadyan iku linuwih
bèr budi suci wicara
asêkti tur bancar anom
iya iku wênang uga
nanging kurang utama
wantuning wong anom iku
kurang tuwajuh ing karsa

kurang waspada ing gaib
suda wuwuhing darajat
rongèh nugrahaning Manon
babo upamane ana
kalipah yèn taruna
pangrasa siyang lan dalu
kaya wong dolanan gada

sarambut tan kêna lali
babo sinôngga ing wadya
yèn luput dêrawasake
bubrah arjaning nagara
kêsit ingkang nugraha
wahyuning rat têmah kongsul
barang-barang purwanira

tur durung prapta ing pêsthi
araning wong maksih mudha
lir bêbakal upamane
gampang mungguhing kukumah
ngadil miwah pradata
ing dalil kadis kawuwus
mungguh layanganing nata

nora susah dèn rasani
kaèn kênyataan ana
sayêkti yèn gampang bae
bôngsa swara ana rupa
kagêlar ing sajagat
sumêlang ingsun mas ratu
obah osiking kawula

kang mêtu sing kukum adil
sadarga arjaning driya
gaib sabarang pangkate
ewuh yèn durung waspada
pêrang catur inguja
rèhing rat tansah sinau
tumpang suh wêdharing karsa

iku wêdakaning bumi
murungakên kautaman
bubrah ing praja sikune
lamun ta datan tinrapna
têmah kang jagat rêngka
rupak ngadil kukumipun
narendra tan bawa rahsa

ngawruhi ing adil gaib
mawas sêbawaning driya
iku karya luwih abot
lumaku sadina-dina
sulang pamoring praja
solah netya tan kawêtu
rêrêgêd jroning salira

umatur sang prabu dèwi
inggih paduka wulanga
wayah tuwan ngrèh praja bot
mangolah raras sasmita
kang eyang angandika
abot tan kêna winuruk
landhêp ilhaming wardaya

mêdal sing hidayat gusti
ngèlmuning Hyang kang mangkana
tan ana unggah udhune
yêkti tan nganggo tuladha
ingambil saking rahsa
susantya sasmita luhung
iku kawijiling sabda

umatur sang prabu dèwi
pukulun wayah paduka
pasrahêna mring Hyang Manon
sanadyan para ambiya
nabi kêkasihing Hyang
dènnya katurunan wahyu
tan nganti wayah diwasa

mèsêm Sèh Ngabdul Sapari
wusana arum ngandika
adhuh gusti wayah ingong
ewuh sun misesanana
ngangkat adêging nata
rèh sira jumênêng ratu
ana ing Ngajrak nagara

iya-iya karsa mami
sasat sudarmamu uga
kang ngèstrèni sira anggèr
sarta nugrahaning Suksma
marentah jim sajagat
ewasamono mas ratu
lamun sira paripêksa

ingsun wêdi misesani
miwah yèn angèstrènana
wirasat lungsur kaprabon
ingsun wêdi dutaning Hyang
gusti nabi panutan
lan yèn dudu karsanipun
lakimu Ngali Murtala

rèhning putranira gusti
lair mèh ngantya diwasa
durung wruh mring sudarmane
sadene pra kadangira
dadi kurang utama
mendah dukane jêng rasul
babo mring awak manira

wong tuwa datanpa kardi
tan wruh purwaning nugraha
anggampangakên karya bot
lawan patut-patutira
babo sira maraka
mring gusti jêng nabi rasul
miwah marang lakinira

dene uwis lawas nini
sira datan mring Madinah
nini lawan sayogyane
anyaosna putranira
ya ta sang prabu rara
myarsa sabdane sang wiku
lêgêg datanpa ngandika

rinasa-rasa ing galih
tan têpang lan karsanira
sang rêtna lênggana tyase
yèn sowana mring Madinah
wusana lon aturnya
amba lênggana kalangkung
yèn sowana mring Madinah

wayah paduka sang yogi
sumôngga ing karsa tuwan
sowan dhatêng Madinahe
amintaa kang pandonga
dhatêng jêng dutaning Hyang
lan mintaa kang pangèstu
dhatêng ing sudarmanira

Jêng Sultan Ngabdul Sapari
wus ngrojongi karsanira
anênggih sang prabu anom
nênggih kang sowan priyôngga
miwah sakadangira
wus dados ingkang pirêmbug
malih mangsuli carita

nguni Sang Lakat Narpati
satiwasira ngayuda
kalih dene pirantine
nênggih Sang Patih Baktiyar
dutane Raja Irman
mangke ing Lakat kêcakup
dhatêng Mêdayin nagara

nênggih Sang Prabu Mêdayin
satiwasira Sri Lakat
apan ta sangêt ajrihe
dhatêng Jêng Nabi Muhamad
gya sowan mring Madinah
biluk ngirid para ratu
dhomas samya manjing Islam

sarta lampahing agami
sagunging para narendra
suyud mring Madinah kabèh
lêlêmbut jim lan manungsa
Ngarab lan tanah ngajam
ing atasangin sumuyud
ing bawahangin wus seba

sagunging para narpati
kang cêlak lan tanah Ngarab
ing wulan kaji sebane
dene ingkang têbih pisan
pêndhak môngsa taun Dal
samendraning jagat suyud
nglampahi agama Islam

kawarna carita malih
Gusti Jêng Nabi Muhamad
sineba ing para katong
miwah kang para sakabat
pandhita rêsi janggan
para ngulama nung-anung
andhèr ngarsaning panutan

samya bêkta kalam mangsi
amêcah daliling Kuran
anjêjumblah bêbasane
bênang subing makna lapal
saking jêmbaring jagat
warna-warna basanipun
tan cukup ngamungna Kuran

milasagunging musanip
kang sinung rahmating Suksma
sarta kang angsal idine
Jêng Gusti Nabi Muhamad
pandhita tanah Ngarab
kèhnya sèwu pitung atus
pitung dasa lan sakawan

kinèn anggêgubah ngèlmi
amarna pêcahing Kuran
dadya kitab sakathahe
makhluk pamulanging umat
amrih tataning sarak
marga kautaman tuwuh
sarengat Nabi Muhamad

murahi umat kang laip
amindha umat kang êkas
ambedakakên kang seje
ngumpulakên ingkang tunggal
mangêkêr gaibing Hyang
anggêlar kang wus kawujud
iku sarengat kang mulya

ngungkuli kang dhingin-dhingin
ing donya rawuh ngakerat
tanapi kasuciane
Jêng Muhamad Kabibullah
gustining pra utusan
kang mulya tur baboning nur
pan ingakên rasaning Hyang

sri nataning kasampurnan
jêng gusti rêtnaning bumi
ri sêdhêng pinrak ing pura
ingayap pra pramèswari
sira Bagendha Ngali
sarimbit lan garwanipun
ngandika anèng ngarsa
Kasan lan Kusèn sumiwi
kangjêng nabi akathah ingkang wirayat

dhatêng kang putra Patimah
tuwin mring Bagendha Ngali
marma timbalaning Suksma
kang dhumawuh ing jêng nabi
masalahing pawèstri
karongron lan kakungipun
kakung amêngku ing dyah
jinarwa amikênani
risang kalih nging dèrèng pati kadriya

aminta têranging jarwa
nastiti dènnya nampèni
langkung sukaning wardaya
jêng nabi lan risang kalih
miwah pra garwa sami
miyarsa sabdaning rasul
kapencut rêtna sumrah
carêming driya kaèsthi
Kasan Kusèn enggar sami ngèstu daya

kasaru ing pasewakan
orêg sagunging kang nangkil
sumingêp ing jumantara
kang barat awor gurimis
lir udan sinêmèni
swaraning kuda gumuruh
Bu Bakar Ngusman Ngumar
samya graita ing galih
pan sinêngguh prabu rara ing Ngajêrak

kang sewa samya mrêdapa
tambuh panduganing galih
pan gupita-ginupita
sagunge para narpati
ciptane warni-warni
ya ta tan antawis dangu
cumlorot saking wiyat
putra ing Ngajrak Dipati
wus tumêdhak anjujug ing pasewakan

pra kadang tan kêna pisah
lan kang eyang Sadatsatir
miwah Hasalhasil Patya
sêdene bala wadya jim
dèn andhêg ing pawarti
pitung yuta para ratu
datan ana katingal
amung sumuke kang kèksi
têdhuh sumêng suwaraning kang gêgana

Sadatsatir lan ki patya
nèng wuri dènira linggih
gawok sagung ingkang mulat
kamitênggêngên ningali
dhatêng sang rajasiwi
lir pendah Yusup tumurun
saking ing swarga pendah
ujwala apindha sasi
pamulunya kadya sarining kancana

saiba yèn wus diwasa
sira risang rajasiwi
manis pangungruming sêkar
karêngga ing busana di
dangu dènnya ningali
Abu Bakar mring sang bagus
kacakra ing wardaya
sinunduk lawan dêdugi
iya uga putrane sang prabu rara

myang mulat para satriya
nênêm samya pêkik-pêkik
kêmbar samya kaduk sura
sabusananira sami
sampun dinugèng galih
Sayid Ngali kang sêsunu
kacakra ing wardaya
sasolah bawa tan têbih
wus sairib lan Sayid Ngali Murtala

lawan kaping kalihira
tan sami lan Sadatsatir
miwah Hasalhasil Patya
mila wus binatang galih
satriya kang nèng wuri
saèstu yèn putranipun
Sayid Ngali Murtala
saksana Dyan Sadatsatir
nulya majêng sêsalaman lan Bu Bakar

tanapi Ngumar myang Ngusman
miwah pra sakabat sami
punapadene sang patya
sêsalaman ganti-ganti
Bu Bakar tanya aglis
dhatêng Sadatsatir Prabu
manira atêtanya
sintên satriya puniki
Sadatsatir umatur sarwi mangrêpa

punika wayah paduka
putrane Bagendha Ngali
arsa sowan mring panutan
lan kêdah pirsa sudarmi
mèsêm Bu Bakar aglis
mrêpêki mring sang binagus
anjawat astanira
noraga sang rajasiwi
pra sakabat ganti-ganti sêsalaman

malih Bu Bakar têtanya
dhatêng Risang Sadatsatir
satriya nênêm punika
dene pasmonira sami
mirib sang rajasiwi
miwah ing nom sêpuhipun
Sadatsatir turira
inggih kadangnya sang pêkik
sing ampeyan putrane Ngali Murtala

wus katur jêng dutaning Hyang
putra ing Ngajrak Dipati
samana nulya ngandikan
Kasan Kusèn kang umijil
sapraptanirèng jawi
ganti salaman sang bagus
ngacaran sinambrana
lir kêmbar satriya katri
kakang adhi tan wontên kaot sêpira

Kasan Kusèn bagusira
aluhur sêmunya wingit
sang prabu anom ing Ngajrak
baguse amrajuriti
kongas ujwala mingis
sira pinancêr kadulu
merang kucêm kang mulat
lir ningali surya sasi
nora wingwang ginadhang prajurit ngalam

nanging kang cahya nurbuwat
Kusèn pan luhur pribadi
wus dèn irid sang dipatya
jumujug ing pôncaniti
gawok sagung ningali
kamitênggêngên kang dulu
prapta nataring pura
cingak sagunging pawèstri
praptanira lir mulat Yusup sing swarga

jêng nabi duta tumingal
kang putra ingawe wanti
noraga mangranupada
darminta sasolah liring
lênggah kapering wuri
sang prabu anom tumungkul
kadya konjêm ing kisma
mukane sang rajasiwi
Sayid Ngali tumambuh ing tyas tan nyana

pan sampun nguluki salam
sang prabu anom mring nabi
gupuh majêng jawat asta
mangèstupadaning gusti
ngangkat mastaka linggih
ya ta astane sang bagus
ingasta mring panutan
adangu pinanjêr liring
ulat lênggah pacak solahing sarira

wusana jêng nabi nabda
lah ingsun tanya sayêkti
apa sira ingkang aran
Amad Kanapiyah kaki
putrane yayi dèwi
kang ngrênggèng Ngajrak kadhatun
umatur sang dipatya
inggih kawula jêng nabi
ingkang nama pun Muhamad Kanapiyah

anama wasiyat tuwan
duk amba wontên garbini
amba putraning Murtala
patutan sing Ngajrak Gusti
arum dêlinging nabi
lah ta babo putraningsun
sira apa wus wikan
mring sudarmanira kaki
prabu anom umatur dèrèng uninga

ngandika jêng nabiyullah
lah ing wurinira kaki
yaiku sudarmanira
ingkang aran Sayid Ngali
myang sandhingira iki
ibunira kang rum-arum
Sang Dyah Dèwi Patimah
mara salamana aglis
urmat sujud babo marang wong atuwa

sandika ture dipatya
lèngsèr sarwi awotsari
gya jawat asta mring rama
sujud pada sang apêkik
ngrangkul kang rama aglis
mangaras-aras ingêmbun
tyasnya marwata suta
tan sinung lèngsèr kang siwi
paja-paja kenginga bênggang kang putra

anulya mring pramèswara
jawat asta sah ngabêkti
sujudira gantya-gantya
nulya mring ibu sang dèwi
jawat asta wotsari
manukmèng pada gya sujud
astanya adipatya
ingasta mring sang dyah ririh
Dyah Patimah kraos kadising panutan

ing sadurung-durungira
winêca bakal prajurit
kang têtulung turunira
ing têmbe mangrurah kapir
pinasthi ing Hyang Widhi
sang prabu anom kang ngukup
dhumatêng turunira
trêsnane padha kaèsthi
nora wingwang ginadhang prajurit ngalam

sang rêtna rum pasrangkara
paran kaki kangjêng bibi
kang putra matur wotsêkar
inggih karaharjan sami
ngèstupadaning kang sih
salam mring paduka katur
sang rêtna èsmu waspa
onêng karaos mring bibi
Natèng Ngajrak trêsnane saya kaetang

wus mundur sang adipatya
sing ngarsanira kang bibi
jêng nabi arum ngandika
paran karsanira kaki
kajaba sing pêpanggih
wêwêlinge ariningsun
prabu anom wotsêkar
pakarya amba pribadi
pan sumêdya asujarah mring panutan

myang ngabêkti mring sudarma
lan minta pamulang nabi
kawula lampah agama
mlampah jinatèn ing budi
dhatêng paduka gusti
dene wêlinge jêng ibu
kawrat dhatêng pun eyang
nênggih Risang Sadatsatir
ya ta mèsêm jêng gusti nabi mustapa

matur malih sang dipatya
lan amba atur udani
kawula ambêkta kadang
putranya jêng rama Ngali
nênêm sadaya sami
jalêr apan samya kantun
wontên ing pasewakan
ya ta mèsêm kangjêng nabi
mandêng liring gupuh Sang Ngali mrêdapa

ya ta sampun tinimbalan
satriya nênêm wus prapti
ingawe ngulukan salam
mring gusti niyakèng bumi
sujud aganti-ganti
sawusira tata lungguh
jêng nabi angandika
dhumatêng sang adipati
babo sapa parabe pra kadangira

matur sang raja pinutra
ingkang kapara ing ngarsi
pun Ngiman Ngali wastanya
Ngalibun Ngali kang kering
malih Ngali Kusbali
ingkang wontên kiwanipun
kiwa malih punika
Musibunkaan kang kering
kiwa malih awasta Ibrahim Muhtar

malih kiwanya punika
pun yayi Tuganu Turki
pan ari amba sadaya
ya ta ngandika jêng nabi
mring para putra Ngali
iya iku sudarmamu
sampun samya jinarwa
ibu myang pra eyang sori
gêpah dènnya ngabêkti gantya mangrêpa

pangunandikaning driya
Dyah Patimah baya iki
kanthine prajurit ngalam
nora bakal yèn linuwih
pan karsaning Hyang Widhi
dènira akarya pandum
amarna lêlampahan
sasolah bawaning dasih
kangjêng nabi ngandika mring putra Ngajrak

wus sêdhênge kaki sira
bêcik masanggrahan dhingin
marang dalêming sudarma
matur sandika dyan pêkik
Patimah lawan Ngali
wus kinèn kondur mring rasul
tansah kêkanthèn asta
samarga lan rajasiwi
Sadatsatir Hasalhasil wus gêgana

ya ta Sang Ngali Murtala
lawan kusumaning adi
langkung dènira ngrêrêngga
mring putra sang rajasiwi
sore adhahar tunggil
tan kêna bênggang sarambut
myang sihe mring pra putra
suka sukur ing Hyang Widhi
sukaning tyas lir manggih rêtna saarga

ya ta dalu kawarnaa
sira Radèn Sadatsatir
lawan Hasalhasil Patya
umarêk marang jêng nabi
ngandika praptèng ngarsi
Sri Sadat nêmbah umatur
dhapur lampah kawula
dhèrèkkên sang rajasiwi
kaping kalih amba dinuta sang rêtna

kang sujut pamujining tyas
katura mring tuwan nabi
yèn marêngi karsa tuwan
rayi paduka sang dèwi
sang dyah nuwun gumingsir
dènira jumênêng ratu
sumêdya bêntur tapa
mucak mirangrong mring ardi
nyaosakên kang putra sang adipatya

tuwan anjênêngna nata
marentah jim nungsa bumi
lan nuwun pandonga tuwan
mugi istijapa gusti
sabda tuwan ing nguni
mring rayi paduka rasul
duk maksih nèng wêtêngan
anênggih sang adipati
tuwan kudang dadya prajuriting alam

nabiyullah angandika
iya ingsun angamini
sakarsaning ariningwang
ingsun yêkti nayogyani
prakara wayah mami
Ki Kanapiyah puniku
sarta wus takdiring Hyang
dadya prajurit linuwih
angungkuli lêluhur kang kuna-kuna

dadya pangungsèning umat
ambirat sakèhing kapir
tur dadi prajuriting Hyang
kèringan ing nungsa bumi
tanpa timbang ing jurit
ki prabu anom ing besuk
rampung kang pangandika
jêng gusti murtining bumi
lêluwaran jim kalih wus ngawang-awang

kasrangkara enjinge jêng nabi
siniwaka sagung pra sakabat
tanapi kang para katong
pinarak masjid agung
atap aglar ingkang sumiwi
pêpak para pandhita
ngulama nung-anung
musanip rêsi jêjanggan
tabib atap lawan satriya pra mantri
miwah kang pra punggawa

kang busana abra warni-warni
yèn sinawang kadya wukir sêkar
lubèr lir jaladri tinon
parêng lan mangsanipun
dina Isnèn kang wulan Kaji
ratu jim pitung yuta
lan sawadyanipun
jêjêl angêbêki papan
pirang-pirang ngatingal awor lan wali
sajro kutha kèbêkan

sigra dhawuh jêng andika nabi
mring Bu Bakar Ngumar miwah Ngusman
Ngali miwah para katong
ngulama pandhita gung
rêsi janggan para musanip
lah padha piyarsakna
iya karsaningsun
yayi dèwi ing Ngajêrak
wus sumèrèn dènira jumênêng aji
dene ta kang gumantya

iya putranira ki dipati
jumênênga narendra ing Ngajrak
angrèh jim sajagat kabèh
kang sinung sabda umyung
mèstudeya samya ngèstrèni
gumruh ingkang sumewa
andonga gumrumyung
sagunging para pandhita
sinauran ingkang gêtêr patêr muni
barung sanjata munya

pating jalêgur mawanti-wanti
têngaraning kang swara gumêrah
sumrêg kang subawaning wong
sidhêkah mijil sêlur
ngundhung-undhung lir pendah wukir
miwah ingkang betakmal
dhinudhah sadarum
pinaringakên mring umat
jim manungsa datan kliwatan sawiji
tanapi wadya boja

cinarita ing mangke wus lami
Natèng Ngajrak dènnya nèng Madinah
samadya côndra lamine
tan pisah siyang dalu
anèng ngarsanira jêng nabi
winulang sampun kawrat
saniskara putus
miwah wulanging sudarma
kathah kêdhik wus samya kaèsthi-èsthi
kacipta ing wardaya

masanggrahan jumantara aji
sawadyanya ratu pitung yuta
umyung gumuruh swarane
samadya côndra wuwuh
ing gêgana singlir kaèksi
lir thathit-thathit lidhah
kilate ambarung
ya ta sang prabu ing Ngajrak
yèn tumurun rikalanira anangkil
dhatêng jêng nabiyullah

myang sumewa dhumatêng sudarmi
ing saparan dhinèrèk pra kadang
nèng ngarsaning rama mangke
aminta kang pangèstu
samya rênanira ing galih
samana cinarita
Kanapiyah Prabu
kaji dhumatêng ing Mêkah
sawadyanya pitung yuta ratuning jim
sabala mèstudeya

sasolahe manungsa kawuri
dènnya kaji dhumatêng ing Mêkah
apanjang yèn winiraos
Kanapiyah Sang Prabu
langkung dènnya karênan galih
ningali Kakbatullah
atawap sawadu
ri sampunira mangkana
Natèng Ngajrak andhatêngkên karya wajib
sapratingkahing sarak

nulya mêsat mring mukadas aglis
tansah midêr lan sabalanira
sujarah dhatêng makame
para nabi kuluhum
myang sujarah kang eyang swargi
prajurit jayèngrana
kang anèng gunung Kud
ya ta ing Ngajrak Narendra
sakalangkung kurmatira mring kang swargi
samana cinarita

sarêng wikan mring makaman nuli
waspa adrês karaos ing driya
mring kang eyang caritane
nulya na swara nguwuh
hèh sang nata sira dèn aglis
tumêngaa ngawiyat
kagyat sang aprabu
nulya tumênga ing tawang
aningali wong bagus anèng suwargi
pinarak plangkan rêtna

pan ingayap sagung pra apsari
Sang Sri Ngajrak gawok kang tumingal
nulya na swara wuwuse
Kanapiyah Sang Prabu
wruhanira iku Jêng Amir
sinung rahmat dening Hyang
ana ing swarga gung
ganjaraning sabilollah
rèhning pasrah lila lêgawa ing pati
rêna mring takdiring Hyang

pan linuwih nikmatirèng akir
pinrajurit eklas ing wardaya
datan gingsir sêsanggupe
kang patut lawan kukum
sarta olèh pêngaja nabi
sanadyan praptèng lena
sinêlir Hyang Agung
ratu prajurit utama
Amir Ambyah pan kêna kinarya misil
saundha-usukira

sampun pirsa swara kang kapyarsi
Kanapiyah sukur ing Pangeran
sangsaya agêng galihe
wus tumrun saking gunung
saha bala lampahira glis
prapta nagri Madinah
gya sowan mring rasul
katur ing sasolahira
kangjêng nabi saklangkung sukur ing galih
samana kang winarna

prabu anom sêdhêngnya tinangkil
nênggih wontên kuwung madyantara
anjunjung para arine
jinunjung madêg ratu
anggêntèni ingkang palinggih
nagrine ingkang eyang
eyang ngèstuti wus
madanani para nata
jim lêlêmbut prayangan tanapi pêri
malih kang kawarnaa

sultan pandhita Ngabdul Sapari
myang kang putra Dyah Ismayawatya
lan wayah sang ruming sinom
gantya nukma ing dalu
datan ana manungsa kang wrin
sanajan jim tan wikan
aminta pangèstu
anyaoskên suka arja
pamadêgnya nênggih kang gumantya aji
dhatêng ing rasulollah

miwah dhatêng Sayidina Ngali
sang pandhita langkung suka rêna
kasrah ing jiwa ragane
Sang Dyah Ismaya langkung
trêsna wutah raosing galih
dhatêng Ngali Murtala
mèstuti tyas cundhuk
mantu dhasar waliyullah
anggêping tyas kadya gènira ayogi
anggusti ciptanira

pan cinatur dangunya pêpanggih
sadangune lampahing maruta
Ngali manguswa arjane
dene sang dewaning rum
dènnya panggih lan raka sandi
pan kadya wêwayangan
mung gandanira nrus
ngambar ing saparan-paran
badan alus datan lyan kang ngudanèni
amung Ngali Murtala

trusthaning tyas amarwata siwi
sang wiranom duk panggih lan garwa
sang rêsi mring Ngali sihe
datan kêna winuwus
pan sinigêg kandhaning tulis
kalamun sang dyah arsa
dugi masmarèng rum
nêlas raosing wardaya
yèn rinukêt ing kakung datan suwadi
pandhita rara mukswa

kèri anggana Jêng Sayid Ngali
saya kagagas raosing driya
kagyat anamur wirangrong
wêwêkasaning wuyung
wus narima yèn sanès jinis
marêm ningali putra
Kanapiyah Prabu
yèn kalanira kapanggya
Sayid Ngali lan putra kang gumantya ji
sumêdhot raosing tyas

salêbêting ing samadya sasi
jim manungsa atêpung paseban
lir sêkar sataman tinon
tejaning prabu santun
risang saya minuni sari
myang ruming prêmadèng rat
sangsaya ngênguwung
karta raharjaning praja
cinarita ing wau Ngajrak Narpati
sumewa mring panutan

minta pandonga amit ing gusti
atanapi mring sudarmanira
Bu Bakar Ngumar Ngusmane
kangjêng nabi kalangkung
wulangira awanti-wanti
lan trêtibirèng sarak
wau sang aprabu
langkung mituhu ing sabda
samya pyuhe kang mulang lan kang nampèni
madu têmpur sarkara

gya umêsat sing ngarsa jêng nabi
Prabu Ngajrak saha bala budhal
umyang gumuruh swarane
ngungun kang samya kantun
sapangrèhnya mangèsthi-èsthi
karya brôngta kang mulat
Kanapiyah Prabu
samana kang para nata
ing amônca sadaya wus wangsul maring
nagrinya sowang-sowang

Tamat.