amba matur ing tuwan sayêkti
mila kesah saking ing nagara
kawratan nandhang wirage
amung paduka ketung
ing supêna tan wontên malih
awit ing mila-mila
kawula pukulun
ing timur praptèng diwasa
ginagulang ing rama amangun jurit
kathah paguroning prang

nuntên diwasa tinari krami
dhatêng rama prabu tyas kawula
tan arsa kramaa tangèh
ing pangraos pukulun
karêm kaprawiraning jurit
sintên pantês mêngkua
mring sariraningsun
yèn nora nana satriya
prawirane angungkuli wong sabumi
datan arsa akrama

nuntên kathah wong Cina kang warti
ingkang dagang saking ing Kuparman
samya akathah bathine
kèh dadya sugihipun
ingkang ngantos wangsul ping kalih
punika kang pawarta
Kuparman praja gung
tan wontên kang nimbangana
pasitène atandhês wêdhi numpangi
kali sèwu jro praja

sêmbadane ingkang ngadhatoni
apan dene têrahing Kuparman
saking Kalana wijile
andon prang saking timur
praptèng mangke datanpa tandhing
Wong Agung Kakungirat
kathah para ratu
sagung para raja-raja
Ngatasangin ing Bawahangin kajodhi
ing prang lajêng suwita

mèh kaputêr sangisoring langit
datan wontên ratu gung kang nandhang
ing prang nanggulang bobote
narpati punjul-punjul
kang prawira ing nguni-uni
sawiji datan ana
lumawan ing pupuh
wus kasub kaonang-onang
kang pêparab Ambyah Surayaning Bumi
Menak Pêpakuningrat

Wong Agung Kalana Jayèngmurti
Jayèngsatru prawira dikdaya
ing aprang pilih bobote
bêbala para ratu
pitung lêksa lan kalih kêthi
sèwu ratu wadana
sumbaga nung-anung
ingambil putra panuwa
dening Prabu Anyakrawati Mêdayin
ingambil mantu pisan

satriya lus ambêk martèng dasihsih ing wadya kinulawisudha
tan ana rêngat wadyane
abagus ambêk sadu
mawa cahya apindha sasi
garwanira têtiga
putri luwih ayu
Mêdayin lan ing Karsinah
Parangakik kang kalih putri prajurit
awit kula miyarsa

kandhahan brôngta dening pawarti
rama prabu asih apêputra
kawula ingatêrake
binaktan palwa sèwu
satus wêndra warni brana di
pèni-pèni ing Cina
lan pêpatihipun
rama ji tumut kawula
mung binêkta kang prajurit tigang kêthi
sanèsing pra dipatya

prajurit priya mung kalih kêthi
pitung nambang dhomas kang wanodya
dhatêng Kuparman sêdyane
wontên margi pukulun
angsal warti Kuparman sêpi
wontên Kuwari tuwan
lajêng layaripun
praptèng Kuwari kawula
panggih sêpi mring Yujana Paduka Mir
lajêng kawula prapta

amba badhe sowan Paduka Mir
nuntên wontên peling mring kawula
yèn tuwan lagya prang rame
tan tolih ing dyah ayu
amung aprang kang dèn sungkêmi
dadya kawula nêmah
ing tyas lênglêng bingung
kuwur pikir tanpa nalar
ngawar-awur karya lambe bang lan malih
akarya samudana

kalairan mring Rajèng Mêdayin
sêdhêng bubar prang kula pratela
ing tuwan sarbi batine
duk mila-milanipun
badhe atur surat ing gusti
sagunging kang pratingkah
punika pukulun
kang mawi gugup punika
bok manawi kadrawasan ing pawarti
awit saking pamapag

rajakaputrèn kang luwih adi
wontên cirine Putri Karsinah
garwa paduka kang anèm
Rêtna Dèwi Rabingu
kang kagungan kaputrèn adi
dadya pikir kadadak
anêmah tyas ulun
mandungi dhatêng paduka
nêdya atur pratela tur pati urip
ngaturkên kabatinan

lir carita ature sang putri
ya ta wong agung alon ngandika
tuturira iku kabèh
tan ana ingkang luput
namung ingkang wêkasan iki
sisipe lakunira
kagupuhên gugup
dadi wus karsaning Sukma
wus kacêtha garwa Sang Rajèng Mêdayin
sira pan maratuwa

nora kêna raganingsun iki
yèn ciptaa marang maratuwa
dadi antuk nama sèdhèng
duraka kang tinêmu
duk miyarsa sang rajaputri
ngungun nglêgêr ing driya
sumaput arubuh
gumuling anèng bantala
dangu-dangu anglilir pêpungun aris
aturira ngrêrêpa

botên kenging yèn paduka nampik
saking asangêt brôngta kawula
duk saking Cina milane
tan wontên ingkang ketung
mung paduka ing siyang latri
cumanthèl anèng nêtra
gumantung jêjantung
dêmi Hyang latawal ujwa
yèn darbea cipta liyan Paduka Mir
sampun manggih raharja

angandika Sang Surayèng Bumi
tan maido ing prasêtyanira
iya baya wus pasthine
sira pan jodhonipun
rama prabu anyakrawati
ingsun dadi tur sêmbah
andika pun ibu
lah ibu paran ing karsa
raganingsun makètên lah kadipundituwan pan maratuwa

yèn ajaa kapalang sirèki
angupaya putri kang kaya pa
ayu anak ratu têdhe
prawira ing prang pupuh
sugih brana sugih prajurit
kasub kalokèng jana
amanis sumunu
rêspati sêdhêp sêmbada
sira pantês tinuku samodra gêtih
kuciwa maratuwa

dadi apa wong urip puniki
yèn muranga krama kang wus kaprah
kang linakon ing wong akèh
yèn ngowahana wuwuh
cilakane manungsa iki
siniksa jro naraka
tan ana kang tulung
yèn kramaa maratuwa
tuduh kêthuh kabubuhan bêbayani
talutuhing sajagad

lawan ilang yuwananing jurit
ilang sêbuting janma utama
kèsi-èsi wêkasane
anak putune katut
nora bisa têmu ing wuri
lan sanak wong atuwa
sinatru sinêrtu
pinapas ingkang pangwasa
wêkasane binurak-burak ing bumi
wong rabi maratuwa

Rêtna Daninggar anjrit anangis
gawok têmên ingsun yèn ngandika
kaliwat pamaidone
durung imbalan wuwus
durung salang gêpokan mami
durung atêpung ulat
durung rèh rinêngkuh
lagi mawang sêsawangan
tur gorohan kaniaya kang ngarani
angaku maratuwa

anauri Sang Surayèng Bumi
nadyan mangkono pae wong jaba
kaanane gumapruke
mungguh tingkahing ratu
jroning surat bae wus dadi
jêr sira wus pratôndha
suratira katur
lan sira wus pinaringan
ingkang raja kaputrèn nyêlang ing mami
jêr wajib maratuwa

sang dyah matur yèn tuwan tan apti
animbangi ing brôngta kawula
kadi tuwan botên wande
inggih nêmahi lampus
anauri datan gumingsir
jurên sariraningwang
dèn atêmah lêbur
tan garantês patiningwang
asal aja dadi ojating sabumi
angalap maratuwa

gêdrag-gêdrug anjêjêki bumi
jêmplang-jêmpling dènira karuna
sikara wong agung kiye
wastra pisah tinêpung
bisa jait rasaning ati
buron Ngarab kang mindha
maesa nak-enuk
praja sawetaning Mêkah
dipaningrat sêrêng ngayam-ayam pati
mêmacuk maratuwa

wus mangkana tinilar Sang Amir
sang rajaputri enjang umêsat
mantuk marang pakuwone
lamun ing dalu wangsul
marang jroning guwa minta sih
ngrêrêpa mring wong Menak
nanging datan antuk
dadya wau putri Cina
wira-wiri nêngêna wau sang dèwi
wuwusên pasanggrahan

wadya kang prapta saking Kuwari
para ratu sawadyabalanya
kang samya dhèrèk praptane
sang putri kalihipun
lan kang putra wus sami panggih
anglud bantu karuna
mangkana winuwus
sira Raja Kewusnendar
wus miyarsa sirnane Sang Jayèngmurti
atilar pasanggrahan

sami myarsa lan Natèng Mêdayin
pagunêman lan Natèng Yujana
Sri Kewusnendar ature
yèn suwawi pukulun
tinumpêsan bala Nata Mir
gustine sampun minggat
pan ajrih ing lampus
kariyon ing karsanira
Kewusnendar enjing anêmbang têngari
arsa miyos andurma

atêngara enjing bala ing Yujana
kêndhang gong lawan bèri
gong maguru gôngsa
têtêge asauran
barising Yujana mijil
aglar ing papan
wadya Rab animbangi

atêngara sagung para raja-raja
bubul wadyanirèki
mijil amèt papan
sampun baris kalangan
Kêndhang Iskandar tinitir
mring Arya Maktal
guguk munyèng wiyati

wadya Ngarab gambira wuwuh tyasira
lir jangkrik dèn kilèni
surake gumêrah
wuwuh kasuraning tyas
linilana marang gusti
manglêbur kitha
tan kongsi dina malih

Prabu Jaka Jayusman munggèng amparan
dirgasana rinukmi
kinubêng pra raja
punggawa ulubalang
satriya myang para mantri
saos ing yuda
munggèng ngarsaning gusti

sigra Prabu Yujana mundhut turôngga
sangkêp kaprabon jurit
miyos ing ayuda
sang nata nitih kuda
jongwiyat midêr sêsirig
asumbar-sumbar
payo bala Nata Mir

mêtonana iki Prabu Kewusnendar
rêbutên ing ajurit
dadi sukaning tyaspayo barênga mara
gustimu anglês ing wêngi
wêdi maring wang
wau ta duk miyarsi

Raja Kalbudiyan amit miyosi prang
sira Natèng Biraji
anitih turôngga
kawot kapraboning prang
prapta ing papan wus panggih
Rajèng Yujana
asru dènira angling

saparanmu satriya utawa raja
ingsun Rajèng Biraji
aran Kalbudiyan
gumuyu Kewusnendar
ragane sira narpati
apa sêsêngkan
pan dudu ratu wiji

pêpantêsmu omaha pinggiring alas
nukangi kayu jati
abahan baita
iku pêpantêsira
têka dadak dadi aji
wingi wong Arab
kang aprang bêcik-bêcik

ya katêmu ing apa Si Kakungingrat
gawe ratu sirèki
liwat saking wadhag
ing tatah warnanira
Kalbudiyan amucicil
sumaur sugal
buwah Biraji mami

ala-ala pan ingsun ratu wadana
dhomas para narpati
kang karèh dening wang
wit saking karsanira
Jêng Gusti Sang Jayèngmurti
wus tate ingwang
bônda kaya sirèki

payo Kewusnendar apa anèng sira
Rajèng Yujana angling
iya dèn prayitna
kudhunga bôndabaya
sun gada aja gumingsir
sigra ginada
Kalbudiyan atangkis

sarwi sênggak panggadane Kewusnendar
sang prabu ing Biraji
parisane sigar
anrus sirahing kuda
pêjah turônga ngêmasi
tiba kasingsal
sira Natèng Biraji

tangi narik pêdhang Raja Kalbudiyan
sinandêr Sri Bupati
Kewusnendar sigra
têdhak saking turôngga
kang pêdhang tinêmpuh tangkis
manjing kinipat
putung pêdhangirèki

asru mojar Sri Bupati Kèwusnendar
ujarku nora sisip
si anak baita
si tukang kayu sira
kuthuh solahmu ing jurit
gya Kalbudiyan
nyandhak wangkingan aglis

Kewusnendar ingangkat-angkat tan kangkat
gantya tarik-tinarik
Raja Kalbudiyan
binanting sarwi sênggak
kabanting Rajèng Biraji
tiba kantaka
sigra dènnya gosongi

Raja Sarkab amit miyos ing ayuda
ingidèn sigra nitih
turôngga umangsah
panggih ayun-ayunan
Rajèng Yujana sru angling
lah sira sapa
abagus gêng ainggil

anauri ya ingsun Sang Raja Sarkab
nagaraningsun Turki
ratu andêl ingwang
sinêmbah ing prawira
ngawulakkên para aji
hèh Kewusnendar
dèn panggah ing ajurit

iya Sarkab dèn prayitna ingsun gada
kudhunga paris wêsi
Prabu Kewusnendar
pun jongwiyat kinêtap
amutêr gada sang aji
Sarkab ginada
kuwat dènira tangkis

rosanira panggadane Kewusnendar
jumêbrèt tibèng tangkis
awêtu dahana
murub kumatar-katar
surak lir karêngèng langit
ingkang ayuda
samya prawira sêkti

Kewusnendar amindho panggadanira
Sarkab kalaban agni
surak wong Yujana
lah mati ratu ika
ajur aworlawan siti
adate uga
yèn gada ratu mami

sapa-sapa mungsuhe môngsa mindhoa
Sarkab tinon pan maksih
sigra malês gada
Kewusnendar atadhah
ginada tinitir-titir
turangganira
pun jongwiyat sru anjrit

mubal gêni parisane Kewusnendar
Rajèng Yujana angling
hèh Sarkab prawira
sêdhêng ratu wadana
mau Sang Rajèng Biraji
mambu urakan
tandange ing ajurit

rame dènnya ayuda gada-ginada
gantya titir-tinitir
pan sami wêntala
dangu datan kasoran
sarêng sèlèh gada kalih
pêdhang-pinêdhang
samya wasis ing jurit

; awurahan suraking mungsuh lan rowang
wau ta kang ajurit
kasaput ing surya
diwasa tinêtêgan
mundur kalih kang ajurit
mungsuh lan rowang
amasanggrahan sami

apan sami bujana ing dalunira
enjing atangkêp malih
wus samya têngara
kêndhang gong asauran
wong Arab wong Yujanèki
arêbut papan
têpung kapang kang baris

Prabu Kewusnendar wus munggèng amparan
lan prabu ing Mêdayin
sagunging punggawa
bupati lan satriya
andhèr ing ngarsa narpati
wau wadya Rab
prabu jaka siniwi

lênggah ing amparan rêtna dirgasana
Arya Maktal angapit
lawan Radèn Ruslan
Lamdahur datan têbah
Tamtanus lan Umarmadi
Iskal Iskalan
Sarkab lan Yusup Adi

angandika Sang Surayèng Bumiputra
lah pama kadipundi
prakawis kang mêdal
umangsah mêthuk ing prang
punapa sampun prayogi
yèn nglêstantuna
kados ing wingi uni

aturira wong agung ing Parangteja
botên inggih ing mangkin
asalina gêlar
inggih sagêgolongan
kang darbe dintên puniki
rama paduka
kakang Prabu Sêrandil

sasukane amatah prajuritira
ratu miwah bupati
dintên benjang-enjang
yayi Iskal Iskalan
êmbène yayi Yunani
êmbène dawa
anak Prabu Ngabêsi

yèn wilujêng wontên balikane gêsang
ingsun ingkang mungkasi
alon angandika
Prabu Jaka gih paman
sagunge para narpati
kang kathah-kathah
angantosa panuding

Prabu Alamdahur gumujêng turira
puniku kang prayogi
kariyon ing karsa
sagunging para raja
sigra Sang Prabu Sêrandil
angatag putra
mangsah Radèn Pirngadi

nitih kuda kawot sakapraboning prang
praptèng papan sêsirig
asru asêsumbar
hèh payo wong Yujana
sapa kang arsa ngêmasi
papagên ingwang
tandang ingsun ing jurit

iya iki Pirngadi putra ing Selan
prawira sura sêkti
wus tate sumêngka
satriya bônda raja
unclang êndhasing narpati
hèh Kewusnendar
metua ing ajurit

aprang tandhing lan ingsun kêmbulan gada
rok bôndawala pati
rêbutên ing yuda
Sang Prabu Kewusnendar
miyarsa krodha tan sipi
ngatag prawira
Raja Kandrun prajurit

pan kaipe marang Prabu Kewusnendar
nagrine ing Drêmani
mangsah nitih kuda
pan sarwi mandhi gada
prapta ing rana wus panggih
ayun-ayunan
angling Radèn Pirngadi

sapa ranmu kang amapag tandang ingwang
ingsun Natèng Drêmani
Raja Kandrun ingwang
ipene Kewusnendar
lah sira wong anom pêkik
sapa ranira
apa ratu dipati

anauri ingsun Rajaputra Selan
putrangkat sun ingambil
dening gustiningwang
Risang Surayèng Jagad
ingsun kang aran Pirngadi
apa nèng sira
payo Rajèng Drêmani

Raja Kandrun marêpêki ngundha gada
kudhung parise wêsi
Rajaputra Selan
ginada tinadhahan
parisane mubal gêni
surak gumêrah
yayah nêngkêr wiyati

pining kalih tinitir panggadanira
panggah Radèn Pirngadi
ngling Kandrun dèn yitna
kudhunga bôndha baya
amutêr gadanira glis
putra ing Selan
ngêtap kuda mrêpêki

Raja Kandrun wus tangkis parise waja
sigra tiniban bindi
parisane sigar
kampat sirahing kuda
rêmuk ajur tibèng siti
tiba kaplêsat
sira Natèng Drêmani

ingudhunan Raja Kandrun tangi mêdhang
tinangkis sarwi babit
tikêl pêdhangira
Raja Kandrun cinandhak
wangkinganira binanting
tiba kantaka
tarutul analèni

Jatiwalar Pêpatih Kaumarmayanbinêkta mundur aglis
Rajaputra Selan
sêsumbar nguwuh lawan
wong Yujana aja gênti
barênga mara
rêbutên ing ajurit

duk miyarsa mangsah Sang Rajèng Tirantang
sira Sang Raja Kibsil
dharat praptèng rana
sarwi angundha gada
wong anom dèn ngati-ati
sapa ranira
ingsun Radèn Pirngadi

sira iku wong tuwa aranmu sapa
wis nora patut jurit
ngling Rajèng Tirantang
pan ingsun ratu tumbal
dadi masêlating jurit
môngsa anaa
nimbangi Raja Kibsil

dèn prayitna Pirngadi sira sun gada
mutêr gadanira glis
sarwi matêk japa
ukhul jawês-jawês prak
rêmuk saking gada mami
tiniban gada
Rajaputra Sêrandil

tinadhahan parise têmpuh kumêmprang
sarwi lok mati-mati
Raja Kibsil bapang
Pirngadi ngundha gada
dèn prayitna sira kaki
sigra ginada
tadhah Sang Raja Kibsil

pan ingampat panggadane putra Selan
sira Sang Raja Kibsil
kajumpalik rêbah
tibanira kalumah
Jatiwalar sigra prapti
wus ingancikan
jajane Raja Kibsil

gya rinangkus tanganira sukunira
Raja Kibsil anangis
sigra binabayang
Raja Kibsil katawan
sigra prabu ing Sêrandil
angatag gantya
sira Rajèng Surati

sigra mangsah Sang Raja Suratisdaham
sampun wahana èsthi
praptèng rananggana
Rajèng Surati mojar
radèn kèndêla rumiyin
ingkang timbalan
rama paduka aji

lan rakanta Sang Surayèng Bumi putra
ngong kinèn anggêntosi 
radèn mundur sigra
praptèng ngarsa tur sêmbah
mring Prabu Jayusman nuli
marêk ing rama
nêmbah rinangkul aglis

wau Rajèng Surati Suratisdaham
sêsumbar nguwuh tandhing
payo mêtonana
prajurit ing Yujana
sapa kang arsa ngêmasi
lah papagêna
yuda kênaka mami

mangsah Raja Darudirham
Natèng Saldum nitih liman ajrihi
sarwi angundha salukun
prapta ayun-ayunan
Darudirham angling lah sapa aranmu
sumaur Suratisdaham
ya ingsun Rajèng Surati

lah sira sapa ranira
anauri sun andêl Yujanèki
nagaraningsun ing Saldum
aran ngong Darudirham
tadhahana wong Arab ingsun salukun
Sang Raja Suratisdaham
sinalukun anadhahi

mentar parisane waja
sigra malês sira Rajèng Surati
atangkis Sang Natèng Saldum
surak bala gumêrah
rame têmpuh gada kalawan salukun
tan ana ingkang kasoran
Rajèng Saldum lan Surati

sarêng kang surya diwasa
tinêtêgan mundur kalih kang jurit
makuwon kang baris kêbut
dalu samya bujana
pan sadalu enjinge malih winuwus
muni têngaraning aprang
kêndhang gong gurnang lan bèri

têtêg barung asauran
mijil baris Arab wus amiranti
lan baris Yujana têpung
wong agunge wus samya
nèng payudan Sang Surayèng Jagad sunu
aglar ratu pinituwa
tuwin Rajèng Yujanèki

lawan Sang Prabu Nusirwan
kalih samya lunggyèng amparan rukmi
andhèr kang saos ing pupuh
Sang Raja Darudirham
mêdal malih sêsumbar anguwuh mungsuh
hèh payo Suratisdaham
nutugake ing prang wingi

anglela munggèng dipôngga
Prabu Iskal ngatag prajuritnèki
ing Markiyah Raja Aryus
mangsah nitih blêgdaba
praptèng rana Darudirham asru muwus
wong Arab aranmu sapa
Raja Arnus anauri

ingsun ratu ing Tarkiyah
sira sapa wong Yujana rannèki
sumaur sun Natèng Saldum
pêparab Darudirham
tadhahana wong Arab salukuningsun
têmpuh salukun lan gada
arame dènira jurit

binalik têmpuh ing gada
Darudirham putung salukunnèki
ginada dipangganipun
Sang Raja Darudirham
sirah pêcah gajah rêbah Raja Saldum
tiba saking dipangganya
tangi narik pêdhang aglis

Sang Raja Arnus pinêdhang
blêgdabane sigra dènnya ngudhuni
tinangkis pamêdhangipun
Arnus malês anggada
tuna-dungkap panangkise Rajèng Saldum
dhasar sampun sangêt sayah
tibane saking ing èsthi

bau kasampar ing gada
Raja Darudirham niba ing siti
wong Arab surak gumuruh
tarutul Tajiwalar
analèni marang sira Raja Saldum
binêkta mundur katawan
Radèn Bandarkung gya prapti

sugal dènira têtanya
hèh wong Arab sapa aranirèki
sumaur Sang Raja Arnus
prajaningsun Tarkiyah
sira sapa sumaur ingsun Bandarkung
satriya andêling aprang
arine sri narapati

ing Yujana Kewusnendar
dèn prayitna Arnus sira sun bindi
akudhung Sang Raja Arnus
parisanira waja
mutêr bindi Rajèng Tarkiyah pinupuh
sigar parisane waja
anêmpuh sri narapati

Raja Arnus kapidhara
surak umung wadya ing Yujanèki
Raja Iskal amit magut
Arnus wus ginosongan
mangsah dharat panggih lan Arya Bandarkung
têtanya sapa ranira
Raja Iskal ing Rum mami

sira wong Yujana sapa
anauri sun arine sang aji
kang nama Radèn Bandarkung
payo Iskal gadaa
anauri hèh Bandarkung nambung laku
nora yèn ora ngrungua
wong Arab prange ngèrèni

hèh iya Iskal dèn yitna
ingsun gada kudhunga paris wêsi
Sang Raja Iskal pinupuh
tan osik astanira
mutêr gada winalês Radèn Bandarkung
tan osik panangkisira 
arame bindi-binindi

surake mungsuh lan rowang
tri gumuruh kang yuda antuk sisih
adangu pupuh-pinupuh
tan ana kang kasoran
sèlèh gada pêdhang-pinêdhang matêmpuh
ukêl tanduk ukêl tindak
samya wasis ing ajurit

dangu dènnya main pêdhang
pêdhang tikêl kalih wus dharat sami
caruk rok popor agapyuk
pan sami prakosanya
udrêg dêdrêg agantya junjung-jinunjung
angangkat sami tan kangkat
ing prang pur kasaput wêngi

bubar samya masanggrahan
abujana ing dalunira sami
kunêng wau kang winuwus
rajaputri kalihnya
arsa jêjêp marang pakuwoning mungsuh
miwah anjêjêp jro kitha
kang raka musnanirèki

wus samya ngrasuk busana
titihane wus sumaos nèng ngarsi
lampah anilib wadya gung
Rêtna Dèwi Sudara
wus anitih ing garudha yaksa mamprung
Sirtupelaèli numpak
ing pêksindra saomahi

rajaputri kalihira
amalawang marga badhe ing latri
manjing pakuwoning mungsuh
lajêng jêjêp jro kitha
pukul sanga samya kèndêl lampahipun
wuri pakuwon Yujana
niyup rajaputri kalih

wontên wrêksa gora rupa
langkung agêng ngrêmbuyung kadi wukir
yèn siyang iku marga gung
palerenan wong liwat
apan ewon wong ngarit kèndêl ing ngriku
saking pakuwon Yujana
kapungkur ragi kapering

wrêksa agêng palerenan
putri Cina margine wira-wiri
marang ing guwa yèn dalu
kadhang kèndêl sakêdhap
duk puniku putri Cina nuju langkung
kèndêl soring gora rupa
anganti wêngi sakêdhik

kagyat Rêtna Adaninggar
ana swara kapyarsa ing wiyati
payo lèrèn soring kayu
kono mênêng sadhela
putri Cina miranti panggenanipun
singidan bok kawênangan
nulya putri Parangakik

kumabruk ing praptanira
kumarincing ana kang prapta malih
sarya ngling kangbok ing ngriku
ngungun Sang Putri Cina
apa iki êjin utawa lêlêmbut
nanging swaraning manungsa
dene sêsaba ing langit

padha wadon yu utama
swaranira sami pating carêngkling
môngka yogyapara iku
têgêse kêparêngan
putri Cina arsa mring guwa gènipun
Wong Agung Surayèng Jagad
kang roro arsa ngulati

mangkana Sang Putri Cina
kudanira cinancang ngiwa têbih
matêk lêlimunanipun
bakul ingkang istijrat
tan katingal mrêpêki ampingan kayu
oyod tambi gora rupa
nèng wurine putri kalih

titihanira nèng ngarsa
kèndêl mucang kaecan sarwi angling
lah yayi Karsinah mau
yudane sutanira
nora asor iya yayi nora unggul
umatur Putri Karsinah
kangbok pan unggul sakêdhik

kêni siji angsal tiga
bônda ratu wikana benjing-enjing
pun Kewusnendar yèn mêtu
ngawaki ing ayuda
lagya mangke kangbok wontên unggulipun
ya yayi sapa kang dhustha
wong agung asmarèng jurit

miyarsa graitèng galih
wau Rajaputri Cina
adhuh lae iya lae
iki para Putri Arab
dene padha kuwasa
sêsabane mega biru
agawok ingsun tumingal

yèn ngatona awak mami
baya anuli pinêdhang
pinatenan raganingong
tunggangane iku apa
siji kaya garudha
padha manuk karo iku
siji kaya manuk mêrak

yu-ayu têmên wong iki
baya angulati padha
Wong Agung Jayèngpalugon
pantês padha môndraguna
santosane katara
tan ana mêmarasipun
pratingkahe ngenak-enak

mangkana Sang Rajaputri
Parangakik angandika
mêngko yayi karsaningong
anjujug ing pêpungkuran
yèn anèng pasanggrahan
yèn ing jro puri jinujug
iya yayi pakêbonan

nanging ta panduga mami
Kewusnendar nora bisa
duwe panggawe mangkono
lamun duwea dandanan
kang bisa laku dhustha
Putri Karsinah umatur
inggih amba tan miyarsa

Ratu Yujana puniki
lamun darbea dandanan
miwah darbea paguyon
ratu mung atingkah wantah
pun Raja Kewusnendar
nanging kawula pukulun
darbe graita panarka

manawi inggih manawi
kakangbok Dèwi Ismaya
punika ingkang gêguyon
anyolong raka paduka
pinrih ramening aprang
kang jinajal putranipun
pun Jayusman lan Ki Ruslan

kaprawiraning ajurit
Si Sudarawrêti drêma
yèn abêra pêpêrange
iya iku Si Jayusman
pasthine ingkang kocap
pan ingsun kang ngambil sunu
Si Jayusman lan Si Ruslan

putri atètèh atitih
gêmi angagêm agama
mrih ayu waluya malèh
putri tanggon tur atatag
yèn kalih abêring prang
sayêkti nuntên tinimbul
winuwuhan kadigdayan

gumujêng Sudarawrêti
bênêr panggraitanira
nging yayi simpênên bae
ngupaya pikir kang liya
tyas aja ngenak-enak
dene panggraitaningsun
marang Rajaputri Cina

pan iku putri prajurit
wus kalok ing pramudita
putri abot sêsanggane
manawa pininta sraya
mring Raja Kewusnendar
graitanên lakunipun
yaiku gawene apa

suraking ampuhan yayi
ngunggahi Prabu Nusirwan
adoh yayi mungguh ingong
dene putri kasub ing rat
gêdhe nagara Cina
tingkahe kuwur angawur
tanpa budi tanpa nalar

ngunggahi Rajèng Mêdayin
katêmu pirang prakara
yèn melika gêng karaton
wus gêdhe nagara Cina
melika kabagusan
wis dhawuk pan ora bagus
yèn melika kadigdayan

wus ana ingkang ngungkuli
Wong Agung Surayèng Jagad
sajagad lakimu dhewe
andhèwèki kaprawiran
kadibyan kaluhuran
nadyan tuwa tuwa bagus
cahyane apindha wulan

lawan musthikaning bumi
trah Nabi Ibrahim mulya
tur utama têdhak Kurès
pantês yèn dèn unggahana
ing para putri kênya
sugih bala para ratu
rong kêthi lan pitung lêksa

wadyane kadya jaladri
sèwu ratune wadana
kêkuwunge mentar-mentar
bonyo daginge alêmbat
lurus kang pasariran
kadya anggêpok baludru
apantês dèn êla-êla

nanging trêkaningsun yayi
lakune Sang Putri Cina
sêmune kaledhon dhompo
durung wêruh ing wêwatak
marma yayi ngagêsang
mitra miwah ulah mungsuh
sarat wêruha ing watak

dèn kêlamarana wêsi
cêlorote wus katara
Sang Putri Cina gawene
payo yayi gêgêthokan
luputa tangguh ingwang
Sirtupelaèli matur 
gih dhèrèk karsa paduka

dadi mêsakake yayi
putrine Sang Rajèng Cina
pêlêm gung anglêk gandane
kèni-kèni anèng Cina
wowohan liwat môngsa
praptaning paran wong ayu
sêmune alêlêbaran

jalma murbèng kayu mati
putrine Sang Rajèng Cina
yèn lupuk ta undhagine
tambang sinambung tan pêgat
pamolahing sarira
adawa yèn mungguh ingsun
lêlakone putri Cina

Rêtna Daninggar miyarsi
gumêtêr karingêt mêdal
kêbês kabèh busanane
sariranira marlupa
lir kêna sampirêna
kenyut ing rêrasanipun
sang rajaputri kalihnya

lan maras pamêthèknèki
lakone sariranira
tumpang-so ing pratikêle
ngandika Rêtna Sudara
yayi iki wis môngsa
sarêng nitih kalihipun
sumêbut napak gêgana

kari anggana sang putri
kadya tinêbak mong tuna
nutuh sarirane dhewe
mau ingsun angatona
nêmoni putri ika
kapriye wus katêrucut
mau angur nêmonana

nanging ta sun pikir-pikir
nêmoni bok nora enak
salah graita têmahe
nuli ingsun pinêdhanga
durung kongsi pratela
apranga kasoran ingsun
karone putri digdaya

sang rêtna tyasira brangti
dadya wande lampahira
manggihi Jayèngpalugon
wangsul marang pasanggrahan
prapta mujung anendra
tontonên sasolahipun
mring rajaputri kalihnya

karsane sang rajaputri
ing benjang dalu kewala
kunêng wau winiraos
putri kalih lampahira
jêjêp manjing pondhokan
amasang sêsirêpipun
rajaputri ing Karsinah

anjajah pakuwon sami
mamring tan ana swaranya
pan wus ingubêngan kabèh
angling Sang Rêtna Sudara
yayi sêpi kewala
nora nana tabêtipun
payo marang jroning pura

wus mêsat sang putri kalih
samya napak jumantara
jujug sajroning kadhaton
lajêng marang patamanan
sadaya ingubêngan
jinajah sawêngkonipun
jroning kadhaton Yujana

sadalu dènnya nênitik
mangkana wus sirat wetan
mundur sang putri kalihe
ngandika Rêtna Sudara
yayi pangrasaningwang
wis karuhan sêpinipun
pakuwon miwah jro kitha

pukul lima praptanèki
lêbête pakuwonira
kunêng malih winiraos
sang rajaputri ing Cina
sawungunira nendra
mulat surya lingsiripun
kadya ge nuli surupa

tan ana ingkang miyarsi
gêng alit wadya ing Cina
abdi lanang abdi wadon
sadaya tan anggraita
solahe gustinira
Kya Patih Cina puniku
lami datan ingandikan

amung panarkane sami
saking sangêting kung rimang
mung kaetang wus pasthine
kalangan akèh prakara
mila sagunging wadya
wuyungan ing batinipun
awlas marang gustinira

mangkana sang rajaputri
ing wanci pukul satêngah
pitu ambuka pangkènge
sadintên mujung kewala
turôngga anèng ngarsa
wus sumaos munggèng pintu
pintu jawining paprêman

angrasuk kaprabon jurit
acancut apêkak madya
tali jaja tali lèhèr
mawa bate pêndhing wêdhar
pêdhang miwah gandhewa
sinandhang sadayanipun
tanpa kanthi kesahira

ing wanci pukul sapuluh
kesahe sang rajaputri
wuwusên kang kasangsaya
Wong Agung Surayèng Bumi
tyase sokur ing satitah
madhêp tan nêndya gumingsir

amung pati ciptanipun
datan arsa anuruti
panggodhane putri Cina
ing batin pêpagêr wêsi
suka prapta ing antaka
tan arsa kalok ing bumi

lamun atindak kasaru
mangkana sang rajaputri
yèn rina towong tan prapta
amung praptanya ing wêngi
sabên dina pêksi mêrak
praptane ambêkta roti

sabên ing pukul sapuluh
rina prapta sarta roti
apan amung mrak satunggal
kang binêkta roti siji
wong agung tyas tan karasa
ayêm datan krasa ngêlih

putri Cina sêdyanipun
wong agung pan pinisakit
karaosa ing sarira
dimène nuli nyaguhi
brangtane sinatmataa
pasthine nuli nuruti

wau ta ing lampahipun
Sang Putri Cina nèng margi
kapirangu karungrungan
angarang tan antuk aring
kang kèsthi jroning wardaya
pocapane putri kalih

Karsinah Rêtna Rabingu
Sirtupelaèli nênggih
lawan Sang Rêtna Sudara-
wrêti Putri Parangakik
samya gandêse pasaja
ing pasang sêdhêpe manis

karone prawirèng pupuh
paran margane wak mami
atêpunga panggawean
kêkanthèn suwitèng laki
nanging tyase putri Cina
ciptane luput kuwalik

sanès ing pangraosipun
dènnya kêdah mrih misakit
brôngta nuli kalakona
kinira wêngi ngêmasi
wus wantune trahing Arab
wasiyat amilih pati

samarga gung kapirangu
tan arsa nitih turanggi
kuda tinuntun kewala
manawa kapranggul malih
mring Rajaputri Karsinah
lawan putri Parangakik

wataraningsun sang ayu
wus kaliwat wayahnèki
kaya nora alêledhang
iya ing sawêngi iki
laju lampahe sang rêtna
ngarsaning guwa wus prapti

ngintip saking jawi pintu
wong agung pi-api guling
sajroning tyas paripurna
mung anyipta labuh pati
satata jroning panêdha
yayah angayuh wiyati

datan ana swaranipun
sang rêtna maras ing galih
sigra wau linêbêtan
winungu saking ing wuri
wong agung punapa tuwan
inggih maksih wontên urip

punapa ing tyas pukulun
dèrèng darbe wlas ing dasih
kalêbu wong nganiaya
têka ora anuruti
wong agung iki basakna
nora nana kang tinolih

lah kadipundi pukulun
yèn sagah kula luwari
andasihakên kawula
yèn mopo yêkti ngêmasi
dawêg tuwan ngandikaa
mangke kawula sung warti

alon ngandikawong agung
apa ingkang dèn saguhi
panjalukmu nora kaprah
kudu akon anuruti
wong arabi maratuwa
murang tatane sabumi

satus luput sèwu luput
yèn mungguh sarira mami
balênggunên pitung wulan
nora duwe ujar kalih
angur nuli patènana
mung iku suka tyas mami

Adaninggar jrit angadhuh
jêlèh sarwi jêjêk siti
ana watu kumalasa
dhinupak sumyur wor siti
ngandika Sang Kakungingrat
warnamu ayu rêspati

sêmbada putrining ratu
tatêkonmu nora bêcik
lan bakal garwaning nata
pinituwa ing Mêdayin
sinêmbah samining raja
solahmu kurang prak ati

saya sru panjêritipun
gêgulungan anèng siti
tangi ngadêg narik pêdhang
sumbalinga wong puniki
yèn nora sun lênyêpêna
saking ing ngalam donyèki

urip nèng donya wèh wuyung
wasisan aja kaèksi
pêdhange sampun lumarap
Wong Agung Surayèng Bumi
mêrêm ing nala wus pasrah
dangu tan ana nibani

Sang Putri Cina andulu
manising wadananèki
marlupa pêdhange gigal
ngrungkêpi padanira Mir
karane aja sikara
wong iki mêmanas ati

wangkote ngakokkên kalbu
dhêngkok tan kêna tinêmpil
kawula nêmpil kewala
boya kudu ambawani
garwa paduka têtiga
sakawan putrining êjin

kalimanipun pukulun
kawula ingkang bunciti
dadya paminggir kewala
botên kêdah ambawani
kawula bêkta nagara
ing Cina manjinga koki

sanadyan ta rama prabu
miwah kangjêng ibu sori
kawula bêkta suwita
dhomas kang para narpati
punggawane tigang lêksa
sakêthi kang para mantri

manjinga koki pukulun
pitungkase jêng rama ji
nini yèn sira katampan
iya gonira angabdi
marang Wong Agung Kuparman
Sri Kalana Jayèngmurti

nuli utusana mantuk
ingsun lan ibunirèki
nuli nusul marang sira
angabdi manjinga koki
nagaranira ing Cina
karyanên tombok ngakrami

alon ngandika wong agung
puniku luwih patitis
karsane Sang Rajèng Cina
alah si sarira mami
dene Bathara Nusirwan
ratu bituwahing bumi

malah ngong nêmbah ing riku
manira iki angabdi
kapindhone maratuwa
ing wajibe ngabêktèni
pan dadi luwih prayoga
karsane sri narapati

Adaninggar jrit angadhuh
kaliwat wong agung iki
anggêpe asiya-siya
iya mring wong tuwa mami
suwita mring kang sarira
têka tan arsa nampèni

siningkang-singkang kalangkung
rama prabu ibu sori
andadak binuwang-buwang
kinèn mring Rajèng Mêdayin
môngsa si dhara Kalana
suwita Rajèng Mêdayin

nora ngipi angrêmpêlu
suwita Rajèng Mêdayin
aja kudu lunga pisan
lamun kang sarira nampik
anèng Cina lara lapa
sineba para narpati

kawula ngaturkên tutur
putra paduka ing wuri
kang kantun nèng pasanggrahan
andina amangun jurit
ing mangke Radèn Jayusman
umadêg prabu sêsilih

kang ibu wus samya ngumpul
ingkang wontên ing Kuwari
sampun wontên ing Yujana
tuwin kang para narpati
rumêksa putra paduka
kang madêg prabu taruni

kakang êmbok sabên dalu
putri adi Parangakik
lan kangbok putri Karsinah
prasami kesah mêmaling
jêjêp pakuwoning mêngsah
angulati Paduka Mir

kawula inggih kapêthuk
kakangbok Sudarawrêti
wontên ing margi kalawan
kangbok Sirtupelaèli
kalihe putri prawira
prasamya napak wiyati

ngubrês pakuwoning mungsuh
warti iku Marmayèki
kesahe anasak wana
dening sagunging para ji
dèrèng kêndhat ing karuna
prihatin kecalan gusti

milane tuwan pukulun
nuntên paduka sagahi
andasihakên kawula
nuntên têtulung ing jurit
mêngsah Raja Kewusnendar
saêjam kula sagahi

sirna kabônda dening sun
wau kalane miyarsi
Wong Agung Surayèng Jagad
ing solahira kang kari
bala nata garwa putra
sadaya samya prihatin

sakêthi rêntênging kalbu
marêbêl waspanya mijil
matrênyuh ing tyas sungkawa
gara-gara andhatêngi
gumuruh braja ruara
busêkan isining bumi

gora rèh giri gumuntur
rug rêbah pratala gonjing
wrêksa sol sêmpal kaprapal
ambêlasah bosah-basih
katrajang gênging prahara
kumocak kang jalanidhi

kang sela prak-prok kumêpruk
kataman rungkading ardi
têdhuh dhêdhêt ing awiyat
pôncawara sru tan aris
maras tyase putri Cina
ngathêpêl padanira Mir

wong agung paduka wungu
wontên punapa puniki
mayag-mayug bumi molah
rag-rêg lindhu gonjang-ganjing
Sang Putri Cina gya nyipta
istijrat gêng kang dhatêngi

pawaka sagunung-gunung
kèngsêr mangunah ing mukmin
kêkayon kang cêlak guwa
prênahe Sang Jayèngmurti
barindhil kênèng dahana
rêsik kadya dèn saponi

sirêping prahara ruruh
raras riris maruta ris
ing wanci sumirat wetan
ing Cina Sang Rajaputri
sadalu pangrêpanira
tan antuk don angunduri

kawuwusa sira Prabu Kewusnendar
enjang miyos ing jurit
anêmbang têngara
têtêg munya sauran
kêndhang gong gumuruh atri
sagung wadya Rab
miyarsa animbangi

atêngara sagunging kang para nata
têtêg makêthi-kêthi
kêndhang gong barungan
sagunging para raja
kumrap barise wus mijil
arêbut papan
têpung kapang kang baris

prabu jaka mijil saking pasanggrahan
ginrêbêg ing prajurit
praptèng pabaratan
lênggah munggèng amparan
dirgasana mantên wilis
kang para raja
aglar ing kanan kering

ingkang paman wong agung ing Parangteja
lawan Rajèng Yunani
Lamdaur kalawan
pra ratu kawan dasa
Marmadi sakadangnèki
Rajèng Rum Kebar
Biraji lan Ngabêsi

ing Kunawar Tursina Ngindi ing Kangkan
ing Kaos lan ing Turki
Kuwari Kuristam
Dêmis lan ing Katijah
ing Miskat lan Kôndhabumi
kadi samodra
wadya Rab angêrobi

Prabu Kewusnendar pan sampun alênggah
lan prabu ing Mêdayin
mungging amparan mas
aglar kang saos ing prang
amit Sang Rajèng Bêdhali
Prabu Ukdiyar
ratu andêling jurit

ingkang paman mring Sang Prabu Kewusnendar
sampun wahana èsthi
Sang Raja Ukdiyar
prapta ing rananggana
sêsumbar anguwuh tandhing
payo wong Arab
mêtua ing ajurit

apiarsa Tamtanus sigra angatag
marang prajuritnèki
Natèng Dêmis mangsah
ingidèn nitih liman
amandhi gada sang aji
praptèng payudan
ayun-ayunan sami

atêtanya sira Sang Raja Ukdiyar
sapa ranmu prajurit
mapag tandang ingwang
baya ta bosên gêsang
sugal dènira nauri
pan ingsun Raja
Dêbruni Natèng Dêmis

payo Arab apa kang ana ing sira
nauri Natèng Dêmis
dudu caraningwang
yèn dhinginana ing prang
Raja Ukdiyar sru angling
lah tadhahana
sun gada sira mangkin

iki Raja Ukdiyar andêl Yujana
amutêr gada aglis
Rajèng Dêmis sigra
kudhung parise waja
pinupuh tangkis tan osik
gada-ginada
rame dènira jurit

tri gumuruh suraking mungsuh lan rowang
yayah nêngkêr wiyati
Sang Raja Ukdiyar
ngantêp panggadanira
tinula mawanti-wanti
dipangganira
Rajèng Dêmis kababit

sirah pêcah pêjah dipôngga sang nata
malumpat Rajèng Dêmis
tangi ngundha gada
gajahira Ukdiyar
ginada sirah ngêmasi
kêbat malumpat
sira Rajèng Bêdhali

sami dharat kang yuda gada-ginada
gada tan migunani
sarêng sèlèh gada
rame pêdhang-pinêdhang
adangu tangkis-tinangkis
asèlèh pêdhang
rukêt cangking-cinangking

gantya sêndhal-sinêndhal buwang-binuwang
gapyuk parêng walnèki
Rajèng Dêmis sigra
binanting tibèng lêmah
jajane wus dèn anciki
wau kang prapta
Sang Prabu Pusanggarim

Rajèng Dêmis karêbut wurung kabônda
angling Rajèng Bêdhali
sapa aranira
angling Sang Rajèng Sarwal
ingsun Raja Pusanggarim
lah sira sapa
ingsun Rajèng Bêdhali

iya Prabu Ukdiyar kaprênah paman
ing Rajèng Yujanèki
payo akudhunga
parismu ingsun gada
mutêr gada marêpêki
Raja Ukdiyar
anggada wanti-wanti

Pusanggarim prakosa tangkis lêgawa
gantya bindi-binindi
sami kuwatira
kalih sami prawira
adangu datanpa kardi
asèlèh gada
pêdhang-pinêdhang uthik

samya wasis ing aprang amain pêdhang
angling Rajèng Bêdhali
sapa bèbètira
bisa prang main pêdhang
ing batin Rajèng Bêdhali
tangkêpe padha
lawan paguronnèki

Raja Pusanggarim anauri sugal
iya pan bapa mami
aran Raja Istam
arine mring Kistaham
Raja Ibruskara kaki
Raja Rêrustam
pan iku buyut mami

Raja Dhasthakenas iku canggah ingwang
Sang Prabu Hasan Harim
udhêg-udhêg ingwang
tan ana apês ing prang
mung uwa Kistaham dhingin
sawabe cidra
marang Jêng Gusti Amir

ingsun uwis kinulawisudhèng Ambyah
mulih karaton mami
nagara ing Sarwal
pinaringakên ingwang
mulih kaprawiran mami
ing kuna-kuna
angumpul ingsun sêkti

sagêndhinge pranga lawan Kewusnendar
aja kaya sirèki
Sang Raja Ukdiyar
mangu angunandika
kaprawiran Yujanèki
warising kuna
pan saking Hasan Harim

ulah gada ulah pêdhang ulah tumbak
warise Hasan Harim
sang prabu ing Sarwal
muruk Raja Bukahar
Raja Bukahar muruki
Rajèng Yujana
Sang Prabu Bujanjani

Raja Bujanjani muruk ingkang putra
Iskardan Ibnujani
lan ari UkdiyarIskardan muruk putra
iya Prabu Yujanèki
Sri Kewusnendar
kaprawiraning jurit

kadigdayan pratingkah ngadoni ing prang
warise Hasan Harim
Sang Raja Ukdiyar
eling yudane kêmba
trah guru mungsuhe jurit
Sang Rajèng Sarwal
kang nama Pusanggarim

dadya ridhu ing prang nêdya kawal-kawal
dangu banting-binanting
rame ngadu yasa
surak umung wurahan
dènira prang bolak-balik
angkat-ingangkat
junjung-jinunjung gênti

Pusanggarim binanting tiba kalumah
kantaka sri bupati
gya Raja Ukdiyar
taklim guru kaetang
dadya nimbangi gumlinting
api kantaka
ing lok pur kang ajurit

ingundurkên kalihe ingkang kantaka
Sang Prabu Pusanggarim
undure binayang
sangêt kantakanira
dene Sang Rajèng Bêdhali
mung jinaganan
kantaka api-api

Radèn Ruslan umatur marang kang raka
kangmas kula miyosi
sarya ngling mring paman
kularsa magut ing prang
Maktal angling kadipundi
pan maksih kathah
prajurit kang para ji

Prabu Jaka Jayusman alon ngandika
jêng paman iku yayi
durung pati lila
dening tarunanira
tangèh yèn mangun ajurit
Rahadèn Ruslan
mêksa aturirèki

nadyan anèm cabara tiwas ing aprang
jêr arsa angrasani
tingkahing ayuda
lamun trahing prawira
Wong Agung Surayèng Bumi
sampun kasêdya
ing sabil pati pinrih

dadyaèwêd kang raka miwah kang paman
Maktal têmah nuruti
mothahe kang putra
tuwin Prabu Jayusman
nuruti aturing ari
srah ing Hyang Suksma
sigra atur udani

mring kang ibu kalih lamun ingkang putra
Ruslan kêdah miyosi
mangkana umangsah
arine Kewusnendar
Radèn Bandarkung anitih
turangganira
mandhi lawung rêspati

lamun wijil Yujana sadaya guna
gêgamaning ajurit
gada pêdhang tumbak
singa ingkang cinandhak
apan sami ngrêspatèni
wasis utama
trahing sri nata luwih

prapta ing rana sêsumbar
Bandarkung aminta tandhing
hèh payo bala Kuparman
sapa kang arsa ngêmasi
papagên tandang mami
yèki satriya Bandarkung
arine Kewusnendar
bagus prawira ngajurit
iya ingsun bobote nagri Yujana

wong agung ing Parangteja
kang putra ingandhêg dhingin
pamrihira Arya Maktal
apan angalub-alubi
yèn ingkang putra mijil
amanggiha sampun lêsu
ngatag prajuritira
Sang Raja Sakirdan Ali
sigra mangsah sri naranata ing Miskad

sampun anitih turôngga
Sang Raja Sakirdan Ali
kawot sakapraboning prang
turangganira sêsirig
praptèng rana wus panggihtêtanya Radèn Bandarkung
lah sapa aranira
apa satriya bupati
angakua mupung misih duwe nyawa

sumaur kang tinakonan
sun Raja Sakirdan Ali
nagaraningsun ing Miskad
iki andêling ajurit
iya kang ngêbayani
sabalane gustiningsun
Wong Agug Parangteja
yèki Si Sakirdan Ali
Rajèng Miskad kang tate nguwisi karya

payo apa anèng sira
Radèn Bandarkung nauri
iya sira dèn prayitna
sun tumbak aja ngoncati
kudhunga paris wêsi
Rajèng Miskad wus akudhung
parise bôndabaya
munggèng sirahing turanggi
gya tinumbak parisane Rajèng Miskad

sigar nrus sirahing kuda
lajêng naratas ing wêntis
kuda pêjah Rajèng Miskad
niba ing siti tan eling
wus ginosongan nuli
wong Yujana surak umung
gumuruh lir ampuhan
Bandarkung midêr sêsirig
nguwuh-uwuh sêsumbar aminta lawan

wau dènira utusan
prabu jaka tur udani
marang kang ibu kalihnya
nênggih kalamun kang rayi
kêdah miyos ing jurit
Rahadèn Ruslan puniku
angling Rêtna Sudara
payo adandana yayi
angimbangi ing yudane sutanira

sumaos titihanira
sigra kalih parêng nitih
wus ngrasuk kaprajuritan
mêsat anapak wiyati
ngimbangi saking têbih
jumantara nyamut-nyamut
wau ta Radèn Ruslan
wus anitih kuda nirig
tambang janggi turôngga wêton Kunawar

praptèng rana yun-ayunan
lan mêngsah sang rajasiwi
Arya Bandarkung têtanya
sapa aranmu prajurit
apêkik tur rêspati
kuciwane maksih timur
durung pantês mangun prang
nauri sang rajasiwi
ingsun putra Kuparman Rahadèn Ruslan

patutan putri Karsinah
Rabingu Sirtupelèli
ingkang pinundhut atmaja
ing ibu Ismayawati
payo tandhing kuwanin
lah sapa aranmu mungsuh
angling putra Yujana
Bandarkung ingsun prajurit
dèn prayitna putra Rab sira sun tumbak

Radèn Ruslan mandhi watang
gênteyong lawung pinêthit
kapanjangên lawungira
abêr kinarya atangkis
tinumbak radèn mantri
tangkis lêgawa kang lawung
rame gêbang-ginêbang
surake awanti-wanti
dèrèng wontên asor unggul ing ayuda

wong Arab kang baris kuda
Natèng Kebar Kôndhabumi
Yunan Kunawar Tursina
Kangkan Ngindi Ngalabani
sayuta winitawis
prapta ngimbangi ing pungkur
dening prajurit dharat
prapta munggèng kanan kering
kagyat mulat tanya Prabu Kewusnendar

wong Arab karane apa
baris kuda anusuli
umatur Kya Patih Bêstak
mring Sang Prabu Yujanèki
dèn radi ngati-ati
mêngsah wontên wadosipun
adatipun wong Arab
yèn aprang arsa mungkasi
pan punika praptane kang baris kuda

nanging punika wikana
dene paduka kang jurit
manawi asalin gêlar
kawula botên kadugi
wau kalih kang jurit
pan rame aliru têmbung
dangu lantaran watang
gêbang-ginêbang prasami
radèn putra sayah abêr tangkisira

lawunge wus katindhihan
abêr panyuthatirèki
Radèn Ruslan kalorogan
têlompene katalampik
katêratas kang wêntis
wêntise kiwa kacundhuk
niba saking turôngga
sumaput panonirèki
surak umung gumuruh bala Yujana

wau kang anèng awiyat
waspada kang putra kanin
nanging sampun ginosongan
kang prapta Radèn Pirngadi
umagut liru tandhing
kang ngambara kalihipun
maniyup kadya kilat
putri adi Parangakik
lawan putri Karsinah durma praptanya

praptèng dharat kagyak kang samya tumingal
hèh mirea Pirngadi
sang putri lingira
têdhak putra ing Selan
wruh lamun sang rajaputri
dharat umangsah
nêmbah Radèn Pirngadi

Radèn Arya Bandarkung sigra pinêdhang
mring Sirtupelaèli
pagas jangganira
sigra wau cinandhak
mring Dèwi Sudarawrêti
sirah binuwang
mring baris Yujanèki

Prabu Jaka Jayusman sasampunira
nangisi mring kang rayi
mulat kang ayuda
asru dènnya ngandika
paman punikajêng bibi
raka paduka
lan ibu kang ajurit

sigra ngadêg wong agung ing Parangteja
ngawe sagung narpati
saprajuritira
sumahab parêng mangsah
kadya ladhu banjir wukir
krodha kotbuta
grêgut krura ngajrihi

para ratu kang nindhihi baris kuda
sadaya anglancangi
bala ing Yujana
prajurit parêng mangsah
pra dipati para mantri
pan kadya uyah
sawuku tibèng kali

pangamuke Lamdahur sabalanira
dharat kang andhadhani
Prabu Kewusnendar
nèng kuda narik pêdhang
mangsah ginrêbêg prajurit
piyak kang kambah
ing wuri anangkêbi

Prabu Jaka Jayusman nitih turôngga
ingayap ing prajurit
lir kinarirêngga
gajah rong lêksa ngayap
lan turôngga tigang kêthi
kang pra dipatya
satriya tan atêbih

kadya alun gumulung kambah arêbah
riwut wuru ing jurit
sagung para raja
lan sapunggawanira
tanpa wilis kang ngêmasi
mungsuh lan rowang
yayah marawa gêtih

Arya Maktal munggèng wurining kang putra
lan prabu ing Yujani
Marmadi manêngah
mangsah sakadangira
myang sagung para narpati
mangsah kotbuta
bubrah tataning baris

ngobrak-abrik wong Arab riwut ing yuda
wong Yujana Mêdayin
kyèh rusak kasrakat
dhadhal akèh kababad
anggada Rajèng Sêrandil
lan Raja Sarkab
Kaos Ngindi Ngabêsi

mawur-mawur malêdug manjing jro kitha
sang prabu ing Mêdayin
lawan Patih Bêstak
dhingini manjing kitha
Kewusnendar dèn aturi
mring Jawiarta
suwawi sri bupati

manjing kitha datan kenging sinawawa
wadya Rab kang para ji
wuru riwut ing prang
tan kêni tadhahana
rama paduka Mêdayin
wus manjing kitha
wontên pikir ing benjing

Kewusnendar èngêt mundur sawadyanya
sakarine kang mati
wus manjing jro kitha
akèn atutup lawang
sakèthèng marapat sami
lêlarènira
sampun ingisèn warih

kasapih ing latri mundur kang wadya Rab
sang aprabu sêsilih
sampun masanggrahan
makuwon para raja
ing dalu samya akêmit
mring Radèn Ruslan
tan ana kang jampèni

sakathahe kang kanin dèrèng tinamban
kesahe Marmayèki
apan datan ana
wani ngusadanana
kang ibu kalih nangisi
sêdhih sadaya
wadya Rab kang para ji

kang tinuduh mring Wong Agung Parangteja
ngêpung kitha mrêpêki
ratu pitung dasa
samya ratu wadana
Rajèng Kabar Kôndhabumi
dadya pangarsa
Biraji Rajèng Ngindi

lawan ing Rum Ngabêsi lan ing Kunawar
wus majêng barisnèki
amrêpêki kitha
gumrah kang balakuswa
pakuwon Yujana nênggih
Sang Rajèng Selan
Lamdaur kang ngêbroki

samya nugêl wong Arab buntuting kuda
pratôndha yèn prihatin
ya ta kawuwusa
Sang Prabu Kewusnendar
lan kang rama ing Mêdayin
dalu bujana
lan wadya kang paraji

langkung ngungun Sang Aprabu Kewusnendar
pêjahe ingkang rayi
Bandarkung kang nigas
ciptane sri narendra
kalonga sapuluh nênggih
kang para raja
tan sami lan kang rayi

aprasasat sêmpal baune kang kiwa
kadang andêling jurit
Bandarkung prawira
Sang Prabu Kewusnendar
têtanya mring ki apatih
hèh Patih Bêstak
sapa mau kang prapti

saking wiyat Si Bandarkung kang anigas
apa ta Kuraisin
sutanira Ambyah
Nata Dèwi Ngajêrak
Patih Bêstak matur aris
apan punika
garwane Jayèngmurti

Putri Parangakik Sang Rêtna Sudara
dene ta kang satunggil
putri ing Karsinah
nênggih ingkang pêparab
Rabingu Sirtupelèli
samya digdaya
Ruslan ibunirèki

kang satunggil ibune Radèn Jayusman
putri ing Parangakik
mila wau amba
angaturi mundura
wong Arab yèn pisah nênggih
lawan wong Menak
sami galak ing jurit

luwung inggih yèn wontên pun Kakungringrat
sami jêtmikèng jurit
tuwan kèndêlêna
sami pinitambuhan
yêkti yèng sêdhih pribadi
ngênês sadaya
gustine nandhang kanin

pan sadalu nginum ngiras pagunêman
lah iki marang ngêndi
ing panduganira
lungane Jayèngrana
Bêstak matur tan kadugi
gaibing Ambyah
wontên wados manawi

duk rumiyin prang Pakaos inggih ical
nging pinèt sraya ing jin
dhatêng ing Jabalkap
kantos wolulan warsa
balane kang kantun wuri
ngrêksa Muninggar
pan datan kêna pinrih

tur samantên Sang Prabu Kaos nagara
pangêpunge ngêrobi
prandene tan bisa
mrêpêki bala Ngarab
wadya paduka puniki
tikêl aijab
ijab lan bala Ami

yèn pinêlak tatane prajurit Ngarab
sadaya ambêk pati
tan purun nungkula
mantri miwah punggawa
dadya sêrati pêkathik
anêdya pêjah
tan wontên bolak-balik

lawan mangke sampun mèh kaputêr ing rat
mring Sang Surayèng Bumi
lan sugih dandanan
putra tanapi garwa
tuwin kang para narpati
ing sapunika
pan sampun angluwihi

sampun tangkar-tumangkar bandhu abôndha
sutaning kang para ji
akathah prawira
samya ngêntasi karya
Sri Kewusnendar nglingnya ris
lamun mangkana
aywa na mêtu jurit

lamun ora wong Arab mêtoni ing prang
enak tinambuh sami
dene kasusahan
gustine nandhang brana
nora nana kang nambani
Marmaya minggat
mulane sêdhih kingkin

kawuwusa wau Rajaputri Cina
saya gung brôngta kingkin
dening barisira
Natèng Yujana dhadhal
samya manjing kitha ngungsi
Sang Putri Cina
sêmana dèn aturi

angumpula anèng jro kitha Yujana
nanging sang dyah tan apti
nèng jawi kewala
tan nêdya yèn nunggila
pan botên anêdya jurit
dadya Nusirwan
amêksa maksih ajrih

dene dèrèng tinêkan pundhutanira
mangkana rajaputri
wus sadasa dina
sabên dalu mring guwa
nèng pakuwon lamun ari
nèng pangkèngira
pan ora mijil-mijil

duk samana pukul pitu mijil
dalu sang lir sinom
praptèng guwa alon ing ature
kadipundi tuwan sampun eling
atolih ing dasih
kang kawêlasayun

kadya gonjinga giwanging langit
sruning brangtaningong
nguladara mrih ngèstupadane
bok inggiha paduka mirahi
sampun awis-awis
sikara wong agung

sakèh ujar supata sakêthi
yèn ciptaa ingong
saking praja tan lyan sarirane
dening lêpat kawula sakêdhik
amêmasang sandi
mring Rajèng Mêdayun

parandene dèrèng kaping kalih
panggih lan sang katong
amung sapisan pan botên suwe
dèrèng pocapan dèrèng ngaruhi
tan wruh ing wêwadi
sikune wak ingsun

ngulatana saidêring bumi
ingsun durung tumon
wêwikine lir wong agung kiye
sumakehan lêlananging bumi
ambêk tan tumolih
mring samèng tumuwuh

kawlasana dasih mêlasasih
kadya sawang layon
yayah kanin manah rojah-rojah
kênèng jêmparing salawe sisih
tumamèng wak mami
ajur kumur-kumur

satmatanên pukulun kang abdi
gung nandhang wirangrong
wus alami awèta mangkene
angandika Sang Surayèng Bumi
tatane wong ngêndi
rabi marasêpuh

nora kaprah panjalukirèki
luwih saking elok
ngêndi ana ngalap biyangane
misih jêmbar saidêring bumi
dadak angrabèni
maratuwanipun

apa jagad mung sagodhong pari
nêrak kang mangkono
hèh sang putri ngiyênga karsane
basakêna kêwolak-kêwalik
alah dadi laki
dene dadi mantu

sayêktine kawula ngabêkti
sabên awotsinom
putri Cina ambêkis anjêlèh
nora kudu sinêmbah wak mami
baya kajumpalik
warasa nyêkukruk

sinêmbaha surayaning bumi
sayêkti wurung wong
ngêgak-êgik nêm likur taune
lamis bae wak ingsun sayêkti
wong agung kêpati
dènnya mowor sambu

dosa sathithik dèn uthik-uthik
lupute pinathok
angêlathak adoh apurane
jamak wong kudu kêpati-pati
sayêkti pinikir
mrih cupêting luput

jêlèh bosên maratuwa mami
maratuwaningong
nora ilok maratuwa pinèt
jaman kapan ingsun dadi rabi
duk môngsa punapi
nama Bok Mêdayun

sintên nyêbut sintên kang ngarani
sintên ta kang nguwoh
Nimas Ratu Mêdayin sun kiye
ilang namaningsun pan wus salin
Adaninggar mari
mung Nyai Mêdayun

Nyai Nusirwan bae kang maksih
kabèh sêbuting wong
putri Cina wus ilang talêre
aran uwis dadi wong Mêdayin
liwat mêjanani
mring sariraningsun

sintên ngucap liya Paduka Mir
wontên ngarsaningong
têka botên kula brèk cangkême
kula suwèk kula juwing-juwing
kula suwir-suwir
kula sapu-sapu

kula thèthèli pêthèl lan kudhi
kula dhêplok-dhêplok
kula sêmpal kula suwèk-suwèk
brèk rêkètèk inggih ta suwawi
tuwan kèn mastani
wontên ngarsaningsun

langkung duka jaja dadi gêni
katon marong-marong
sru kumêdut padone lathine
wong agung miyat sang dyah sru runtik
kèndêl datan angling
wasana tumungkul

sang dyah miyat wong agung awingit
ngêrêpa turnya lon
kula atur pawarti yêktine
pabarisan rame prange wingi
bala Paduka Mir
ing prang kèh kapupu

putra paduka anandhang kanin
rahadèn kang anom
ingkang putra Karsinah ibune
kaprajaya wêntise kang kering
rajaputri kalih
wingi ngamuk punggung

amêdhangi mring wong Yujanèki
kyèh murda kapocot
inggih saking sang putri kalihe
Rêtna Sudara angobrak-abrik
Sirtupelaèli
pangamuke riwut

lir kiyamat prangipun duk wingi
sagung para katong
ngamuk sadaya saprajurite
awit saking rajaputra kanin
Kewusnendar gusis
risak balanipun

Rajèng Yujana sawadya ngisis
atilar pakuwon
samya ngungsi mring jro kitha kabèh
tutup korine mêrapat sami
wadya Rab para ji
wus samya tinuduh

kitha Yujana kinêpung kikis
barise pra katong
nanging wadya Ngarab sadayane
para nata prasamya prihatin
buntuting turanggi
tinugêlan sampun

radèn putra kanine ngranuhi
kinêmit pra katong
gung nangisi kang ibu kalihe
duk miyarsa wong agung awingit
tyasnya lir jinait
sang rêtna wotsantun

mila gusti wêlasa ing dasih
kang edan anglamong
tilar praja mung katon dhèwèke
praptaning don amêmara sandi
tinarka ngugêmi
tinampik wong agung

lamun tuwan asiha samangkin
wêlas mring ragèngong
mangke sampun kawula pisah gèn
tan nyêlaki pakuwon Mêdayin
yèn tuwan ugêmi
garwa ji Mêdayun

rabining mungsuh kasor ing jurit
yêkti yèn binoyong
datan wontên ing jana êloke
wus pantês atas wong mangun jurit
sirna ucapnèki
anak lawan biyung

singa tiwas kasoran ing jurit
pan boyong-binoyong
môngsa wontêna jalma ucape
wus wajibe wong unggul ing jurit
boyong nini kêni
miwahboyong biyung

lah punapa kang tuwan lingsêmi
aran wong bêboyong
nadyan mêngsaha bapa yêktine
mungsuh kaki wajib boyong nini
êsahing prajurit
yêkti yèn rahayu

wong agung tumungkul tyasnya wingit
kèndêl tan miraos
putri Cina nungkêmi padane
angèl têmên karsane wong iki
bok inggih nauri
sampun pijêr minggu

gunung Selan wong iki tan adil
arane kang pulo
saking Nistan pan kidul wetane
sabrangane wong marang Sêrandil
nyata bêbayani
nyênyuwani kayun

sukêt galêng rinumpaka gusti
wowohan bang ijo
kapapasa raganingsun kiye
yêkti sun labuhi rontang-ranting
datan sae mulih
mring Cina wak ingsun

kunêng Wong Agung Surayèng Bumi
lawan sang lir sinom
Umarmaya winuwus lampahe
dènnya nêkung nèng têngah wanadri
pojok wukir alit
angajap katêmu

mring kaki-kaki kang masiyati
nênggih kaki kêmpong
ingkang nora jarwa ing arane
kang asung kêndhang Iskandar nguni
Radèn Pulangwêsi
aminta pituduh

duk puniku kaki tuwan prapti
ingkang sarwa ijo
Umarmaya nungkêmi padane
kaki èstu sabda tuwan nguni
nanging amba kaki
anuwun pinuduh

ênggènipun wayah Tuwan Amir
ki tuwa lingnya lon
durung patang puluh ing dinane
nanging sira sun warah saiki
apan ora têbih
ing panggonanipun

alas Yujana kulone thithik
saking ing pakuwon
ana guwa samar lawangane
kiwa têngêne padha barindhil
rêsik saking agni
sukêt kayonipun

iki lagi salikur dinèki
besuk sawusnyanjog
patang puluh dina sira age
paranana ganêping dinèki
juputên tumuli
ing tanggal ping pitu

kaki tuwa musna tan kaèksi
Umarmaya jomblong
ecaning tyas wus antuk wangsite
nulya mangkat lumampah kuliling
ambônda astèki
singsot lênthung-lênthung

ura-ura lèrèn amênyanyi
samarga ambetho
tan kawruhan yèn satriya gêdhe
namur momor wong babad wanadri
yèn kadalon nênggih
sarean nèng gubug

cinarita wau sang dipati
Marmaya mêlancong
wus nêm likur dina ing lamine
datan tolih mung mungsêng sawiji
kapanggihe nuli
Menak Jayèngsatru

sabên dina Marmaya miyarsa
wartaning prang popor
datan piniarsa salamine
eca-eca nèng têngah wanadri
Arya Pulangwêsi
tan atolih pungkur

kunêng Rajaputri Cina
amrih êsih datan antuk ingkang sih
sirat wetan konduripun
saking wana jro guwa
sapraptane pakuwon sare amujung
amêtak wiyoganira
sangêt ing turida gati

tyasnya wimbuh wuwuh kambah
ing gêng susah sigra dènnya nimbali
prapta Êmban Siwang Siwung
sang rêtna angandika
lah kapriye budinira iki biyung
lamun awèt mangkenea
lêlakone awak mami

Wong Agung Surayèng Jagad
angèl têmên tan kêna ginagampil
nora kêna salang-surup
prakara lakuningwang
nganggo Rajèng Mêdayin sêsikuningsun
margane nora katampan
mring Wong Agung Jayèngmurti

Êmban Siwang Siwung turnya
têgêsipun wong agung sangêt apik
tan arsa woworan kayun
bêbarêngana karsa
miwah salang cêngkah lawan mara sêpuh
jamika ewa loking rat
punika kang dèn singkiri

sang dyah angling bênêr sira
iya iku lupute awak mami
iya apa kang cinatur
kang uwis kaluputan
ing banjure kapriye pratikêlipun
Ban Siwang Siwung tur sêmbah
yèn mênggah kawula gusti

prayogi kèndêl kewala
pinêksaa lingsêm tur bêbayani
dandanan lair wus luput
amung kang dèrèng mangsah
pradandanan batin kang dèrèng tumanduk
guna pangasihan gêndam
winangun sumbaga dêsthi

sang rêtna mèsêm ngandika
ngupayaa sun opahi sakêthi
matur Êmban Siwang Siwung
anggèr ingkang punika
botên susah kula pribadi kang gadhuh
lampahipun inggih mêthak
jangkêpa kawan dasa ri

amba duk maksih neneman
duk paduka gêmajang kèwèr gusti
samôngsa ajêng pun biyung
inggih ngarah wong lanang
nuntên mêsu kula watêk sabên dalu
botên kantos pitung dina
amung sawêg tigang latri

nuntên kawula lêledhang
dhatêng jawi sintên kang kula liring
sadintên angsal sapuluh
yèn inggih sok jalêra
lamun milih anaking para tumênggung
sadintên angsal sakawan
milih ingkang pêkik-pêkik

punika anuntên angsal
sanadyan putraning pra ratu kêni
makatên anggèr mèlipun
hong tingte sun anyambat
hong topèkong padha jurungana ingsun
ana panahku kancane
arane si kala sêkti

bumi kapitu sun panah
kêna têrus sun panahkên ing langit
têrus kang langit kapitu
sun panahkên sagara
asat gêrèng sun panahakên ing gunung
rugrug kabèh gunung donya
punika nuntên mastani

namane kang dipun arah
sun panahkên Kalana Jayèngmurti
ping têlu badane luput
nyawane ingkang kêna
luput nyawa ingkang kêna rahsanipun
rahsane luput anulya
elinge sun panah kêni

jog tangi eling maring wang
mêngko thithik tansah eling mring mami
têngange eling maring sun
nutug sadina pisan
amung eling ciptane nunjêm maring sun
ya elinge putri Cina
ya rahsane Jayèngmurti

ya rahsane putri Cina
ya elinge Kalana Jayèngmurti
anunggal pinangkanipun
sinimpên jroning rasa
sadurungeana jagat awang-uwung
mung putri Cina kang ana
sajodho lan Jayèngmurti

elinge pan wus anèng wang
eling ingsun ana ing Jayèngmurti
nalika tunggal sawujud
ya ingsun iya sira
Jayèngmurti condhonge tan liya mring sun
kèlingan sasolah ingwang
mung eling pangeling-eling

lali ing purwa duksina
malah prapta mung eling marang mami
poyang-paying bingung wuyung
tan ana nambanana
sun tadhahi rahsa kang eling maring sun
bali batine maring wang
wus nunggal sawujud malih

wus têlas anggèr punika
Siwang Siwung pan ginanjar sakêthi
nampèni sarya umatur
gusti lamun tan prapta
patang puluh dina tigang wulanipun
prapta makathik tinêmah
anut ing karsa sang putri

iya biyung wus prayoga
kari iku iya dandanan batin
biyang rêwangana ingsun
pan sira kuwajiban
ingsun iki sira mong sangkaning timur
malah ing mêngko diwasa
nandhang papa angluwihi

pan papa ratuning papa
dudu papa brana lan papa sakit
papa cuwa karsaningsun
tan ana nimbangana
gunung sèwu rubuh nibani maring sun
maksih kêlar nadhahana
mung papa sawiji iki

sun rumasa tan kuwawa
tinambaka iya rubuhing langit
pan ora kêtambak biyung
lah iku antêp ingwang
yèn wurunga angèstupada wak ingsun
mring Wong Agung Kakungingrat
yêkti puwara ngêmasi

yèn ora mati angarang
pasthi matirêrêmpon ing ajurit
sun labuhi gêmpur tumpur
nèng asmara dilaga
lah ta êlah biyang Êmban Siwang Siwung
lêbura awor lan kisma
putri Cina aywa urip

sasmita surya diwasa
iya pêtis cinandu rasa nênggih
tan gingsir pangucap ingsun
Wong Agung Kakungingrat
tyase lamun marang ingsun sida lumuh
Ban Siwang Siwung tur sêmbah
dhuh nah anggèr dipun ririh

pan sampun darbe dandanan
tuwan antos ingkang dhêsthi puniki
punika pan saratipun
angalusakên badan
kêdah ayêm botên kinging gupuh-gupuh
darapon japa punika
tumanduka saking ririh

yèn dhêsthi sampun tumama
yêkti ngênês Kalana Jayèngmurti
yèn botên panggih anêmpuh
anggèr dhatêng paduka
poyang-paying angiyêng awayang-wuyung
mung paduka kang kaetang
tan wontên kacipta malih

andina sangsaya mêtak
sakitipun ngajap agea panggih
lawan ingkang karya wuyung
anggèr benjing agantya
yèn Wong Agung Jayèngmurti sangêt wuyung
paduka mitambuhana
agantos pangkring-pinangkring

sampun si ijèn punika
Jayèngmurti lan anggèr sami siji
amba ing nguni pukulun
kantos rangkêp sadasa
suprandene sarêng brôngta wong sapuluh
analusur pagêr bata
kalamun kula panggihi

sadaya sarêng karuna
angrungkêbi suku ngong gangsal sisih
kawula keron kalangkung
sami kula kèn kesah
wong sapuluh sami nangis gumarumung
nuntên kula dumi sêpah
satunggal kula parêjit

gih kula para sadasa
wong sawiji inggih sasuwir-suwir
punika sagêd lumaku
nolih sarwi karuna
nuntên kula sukani layoning santun
inggih kang sêkar cêpaka
pinara sadasa malih

saking lêbête gèn kula
botên kobêr momong paduka gusti
kathah ingkang lajêng lampus
tan sagêd ngampêt brôngta
mung têtiga kang gêsang pêjah pêpitu
kang sinambat ing sakarat
pan amung kawula gusti

kang gêsang tiga punika
katututan inggih kula jampèni
ing toya tuli sabumbung
inggih pinara tiga
sarêng nguyup sanalika sarasipun
gumujêng Rêtna Daninggar
tyasnya anggambuh sang putri

KacaPutri Cina kadamêlakên pakuwon. ... 3Putri Cina damêl gêlar dhatêng Ratu Mêdayin. ... 9Putri Cina nyolong Menak Jayèngmurti. ... 17Menak Jayèngmurti kabêkta dhatêng guwa. ... 22Putri Cina wontên ing guwa kalihan Menak Jayèngmurti. ... 28Radèn Jayusman kajumênêngakên nata makili rama. ... 34Prangipun para raja wadyanipun Menak Jayèngmurti kalihan ing Yujana. ... 41Raosanipun putri kalih sami madosi Menak Jayèngmurti. ... 46Putri Cina ngasih-asih dhatêng wong agung. ... 51Wadya Kuparman kalihan Yujana sami prang tandhing. ... 56Prang barubuh. ... 61Pêjahipun Bandarkung pinêdhang ing putri Karsinah. ... 64Wong agung dipun rêrêpa ing putri Cina. ... 69Putri Cina dipun wuruki donga. ... 74