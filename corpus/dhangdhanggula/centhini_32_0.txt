Langkung awlas Ki Sèh Amongragi
aningali mring Bayi Panurta
tuwin ing ari kalihe
wusana ris umatur
karsa tuwan amba umiring
nanging panuwunamba
ing tuwan pukulun
sampun dhatêngakên suka
inggih dipun sagêd rumêksa ing kami
rèhning ngêmong turida

Kyai Bayi wus sagah ing jangji
apan samya turut-tinurutan
cumêplong bolong driyane
ical riringanipun
suka bungah sajroning galih
narima maring Allah
ciptèng tyas katuju
ana lêgane kang karsa
yèn tan payun kapriye ing solahmami
kaya tan anèng donya

Kyai Bayi Panurta ngiling aris
marang ingkang putra kalihira
kinèn ambêkta-a age
marang ing wismanipun
apan sarya winêling-wêling
ing salir solahira
ing saturutipun
putra kalih wus atampa
nulya matur Jayèngwèsthi mring Mongragi
sumangga kundur mêdal

Ki Panurta anambungi aris
inggih prayogi yèn parêng ing tyas
mijil kundur ing wismane
ing rayinta kang sêpuh
Jayèngwèsthi nyarèhkên pikir
kawula pirêmbagan
ing tumuntênipun
Sèh Mongraga tan lênggana
wusnya pamit sêsalaman binêkta glis
mantuk mring wismanira

Yata kundur wau Kyai Bayi
praptèng wisma panggih lan kang garwa
duk lênggah lawan putrane
nulya winartan sampun
ingkang garwa salir ing nguni
kalangkung sukanira
garwa duk angrungu
ana kêdhik sêngkêling tyas
dene putra lagya ana dènkarsani
sawêg manggih sungkawa

Nikèn Tambangraras duk miyarsi
pangandikanira ingkang rama
sukèng tyas ana sêngkêle
kang dadi sukanipun
tan andimpe yèn trah priyayi
kang dadi sêkêlira
dene ngêmu wuyung
nanging dyah waspadèng tingal
nadyan silih dhumatênga lara pati
luluha wus sinêdya

Dene antuk ngulama linuwih
sêdya krama ing donya akerat
mangkana wau ciptane
dènnya lênggah tumungkul
nèng ngarsane ramanirèki
kang rama angandika
babo putraningsun
mung sira woding wardaya
bêgjanira ana kang sira karêpi
kêpalang sêkêling tyas

Nanging narimaa lamun pêsthi
palaling Hyang kang paring mring sira
nanging wêkasingsun anggèr
kang putra gya winuruk
salir ingkang wong palakrami
ondhe kang kina-kina
èstri kang wus kasub
bêbaku dèwi Patimah
sorsoranne Aklimah garwèng wong krami
kakunge ala tuwa

Pan winartan patraping mring laki
wontên malih dara Murtasiyah
mring kakung Sèh Ngarip trape
lan Joharmani iku
antêpira adarbe laki
wus pinajar sadaya
salir solahipun
kang putra sarêng miyarsa
andikane kang rama sang rara nuli
tumungkul rawat-waspa

Poma wêkasngong mring sira nini
nêm prakara tekading wanita
ingkang wus muktamad rasêh
parèstri kang linuhung
ageyongan ing nêm prakawis
tinuwajuhkên ing tyas
tan mèngèng sarambut
èstri kang dadi lêpiyan
kae mau kang suntuturkên sirèki
lire kang nêm prakara

Dhingin wêdi kapindhone asih
kaping têlu sumurup ing karsa
kaping pat angimanake
ping lima bangun-turut
kaping nême labuh ing laki
lire wêdi sira ywa
wani ngrusak wuwus
kabèh sapadhane ngrusak
lire asih aja kêmba sira nini
rahabmu marang priya

Êndi kang dènkarêmi ing laki
sira mèluwa rahab kang trêsna
sabab sih tunggal wujude
nalikane kayungyun
kang sinung sih lan kang ngasihi
tan pae ing paeka
miluwa sih lulut
lire sumurup kang bisa
amèt ati ing priya kang anyondhongi
apa kang dadi cipta

Pêpanganan bubungahan tuwin
ing lêlèjêm sasmitaning priya
priya rujuke karsane
lire ngimankên iku
ngeling-eling walêring laki
tan ngilang-ilang wulang
anggugu mituhu
lire bangun-turut ingkang
anglakoni sapakon-pakoning laki
ywa wangkot ing sakarsa

Abot ènthèng saèn wirang isin
kinarya la ayu ing sawiyah
-wiyah linakonan bae
lire kaping nêm labuh
tan onjodan datan mangêni
tumamèng lara pêjah
tan nilar tan kantun
toh jiwa donya akerat
aywa duwe tyas rêngkêd kang êsak sêrik
lilakna angganira

Ywa pilih ing kadadeyanèki
angandhêmi dènnya nut ing priya
tan sumêlang pamêlênge
iku rara dènemut
dalil èstri kang angramati
kang brangta maring tekad
lir tuturku mau
wong wadon kang dadi iman
ya alapên bêrkahe supaya olih
ganjaraning akrama

Bakal jodhomu iku linuwih
wahyu ngulama gung tur oliya
dhasar trah ngawirya gêdhe
lah dènbisa sutèngsun
kudu ngati-ati ing kapti
adat bangsa wibawa
kêdah sira wêruh
ngawruhi dalu lan siyang
sakarsane aywa wani mamaoni
tobata ing Pangeran

Sabab kakung wus tinitah jais
angratoni ing dyah donyèngkerat
anrapakên kukumahe
purba wisesanipun
mring wanita uwus jinais
mulane sira rara
tyasira kang sukur
dèn-gêdhe panrimanira
maring priya ingkang bêkti anggusti-gusti
poma dènwêdi sira

Nikèn Tambangraras duk miyarsi
ing wuwulangira ingkang rama
lir taru katrêsnan dene
jawuh upaminipun
tyasnya sêmi amiminihi
ambêg kumba susila
tyas musthika luhung
tumungkul angêmu waspa
angling malih Ki Bayi mring garwanèki
rubiyah tutugêna

Awêwarah mring sutanirèki
manirarsa nimbali rinira
wèh wêruh sarta rêmbuge
kiyai nulya mêtu
angandika mring santri Luci
Luci sira undanga
kabèh dhi-adhimu
santri Luci sigra mentar
nimbali sadaya ingkang para ari
tan dangu nulya prapta

Ki Suharja lan Wiradhusthèki
Kulawirya Panukma Panamar
gêpah narka ana gawe
asaguh anèng ngayun
samya condhong karsa jêng Kyai
KI Bayi lon ngandika
mulane sirèku
sadaya samya ngong-undang
ngong wèh wêruh yèn pupulunanirèki
ya Nikèn Tambangraras

Ngongdudutkên bae olèh santri
santri moyang anyar saking Karang
lagi tuture maune
basa wusananipun
ngulama kas trahing amukti
aran Sèh Amongraga
wijiling ngaluhung
sira padha andongakna
yèn pinarêng maring Hyang kang Maha Luwih
jodhone pulunanta

Nikèn Tambangraras lan Mongragi
muga salamêta sihing Suksma
têtêpa dadi jodhone
ri sadaya andhêku
nêmbah matur ngaturkên puji
mugi Allah marêngna
inggih dhaupipun
para ri matur ing raka
amba datan myarsa yèn wontên têtami
sawêg sêrap punika

Ingkang raka angandika malih
apa sira durung wruh warnanya
pra ari umatur dèrèng
Kulawirya umatur
kula ingkang midhangêt warti
saking pun Carmasana
duk têmbene rawuh
nèng wismane Jayèngraga
pan kawarti santri saking Karang èdi
putra sangêt sihira

Ki Baywa ngling ya bênêr sirèki
jujuge nèng wismane nakira
kang nom Mongraga praptane
mêngko kabèh sirèku
mampira wismane Jèngwèsthi
yogya padha panggiha
lan bakal alomu
para ri matur sandika
nêmbah mundur saking ngarsane Ki Bayi
mêdal mring wismanira

Kyai Bayi kundur mring wismèki
pra ri samya marang wismanira
Jayèngwèsthi ing jujuge
yata wau kapangguh
sasalaman agênti-gênti
wus tata dènnya lênggah
samya bagèkkên wus
Jayèngwèsthi ris turira
pan punika paman paduka kang rayi
jêng rama sami priya

Amongraga ngling inggih utami
mindhak santosa ing sarakira
pra paman myat ngungun tyase
pasang pasêmonipun
samya muji layak trah luwih
katarèng solah-bawa
cahyane sumunu
tumeja angulat-ulat
Ki Suharja wusana têtanya aris
mring Ki Sèh Amongraga

Dhuh anakmas sun tanya ing pundi
asal kamulyanipun anakmas
Sèh Mongraga lon ature
saking Karang satuhu
têbih-têbih kawula prapti
ngalap bêrkah rakanta
jêng kyai kalamun
winêjang ngèlmu raos kak
Amongraga ing wadi mêksih akunci
kang paman sadayanya

Sampun sami maklum ing wawadi
wus winêngku liya kang rinasan
bab sarengat tarekate
nutug sadangunipun
dènnya samya rêrasan ngèlmi
nulya samya pamitan
mringkang putra gupuh
ingandhêg dhahar tan arsa
mung ngong parlu papanggih rèhning tinuding
sigra sêsalaman

Tan cinatur solahirèng uni
nalikane ing sawiji dina
Kyai Bayi Panurta-ne
anèng pandhapanipun
lênggah lawan garwanirèki
putrane tinimbalan
tan adangu rawuh
Jayèngwèsthi Jayèngraga
anèng ngarsa Ki Bayi ngandika aris
karo padha majuwa

Payo padha pipikiran iki
saenake rinêmbug wong papat
gawene kakakngmu kiye
dene panjalukipun
kakangira Sèh Amongragi
riringkêsan kewala
tyase maksih wuyung
lamun manira ringkêsa
priye malah anak pawèstri sawiji
anandhang rara tuwa

Nganti kalangkahan kakang kalih
sira kalawan Ki Jayèngraga
yèn sunrowa kaya priye
Jayèngwèsthi umatur
pan prayogi dipunturuti
ringkêsan krana Allah
amung parlunipun
ewa punika sumangga
ing sakarsa sampeyan kula umiring
Ki Bayi angandika

Sira priye suta ngong taruni
apa iya kaya kakangira
Ki Jayèngraga ature
mênggah ing aturulun
kadospundi lamun sinêpi
prayoganipun rowa
ing sawawratipun
ing sariringkêsanêya
kulawarga tiyang sadhusun puniki
punapa tan miyarsa-a

Pra santana wiwah magêrsari
sintên ingkang dipun arsa-arsa
mung jêng tuwan lan liyane
lan kaping kalihipun
pan pikantuk sunat utami
Jayèngwèsthi acipta
mring rayi andulu
Jayèngraga anor tingal
ingkang raka nambungi wacana ririh
ya bênêr aturira

Nanging iku rada ninisani
karsane kyai durung winêdhar
kang ibu lon andikane
kaya bênêr adhimu
tan ngapêskên ramanirèki
yèn rinowoa pisan
pêsthi asung wêruh
marangpriyayi nagara
Kyai Bayi Panurta ngandika aris
wis padha bênêrira

Mungguh manira kang dadi pikir
sakadare iya kinurmatan
mung sakulawangsa bae
êmbuh tumpêng sabucu
rinayab ing brayat pribadi
lan wataranên pira
wong sadesa iku
Jèngraga matur ring rama
kados wontên tiyang sèwu malah luwih
kêjawi padhêkahan

Ya mung iku bae kang pinikir
kêbo salawe kirang cukupa
kajaba bèbèk ayame
wis Jayèngwèsthi gupuh
kakangira Ki Amongragi
ana-a wismanira
sira besaningsun
bêladhahên omahira
tutuwuhan kêmbar-mayang aja kari
pan iku ila-ila

Kasompokkên kasusu sakêdhik
iki lagi tanggal kaping sanga
besuk ping rolas têmune
pakolih sangatipun
ing Ahmad-e sore Ngasêr-i
yèku amung jagongan
sadintên sêdalu
ngarah apa riringkêsan
yèn aja kêpalang mantuku kingkin
mêsthi limalas dina

Jayèngwèsthi dhêku matur inggih
nuwun sandika ing rèh paduka
darmi lumampah sapakèn
kang rama malih muwus
dene sira Ki Jayèngragi
amêmataha karya
dadaka sadarum
kabèh kulawangsanira
pra-têlunên wêtuning godhong salêmpit
kabèh mangsa bodhoa

Wong dhukuhan aja na kang kari
atugura dalêm têlung dina
lan bojomu konên mrene
dadya kanthining bumu
ana kang sun pitayani
lan paman-pamanira
rèhên saliripun
dadakan kang rampung rikat
ing pakarya aywa na kurangan bukti
mangsa bodhowa sira

Jayèngraga sandika turnèki
ngling ing garwa iku anakira
bêlanjanên sacukupe
Jayèngwèsthi turipun
nuwun sampun ngantos pêparing
saking barkah paduka
kados inggih cukup
lamun samantên kewala
Jayèngraga gumuyu mring raka sarwi
sasmita pranèng basa

Prandenipun kula dènwastani
anisani karsane jêng rama
paduka punika dene
mêdalkên gêdhigipun
angluhuri karsane kyai
dadya apagujêngan
Ki Bayi gumuyu
wus nora dadia ngapa
wus muliha karo nambêlèha sapi
maesa bèbèk ayam

Nêmbah matur sandika nulya mit
putra kalih lèngsèr sampun mêdal
Ki Bayi lon andikane
bok rubiyah sirèku
brêsihana wismanirèki
galêthêkan singkirna
êndi kang tan patut
tatanên ingkang prayoga
sacarane mêmantês sabarang kalir
mêmajang kang murwèndah

Matur sandika nyai Malarsih
anulya nyorog pêthine giwang
mundhut arta bolèng kabèh
karsa kinèn tutuku
animbali wadon Sumbaling
sira mênyanga pasar
tutukuwa bumbu
uyah trasi brambang bawang
kacang wose ijo kaluwak kêmiri
asêm laos panjêlang

Kang sarwa kèh tutukonirèki
gula kahwa aja kukurangan
bêcike borongên kabèh
warnan pasar dènramut
mumpung pasarmu dhewe Paing
kang liningan sandika
yata kang tutuku
ambêkta rencang sadasa
sigra mentar mring pasar wadon Sumbaling
angêpak warnan pasar

Yatra tigangdasa reyal ngênting
age-age ingiring rêmbatan
sigra katur bêndarane
wus jangkêp dènnya ngetung
Kyai Bayi sigra nimbali
ingkang rayi Suharja
lan Wiradhusthèku
Panukma miwah Panamar
Kulawirya sadaya prapta ing ngarsi
santri Luci tan têbah

Sira kabèh mila ngongtimbali
apa saparentahe nakira
Ki Jayèngraga kang angrèh
gawene pulunanmu
pan dadakan sadina iki
bladhahên wismanira
iya mupung esuk
banjur têtaruba pisan
si Panukma lan Panamar sunbubuhi
ana sajroning wisma

Ladènana bokayunirèki
mangsa bodhowa roro sira
lan bojomu sakarone
sandika kang tinuduh
angling malihmring santri Luci
gaweya kêmbar-mayang
rong jodho kang patut
kumpulna sapa kang bisa
lan malihe mundhut tutuwuhan cêngkir
pisang têbu rêjuna

Marang para lurah santri-santri
kang liningan Luci sigra mentar
andhawuhkên pundhutane
samya ngupaya gupuh
pisang raja lan cêngkir lêgi
têbu rêjuna angsal
katur sadaya wus
pinasang anèng sasaka
sawarnine saka têtarup tan kari
sinungan tutuwuhan

Nora kongsi sabêdhug gya dadi
myang wismane Jayèngwèsthi purna
rinayap dening wong akèh
sakulawarganipun
langkung sêngkut anambut-kardi
lêlatar rinêsikan
sadaya wus rampung
Ki Bayi ibut parentah
sawusira anulya ngingon-ingoni
watara kulawangsa

Sarupane santri bocah cilik
kinumpulkên ngingonan sadaya
dènadhêpi pêpangane
suka dènnya andulu
lamun kirang dipunimbuhi
sêkul kêlawan ulam
nutuk sami tuwuk
kamituwa pra mumulang
nèng pandhapa karya sujèn sapit abing
miwah kang mupuk ulam

Kyai Bayi Panurta siniwi
nèng pandhapa pêpak nak putunya
akêmul kampuh sindure
kuluk cêmêng baludru
dhêsthar bathik Arab wus putih
nyamping kawung luwasan
kang mêntas winasuh
lênggah ing lampit dêmangan
nyandhing têpsir Jalalèn lan Baelawi
pan ngiras amumulang

Para pinisêpuh anèng ngarsi
yèn Ki Bayi amurati lapal
kang nambut-karya amine
tangane sami gathu
sèlèh sujèn myang sapit abing
atakwa ing pituwa
wuwulanging guru
yèn wus nulya nambut-karya
lamun wêktu kèndèl salat bakdanèki
nulya trap damêlira

Kyai Bayi angling maring Luci
sira kang dadi juruning pangan
aywa kakurangan kabèh
sakarêpe dèntuwuk
rijêkine Allah marêngi
mangsa sabêna dina
mêmangan anutuk
sakèhe kang nambut-karya
samya sêngkut suka rênane kapati
warêg mangan ambêta

Bakda Ngasar wau Ni Malarsih
lan kang rayi Panukma Panamar
katri mantu lan ipene
sadintên gya mêmangun
anêlaskên rêrekan apik
Malarsih karsanira
nglangkungi kang uwus
rumiyin duk darbe karya
ngantos kaping kalih tan kadi puniki
gyannya mêmangun tilam

Patani gêng ing têngah tulya sri
badhe panggènan pangantyanira
kinarya putihan bae
inendah mara sêmu
sinalimut ing sarwa putih
langse caweni pêthak
galêr kunus alus
wawaton lan sakanira
tumpangsari pamidhangan sundukkili
linapis mori pêthak

Pelag lêlangitan sarwa putih
pojok saka sakawan sinungan
wiwiron lir worah-warèh
mêdhok nyêkar kêcubung
pan kinayu-apu aputih
tinon lir kêmbar-mayang
mungsêr sungsun pitu
palisir kaywapu malang
têpung gêlang sungsun katri samya putih
kêlasa batu pêthak

Tuwin kasur agêng lan guguling
kajang sirah antêban pan seta
tinundha agêng alite
lawan kêkawalipun
ing pajangan sri sarwa putih
winingkis ing canthelan
sinampiran kacu
pêthak winiru araras
karang ulu kinarang mêlok mêlathi
myang kasur sinêbaran

Jinêbadan amrik ganda minging
patani gêng inendah ing seta
tinon tuhu tanpa tandha
tinon byar putih mancur
pan sumilak asêmu wingit
nêlahi jroning wisma
sumunu dinulu
Ni Malarsih kurmatira
mring ulama pinasaja sarwa suci
carêming karasikan

Kanan kering kêkobong angapit
mubyar muncar karone kinêmbar
kang kinarya gubah cindhe
corak jêlamprang wungu
pinarada gumêbyar asri
palisir garènjèngan
tinurut kaywapu
ing sutra ijo kuning bang
sasukane sakawan pisan linapis
garènjèng lir saka mas

Kasur agêng sinamir mêndhoki
guling êncit surati loro bang
bantal antêp samya cindhe
miwah kêkawalipun
cindhe ijo sinêlan abrit
bantal sinungsun sanga
gêng alit tinurut
karang ulu pinêlokan
oncèn-oncèn anggitan gambir mêlathi
kasur sari sinêkar

Sunduk kili sinamiran kêling
limar pêlung solok pandhan surat
walulin lan palangine
kêndhaga karang sungsun
pêthi giwang kêbut angapit
kêndhi pratola miwah
kaca bênggala gung
poponjèn lan parêsikan
myang bothèkan cêncandhèn pinrada asri
kêmbar-mayang ing ngarsa

Pandam sèwu roro bonyo ngapit
gênuk sajèn sampun pinêpêkan
ila-ila sadayane
asri kêdhung-kumêndhung
Ni Malarsih bungah tan sipi
suka sêngkêl sakala
karaos tyasipun
ningali rakiting tilam
jroning wisma anglir kaswargan kaèksi
mulêg ganda angambar

Ni Malarsih sumumpêl kang galih
saking kagêngên ing bungahira
tambuh raosing manahe
barêbêl arawat luh
prêmbèh-prêmbèh wusana nangis
kami-sêsêgên supag
anulya tan emut
gugup Panukma Panamar
jalêr èstri Rarasati anangisi
gumrah tangis jro wisma

Kyai Bayi kagyat myarsèng tangis
gupuh dènnira lumêbèng wisma
iku ana apa kuwe
dene tangis gumrumung
Ki Panukma umatur nangis
kula botên uninga
ing prakawisipun
ing sawusipun mêmajang
apan kèndêl nulya mèwèk-mèwèk nangis
lajêng niba kantaka

Kyai Bayi manthuk-manthuk angling
wis mênênga aja na karuna
bêcik sarèhêna bae
nulya sami anurut
ingkang kantu nulya anglilir
pan maksih marawayan
tan adangu emut
Ki Bayi alon lingira
kêna ngapa gènira sira tan eling
Malarsih aturira

Inggih botên wontên ingkang mawi
Ki Panurta alon wuwusira
mring Panukma Panamare
iya wruhanirèku
wus bunuhe adat wong cilik
yèn katêmbèn tuningal
ningali kumêndhung
nora bungah malah susah
saking dening nora tau duwe apik
mulane kênèng lara

Ukur akèh thithik amadhidhig
kêbungahên têmahane susah
seje pancène wong gêdhe
gadhah angundhung-undhung
pangrasanya maksih sathithik
iku lagi wadhagan
bae ing wuwusku
dene dalane agama
yèn ujare sarak iku pan sinirik
tan kêna kinarêman

Lamun mungguh sira lawan mami
nora kêna kulina ing donya
wus angganthêng wêwalêre
tan kêna mamak-mumuk
yèn kêprècèt murungkên dadi
angloro ing Pangeran
akerate bukung
cunthêl lir ganjarannira
apan beda lan kang tinitah prajurit
tan kêna kukurangan

Ki Panukma Panamar samya jrih
kaluhuran sabdane kang raka
tumungkul brêbês waspane
sangêt kraos tyasipun
Ki Panurta muwus mring rabi
iya Malarsih sira
dèn-narimèng wuruk
aywa pêgat dhikirira
lan istigpar salawat atasing Nabi
têpakur kang santosa

Ni Malarsih tumungkul langkung jrih
amituhu wuwulanging raka
suka sukur ing kalbune
winêjah wus tuwajuh
wuwuh tajêm anjatmikani
sawusira mangkana
Ki Bayi amuwus
wis padha atrapa karya
ingkang rayi sadaya anyandhak kardi
Ki Bayi nèng pandhapa

Wanci Ngasar akir Kyai Bayi
kinèn kèndêl ingkang nambutkarya
dhawuh mring santri Luci-ne
kinèn amundhut sêkul
angingoni kang nambut-kardi
watara kulawarga
tan ana kang kantun
jalwèstri apantha-pantha
pan authi santri Luci angidêri
ngimbuhi sêkul ulam

Wus luwaran dènnya samya bukti
tuwuk sakèhe tan ana kirang
sadaya pan mènthèh-mènthèh
surya wus tunggang gunung
samya ngangkat wêktu Mahribi
santri nabuh kênthongan
goprake kumrusuk
pra santri kathah anjêprah
sami gupuh lumajêng pating tharêklik
prak-prakan abarungan

Amèt banyu wulu ting kacuwik
kêrabyukan lir bendrong grahana
saking kathahing santrine
salêmprotan kêkêmu
kang wus wulu manjing ing masjid
andonga yat-ayatan
nulya adan barung
swara sora rum arampak
wusnya innalaha wa malaikati
lajêng sadaya sunat

Sawusira sunat samya muji
Jayèngraga kang dadi mubalah
alêlagon istigpare
swara ubyug gumrumung
umyang arum rêmpêg kapyarsi
kang cilik kang sêdhêngan
kang agêng ambarung
ngêlik andul-andul padha
tumalawong tan ana barênjul siji
dalah êmèle rampak

Astagpirulah halngalim min kulli
danbin ngalim lakpir ayuman
ila rabilngalamine
barung arum aruntut
gumarênggêng asri amanis
wus manjing nulya kamat
ngangkat parlunipun
Jêng Kyai Bayi Panurta
nulya majêng karsa ngimami pra santri
tangawut lajêng niyat

Wusnya usali praptaning têkbir
lajêng tasbih nulya maca wajah
Patekah mukaranahe
tamat Patekahipun
surat Waluka awalnèki
akire Alamnasrah
nuli tahyat lungguh
awal praptèng akir tahyat
nulya mawa sêlawat atasing Nabi
miwah ing kulawarga

Nulya salaman ing awal akir
wusnya bakda amaca ibtitah
lajêng pupujiyan akèh
swaranira gumrumung
wus pujiyan anulya dhikir
rêmpêg ambata-rêbah
swara sru gumuntur
wus atusan antaranya
bakda dhikir andodonga ing Hyang Widi
rahab donga tinumpa

Jayèngraga rahab dènnya nasib
swara muluk mêmêt mêmbat-mêmbat
sinauran amin kabèh
ramya asru gumuruh
wus pêragat ing wêktunèki
prapta ing bakda Ngisa
sêsalaman sampun
lan santri kathah sêlawat
nuli kundur Ki Bayi saking ing masjid
ingiring santri kathah

Yata ingkang nèng wismanirèki
Jayèngwèsthi Ki Sèh Amongraga
Jayèngraga duk praptane
saking masjid pan laju
nèng ngarsane kang raka kalih
sawusnya sêsalaman
tata dènnya lungguh
kang anèng ing ngarsanira
ingkang paman Suharja Wiradhusthèki
kalawan Kulawirya

Ki Nuripin kinarsan nèng ngarsi
Jamal Jamil anèng ngandhap têbah
dene pra lurah pasantrèn
bagus Yahya gus Dawud
Amad Asra bagus Arpani
Janodin Jayaniman
Jalalèn gus Yusup
miwah para bêkêl desa
Wiratruna Jatruna lan Surakrêti
Sadangsa Jayayuda

Sêpuh anèm kapang nèng pandhapi
lan santri kang dadi kasinoman
miwah kang anambut-gawe
mung sawêtaranipun
datan kusung-kusung ing kardi
mapan datan linilan
rêkasaning bau
mangkana Sèh Amongraga
anèng dalêm kalawan kang rayi kalih
kalawan para paman

Sasaosan dhêdharan mawarni
wedang êtèh lawan mêmanisan
rinampat nèng ngarsa andhèr
wedang bubuk tan kantun
gula arèn lan roti kêring
Amongraga tan patya
dhêdharan anginum
ukur wedang sacêcêpan
tanpa gêndhis mung angsal satêngah cangkir
kinurêpakên ing cawan

Angandika mring kang rayi kalih
yayi Yayèngwèsthi Jayèngraga
mênggah ing tekat kang angèl
kalih prakawis nêngguh
apan kadiriyah kang dhingin
lawan kajabariyah
puniku yèn mungguh
binudi para ngulama
dèrèng wontên kang rikat angrarampungi
saking angèling murad

Lamun kadariyah tekadnèki
apan kapir ngindallah punika
yèn kajabariyah dene
kapir ngindanas tuhu
datan kenging lamun pinilih
salah satunggilira
pêsthinipun kupur
yèn pinèt sadaya kopar
lamun nampik kalih pisan pêsthi kapir
tan kenging ginagampang

Kajawi kang sampun ahli suni
lah punika kang sampun sampurna
kang wus tan ana cacade
puniku ugêripun
ing agêsang kêdah ambudi
tekade kang santosa
ywa nganti kêsandhung
yèn têkiyur kêkandhangan
datan wurung anarik apêsing budi
badan anut kewala

Gampil yayi sêmbahyang angaji
sawab wontên lanjarane kitab
tan wontên ngèlmu kang angèl
anamung tekad nêngguh
lamun sisip ambilaèni
tekad dadya pratandha
awon pênêdipun
wande siyos saking tekad
ingkang dados lêbêt-lêbêting ngaurip
saking tekad piyambak

Wiwinihe tekad saking budi
nyataning budi katarèng tekad
yèn sampun jomblah tekade
kêlawan budinipun
gih punika yayi kang kusni
kang rayi kalihira
tumungkul madhukuh
nuhun-nuhun aturira
datan purun anglawani aturnèki
pan kaluhuran sabda

Sangêt kontragira ingkang galih
Jayèngwèsthi lawan Jayèngraga
myat ingkang raka wingite
dadya tumut mangun kung
datan kolu wedang sacangkir
miwah kang paman-paman
dhêdharan kur-ukur
tan kaur ngraoskên tekad
têpangipun murade kadariyahi
lawan kajabariyah

Amongraga sêmune awingit
angandika mring ari kalihnya
kadipundi ing karsane
kyai kalawan ibu
dènnya nambut karya nglangkungi
mêmantu rowan-rowan
tingale agupruk
dene kula wus prasambat
nuwun riringkêsan kemawon utami
pasaja karana Lah

Sasat sagêd nimpêni ing mami
inggih ta lah de botên kadosa
kyai lan ibu karsane
Jayèngwèsthi umatur
inggih kula sampun ngaturi
aywa ngantos rinowa
dede parêngipun
nanging ibu jêngandika
ingkang adrêng kêdah kurmat sawatawis
bêrkate wong puputra

Ciptanipun putrèstri satunggil
inggih botên niyat rowan-rowan
rampunga sêkul salèmpèr
namung niyat majêmuk
lawan brayatipun pribadi
inggih sakulawarga
mung tiyang sadhusun
datan ngaturi uninga
ing priyayi nagari saking satunggil
piyambakan kewala

Mugi dènapuntêna pun bibi
kamipurunipun apêpeka
saking sangêtipun sihe
inggih dhatêng bokayu
mila mugi tuwan alimi
Amongraga ngandika
sumangga ing kayun
sinampun dhahar juwadah
mung sacuwil ginalintir kang ginigit
dangu panggilutira

Sarwi ngancarani mring kang rayi
yayi suwawi sami dhaharan
kang rayi nanduki age
dhahar nyamikan sampun
linorodkên mring Jamal Jamil
agêpah dènnya nadhah
wong roro athêkul
yata kang sami jagongan
nèng dalême Kyai Bayi Panurta ngling
sakèhe kulawangsa

Ing latri lagya midadarèni
pan pêpakan kulawarganira
miwah pra lurah santrine
Ki Bayi dènnya lungguh
pinggir kang lèr têngah gènnèki
anyamping godhong jarak
kêmul kampuh sindur
dhêstharira mori pêthak
kuluk cêmêng luwas sadaya arêsik
lênggah lante dêmangan

Sasaosan dhêdharan mawarni
ingkang cêlak dènnira alênggah
ri kalih kanan keringe
Panamar Panukmèku
myang pangulu Ki Basarodin
Talabodin kalawan
Nursukidin wau
murid Jaki Pranaita
santri Luci Jumêna lan Ki Sêmbagi
prênah paman lan uwa

Pan tinata lulungguhanèki
ingkang têngên lan sêpuh nèmira
akapang têpung lungguhe
Amadiman sumambung
Amadolah lan Amadtahir
kêlawan Amadbadar
miwah Amadarum
bagus Imran bagus Ilyas
gus Suhada Murtaja bagus Nawawi
Janawi lan gus Nurya

Gus Nuryani Nurjani Jumjani
gus Tabrani Jaelani miwah
Ngabdul-sudur Dul-sukur-e
Ngabdul-tamsur Dul-gapur
Duljuwahir Ngabdul-Ngajujir
nulya pêtinggi desa
samya bêkêl têpung
Wrêgaita Wrêgatruna
Wrêganaya Kêrtayasa Wangsakêrti
Kêrtinala pak Sawa

Pak Banikêm pak Sungkêm pak Kêmis
pak Rajiyah pak Kêdah pak Susah
pêpakan sadaya andhèr
bêkêl kewala ngayun
pan kajawi bêkêl pawingking
samya jagani karya
acakut aguyub
myang santrine masjid kathah
samya darus Kur'an kitab lan tajuwid
myang usul nahwu sarap

Langkung rêma pêpacitanèki
wedang kopi wowohan gorèngan
balêbah pangan santri kèh
tan kirang malah langkung
yata ingkang anèng pêndhapi
Kyai Bayi Panurta
tinarap nak putu
katonton wibawanira
Ki Panurta wong sadesa mule sami
nadyan liyan amanca

Langkung asri langêning pandhapi
linangse pêthak sêdayanira
pyan lawon lan sasukane
amrik pandam akurung
pan daluwang banyu rinujit
kinêmbang samya dluwang
ijo lawan biru
damar-damar ting paluncar
miwah salêbêting wisma anêlahi
mubyar tan ana memba

Samya gawok sakèh kang ningali
pan katêmbèn ing desa tan ana
kabèh jomblong pandulune
kang jagong samya muwus
lan rowange caturan ririh
Jêng Kyai nora jamak
karyèram pandulu
aku wruh ing kana-kana
pra priyayi mantu tan kadi puniki
rakiting pêpajangan

Ki Sêmbagi rêrasan aririh
ting kêranthuk lawan Ki Jumêna
ragi awadi anthuke
Ki Bayi lon amuwus
lan punapa uwa Sêmbagi
ingkang dipunwicara
awadi dinulu
kalawan paman Jumêna
Ki Sêmbagi nauri wacana aris
inggih bab pasatuwan

Kyai Bayi gupuh ngandikani
de punika rêrasan têmênan
lah uwa nèh tutugake
ngong kasupèn kêlamun
uwa sagêd amêmetangi
pasatuwan wong krama
awon pênêdipun
dènmariki uwa paman
cêcêlakan tunggil lan putrane kalih
pun Panukma Panamar

Ki Sêmbagi Jumêna mangarsi
wus anunggil Panukma Panamar
Ki Baywa lon patakone
wayahdalêm puniku
Tambangraras lan Amongragi
kados pundi punapa
pênêde puniku
Ki Sêmbagi lon wuwusnya
ngèlmu Buda beda lan sarak utami
Ki Bayi lon ngandika

Wus la-ilanya wong laki rabi
kêdah anggunêm ing pasatuwan
Ki Sêmbagi wangsulane
inggih sumanggèng kayun
kang kapanggih petanganmami
èstri nêptu tridasa
langkunge têtêlu
kang jalu nêptu tridasa
langkung wolu gunggunge pitungdasa ji
ingêcèr picis kênthang

Crèk-crèk krukup crik andhok dhawah sri
sinanèskên kang kari ngècèran
crik andhok dhawah sri manèh
winor lan kang sri wau
sakantunne dipunècèri
crèk andhok tiba lara
sinèjèkkên gupuh
crèk andhok dhawah ing lênggah
satêlase crik andhok dhawah sri malih
wêtan dhanyange gangsal

Ambêgènggèng Ki Sumbagi angling
ih sae têmên ècèrannira
pangantèn agêng bêgjane
Kyai Bayi gumuyu
amaca Alkamdulilahi
atanya dêrahira
Ki Sêmbagi muwus
dhanyang gangsal gih punika
wiwit èstri lungguh gêdhong lara pati
etang anut ing dhanyang

Ki Panurta ngling punapa malih
kang uwa jar mêksih wontên ramal
kala-mudhêngipun dèrèng
pan sami kêkahipun
nêptuning kang sastra winilis
aksara kalih dasa
pan pinara têlu
sastrane saduman sapta
ha ra ta la ja ma tha nêptunya niji
rong duman sastra sapta

Na ka sa pa ya ga nga nêptu dwi
kang têlung duman nênêm sastranya
ca tha wa da nya ba dene
nêptunipun anêlu
pan ingetang jalu lan èstri
binucal tiga-tiga
pintên kantunnipun
yèn kantun tiga palastra
lamun kantun kêkalih punika sakit
kantun siji utama

Putradalêm punika prayogi
wiwitane wêkasane susah
pisah lan yayah-rênane
wikana pisahipun
enggal lawas pati lan urip
têmtu ujaring ramal
kala-mudhêngipun
ewa punika sumangga
tabit Buda manawi cêgah ing ngèlmi
amawi pasatuwan

Kyai Bayi angling mring Sêmbagi
langkung kathah ngèlmuning Pangeran
tan sagêd anacahake
uwa yèn bab puniku
yèn tilarên tan mêlarati
nging Ki Bayi Panurta
manahe sumênut
Ki Pangulu datan rêmbag
ngèlmu kala-mudhênge Kyai Sêmbagi
myang santri kathah-kathah

Ki Panurta ngling mring santri Luci
sira undangên si Kulawirya
kang liningan mentar age
tan dangu nulya rawuh
prapta ngarsanira Ki Bayi
kang raka angandika
bêcik padha catur
lan kakangmu Ki Panamar
totohana wêdhus lêmu lan kèbiri
kang rayi tur sandika

Ki Panamar amuwus mring ari
priye jangjine sira lan ingwang
mungguh totohane kuwe
manuta ing matipun
êmat pidak kalawan êtir
mat mantri jaran gajah
kacèk bayaripun
yèn mat mantri pidak gajah
apan wêdhus lêmu bayaranirèki
yèn mat êtir jaranan

Sak sukane pan ayam kêbiri
Kulawirya anauri sagah
nulya pinasang cature
Panamar gêlaripun
kawal supit-urang miranti
Kulawirya glarira
êtire tinumpuk
kukuh kawal kakanthètan
lêkas maju sag sêg pidak mrih pêpati
ngungkih angkah-ingangkah

Ki Panamar langkung ngati-ati
nanging pidake kathah kang rusak
rada katimpah lampahe
akêcap manthuk-manthuk
dangu pikir lampahing ngêtir
Kulawirya angatag
swawi kadangon wus
nulya nglampahakên jaran
pan kasupèn tinggal kawal mangan mantri
jaran pinangan gajah

Dadya gulêd sadhengaha lali
pangan-pinangan gêsah-ginêsah
Ki Bayi la-ilu bae
anggêsah-gêsah tumut
ngalor ngidul mèlu gêsahi
rubungan para tuwa
suka samya dulu
kang timpuh wênèh siduwa
ana ingkang ngêlus-êlus jenggodnèki
kang cêcathut anglangak

Ki Bayi ngling hèh Wirya dènaglis
lakokêna jaranmu anggusah
sigra ginubah ratune
kenging dènrok tiripun
tumut gusah Kiyai Bayi
Kulawirya asuka
sah-sah ès-ès suh-suh
angalênggêr Ki Panamar
kukur-kukur kerogan tyasira sêdhih
gatêlên jenggodira

Kulawirya kêkêl anyukikik
ratu mingsêd tir pinangan jaran
gya tire kinênthêngake
sarwi alon mêrkungkung
tuding-tuding tangan kumitir
dènmatna tir wus êmat
nanging datan ayun
ingangkah êmat kapidak
Ki Panamar ngulat-ngulèt priye iki
angosog dènnya lampah

Sakarine rinampêtkên aglis
tinadhahan ing kawal kanthètan
dadya tumpês sadayane
kari gajah angacung
Kulawirya saya angikik
dhasar watak manthêlang
mangka olèh buru
tan ering mring kakangira
anjêgènggèng ngisin-isin bakal iki
anuntun wêdhus domba

Dhasar jambul kabênêran kêndhit
berok lêmu gimblah jenggodira
jalamprah kaya jenggode
Basarodin blêglugu
ki pangulu ambêkuh ih ih
dadak nggarap wong tuwa
Ki Bayi gumuyu
Ki Panamar rada duka
ih wong nganom anèng ngarsane kiyai
polahe cêlangkrakan

Kulawirya saya bilik-bilik
cukakakan Panamar ngling nyêntak
lah wis ta êmatna age
Kulawirya gumuyu
êmat pidak sapapan uwis
Panamar asok menda
garundêlan muwus
bênêr kang ngarani karam
wong botohan nora patut dènparduli
bêcik padha cinêgah

Kyai Bayi Panurta ngling aris
mring kang rayi Panukma Panamar
katri mring Basarodine
mungguh ing dina sesuk
wayah apa sangatirèki
Amate ing paningkah
Ki Pangulu matur
punika tanggal ping rolas
lêrêsipun enjinge wit Jabarail
Ahmate wêktu Ngasar

Wayah wisandamêl Yurup-nèki
pan sumangga pundi kang kinarsan
Ki Bayi lon andikane
utama Ahmatipun
ningkah Ngasar sorene panggih
bêbanjuran kewala
dhasar karsanipun
nora kaya wong maksiyat
nganggo ngarak ramèn-ramèn tan marêngi
karsane Amongraga

Samene kiye wus anglojoki
malah sunduga tan pati rêna
karsane ringkêsan bae
iki saking nyaimu
bêrkating wong asih ing siwi
pinalangan tan kêna
kudu kusung-kusung
kusunge tan rowan-rowan
yèn rowa-a pêsthi nyuruhi priyayi
amung niyat sidhêkah

Mangan krasa pêdhês asin thithik
sêkul sêlayah kêdah pinrutah
nak putu kulawangsane
satêngah kaya kaul
dupèh anak kari sawiji
manahe ge luwara
mulane abikut
manira sêmada wêlas
apan mèlu karasa ing ati mami
sutrèstri mung sajuga

Pan tumungkul ingkang rayi kalih
myang Ki Basarodin aturira
inggih kadospundi malèh
tyaspaduka dènsukur
suka rêna ing lair batin
mapan sampun jaragan
samya nêdha tuwuk
sampun mawi susah-susah
mokal supe wal ngamalun kajiratin
bikakekati iman

Pan gumujêng wau Kyai Bayi
iya bênêr cêcaturing kitab
sidhêkah gêdhe pedahe
ya bangêt tarimaku
angandika mring santri Luci
sira mundhuta trêbang
siji bae gupuh
Luci sigra mundhut trêbang
sinaoskên ing ngarsa Kiyai Bayi
trêbang nulya sinêntak

Kyai Bayi angandika aris
payo padha trêbangan dhèwèkan
Ki Panukma Panamare
katêlu ki pangulu
kapat Luci kalima Jaki
nênême Pranaita
kapitune aku
samya suka kang liningan
adan lêkas ginêmbrang trêbangirèki
anulya lêkas bawa

Singir Jawa sajak Bintarèki
ngêlik alot erak-erak sêrak
pating karêkêl ulonne
brêkat guru asêmu
lêlagone pan angunani
gadhuwul mêmbal-mêmbal
lulungsuran bêsus
saurane ya hu-Allah
tabaraka Allahu robilngalamin
bakina wa-aba-da

Panrêbange kathah kêmpyangnèki
gêmbrungira nibani irama
dèningêr-ingêr trêbange
pong pêg pyak tong ting brèngbrung
nulya nyandhak singir angêlik
Jaki Luci asênggak
kêploke agupruk
lapale singir tanakal
tubi asla biarbabi saodadi
kadasamsu pilibra

Jiha tatana kalu kang singir
nulya sêlawat maca ruwiya
kèndêl samya asêsambèn
rare gumêdêr amyung
tantangan toh pating jarêlih
thak-thèk sami panggalan
Ki Baywa ngling hus hus
bocah padha kênèng tolah
sok sinau malang jati bolong benjing
jamak ngaji sêmbahyang

Dinukanan sadaya pan ajrih
samya bubar ngalih gon kewala
rubungan panggalan malèh
kyai duka anêbut
nyandhak wilah Jaki lan Luci
kang rare sinabêtan
bubar byur lumayu
Ki Jaki nêmu wong tuwa
ginitikan ngudubilah dene iki
ana benggole kawak

Kyai Bayi duka sarwi paring
bêbêt putih wus kinèn kapoka
yata kang nèng jro wismane
Ni Malarsih alungguh
lan ipenira kakalih
Sumbaling datan têbah
angladèni ngayun
angayap parèstri kathah
sami cuki wênèh keyo ting karipyik
dhakon samya paguywan

Pawèstri kang anèng masjid alit
samya dhikir lêlagon barungan
cumlêring rêmpêg ungêle
swara anganyut-anyut
amêwahi asrining wêngi
sadalu datan kêndhat
salin-salin lagu
ing masjid agêng trêbangan
santri kathah samya sêlawatan dhikir
maulut langkung rahab

Santri Luci bikut angladèni
wedang panganan rampadan muncar
wus pinetang sapatute
rinampat ingkang mungguh
angalihi wênèh nigani
kang ingancak kewala
nigani sadarum
pêpak warnining panganan
lah-olahan woh-wohan sadaya sami
kaot piring lan ancak

Myang wedang tèh manisan nèng bèri
wedang kahwa manisan nèng dhulang
lan rokok jambe suruhe
gembol wêr ingkang mungguh
rokok dawa miwah tapsirih
bokor myang panjang-ilang
wênèh kang winungkus
waradin sadayanira
kang jagongan ing mandhapa lan ing masjid
miwah kang nambut-karya

Tuwin kang anèng wisma pra èstri
datan prabeda samya rinampad
ingkang jagongan arame
mêmangan ting kariyuk
ting karêcap myang sêgu wahing
wênèh kandha-kinandha
tuture agupruk
dagang maring Surapringga
prau momotan jaran kèsèr lan sapi
paraning papasaran

Jor-jinoran tutur olih bathi
ingkang gèthèk bathine gethokan
lumur sor nutur untunge
kang tanèn nutur tulus
anguyangkên nêmpur lèh bathi
tandho atundha-tundha
tandha tandhing untung
panêgar balantik jaran
tutur tuku bêlo satêngah dadi
payu sawidak lima

Ingkang alul anglampahkên dhuwit
yèn anggadhe motangkên sareyal
suwang sigar uyahane
yèn sapuluh rongpuluh
sareyale suku sêsasi
tutur gawe curiga
sakandêlanipun
mas ginadhe rolas reyal
wus bur dinol payu pitung puluh anggris
kêris thok tan kandêlan

Nora liyan kang kinandha sami
para sudagar tani panêgar
anèng ngon-ingon kandhane
jago gêmak brêkutut
bèbèk banyak pitik gulathik
êmprit pêthèkanira
kang payu nêm suku
samya catur kang turangga
apêpanthan sagolongane pribadi
dhalang kandha angruwat

Angêtèprês bêbanyolan ringgit
tangan suraweyan kang minangka
Sêmar Petruk Nalagarèng
sêmbada cucutipun
Widiguna lucu kêpati
ginaguyu gêr-gêran
kang linggih angêlun
ngalèh ngrubung Widiguna
samya kêkêl cukakakan hih hih hih hih
huh huh huh hah hah hah hah

Nora pijêr amêmangan sami
rare rubyung myang kang nambut-karya
kèh salong tinggal gawene
kasinoman arubung
ting cukikik mijêti ati
ngangsu unjal-ambêgan
gêr ambata rubuh
kasor kang para carita
Kyai Bayi pan gumujêng anggaligik
andêlna Widiguna

Yata wus dalu bêdhug dhêng muni
santri Luci angladèkkên dhahar
ngabani kasinomane
nampa rampadanipun
miwah ancak gotong-pat sami
panganan dinum samya
sabageyanipun
kinêroso tapak-dara
nulya sêkul ulam majêng maring ngarsi
ingetang ambêng tata

Rampadan kang ngalihi nigani
ambêng ancak nyêdasani samya
nyêlawèni santri rare
kang jangan bècèk wêdhus
ajang takir gêdêbog sami
sawusira warata
Ki Bayi amuwus
suwawi sami wijikan
nulya samya tuturuh sadaya sami
wanting angumbah tangan

Adan lêkas nadhah ting karêcip
kriyak-kriyuk amangan seropan
ingkang mangan kèh swarane
Widiguna nglingnya rum
engak ganggang bèbèk agurih
gêr ginuyu ing kathah
kang kasêlak huk-huk
angguguyu Widiguna
mring dènnya mangan enak sadayèki
ambêng dinum binêrkat

Wus warata kang bagi-binagi
sami kinêroso tapak-dara
sinandhing tan ana mulèh
lajêng natas sadalu
samya kandha kinandha malih
kang macanan wong-wongan
lan dham-dhaman catur
wênèh ngantuk arenggotan
kang nyênyambi mangan brêkate pribadi
kang udut nocoh kinang

Ting kalêmpor amyang ting parêlik
Ki Bayi sês kêlukuk bênggala
kang udut nipah lan wangèn
Widiguna audud
patang gelang tike lininting
Kyai Bayi ngandika
ngong mambu alangu
langu lir kukusing madad
ingkang sami cêlak matur jêng kiyai
inggih pun Widiguna

Tike sagêgêm kang dipunlinting
Widiguna nauri ya ta lah
kabèh padha ngrubuhake
ginuyu ing sadarum
Ki Baywa ngling kadèkna sangit
madad lininting klaras
langu ngaluk-aluk
Widiguna anggêlungsar
kêkadhalan majêng nêmbah bari ngagir
mring Ki Bayi Panurta

Kulanuwun kamipurun kêdhik
dalêm paringi mindho sakêdhap
kados punapa raose
êsês dalêm galuguk
gih apuntên dalêm kang mugi
dalêm lilani kêdhap
Ki Bayi gumuyu
cêblung dhalang cêlangkrakan
njaluk mindho kêlukuknya ênya iki
ududa klukukingwang

Dimarene majuwa sathithik
Widiguna pinulir irungnya
irungmu iki kagêdhèn
andêlole ambêngkuk
bok êlongên pêthèl bèn cilik
Widiguna anjola
gumuyu dhuh biyung
irunge dènusap-usap
irungkula punika kularêmêni
awon-awon botêna

Sampun bêktane duk wingi uni
pinulir ngantèk abang bêranang
gêr ginuyu ing wong akèh
kyai gumujêng guguk
pênyanaku awèh dènlongi
matur dede pabênan
sangsaya ginuyu
Ki Bayi mundhut rasukan
sêmbagi bang lan ikêt jingga pinaring
-akên Ki Widiguna

Kulambiku jobah gonên iki
barjumungah de ikête jingga
yèn tinanggap gonên mèrèt
Ki Guna nêmbah nuwun
nuwun inggih inggih kapundhi
sinunggi linggèh bêksa
klak kluk pacak-gulu
udud kalukuk kasêlak
huk huk sarwi matur dalêm pulir malih
irung kula kang bêgja

Mundur lero maring gonne malih
ginuyu mring wong kathah gêr-gêran
parèstri nèng dalêm gêdhe
samya ngungak gumuyu
mring Ki Widiguna pinaring
akèh polahe bungah
langkung cucudipun
Nyai Malarsih tinarap
ing parèstri kang putra mantu nèng ngarsi
Rarasati kalawan

Ni Daya lan Jumêna Sêmbagi
ni Panukma lan ni Panamar
sudagar kang gêdhe-gêdhe
ni pêngulu nèm sêpuh
wus luwaran dènnira bukti
samya namur lèk-lèkan
kejo ting kêrupyuk
ingkang cuki dhêdhakonan
rare cilik gumêtêr gathèng cangguring
ana kang cêcaturan

Wênèh paguywan pating cukikik
wênèh rêrasan acarêmêdan
Ni Sumbaling angêtèprès
takèn mring Ni Dayèku
lah bokayu dika rumiyin
kaping pintên mah-imah
duk maksih nèmipun
Nyai Daya saurira
e ya amung ping pindho kangjêng kiyai
dipati Wirasaba

Duk pinundhut ku kinarya sêlir
pêngantyan lagya olèh nêm wulan
sêdhênge pêpasihane
pinancal pitung puluh
saking rêmên marang wakmami
bojoku bêntayangan
rina wêngibingung
kang dènamèkkên mung ingwang
aku iya samono manèh anangis
kèlingan duk pasiyan

Bêrkating bocah sun durung ngêrti
rakiting wong laki pipindhonan
kèlingan lakiku bae
satingkahe alulut
cinêdhakan mring ki dipati
mêngkarag angganingwang
jrih sangêt kalangkung
tur rinêpa ingarihan
sarta pinaringan arta busana di
tan arsa nampanana

Kang kaetang namung lakimami
solah bawane tansah katingal
iya wong padha ênome
ki dipati wus sêpuh
sariranya pupuk mêdèni
sabên ngong cinêlakan
tansah nangis asru
pan kongsi satêngah wulan
nora kêna manira pan maksih eling
marang lakiku lawas

Ni Sumbaling tanya kadipundi
wiwitipun kênane kêkênan
Ni Daya gumuyu nyablèk
iku lagi suntutur
nuju udan dêrês kapati
ngong anèng pagêdhongan
dalêm èmpèripun
tan wruh ki dipati prapta
kanca bubar nuli lawange kinunci
gumujêng galigikan

Nyandhak tangan ginujêg ngong jêlih
rêgêjêgan pinaksa kewala
tan bisa mawal karsane
nuli iya wis atut
manira lan ki adipati
Sumbaling dhêsêg tanya
sarwi guyu-guyu
tanggung têmên dang dèn-jugag
ingkang cêlak samya gumuyu angikik
nyai pangulu têngah

Nyai Pratima sudagar sugih
ragi dhompol wong pat carêmêdan
cukikikan samya lirèh
Sumbaling dhêsêg muwus
kadipundi witipun kenging
bokayu duk kinarsan
nèh wangsuli wau
Ni Daya tutur tan ringa
kerasèng tyas ningali pajangan amrik
èngêt kala nèmira

Ika mau duk ki adipati
anggarêjêg kêmbênku linukar
sun bênakkên lukar manèh
sinjangingong rinangkut
lajêng dheprok-dheprok tinarik
lambungku nyêng dènangkat
angadêg rinangkul
ngong nangis anyêngkah-nyêngkah
kinukuhan ngapithing sarwi ngarasi
anguyêg payudara

Wus kawudan tan polih ing tapih
ki dipati nyamping wus siningsal
byar ngalela kagungane
nuli wisnya wis atut
tan beda lan pangantèn ugi
Sumbaling hêm ah biyang
tanggung têmên iku
manas-ati sok dèn-jugag
caritane wong têlu sami angudi
bacute babar-pisan

Nyai Daya èsmu guyu angling
mau têka kudu cêcarita
tan kêna sabrèbèt durèn
iya mara suntutur
nanging mêngko gantya nakoni
wus samya sinaguhan
Ni Daya gumuyu
basa mangkono ngong mulat
kagungane jêng kyai têtêg atitih
nglêgarang gêdhe dawa

Andharêdhêg atiku kuwatir
nulya ginulingkên kinurêban
timbalane to e to e
manira asidhêkus
pan winêngkang ingong kukuhi
tinimpah saya sayah
wus bênggang pupuku
jêng kyai dipati mapan
gya tumanduk warastra sêg angêlêbi
pan dudu lamakira

Nêt andêdêl tan kêna tumuli
pinapan-papankên wus amapan
pinêksa sru pêmadale
makênêng raosipun
ambarêbêt pating prakinting
kumêsar anêratap
grêgêl sun-anjêpluk
anjrit pinêksa kewala
tan kuwagang pantoging watês ngong jêlih
kêsamur drêsing ngudan

Binotan srêg pangkêrêdan mami
pat-pêt pêtêng ambêgan salêkak
mawut kokonangku kabèh
êrug ngatut manjuluk
bantal kontal ujurku ngalih
polahngong gêlasaran
malang megung tinut
udane tan têrang-têrang
dêrês bae suwe-suwe rada rapih
tangisku nuli suda

Gigilani solahe jêng kyai
payudara pipi cinokotan
pinggêt unton-unton kabèh
mayar rasane liru
mak blas seje mau saiki
nora mèmpêr satuma
mung sadhela bingung
nuli pikir salin ada
sasuwene tan bisa mêlèk sakêdhik
sumrahe nora jamak

Tan kèlingan bojo-bojo dhingin
bocah cilik-cilik tan mirasa
nulya lèh gêdhe angatèl
satêngahing pulangyun
lèrèn kinèn nêkêm ningali
ih tobat nora jamak
satutup nêt punjul
sajêmpol pènyèt sih ngongkang
marêm mathêm pangrasa tan nêdya uwis
udan drês kongsi têrang

Gêr gumuyu ririh ting kulikik
wong tri angling nyêthoti Ni Daya
ngêpenginake dongènge
samya rongèh alungguh
ting kalêsêt gondhange salit
napase kumarangsang
ngêlêd-êlêd idu
samya jawilan papindhan
ingabedhang lêlèjêm iriban liring
Ni Daya ris atanya

Lah bok Têngah wis ping pintên laki
nauri gih duraka ping tiga
tinanyan pundi bedane
bok Têngah èsmu guyu
jaka-lara pangantèn urip
pangantèn sami bocah
lamine rong taun
randha nêm wulan mah-imah
angsal ngriki kemawon Ki Basarodin
adhine Amad Badar

Mung puniku kang dadi tyasmami
mèmpêr kang dika tutur punika
arêbut agêng panjange
kang pundi ukuripun
sami nyakêp gêlangan sikil
gênge gêng ki dipatya
mênang panjangipun
botên patos kêrêp minggah
nanging bêtah wiwit sontên ngantos enjing
raose kalênyêran

Badan sakojur ngalêbêt mrinding
pan kêrasan ras-arasên wisan
yêkti pikantuk kang gêdhe
sami mèsêm ngacêmut
dhêdhêngkêtan dènnira lênggih
nging tan kongsi susuta
nulya pêgat lampus
randha pat wulan mah-imah
inggih angsal ki pangulu Basarodin
lah punapa bedanya

Anahuri apan kaot ugi
dene ki pangulu darbèkira
gêng nanging sangêt cêndhake
sampun lir cêpuk lugu
watês gêlang lan bongkot sami
gendhol-gendhol ing ngandhap
sagêgêm agêmuk
yèn nggarap sapatilêman
goblag-gabluk bêg-bêg kadya dèn sothoni
grewal-grèwèl pocotan

Kêsêl bênakakên anjagani
ting cukikik wong papat cêblèkan
layak yèn grèwèlan bae
wong kaya balabudhur
ambalèndhêr ngewuh-ewuhi
dhasar bandhane cêndhak
wêtênge anjêndhul
tan pati bisa akandhas
ngaya-aya sunduga boyoke sakit
mênêtakên rêkasa

Nyai Têngah gumuyu nauri
lêrês Nyai Daya panduginya
tingkah sangêt kangelane
ambêgane asênggur
kula-watuki kemawon jêbling
wahing sarêng copotnya
mak bul sru cumêput
tan kêkah anèng panggonan
susahing tyas karaosrayat kang mati
ginuyu cukikikan

Ni Parti makaping pintên laki
nauri mung sapisan kewala
nanging sring kenging godhane
kinedanan wong bagus
godhaning blis pisan ping kalih
yèn sampun kalampahan
manahkula gêtun
sarêng ping tiga sakawan
lajêng tuman tan nganti milih wong sigid
anggêr agêng kewala

Yèn kula kesah pêpara asring
rinêjêng jênak sapatilêman
tan nganyang yèn tumbas wade
inggih lêrês bokayu
ingkang agêng lawan kang alit
yèn angsal agêng panjang
angalênyêng bingung
pangobèng kula nêmbêlas
anyapisan wêrata kula pilihi
angsal tiyang sakawan

Pangobèng tiga buruh satunggal
buruh sangêt awon warnanira
nanging gêng panjang badanne
ngungkuli kang cinatur
dados agêm mathêm ing ati
iriban mring wong lanang
yèn pasar Pon Tanjung
mikat babu nèng dêdalan
gêgarapan sakatêg-katêge dugi
sêgêr adheyang-dheyang

Tiyang ngriki kathah sunicipi
ingkang kêrêp mung Ki Kulawirya
rayat datan uningane
lan ki pangulu êmpun
inggih lêrês tir dènbithèni
gumuyu jojorokan
Ni Malarsih dulu
cat myarsa ing carêmêdan
tyasnya ngungun ya ta lah dene wus sami
tuwa acêrêmêdan

Sadangunira Nikèn Malarsih
muwus lan nyai pêngulu tuwa
dus-wiladah lan nipase
kasaru kang gumuyu
ting kulikik ingampêt sami
lirih dènnya rêrasan
Ni Malarsih muwus
bibi punapa rinêmbag
dene nêmên gumuyu pating jurawil
nauri kang liningan

Inggih gujêngan tamba lèk sami
Ni Malarsih malih angandika
Sumbaling punika biyèn
têlèdhèk langkung payu
gêr ginuyu rewange linggih
mênêng mari crêmêdan
liya kang cinatur
nyawêngah angon iriban
wus katungkul nuli carêmêdan malih
Sumbaling tinakonan

Tutur duk masihe dados ringgit
dèrèng paringkilên wus anjajah
jêjaka wong tuwa dene
sajêg kula pulangpun
dèrèng wêruh raosing sakit
pan sakeca kewala
nanging wiwitipun
krêp jajalan sami bocah
uga gêdhe saya gêdhe-gêdhe malih
kula duk maksih bocah

Dipun-tunggil tilêm lawan êncik
êncik Subedhe badane domba
lan kang dika catur kabèh
agêng kang kulatutur
pan satukup bathêthêt luwih
rong jêmpol pênêd ngaya
acul manggut-manggut
dinêdêlakên ing wokkan
lir dèndhêngkul ngilêbi ubênging pinggir
dèn ngêr-ingêr mrih mapan

Dangu-dangu sami ngêmu yiyit
dèn usêlakên angêlar-êlar
wus angaluwing kikise
mêkênêng mak blêng anglud
bongkoting ngong ubêd-ubêdi
ing saptangan supaya
ywa tutug pokipun
blês-blês alon kêlêmira
rada suwe tutuge watêsing jarit
saptangan mau ika

Duk wiwite nyang-nyêng gringgang-gringging
amrêkinding raose tan kaprah
lawan sabêne wong ngakèh
datyan kadya puniku
ngunyêr-unyêr ngalênyêr anyir
bêd-ubêd inguculan
puput lar-lêr lar-lur
saking agênge tan gonggang
lae-lae dubilah rasane ngênting
abungah ngangah-angah

Mung punika kang dadya tyasmami
anjêlajah kabèh kawêratan
Cina Koja Cik Jawane
wus tan bisa angetung
awon pênêd agêng lan alit
miwah kang panjang cêndhak
kang koming myang buntung
anggêre kang kêngkêng mangkas
ingkang panjang kang bênêr bêmbêng agilig
kang mêdhok bulêdira

Kang mucuk-bung tan pati pakolih
miwah kang bêndhol alit bongkotnya
sring dhoko têngahing gawe
ngong ginarap wong têlu
dèn-woloni dipun-rolasi
ngagir miring malumah
myang mungkur sidhêkus
anjongok jêngking lumampah
ambêrangkang ngadêg ngingkrang anèng nginggil
pinangku nganja-anja

Mila katêlah rêmênanmami
yèn wong garap tan akèh rekanya
bosên êlir angkrok bae
asring ngong tinggal turu
yèn mêlèka sun plaur dhidhis
ginuyu kalêsikan
malih lon amuwus
mendahane ngalahêna
ingkang akèh rekane salin sumalin
sumrah bisa aliyan

Salin solah salin raosnèki
nadyan sadina sawêngi bêtah
malah saya kèh rasane
lir gatêlên kinukur
puk nim kukur-kukur ing gudhig
ènyèng sakojur pisan
layake puniku
jênênge anyêng nyang-nyêngan
paribasan wong kêna ngênyêng sayêkti
têmtu rasaning lanang

Yata wontên wulangan sawiji
padha karêm rêrasan karasa
ajrih isin mèlu ngomèl
sadangune angrungu
rêrasan kang ngenaki ati
nilingkên pan katara
api-api idu
kêcah-kêcoh sêsamuran
nanging nora marèjèl pangrungunèki
kabèh wus kacathêtan

Dangu-dangu kêrasa mrêkinding
jêlalatan narithil kêdhèpnya
awake kabèh anyabe
sasuwene alungguh
pan wus mêtu ping nêm mring jawi
kalêsêd malih mêdal
awat-awat nguyuh
bakune saking amawas
saya matu bêngkak kagunganirèki
thinuthuka kêmlothak

Sapraptaning jawi nulya linggih
bêkah-bêkuh hèh hèh ah ya ta lah
sarwi mijêd wêlakange
boyoke dèn-kuk-êngkuk
parandene ora amari
angadhuh sarwi ngucap
ambakna wong muwus
agawe laraning ngawak
suwe-suwe angadêg sarwi anjêngking
mêrkungkung ngulèt kayang

Kaku atine anjêlih ririh
gêdrag-gêdrug ekar sukunira
kadhêdhêlan andêlèwèr
kisruh kabêlêt nguyuh
mring pakiwan lumayu gêndring
kiyêng abêdêdêngan
wêtune kasusu
kocar-kacir nèng dêdalanan
durung kongsi tutug ênggoning wus ênting
sinjange kaompolan

Parandene mêksa durung mari
paringisan lir wong lara ayan
kêcap-kêcap ngêsês bae
amingka bathukipun
nora kêna dipunsayuti
wêgah sangêt ngrêsula
jêr ya kae mau
cêlathune nora kaprah
sarwi nêkêm kagungan mêksa ambithi
cinêthot ciniwêlan

Wong papat sami mêndêm kalisik
saking nyênyêde kang carêmêdan
sadaya mêtu yiyide
ngêmbêr sadangunipun
kopoh tambas marang ing tapih
takon-tinakon samya
sami drês angilu
gumuyu apalungokan
ngajak adus jinabad pamrojol mani
wong papat sarêng kesah

Tan wun catur sêmbère Sumbaling
yata ingkang jagongan kidulan
Jayèngwèsthi ing dalême
sasontên kang winuwus
namung ngèlmi saraking nabi
murading kawiritan
pêkih kang pakewuh
sabaturing pasugata
sadaya wus wanci satêngah satunggil
Jayèngraga krêkuhan

Sasontên mila dènyarsa singir
nanging ajrih manawi dinukan
mring raka dadya tyas mêne
garêncêngan ing kalbu
arsa munjuk-munjuk pan ajrih
tag-tig widhag-widhigan
tan saranta matur
ing raka Sèh Amongraga
kula nuwun pangapuntên ingkang mugi
wontên lilah paduka

Lamun parêng paduka lilani
kewala pun sunat sisingiran
dhikir maulud pedahe
Amongraga amuwus
inggih sunat-sunat utami
kurmat Jêng Rasullolah
manpangat aplanlu
Jayèngraga enggar ing tyas
wus kalilan kêtêkan sru nêging ngati
sênthot mêdal ing jaba

Jamal Jamil lawan Jalalodin
Nuripin tan kantun Jayèngraga
lênggah ing pandhapa ngèglèh
mundhut trêbang têtêlu
lawan kêndhangira satunggil
pra santri kang jagongan
mire maro kêpung
angandika Jayèngraga
marang para lurah santri gus Arpani
Jonadin Jayaniman

Bagus Yahya gus Jalalèn tuwin
gus Dawud gus Yusup Amad Darsa
kinèn mêpak lèrèhane
myang para bêkêl dhusun
kang sami kewala agami
dhalang topèng Ki Crêma
-sana anèng ngayun
kalawan Widilêksana
Tunjangkara samya cêlak Jayèngragi
para santri aberag

Amongraga mèsêm aningali
mring kang rayi sira Jayèngraga
angling mring Jayèngwèsthine
rayinta wus adangu
dènnya arsa asunat singir
Jayèngwèsthi turira
inggih sakalangkung
yèn ta sampuna kapalang
jrih ing tuwan kêdah natapCara-bali
salendro myang pelogan

Tan pae lan karsane Jêng Kyai
tuwin ibu sangêt brangtanira
duk wingi kantaka supe
kathah karasèng kalbu
Amongraga nauri aris
botên maibèn yèn ta
cuwèng tyas pun ibu
mugi Hyang kang ngapura-a
inggih yayi prayogi andika mijil
kalih paman sadaya

Kawularsa sêpêning awêngi
nulya tumurun Sèh Amongraga
maring langgar panêpènne
Jayèngwèsthi amêtu
lawan ingkang paman kêkalih
Suharja Wiradhusta
praptèng pandhapa wus
kang raka aris ngandika
para iki nganggo dadak têrbang katri
aramèn nganggo kêndhang

Jayèngraga mring raka turnya ris
mapan tiyang sampun kinalilan
punapa rinaos malih
ngajrih-jrihi tiyang yun
kang raka gumujêng nudingi
andêlna yèn singiran
rahabe kalangkung
Jayèngraga angandika
marang dhalang hèh Crêmasana sirèki
undangên Widiguna

Iya suwunên mring Jêng Kiyai
lan si Suratin yèn anèng kana
anake pak Rajinah-e
lamun tan anèng ngriku
ampirana nèng wismanèki
lan malih timbalana
putumu si Sênu
lan paman Ki Kulawirya
aturana nulya kang liningan aglis
mentar enggal-enggalan

Praptèng jroning regol aningali
wong gêr-gêran Ki Crêma wus nyana
yèn Ki Widiguna kae
pinaran tan asantun
kagyat Widiguna kapanggih
Crêmasana ajarwa
lakune ingutus
Widiguna saurira
yèn makatên dawêg marêg jêng Kiyai
nulya nêmbah ing ngarsa

Matur kawula dipuntimbali
ing putrapaduka Jayèngraga
Crêmasana kang kinèngkèn
dipun purih umatur
Kyai Bayi gumujêng angling
iku kanca kabudan
dhumpyuk padha kasud
dhêdhalang angundang dhalang
sing kon dhalang kang kinongkon dhalang sami
padha dhalang-dhalangan

Ana gawe apa dene gati
Crêmasana umatur putranta
karsa trêbangan rêramèn
Ki Baywa ngling amuwus
dènlilani mring Amongragi
matur kados kalilan
de suka kalangkung
Ki Bayigumujêng enggal
ingsun nêmpil sadhela iya sathithik
wong loro banyolana

sarêng bêngok anjêlih wong kalih
samya kagèt sadaya alatah
bêkêm-binêkêm karone
Widiguna acucut
Crêmasana lucu kêpati
poyok-pinoyok samya
gêr-gêran ginuyu
jêng Kyai gumujêng suka
nulya mundhut rasukan sêmbagi abrit
kalawan ikêt jingga

Crêmasana kulambiku iki
sun paringkên gonên Jumungahan
ikêt gonên yèn anopèng
Ki Crêmasana nuwun
nêmbah-nêmbah langkung kapundhi
nèng mustaka kacancang
pupucuking rambut
dahat ing kalingga murda
sih jêng Kyai dadosa jimat paripih
dados ing kayuwanan

Lah ya uwis dadak crita ringgit
jêng Kyai sarwi anggêgêm yatra
sajêmpèl sinêbar gonne
wong ro kinèn angrêbut
Crêmasana Widiguna glis
rêgêjêgan rêbutan
brawuk binarawuk
goh-ginogoh ing gêgêman
rame wêngkang-winêngkang tindhih-tinindhih
konthole Widiguna

Ginujêngan sêt anjêlih-jêlih
Widiguna kandhutane wutah
kang dènmut ginêgêm dene
kabèh kêna rinêbut
Crêmasana bungah kapati
dènculkên kontholira
Ki Widi mimisuh
Ki Bayi asuka-suka
gumêr-gumêr gumêdêr jalu lan èstri
guguyu Widiguna

Crêmasana pan umatur aris
inggih rayi dalêm Kulawirya
ingaturan putra mangke
Ki Bayi alon muwus
ya wis sira ngidula aglis
kang liningan sandika
nêmbah samya mundur
anakipun pak Jariyah
gus Suratin si Sênu wus dèntimbali
wus kerid sadayanya

Tan adangu wus prapta ing ngarsi
Jayèngraga ngling mring Crêmasana
dene suwe sira monyèt
Crêmasana umatur
inggih sawêg dipunparingi
ginanjar udhêng jingga
sarasukanipun
sêmbagi bang langkung pelag
dipunkêmbar gêbal-dalêm tiyang kalih
kula lan Widiguna

Sarta pinaring arta dhik-udhik
kang ngrêbat kula lan Widiguna
ramanta sangêt sukane
Jayèngraga gumuyu
sukur sirakaro pinaring
si Sênu lan si Surat
kon maju ing ngayun
nulya majêng anèng ngarsa
Jayèngraga anuduh marang Nuripin
bocah ro wènèhêna

Nyang si biyung konên anggêlungi
karo pisan bae konên ngêmbar
kang lir ronggèng busanane
sigra ingirid mangsuk
mring dalême Ki Jayèngragi
yata Ki Jayèngraga
trêbange ginêmbrung
lêkas amaca sêlawat
lan wong akèh salalahu ngalaihi
wasalamu ngalaeka

Nulya talu barung Bismillahi
amana Bismillahi amana
mana lilah gêr arame
trêbang gobyog ambarung
ajêguran gumuntur asri
gumêmbrêng agêmbrungan
abarung brêng-brong-brung
angguguk gêndhunging kêndhang
kêmpyung imbal atampèlan lan trêbang tri
sênggukan magak-magak

Samya kagyat kang wong jalu èstri
wong sadesa kadi ginugahan
tangi padha nonton kabèh
dhêrakalan lumayu
tuwa anom gêdhe lan cilik
rare nangis amothah
ting crêngèk kêmayu
ginendhong nangis nèng dalan
anggawa bor upêt colok myang didimik
miwah êting daluwang

Miwah kang anèng dalêm lèr sami
mirud aningali ing kidulan
jalu èstri age-age
lumayu rêbut-dhucung
mung kang anggêr kewala kari
tunggu têngga dandanan
lan kang sêpuh-sêpuh
rarya lit gusis sadaya
mring kidulan pêndhapa jêjêl apipit
jalwèstri yèl-uyêlan

Wus antara dangu talunèki
nulya suwuk amaca sêlawat
ngaring-aring sadayane
ingonnira winangun
kinang rokok wangèn lilinting
nipah kalobot mênyan
srotong lan kêlukuk
rokok tanjung kapulaga
wedang kopi jênang widaran krakkêling
grubi ulêr-ulêran

Santri saya kèh mèlu alinggih
samya lahab milu sêlawatan
wong tuwa bocah sêdene
Jayèngraga amuwus
mring Nuripin lan Jalalodin
karo mêngko êmpraka
nuli gênti maju
si Crêma lan Widiguna
kang liningan sandika aturirèki
berag santri sadaya

Jayèngraga angandika malih
Nuripin pundhutên têrbangingwang
si Macan Garongan kae
lawan mundhuta angklung
têka lima gêdhe lan cilik
mundhuta manèh trêbang
têlu êngkas gupuh
kang kinèngkèn sigra-sigra
mundhut trêbang titiga tan dangu prapti
kalawan angklungira

Wusnya katur marang Jayèngragi
nulya sinêntak Macan Garongan
ginêmbrang arum swarane
dadya trêbang pipitu
angklung gangsal kêndhang kakalih
ingkang sami narêbang
Jayèngwèsthi mungguh
lan kang rayi Jayèngraga
Wiradhustha Suharja Kulawiryèki
gus Dhaud Amat Asra

Santri lilima ingkang ngangklungi
Widilêksana lan Tunjangkara
kang nabuh kêndhang karone
arumat sêdaya wus
Jayèngraga lêkas asingir
bawa maca sêlawat
lagu Sêkargadhung
swara ngêlik arum mêmbat
ya illaha illaha ya illahai
ilalah Allah Allah

Sinauran swara kèh gora tri
sarta lan trêbang pitu barungan
angklung lan kêndhang arame
angguguk imbal gêdhug
kêmpyang kipyah angklung angênthir
klung klung thur nut irama
pong ping pyêk prong prong brung
thung thung dhah dhung grug bêng bung brang
puk pêk ping pêk pong bung pèng pèng tong-ting tong-gring
pêp pêp bah pung byang dhung brang

Kang ngemprak Nuripin Jalalodin
sarwi nyêkêl sumbu mubyar-mubyar
mubêng kalangan ngalètèr
sarwi angêmut sumbu
tênggok karo dènbarongoti
cicingklok cêcangklakan
pan surung-sinurung
brongot-binarongot gantya
dangu dènnya bêng-ubêngan siring gênti
kalangkung rahabira

Lamun nuju tibaning ing singir
Jayèngraga ngêlik abarungan
wong pitu rêmpêg ungêle
arum nuntung anuntung
lir salendro munya angrangin
kang senggolan kewala
lulut wilêtipun
singir dêling angêmanak
tan sarênti lapal bisahri rabingi
kad badan nurhul akla

Payah badan badra bida kali
mayujla anna rat bihil akla
nusarkan wamagribane
alussamai kalu
umarkaban ahlanwaulbi
soban nur ngijan ripta
tanpa mamis luhu
kil ngatil niniyus tahlan
wa la mar-ahul badrukarli kusnihi
bah jata tlubu akla

Anulya kang santri naurani
tanpa rungwan barungan lan trêbang
sawiji tan ana gèsèh
kalangkung gêr gumuntur
sinalahan sêlawat nabi
wa salalahu ngala
-ihi wasalamu
salalah ngala Muhammad
suwuk alon trêbangira angêpiping
bêng bêng bêng sèlèh trêbang

Jayèngraga nulya maca rawi
tumèmbêl patitis kira'atira
pasekat dawa cêndhake
sêmbada êmpuk mêntul
sajak Yaman wus angêsèhi
wilête ambiyolah
ngêmandhang alandhung
anggalêndêm rum araras
santri ingkang ahli kira'at tyase ênting
myarsa pasekatira

Wus bakda dènnira maca rawi
nulya sasambèn udud anginang
winêton panganan malèh
inggih sakantunnipun
suprandene misih prayogi
santri samya nyamikan
ing sasênêngipun
nulya lêkas bawa Lêmpang
Allahu ya Allahu Allah ya rabi
na Allah kasbun Allah

Tanggap barêng santri kèh nauri
angantêp swara tan ngetang èrak
sadaya samya rahabe
gumêr gumrumung ngandul
asauran gantya wus kadi
Monggang lan Lokananta
nganyut-anyut arum
Ki Crêma lan Widiguna
samya êmprak bêksa Kêlana-tinangkil
karone ikêd jingga

Cathokan sêt nyênthong asisinthing
rambut pinuntir ngluwêr singsêtan
cawêtan sabuk sondhère
akawêng tali wangsul
pan andhèglèg ambapang ngibing
apasang pupu malang
ngingkrang gêdrug-gêdrug
hebat grudha anjingklak
sêblak larap narècèt mundur sêrisig
anglênggak langak-langak

Tangan kipat-kipat ukêl tangkis
dariji gêtêr ambuntut landhak
andhêngklang manthêng mathènthèng
maju banyak salulup
anggêndhingdhang lambung klak-aklik
pacak-gulu èjlègan
manggut-manggut nyunguk
angêmbyak akipyah-kipyah
kêplok tangan lêmpêng aniba gionjing
akiprah gidrah gidrah

Jayèngraga tyasira mèh kêdhik
sèlèh têrbang ambêksa Kêlana
myat ing raka tyas jrih mêne
mupus mung nrêbang bêsus
angungkuli kang sadayèki
ngapipir ngipat-asta
imbal rangkêp baut
ngagêm si Macan Garongan
pan jumêngglung lir gong Siyêm matug bêning
tan ana timbangira

Aningali bungah sêdayèki
myat kang êmprak lan ingkang narêbang
sauran tiba singire
angêlik tan akantu
bi aslabi arbah sodadi
kadis samsu pilibra
jihatan akalu
kulu wasirtu sarian
pi butuni tasarapat li kamali
pi lumuriltu ngawal

Naurani santri kwèh gora ngrik
sru asêsêg gibyok trêbangannya
pong brung brang brung bêng tung tung grèng
pêg pêg bah bah kur bah kur
nguk nguk bêbêb clong clung thur thur thir
tong ting thor bong pung pung brang
tanpa rungyan ubyung
Crêmasana Widiguna
nyêkêl colok ngêngkêlang colok susumping
colok nyakot amubyar

Rame surung-sinurung sisirig
bobrongotan pan bakar-binakar
Kalana pêrang rekane
atêlorongan sumbu
| bar bêr mubyar-cinandhak
gya kinarya cundhuk
saingga lir pangabaran
kang anonton ênting sukane kapati
samya sumyah gêr-gêran

Samya katêmbèn dènnya ningali
nulya suwuk amaca sêlawat
samya lèrèn sadayane
Jayèngraga gumuyu
ingkang raka gumujêng ririh
dhasare tukang bêksa
kinèn êmprak baut
karya bungahe ngakathah
anglêgakkên galihe para priyayi
Ki Crêma Widiguna

Tinimbalan maju anèng ngarsi
pinaringan panganan sêgêran
rujak kopyor jruk kêproke
dèn-galundhungkên nêlu
kang sawiji dipunisèni
arta sêjampêl sowang
kang pinaring nuhun
mundur wangsul ing gènnira
wus pinangan nulya kang pinindha ringgit
si Sênu lan gus Surat

Saking wetan padhang dènobori
ingiring para rare jêjaka
cingak wong nonton arame
ngaruhi guyu-ngguyu
uyêg kabèh samya anolih
bilah nganggo ronggèngan
merok-merok ayu
ting balêkèr guligikan
ham hèm ramya nêbut bilah setan rajin
rajine pak Rajiyah

Nulya piyak mire nganan kering
pating kacêmut acukikikan
kabèh marèngès andorès
saking suka andulu
kang pinindha ronggèng wus prapti
ngarsane ing ngawirya
mêpês sila panggung
Jayèngwèsthi mèsêm mulat
Jayèngraga gumujêng suka ningali
Kulawirya alatah

Pan kinêmbar busananirèki
sinjang parangrusak kêmbên jingga
rinenda pinrada adèn
singsêt ngawêng ing pungkur
asamêkan mêndhalagiri
wangkong wingking taliban
mancut adu mancung
tapih sipat polok tinap
asandhungan pangasih nêrampat wuri
widi jênar gêbêgan

Sêngkang uliran têmunggul siji
pupur rinêmbug pêthak sumilak
cêthik asangsangan kace
gêmbaya brit kustalus
gêlung sêdhêng bokoran jinggring
pinalipit ing sêkar
nganggit magêr-timun
tinirahan oncèn muncar
pinalangkan ing jungkat pênyu rinukmi
cundhuk-mêntul tamèngan

Jayèngraga angandika aris
sapa ingkang andandani sira
apa ya si biyung dhewe
Surati nêmbah matur
Nyai Daya ingkang dandosi
mijil bêkta busana
saking jro sadarum
panuwunipun bok inya
iya ta lah Nini Daya dene apik
bisa karya yu warna

Lah wis ayo empraka kang bêcik
kang liningan umatur sandika
Jayèngwèsthi lon dêlinge
si Jamal Jamil iku
konên emprak dhisik wong kalih
kang rayi nut ing raka
nulya ngandika rum
lah Jamal Jamil empraka
bêrkat sira sabating guru linuwih
ingong kang ngalap bêrkah

Matur sandika Ki Jamal Jamil
sarwi muwus sela itêm wawrat
Jayèngraga suka tyase
gya kinèn mundhut watu
pan sakêndhil agêng wus prapti
dupa mênyan rinumat
adan lêkas gupuh
sajak Karang-kabuyutan
Bismillahi hiamana bismillahi
amana mana lilah

Sinauran gumuruh pra santri
kadya bendrong sasra abarungan
gumêr gumêdêr arame
angklungira kumruwuk
trêbang umrês barêngan singir
Ki Jamal Jamil emprak
lir ngalangi banyu
sela sagênuk ingangkat
rame antêp-ingantêpan gênti-gênti
kadya kapuk salamba

Kang ningali kagawokan sami
sadaya sami asuka-suka
Jamal Jamil mêndhêt lare
pasuson dipun-rêbut
dèn-agirkên rare nèng lampit
lare alit bêrangkang
dèn-antêpi watu
mring wong ro balag-balegan
biyung anjrit biyang priye kuwe kyai
wong akèh jêlih samya

Nanging rarene sangsaya aring
gêlèntèran ingantêpan sela
tan pitaya wong tuwane
age-age rinêbut
wus karêbat dipuntangisi
nulya gêr samya latah
langkung ramenipun
Jamal Jamil dènnya emprak
dènnya bandhêm-binandhêm sakênanèki
rai wêtêng gigirnya

Trêbang ajêngguran manêngkêri
tinatap gêbyog kaya bêdhaha
tung plêg tung plêg dhung brang dhung breng
bêb bêb bah bah gur bah gur
pang pêng ping bêng kêtongting tong gring
grung grung byêg brang brung brung brang
klung klung klur klur thir thur
Jamal Jamil dènnya emprak
saya rahab nêlaskên budayanèki
nulya agêgabusan

Nyuwun kalewang berang lan arit
bapang sinungan kinarya emprak
kang myat maras tyase kabèh
nulya bacuk-binacuk
myang amêcok garês pribadi
bat-bêt datan tumama
ngali-ali kêthul
miwah dènnya babrongotan
kang kinarya colok obor gêng kang gêni
rame bakar-binakar

Jamil kinarya têdhas ing gêni
bêbêd saruwal kulambinira
udhêng rambut lan jenggote
pan dadya gêni murub
mulat-mulat abadan gêni
wong nonton eram-eram
langkung sukanipun
Jayèngwèsthi Jayèngraga
gung gumujêng ningali Ki Jamal Jamil
sadaya sumyak-sumyak

Bêbêdira ki Jamal dèn-athing
athingakên ngoboran kinarya
anggorèng kacang kadhêle
matêng samya inguntut
kulambinya anggembol warih
gênine ingoboran
karya godhog kimpul
matêng pinangan ing bocah
nulya nyuwun linggis wêsi gilig kalih
sinungan kinaryemprak

Sigra gêgabusan Jamal Jamil
pênthung-pinênthung ing linggis samya
Jamal pinênthung raine
sru banène kumêpruk
bathuk pêcah tiba ing siti
gêtih andêladag
kêlosodan mujur
pinindho ngantêpan sela
sirah rêmuk balung rênyêk badannèki
ngalumpruk gobrah-gobrah

Kang ningali cêp gêtun tan sipi
gumun samya manahe sumêlang
sadaya pucêt ulate
Jèngwèsthi manthuk-manthuk
gèdhèg-gèdhèg Ki Jayèngragi
Suharja Wiradhustha
myang Kulawiryèku
samya angungun sadaya
priye kuwe mêngko akale ki Jamil
agawe gêgawokan

Ki Jamil nyuwun sinalip gêndhing
Sêkar-gadhung kang landhung lon-lonan
pan mangkana saurane
ulung asambêr ulung
ya maole si ulung mati
ngêlayung ya maola
roke pida yakun
Jayèngraga gupuh mojar
mring gus Surat Sênu lah ngadêga singir
nuta Jamil kewala

Matur sandika kang sinungan ling
nulya ngadêg mring Jamil winulang
wus linuruhan mangkene
Jamil nèng wurinipun
sarwi bêkta angklung kêkalih
kang jisim ingubêngan
sindhên Ulung-ulung
sambêr ulung ya maola
si ulung mati ngêlayung mole rokin
pindha ya kun mangkana

sarêng ngêlik mêthit anjêlirit
alantik lir pulung kang pipitan
kadya nangisi isthane
mring bangke kang amujung
kang ningali samya kèh nangis
trêbang lirih satunggal
lan angklung têtêlu
lawan kêndhange satunggal
ukur jawil imbal angêpinjal bincil
kêmpyang nyampyêng pincatan

Ting salêntik pang pik pêk pak pik pik
tung plêk tung plêk tong ting bung pang pêng byang
nguk nguk dhung dhung thong thong thur thèr
kutugipun kumêlun
mayit obah nulya ngalilir
lurube ingungkaban
Ki Jamal wus lungguh
ambêgane arênggosan
ingadhêpan ronggèng ro lawan Ki Jamil
Jamil lir mêlas mulat

Nulya nyandhak bêndho lawan arit
Jamal ngucap hèh ta bêndho sira
lan si arit bapang kuwe
lumakuwa sun utus
padha mèka dawêgan aglis
gya bêndho arit bapang
kesah rêbut dhucung
gumlothak kêtanggor cagak
Jamil angling bok dènalon bêndho baring
lunga tan ngarah-arah

Ginaguyu mring kang nonton sami
tan adangu bêndho arit bapang
kalung dêgan anyagandhèng
barêng saking lèr kidul
praptanira asèlèh ririh
bêndho arit tumumpang
nèng dawêganipun
Ki Jamil muwuse sugal
ora urus jamak banjur dènparasi
sêpête buwangana

Nulya tangi bêndho lawan arit
ting galasrok marasi dawêgan
polah dhewe ras rès ras rès
kang myat suka gumuyu
dawêgan dèninumkên aglis
dêgan sakawan têlas
bêndho arit gupuh
ambuwang sêpêt bubuhan
nulya Jamal wus bagas lir wingi uni
nuwun salin lagunya

Dhênggung Bantên bawa saurnèki
dhênggung yahu daim dhênggung Allah
daim Allahu daime
sigra sinauran gur
brong prong prung brang dhêng thung thung thung gring
pyak pyok byêg pêp pêp bah bah
nguk gruk bung thor thir thur
umrês barung lan sauran
Jamil Jamal aemprak nêlasakên gêndhing
gênti nganciki sirah

emprak pundhak kinarya cik-ancik
samya banting-binanting bag-bêgan
pra emprak tan kadya kiye
kang nonton sakêlangkung
cêkakakan hah hah huh hih hih
kapingkêl kêl kasêlak
pan kapêntut-pêntut
kathah kêthuh ngêbrok gènnya
akapricit arsa lunga bok dèn-nggoni
mulane anggadidak

Wus antara kasauran singir
suwuk maca sêlawat lahuma
sali wa salim ngalèhe
lan wong kèh salalahu
ngalaihi wa asalami
salalahu ngalaya
Muhammad cêp suwuk
samya rèrèn sangêt sayah
amêmangan kang sêgêr myang wedang kopi
Jamal Jamil ngandikan

Anèng ngarsanira Jayèngwèsthi
pinaringan ingkang sêsêgêran
sêmangka jêruk salake
srikaya lèmèt mêdud
wuwungkusan pipisan isi
arta sareyal sewang
kang pinaring sampun
nuwun mundur ênggènnira
asêsambèn sadaya angaring-aring
nutug dhahar nyamikan

Ki Kulawirya amaca rawi
swara santak erak muluh rêmak
grawul mung buru wanthène
sêru rada mêrkutuk
nanging marang sastra pêtitis
maca lapal ruwiya
wulingan kabibu
salalahu ngalèhisam
wa huwa ma kakalu ala nguyuni
ma ka tungun suratan

Wusnya tamat dènnya maca rawi
Jayèngraga ngling suwawi paman
paduka lajêng bawane
witipun Carang-gantung
miba Pêtung-wulung kang aris
sigra Ki Kulawirya
abawa swara sru
ya lailaha ilolah
ya Muhammad Rasullulohi tangalim
Muhammad Rabibolah

Santri sadaya anaurani
rêmpêk tan ana mênèhi sajak
angiyud-iyud swara kèh
yèn nuju sèlèhipun
tinanggapan ronggèng ro ngelik
ngalik-alik araras
nyamlêng nganyut-anyut
lir sundari kapawanan
lantik-lantik sumênut ambêlèr ati
wong samya sir kumêsar

Wilêting pasindhèn amulêt ati
lir tinutu tan kêna tinata
tetela lir èstri jiblès
sasolahe wèh wuyung
kabèh samya rêmên tyasnèki
cipta sami kedanan
mring gus Surat Sênu
Sunu dhasar putu dhalang
gus Suratin dhasar anake wong sugih
ginulang wasis bêksa

Bêkas gambyong mêsês ronggèng kalih
tan ana sor-sinoran wus rimbag
cangkêt-cangkêt kêkêncète
cat-catan kengisipun
lêntrêng kêsit mungsêr sisirig
kêclap larap anilap
lèngèk-lèngèk maju
jariji kêjêr ling-lingan
mênthung uwêd andhêngklang gêndhewa gadhing
sèdhêt andhêdhêt ulat

Pacaknya lir Srikandhi nèng kêlir
lan Drêsanala aparibawa
tandhing wilêt kalulute
ulêt lir kupu tarung
tan kuciwa baude sami
Ki Crêma Widiguna
ambadhuti cucut
sarta enggake imbalan
abêbanggèn prak-prak kêploke ngêdasih
coronge mubyar-mubyar

Ngêlik Pêtung-wulung kumalinthing
lir suling wratsari abarungan
kang tan sêlaya tutupe
ngalêp-alêp mlasayun
pan sêmbada sasolahnèki
sangkêp tangkêpe limpat
ilo ukêl cênthung
ukêl lêlathèn tasikan
inggêg jaja juwêt ngujiwat ngawêti
Jèngraga kêguguran

Karêkuhan tyasnya widak-widik
dènyarsa ambêksa garêncêngan
jrih ing raka isin ngakèh
kadho-kadho angungun
saking sangêt dènnya kapengin
Jayèngraga umêdal
totoya anguyuh
mring sor jambu ing gêdhogan
gus Suratin sigra bêkta cèrèt mijil
kang turas tinuruhan

Tinakèn apa gêdhe ta iki
inggih agênge botên kêjamak
ah ngajêng sangêt mêdhoke
Jèngraga sru gumuyu
sèlèhêna cèrètmu dhingin
mirêng Sênu sindhènnya
ngêlik Pêtung-wulung
cumêngkling bênêr lir pendah
rêbab sêdhêng olih santêne gumrining
Jayèngraga ambêksa

Lan Suratin dènnira angibing
pating karinggêk nèng pêpêtêngan
antara têlung gongane
lah wis payo anusul
cangkingên cèrète yèn lali
kasuwèn bok kênyanan
wangsul ing gyannipun
anutug dènnya trêbangan
wusnya dangu kèndêl sinalahan sami
samya so sadayanya

Jayèngwèsthi angling mring kang rayi
tutugêna manirarsa sunat
kang rayi inggih ature
kang raka nulya kundur
Jayèngraga ombèr tyasnèki
ngandika mring kang paman
kadospundinipun
putrandika kundur sunat
prayogine bubaran kewala sami
kula mantuk mangetan

Paman kalih kantuna nèng ngriki
mung suwawi paman Kulawirya
kang paman alon saure
lah iya sakarêpmu
tutugêna iya prayogi
bubaran sakarsanta
Jayèngraga muwus
pênêdipun abubaran
nulya Jayèngraga lan Kulawiryèki
samya kundur mangetan

Ronggèng roro Sênu gus Suratin
Crêmasana lawan Widiguna
Widilêksana lan malèh
Tunjangkara puniku
Gandasana sami angiring
Nuripin Imanarsa
gus Dawud tan kantun
kang nonton bubar sadaya
wus mangkana atata dènnira linggih
anèng têngah pandhapa

Jayèngraga angandika aris
mundhuta trêbang gêndèr lan gambang
kalawan kêndhang sulinge
kang kinarya gongipun
trêbang bae kang nora sirik
kang liningan sandika
tan dangu prapta wus
thêng thêng pinatut rêbabnya
nêming gêndèr sinênggrèng ngèk wus pakolih
nyamlêng nême araras

Jayèngraga mèsêm ngandika ris
sênggrèngên sêsêndhon pathêt sanga
dèn-nutug lih-ulihane
Widiguna kang suluk
kang sinung ling sigra miranti
Crêmasana angrêbab
Widiguna suluk
kang anggêndèr Gandasana
Tunjangkara pênêt tutupane suling
Widilêksana gambang

Kulawirya ingkang angêgongi
gong trêbange si Macan Garongan
nulya lêkas sêsêndhone
Crêmasana abêsus
tutupira gêtêr amiwil
jariji anglir pendah
kalajêngking ngêntup
akêsit lir anggang-anggang
kosok lamba amuput alus alari
yèn rangkêp rikat rata

Crêmasana pacake amanjing
ngik-ingike angèrèng lir garantang
kawat pakolèh santêne
ngês wilêt manis arum
Gandasana gêndèr gumriming
sêrênge anyalupak
êmpuk ulêm arum
bêbêngkakane ngêmanak
pênabuhe apinjal pancêr mincati
sêmune lir Unêngan

Widilêksana pênggambangnèki
apik dhasar gambang dadi anyar
kayu rawan rum swarane
kalêrêsan pikantuk
grobog sêdhêng rong-rongannèki
placak paku kuningan
sasênthêng pinuntu
apêsagi rarasira
panabuhe narithil driji kumitir
galêbêg tan carukan

Abot kiwa kêbat alêstari
têr gêtêr lir kupu prêt-uprêtan
tan goling wiwilahane
macalang wilêtipun
baut bêsus anggunungsari
Tunjangkara dènnira
nyuling nganyut-anyut
tiupan pakolih jamang
wuluh tarang tuwa bobotsari tipis
mencok unyêranira

Tan bêlero laras nora silir
mathis manis ènthèng swaranira
bêning cengkok tutupane
samya rêbut ngêsipun
kèh uninya amêmêlingi
sumêlèt athuthitan
paniyupe landhung
anglir pulung kapipitan
pra niyaga kang samya sêsêndhon ngênting
Sarayuda sabêman

Jayèngraga angandika aris
wanci punapa punika paman
Ki Kulawirya saure
pan iki bakda saur
durung bêdhug têlu kang wanci
sêtun satêngah tiga
Jèngraga amuwus
sainggane rong gêndhingan
apan kanti Crêmasana matur aris
kados botên kasêsa

Lah ya payo muni Lompong-kèli
nuli Pêtung-wulung ingkang mêmbat
nulya buka gêdhingane
êgong trêbang jumêngglung
pan ambaung lir gangsa yêkti
rêbab ngêcêg ngak-ngikan
gambang kumlunthung thur
suling mêrit atilêpan
gêndèr nal-nil Widiguna angêndhangi
Rara-ciblon kosekan

Rarasnya rum nyundari ngrêrangin
ingkang nabuh samya bautira
adu wilêt yatmakane
ing gêndhing ngêsês bêsus
Crêma Widi kalok pasisir
niyaga Wanamarta
kang komuk mumuruk
ronggèng ro Sênu lan Surat
sarêng ngêlik mêdêd lêmpêng Lompongkèli
saya wèh kalinglungan

Dhasar wus ênggone anèng gêndhing
kang anabuh ambantu tog-togan
rêmpêg mrih padha rasane
ronggèng sangsaya bêsus
pêngibinge dipun-gêndhingi
kang myarsa nunjang-nunjang
lumayu andulu
asukup padha sadhela
ing pandhapa gêdhe cilik jalu èstri
apipit yêl-uyêlan

Saya karênan ingkang ningali
Jayèngraga ngatipung pangpungan
sarwi alon ngandikane
paman supaminipun
punapinggih punika kenging
lamun dèn-emprakana
kang paman gumuyu
patute bae ya kêna
dene ingkang ora nganggo ênggonnèki
namung trêbang kewala

Wah mêngkana ing kono Nuripin
Dawud Amad-arsa priye sira
kang sinung ling lon ature
sumangga karsanipun
langkung ajrih matur kumawi
Kulawirya lingira
kèh-akèh rinêmbug
wis payo têka empraka
ngarah apa mêngko manira labuhi
Jayèngraga alatah

Nging yèn wontên dukane Jêng Kyai
ngong tan uning mangsa borong paman
Ki Kulawirya bêgènggèng
ya wis ana ing aku
kang nadhahi dukane kyai
kang putra dhasar karsa
ana kang ananggung
Jèngraga cucul rasukan
nyamping dhêstar ingêlus ingkang alêngking
ngusap-usap kumbaya

Adan jumênêng lêkas angibing
Kulawirya ngadêg asêrigag
Nuripin Jalalodin-e
kinèn anyêkêl sumbu
wong kêkalih lir ambadhuti
Jayèngraga abêksa
pacake asaguh
bêksa Panjinom Madura
miwir nyamping agêtêr jêmpol klak-aklik
atanjak kêbo-mênggah

Mêdhi-kèngsêr ngalêsêd narisig
angikal ukêl asta ngrajungan
midak irama tindake
parigêl egol lambung
aluk-lukan ula ngêlangi
narèdhèt asigêgan
pacak-jangga manglung
amênthang asta andhêngklang
pan haebat naga kabunton anolih
alaras riringgitan

Kang ningali kathah samya linggih
myat kang bêksa sadaya asênggak
kêplok lir gêrah swarane
samya suka andulu
bêndarane suka angibing
pasêmone awayang
lir Wirun abagus
sarira lurus ajênar
brêngos têpèn kêkêtogan lir minangsi
waja tètèsing toya

Langkung bungah-bungah kang ningali
samya eram-eraming kedanan
sakèhe kang nonton kabèh
micarèng jroning kalbu
dhuh bêndaraningong wong sigit
lae-lae saengga
mêmundhuta mring sun
ngong-rewangi raya-raya
numbuk bêntus datan etang kinarikit
tyasingwang tan sumêlang

Sangsaya berag dènnira ngibing
ronggèng ro pêncar mubêng kalangan
kumpul prêpêt nindur age
sarwi anêngkah lambung
golang-galing ling-lingan liring
cêthik methok apasang
nampèl-nampèl pupu
Jèngraga lir pinagolan
jaja mungal manglung ing jangga angliling
kadya grudha kasêlak

Hebat kêclap kumalebat kêsit
lir paksi prit mêsat sing pangundhan
alon akalangan kangsèn
kêjêr gambrêt aniyub
mencok maring pangundhan wêntis
uwal muwêr nèng ngasta
sisirig ngandhuyuk
mathêt ngalêtêr ting-tingan
larap marang ngarsa nindur sarêng ngêlik
amanis gêtas rênyah

Apupunton swara rum amanis
mirut sakwehning ulon animbang
anyamlêng mathis manise
tan malèsèt sarambut
ngês wilête amêthêt ati
ati pêthot thêl gigal
gêlêng golong linglung
kairup langên kalangwan
Jayèngraga mênthang ukêl angêtibing
nangkluk klêg pacak-jangga

Wus adangu luwar dènnya ngibing
nulya lênggah sadaya atêrap
sinung wedang panganane
ngaso-aso sadarum
amêmangan myang nginum kopi
nutug dènnya nyamikan
Jèngraga amuwus
yèn wus aso sasêndhonan
pathêt manyura Widiguna nyuluki
wusnya banjur gêndhingan

Pêtung-wulung tibakna Ginonjing
niyaganya sigra pêpathêtan
nutug olèh-olèhane
lan buka Pêtung-wulung
Jèngraga ngling paman sumawi
Kulawirya agêpah
sabuke dènulur
ngiras sondhèr singsêt pisan
dhêstharira tinêtêpkên kacêp alis
nyamping cancut serongan

Kawêng sondhèr tali wangsul prêkis
tandang saguh asinggah agagah
bêksa Dhadhap krêta cèkèh
tanjak alaras maju
nyidhang mundur kicak narisik
majêng siblak tayungan
lajêng nrisik mundur
anampa manggêl amagang
ngingkrang nyidhang manggêl majêng anaricig
jêglig apacak-jangga

Pêtung-wulung aniba Ginonjing
nulya kiprah abêksa Kalana
pacak-gulune aèjlèg
ronggèng ro angrêrubut
nindur gêndhèng mungsêr sisirig
gulêt ulêt-ulêtan
mubêng maju mundur
lincak-lincak kicat-kicat
amêtènggèng mathènthng lir Bima-kunthing
manggêl thêg macak-jangga

Nulya sampun dènnira angibing
kêringêtira apêruntusan
lèrèn aso sadayane
sêsambèn nyamuk-nyamuk
wusnya nutug amacit sami
Jayèngraga ngandika
dhunêna rêbabmu
kêndhonana kêndhangira
payo padha bubaran sêdhênge arip
kang liningan sandika

Angling malih amundhuta dhuwit
têlung reyal paringna niyaga
tan dangu praptèng ngarsane
gya pinaringkên sampun
pra niyaga nêmbah nuwun sih
nyamikan binêrkatan
sigra samya mundur
Kulawirya apamitan
kang anonton wus samya bubar tan kari
mung Sênu lan gus Surat

Ingkang datan kinalilan mulih
anata pasareyan nèng paningrat
wus miranti saulêse
Jayèngraga duk wau
nèng paningrat dènnya aguling
Sênu lan bagus Surat
angêloni pupu
dangune akalêsikan
Jayèngraga èsmu guyu angling ririh
sarwi narik pipinya

Sira karo dèn manjuluk thithik
samya manjuluk dumugèng jaja
angêkêp lambung kalihe

ronggèng roro dèntêtakoni
sarwi kinèn nêkêma
ing kagunganipun
ronggèng ro agaligikan
samya nêkêm rong têkêm panjangirèki
watês galêngkewala

Sira iku wis padha nglakoni
kêlampokan lawan bocah-bocah
gêdhe êndi karo kiye
ronggèng roro gumuyu
matur dèrèng tate dènwori
maido Jayèngraga
apa munga aku
cêkake bae uwis sira
gus Suratin matur inggih sampun mami
kang kadugi ing manah

Sami sutaning sudagar singgih
ingkang asih lir tiyang kedanan
kewala kang sami dene
santri gih kathah wuyung
nanging datan kula-langgati
namung rayi paduka
gus Kanjir kang sampun
putrane Ki Wiradhustha
yèn kang sêpuh mung paduka lawan malih
kiyai Kulawirya

Jèngraga ngling paman lawan mami
gêdhe êndi matur kang liningan
gêng panjang paduka kiye
kiyai mung saêcu
yèn punika saêcu luwih
kurang kêdhik sakilan
Jèngraga gumuyu
sapa manèh kang anggarap
matur sampun ora satêmêne maning
inggih namung punika

Lah si Sênu kapriye sirèki
aywa kumbi matura pasaja
Sênu nêmbah lon ature
inggih kathah kang wuyung
mring kawula kedanan sami
santri myang sudagaran
kathah pawèhipun
sami ing ngriki kewala
mèh wêradin akathah kang sami brangti
inggih dhatêng kawula

Kalih ki pangulu Basarodin
dipun kaluthuk namung sapisan
kapok kinalampok malih
Jayèngraga gumuyu
guligikan gêroyok angling
kadèkne kêlirikan
nyat bocah rumusuh
bagus kang suluh wadana
mas pangulu ulate angincih-incih
nora mambu wong tuwa

Saliyane ing kene wong êndi
Sênu matur pan inggih kawula
nuju katimbalan nopèng
dhatêng kitha rumuhun
kinêrsakkên dhatêng Jêng Kyai
dipati Tintên sowan
gêng ganjaranipun
busana arta kandêlan
bunton jêne kawula ngantos tri ari
tan sinung mêdal-mêdal

Tuwin para putra santanèki
kathah kang kedanan mring kawula
mila wit kawula wade
gih sapikantukipun
tiyang nistha ngling Jayèngragi
manira lan kakangmas
gêdhe êndi iku
umatur agêng paduka
angling malih iku pan goroh sirèki
lan sun gêdhe kakangmas

Sarwa ngoncori lawan ing mami
kêrana aku duk maksih jaka
kangmas tumênggung sring mrene
kadhang sun kang lumêbu
anèng kana tan pisah mami
kongsi sêtêngah wulan
tan kalilan mantuk
mring wang karsa kêlampokan
pan pinêksa makênêng lagya sakêdhik
mopo aku tan kuwat

Mung sun-kêmpit ing pupuku mipit
kanti angganjêl anèng wêlakang
linulur pêgêl raose
badhe iya satuhu
matur namung kaot sakêdhik
sarwi gelo ingogak
Jèngraga gumuyu
sapa kang ngluwihi kangmas
matur botên wontên sarwi anggaligik
ora têka balaka

Matur ngênthêt-ênthêt asmu isin
inggih wontên nglangkungi rakanta
agêngipun myang panjange
gêbaldalêm puniku
Kaki Widiguna nglangkungi
anguwêr mring kawula
kongsi anjêngkêrung
Jèngraga gumuyu latah
anêmpuh byat dene putune pribadi
apa mèri wong kathah

Jêr rupamu grêgêdakên ati
sira ro apa tan kangên mring wang
lan pirang dina lawase
tan katêmu maringsun
inggih wontên kalihdasa ri
Surat umatur sapasar
apa jrih kalamun
tan wontên ingkang timbalan
ye dènmrene kewala mêngko sun-ganti
samya matur sumangga

Yata wau myarsa swarèng pêksi
kluruk ayam myang putêr bênggala
Jèngraga kadho karsane
panggalihira tanggung
angandika mring ronggèng kalih
Sênu Suratin sira
têkêmên bae wus
cuwa ing wêktu tunggangan
nulya samya nat-nêt anêkêm-nêkêmi
sarwi ganti angaras

Warastranya dangu dènarasi
dènnira makas wus waunira
Jayèngraga rongèh tyase
kumênyar angganipun
datan kêni dipunsayuti
mrêkiding bêbêdêngan
ngacêcêng sakojur
nuju ronggèng ro araras
sangêt ngingsêp kumêjot nyêroti pipi
karone gubras-gubras

Angga lêgêg ngudal-udal mijil
alêr-lêran nandho nèng landhungan
nora ucul panggêgême
Jayèngraga ambêkuh
ah ah ngêsês hêm hêm sarya ngling
o o lah kêtiwasan
priye kuwe iku
dha pada ngur dèntamakna
ginaguyu ing ronggèng pating galigik
tuntas dènnya dêrawas

Kêkênthêlan anjêdhêl nèng rawis
miwah kang kathok anèng landhungan
dènkêsuti sap-tangane
kêbês kumbayanipun
pan warata lir dènsêkuli
Jèngraga wungu nendra
anggêrêng gêgêtun
nyampinge adêlêmokan
èh Suratin mundhuta nyamping dènaglis
kulambi sabuk deêsthar

Mring si biyung kang kinèn gya prapti
busana katur nèng patadhahan
Jèngraga mring patirtane
Sênu Surat tut pungkur
marang kulah tinalang mili
kungkum siram jinabad
purujil mani wus
ronggèng ro kinèn anguma
anggosoki kagungan landhunganèki
anglalar sariranya

Nuli mêntas dènnya asusuci
salin busana sapangadêgan
patlêsan pinaringake
maring gus Surat Sênu
nanging Surat matur tan apti
nuwun panah kewala
sagandhewanipun
lan êmprit kang muluk lêpas
sinaguhan pinaringan samya tampi
nêmbah nuwun kalihnya

Jayèngraga malbèng dalêmnèki
Sênu Surat wus cucul busana
datan winarna solahe
kang anèng lèr winuwus
kang jagongan pandhapa sami
kang nutur kalanira
mring kidul andulu
kang emprak singir trêbangan
para tuwa manthuk-manthuk dènkandhani
Ki Bayi tumut suka

Angandika marang santri Luci
kapriye Luci sira tutura
kang emprak sapa kabèhe
Luci matur agupuh
kang rumiyin adhi Nuripin
lan Jalalodin emprak
asumbu-sinumbu
nuntên Kenthol Widiguna
lawan Crêmasana lucune kêpati
pan emprak cara Buda

Kuciwa tan mawi têkêsnèki
dede emprak pan topèng balaka
mêtênggèng thir anjêgègèh
Ki Bayi sru gumuyu
thir kapriye tuturmu Luci
matur tan sagêd nelad
badannya sakojur
gulu athoklak thaklikan
talorongan balêbêran pasêr gêni
rineka Kalana prang

Nuntên sabat kalih Jamal Jamil
ngêdalakên pangeram-eraman
têb-têban gabusan rame
mawi pêjah amujung
sirah pêcah ajur kang kulit
rahipun dêladagan
kang ningali gumun
nuntên ronggèng kalih bêksa
anyindhèni tan adangu mayit tangi
nulya lir waunira

Kathah rekanya bêndholan arit
kinèn mêndhêt dawêgan sasanjang
bêbêde kinarya gorèng
kacang lan gembol banyu
damêl godhog uwi gêmbili
Ki Bayi suka-suka
winartan agumun
angling ya besuk kewala
lamun ana lêgawaning ati benjing
yata ing wayahira

Wusing bêdhug têlu ingkang wanci
nulya amêdalakên ambêngan
rolas ambêng gêdhe-gêdhe
kêndhuri sêkul wuduk
ulamipun lêmbaran pitik
kalawan sêkul kêpyar
kukuluban kudhu
sêkul gorèng pêcêl dowan
pêcêl ayam myang sajèn-sajèn pêtani
sadaya linorodan

Sêdaya kapang ngêpung kêndhuri
ki pangulu Basarodin donga
mumule lan sêlamête
dinongan sadaya wus
gya binage ambêng waradin
jaba jêro kawratan
jalu èstri cukup
tan ana kang kaliwatan
sawusnya cinarikan binêkta mulih
wus manjing wêktu pajar

Kinênthongan ngumrês goprak muni
binêdhugan Subuh wayahira
myarsa adan ing masjide
santri samya lumayu
gumarubyug salat ing masjid
Kyai Bayi Panurta
angimami Subuh
sawusira bakda salat
Kyai Bayi kondur dèniring pra santri
lajêng lênggah mandhapa

Angandika marang ingkang rayi
Ki Panukma lawan Ki Panamar
katri lan Jayèngragane
padha dandana gupuh
parentaha sakèhing santri
prayoga jênêngana
ing paningkahipun
Ki jamhur Sèh Amongraga
masjid gêdhe tatanên ingkang abêcik
kang rayi tur sandika

Dene sira kulup Jayèngragi
ingkang kidul mangsa bodho sira
rampunge barang rakite
lan wong magêrsarimu
prayoganên ingkang angiring
marang ing kakangira
ing paningkahipun
kang putra matur sandika
ngling mring garwa mareneya suntuturi
mijila ing pandhapa

