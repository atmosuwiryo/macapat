winênangkên panggih para manis
sakarsane datan kêna pisah
Juru Taman lan sang katong
sapurugnya sang prabu
siyang ratri tan kêna kari
ya ta wau sêmana
Kangjêng Sultan Agung
kathah lamun winarnaa
karamate kangjêng sultan kang kaèksi
mangke kôndha cinêndhak

gênti ingkang winurcitèng kawi
ki tumênggung ing Jakarta prapta
atur uninga sang katong
yèn nêgri Jakartèku
bôngsa Wlônda samangke ngancik
wonkên tanah Jakarta
ulun kawon pupuh
sang nata sarêng miyarsa
sakêlangkung runtik jaja bang mawêngis
paraning duka nata

ki tumênggung ing Jakarta nênggih
lawan pangran ing Madurarêja
tan kêna lilih dukane
nanging sinamun-samun
netya nata mêksa kaèksi
pilih ingkang wikana
dukanya sang prabu
nanging datan kêna suda
kawarnaa wau kangjêng sri bupati
datansah guladrawa

datatita ing alami-lami
Kangjêng Sultan Agung ing Mêntaram
miyos siniwi wadyandhèr
pêpak mantri tumênggung
jajarane asri mêrapit
tumbak lêmbing lan panah
bêdhil jajaripun
priyantaka pan ajajar
lan wong nyutra wong nulup ing kanan kering
sumiwi pêpak ngarsa

jagabaya jajarira sami
nyangkragnyana sami anèng ngarsa
priyantaka sambungane
wisamarta puniku
kartayasa sisihirèki
wirabraja ajajar
lan brajanalèku
wadya kapilih nèng ngarsa
lan nirbaya patrayuda jajarnèki
sisih wadya kanoman

gandhèk mantri anom wus anangkil
Singanêgara sami siwaka
lan martalulut jajare
kalayan pêrnahipun
rada kiwa niyaga wingking
kidul sêdaya seba
jajar lawan mandhung
winastan wong astranôngga
maudara jagasura judhipati
gowong miwah margôngsa

pêpak andhèr sêdaya tinangkil
pra bupati miwah pra sêntana
munggèng ngarsane sang katong
lan para pinisêpuh
sampun sami sumiwèng ngarsi
wadya pasisir lawan
môncanêgarèku
jin pêri miwah prayangan
pra ratune lêlêmbut ing tanah Jawi
sêdaya sami seba

sagung wadya manungswa tan uning
mung sang nata pribadi kang wikan
pasewakan sru asrine
kadi prawata santun
yèn sinawang sumepannèki
kala Nabi Suleman
siniwi wadya gung
sang nata lênggah ing dhampar
sri narendra sêmana ngandika aris
dhatêng Madurarêja

wa Madurarêja inggih mangkin
pêkênira lumampah ayuda
dadia senapatine
wong pasisir sêdarum
dèn adua amangun jurit
nêgara ing Jakarta
uwa wartinipun
kancikan bôngsa Wêlônda
bupatine kasoran tumanggah jurit
nêgara ing Jakarta

mugi uwa ngrêbuta ing jurit
ala kêna marang ing Wêlônda
wadya ing pasisir kabèh
angsahna ing prang pupuh
Adipati Madurêjèki
nêmbah nuwun sandika
ngling malih sang prabu
pêkênira anggawaa
mriyêm ingsun kêkalih ingkang prayogi
anggonên ing ayuda

amêtua lautan sirèki
angirida pasisir samoa
adipati lênggah lèngsèr
jêngkar nata ngêdhatun
sang dipati prapta wismèki
pra mantri lan sêntana
anom tuwa rawuh
Dipati Madura mujar
mring sêntana anom tuwa alit-alit
padha apradandana

ingsun iki kinèn anindhihi
mring pêrange wong pasisir samya
kangjêng sultan timbalane
Jakarta kinèn gêpuk
anundhunga marang Wêlandi
kabèh sêntananingwang
miwah anak putu
anuli padha dandana
nanging ingsun rasa-rasa sun tan mulih
nadyan ingong mênanga

pêsthi lamun ingsun datan mulih
ya ta garwane sang adipatya
myarsa wuwuse lakine
sami anangis umung
sêsambate amêlasasih
myang anak putu samya
anangis wêtu luh
kiyai kados punapa
ngandikane dene mêmarasi ati
kang raka lon ngandika

apan uwis karsaning Hyang Widi
padha karia arja ta sira
dèn abêcik-bêcik kabèh
iya sapungkur ingsun
môngsa sira wurunga benjing
anusul marang ingwang
ya pangrasaningsun
sigra Pangeran Madura
wus angrakit tata gêgamaning jurit
barise wus apêpak

Surabaya kêlawan Garêsik
ing Lamongan Lasêm Sêdayunya
Tuban Dêmak Jêparane
Juwana tuwin Kudus
ing Sêmarang wus sami mulih
marang nêgaranira
sowang-sowang sampun
mriyêm kêkalih binêkta
marang Sampang kang pinarcaya gadhuhi
jaga mêtu lautan

wus prajangji sagunging bupati
Sampang kêlawan ing Surabaya
kang mêtu ing dharatane
Ngastina gèn têtêmu
akumpulan sagunging baris
Ki Madura lampahnya
tan kawarnèng ênu
wus prapta nêgri Ngastina
sakathahe sagunge wadya pasisir
wus sami ingutusan

ingkang kilèn wus sami rumanti
miwah wetan sampun sami prapta
sami pakumpulan kabèh
sampun dandan pêrau
tan antara budhal tumuli
sigra anulya mancal
babar layaripun
kang palwa silêm dharatan
kang sawênèh ana kang ngangkat kumudhi
Kaliwungu ing Kêndhal

Batang Wiradesa ing Samawis
ing Barêbês kêlawan ing Têgal
Pamalang kumpulan kabèh
tinata layaripun
ting galêbyar dinulu asri
tan kawarna sêmana
Carêbon wus rawuh
dènira atata-tata
sigra mangkat saking Carêbon nêgari
tan kawarna lautan

ing Jakarta sêmana wus prapti
sigra nata sagunging gêgaman
Pangran Madura pondhoke
kidul wetan kuthèku
pan kinêpung pondhok pasisir
Wêlônda amiyarsa
yèn arsa ginêpuk
marang wadya ing Mêntaram
sakathahe wong Jakarta sami balik
seba Madurarêja

ingkang kari pan namung Kumpêni
ya ta sami piranti sêdaya
dèn santosani bètènge
pinasang mriyêmipun
lan gurnada myang gutuk api
Lônda sadina-dina
puyêngan yang-uyung
pangagêngira Wêlônda
kang marentah sagunge wadya Kumpêni
kapitan pêparabnya

Jakup Wisèh prakosa tur wani
agêng inggil gagah tur prawira
ing sabrang pilih tandhinge
arang kang wani mungsuh
lan kapitan lamun ajurit
malih kapitanira
Bèlêm wastanipun
Kaptin Adrus jajarira
sêkawane Sitoye namanirèki
satunggal Jrodo nama

kanêmira kapitan kêkasih
Kaptin Karèng ing kapitunira
Kaptin Kêbyuk kawolune
sêkawan petoripun
pan nêmbêlas litnanirèki
lopèrès tan winarna
Kumpêni wus guyub
andina baris mêlatar
tamburira kadhobrangan sami muni
sêdaya nêdya pêjah

pra Wêlônda ingkang alit-alit
langkung tintrim ngênês manahira
akumpul sajroning bètèng
tan ana wani mêtu
ênêngêna sagung Wêlandi
ucapên wong Mêntaram
Madurarêjèku
barise sampun tinata
pra dipati wadyane wus dèn utusi
sampun prapta sêdaya

anrang baya ingkang sampun prapti
ing Barêbês Têgal lan Sumêdhang
Pamalang sêsarêngane
tuwin Wiradesèku
Batang Kêndhal lan Kalitangi
Sêmarang myang Jêpara
ing Tuban Sêdayu
Kudus Pathi lan Juwana
ing Garêsik Surabaya Gêmbong Bangil
Nglasêm Lamongan Blora

Dipati Sampang miyos jaladri
jaga mungsuh kang saking lautan
Madurarêja wuwuse
sêdaya sanak ingsun
ing sagunge para bupati
prakawising ayuda
sami kula tantun
yèn rêmbag sanak manira
ing Jakarta sumôngga ginêbag jurit
inggih wong Jawa têlas

wong Jakarta wus seba mariki
jroning kitha mung kantun Wêlônda
Ki Baurêksa ature
kula ngaturi rêmbug
dene wadya kang mêdal warih
punika dèrèng prapta
ingantos karuhun
ing nguni wus prajanjian
ing ayuda sarênga lêburing jurit
gêpuk tiyang Wêlônda

lah punika kêlamun suwawi
dèrèng prapta sae ingantosan
sadina kalih dinane
Madurarêja rêmbug
amiturut ature sami
Tumênggung Baurêksa
dhinahar kang atur
riyêg sagunging bupatya
angrêmbagi dipun sarèhêna dhingin
kunêng gênti kocapa

Sultan Agung Mêntaram winarni
anèng pura anuju pinarak
kêlawan kang uwa bae
sang nata ngandika rum
inggih uwa Purubayèki
sampeyan tumindaka
andombani laku
kang yuda dhatêng Jakarta
inggih uwa punika sampyan pirsani
mêdala ing lautan

nanging uwa inggih karsa mami
pun Wêlônda sampeyan kapokna
supados ngèdhêp kemawon
karyaa labêt ngriku
apratôndha amangun jurit
sigra pamitan mentar
saking ing kêdhatun
panêmbahan tindakira
tan ambêkta gêgamanira ngajurit
namung lurah kapêdhak

tan kawarna ing marga wus prapti
ing Japara Pangeran Purbaya
wus kagungan palwa dhewe
wastane kang pêrau
kaladuta santosa bêcik
pan sampun tinitihan
babar layaripun
prapta satêngah lautan
ênêngêna panêmbahan kang lumaris
ing Jêpara kawuntat

warnanên kang nèng Jakarta
Jêng Pangeran Madurarêja nênggih
wus myarsa pawartanipun
Pangeran Purubaya
ambantoni anusul ing lampahipun
tampine sajroning driya
saklangkung lingsêm ing galih

ginalih tan bangkat karya
dene lampah anganti dèn bantoni
gya nêmbang têngara umung
gong bèri mawurahan
Baurêksa wus satata barisipun
amor pasisir barisnya
gumyah untabing wadya lit

tuwin kang mêdal samodra
wong ing Sampang nêmbang têngara aglis
salomprèt suling wor tambur
bêndhe bèri wurahan
surakira anglir pendah gunung rubuh
Wêlônda gugup miyarsa
lamun arsa dèn inggahi

anulya nêmbang têngara
tambur muni barung salomprèt suling
gumêrah swaraning tambur
Kumpêni amêlatar
mariyême sêdaya rinakit sampun
gutug apine pinasang
wus tata sami ngadhêpi

saradhadhu tuwin litnan
sikêp bêdhil gêgamanirèng jurit
sakumpêni wus akumpul
sradhadhu tindhihira
kopralipun têtiga lopèrèsipun
wus miranti sapêrgada
litnane namung satunggil

litnan kalih kang anata
lopèrèse sampun ngidêri baris
kang nèng wetan kulon kidul
barise wus tinata
mung sêkawan bêrgada Lônda kèhipun
kapitanira kang nama
Jakup Wisèh kang ngidêri

Kumpêni sami janjian
aja ana gumingsir barêng mati
Kumpêni kabèh wus rêmbug
prajanji sarêng pêjah
Kaptin Wisèh asru ing pamuwusipun
sapa sudi maring sira
wus ala tan wani mati

Wêlônda sami bubuhan
ngarêpakên marang mungsuhirèki
ungkur-ungkuran puniku
aja na mundur yuda
nadyan ana pira mungsuh ingkang rawuh
aja gumingsir ing aprang
yèn kalah prang angêmasi

barise Wêlônda tata
kidul wetan wau kang dèn kèndêli
sinawang lir pendah mêndhung
bêdhilira tinata
mariyême gurnat gurnada lan êbun
gutuk api miwah lela
kalataka angidêri

sênjata pating galêbyar
tambur muni kadi mêcahna kuping
Kaptin Jakup sisèh kidul
kanthi kapitan papat
kang anama Kapitan Wèlêm Wisêbrus
Tubyas rewange satunggal
kêlawan Kapitan Wali

Ki Madura atêngara
wong pasisir kang kilèn mangsah jurit
suwaranira gumuruh
suraknya asauran
karsanira angrangsang bètèng ginêmpur
rame sami bêbêdhilan
kalihe mantêp ing jurit

wong pasisir mangsah rampak
wong Kumpêni barise wus rumanti
mariyêm sinumêd sampun
swara lir gêlap ngampar
mungsuh rewang bêdhil swarane gumrudug
wong pasisir kathah pêjah
nanging maksih sami ngukih

bêdhil muni datan kêndhat
mariyême tan anggop dènnya muni
swarane lir gunung rubuh
sèwu sarêng ambruknya
mimisira mancorot lir udan daru
wontên ingkang indha mêndhak
singa katrajang babarji

tan ana môngga puliha
wong pasisir wus kathah kang ngêmasi
ingkang urip nandhang tatu
tataning baris bubrah
duk sêmana kang yuda kêsaput dalu
wong Jawa mundur sêdaya
manahira langkung miris

Ki Madura karsanira
enjingira karsane mangsah jurit
wadya kang ngambang ing laut
sampun sami ngutusan
kinèn sarêng mangsah ing panggêpukipun
wadya pasisir sêdaya
mariyême wus miranti

Wêlônda sampun atata
abêdhilan ingkang anèng pasisir
mariyêm anèng pêrau
muni ngungkuli kutha
sinulêdan swarane lir gunung rubuh
lir pendah gêlap sauran
pêtêng dhêdhêt kadi wêngi

wong Jawa kathah kang pêjah
wong Kumpêni akèh tatu kèh mati
saradhadhu kathah lampus
kopral miwah sareyan
wong Kumpêni prangira kêlangkung ribut
pêtêng kukusing sêndawa
pati-pati anggagapi

nadyan kang mêdal lautan
pan akathah antukira pêpati
mariyêmira pikantuk
Kumpêni kathah pêjah
têtindhihe Kapitan Drus sampun lampus
litnane kêkalih pêjah
sareyan têtiga mati

nanging sampun ginantenan
kapitane litnane dèn suluri
maksih rame aprang pupuh
gumuruh abêdhilan
duk sêmana apan kasaput ing dalu
prasami apirêmbagan
Kumpêni tyasira tintrim

kunêng gênti kangkocapa
Panêmbahan Purbaya sampun prapti
angambang anèng ing laut
nitih pun kaladuta
kapalira agêng panjang pêngkuh bagus
nênggih kocaping carita
wontên palwa agêng prapti

nênggih kapale Wêlônda
karsanira arsa tulung Kumpêni
gêgaman kang anèng laut
punika dados sêmang
kapalira pan têtiga kathahipun
Panêmbahan Purubaya
palwanira marêpêki

Kumpêni kang anèng palwa
sêdayane sampun angati-ati
mriyême sinulêd sampun
nèng ngajêng panêmbahan
datan kandhêg kang palwa anêmpuh asru
ngadêg lir dêksaka lanang
pangran nèng ngajêng kumudhi

kang palwa anulya nunjang
angin sangêt swara lir mriyêm muni
barat sangêt dènnya nêmpuh
palwa tarung lir gêlap
palwanira Wêlônda pan ajur mumur
kèrêm anèng ing samodra
lumayu palwa kang kari

sampun misuwur kang warta
Panêmbahan Purbaya sampun prapti
aprang anèng têngah laut
palwane Lônda pêcah
kèrêm laut palwa kang kalih lumayu
Kumpêni sarêng miyarsa
manahira sami giris

wus kaloka mring Wêlônda
yèn Pangeran Purubaya sinêkti
misuwur yèn bisa mabur
ya ta kala sêmana
wong Kumpêni eyang-eyung kala dalu
ngawang-awang binêdhilan
dumadi obate tipis

enjang malih kawarnaa
panêmbahan palwane sampun minggir
wongpasisir sami dulu
ingkang anèng lautan
sêdya mangkat umangsah ngadoni ripu
sampun aminggir sêdaya
Kumpêni sampun arakit

rêmbagira pra kapitan
bêdhil gêdhe kang nèng pinggir pasisir
tinutupi karsanipun
sampun ingarah-arah
ingkang yoga mimis bisaa malêbu
anulya sinumêt sigra
pangarahira pan sisip

ngênèni lambe kewala
malah gêmpal lambe mriyêm Mêntawis
abêdhil-binêdhil dangu
pêrau kathah pêcah
wadya alit kang nunggang kèrêm kèh lampus
Kumpêni kathah kang pêjah
kapitannya roro mati

Panêmbahan Purubaya
sigra têdhak saking palwanira glis
punakawane têtêlu
punika kang binêkta
ingkang ngampil lancaran miwah kêkuthuk
lan kang ngampil pakinangan
Kumpêni sami udani

ya ta wau binêdhilan
mariyême prasami dèn sulêdi
swarane lir gunung rubuh
gurnat lawan gurnada
gutuk api swarane kadi galudhug
tambur lir bêdhah-bêdhaha
salomprèt pating jalêrit

panêmbahan angandika
Si Wêlônda dene kêpati-pati
ambêdhili marang ingsun
lah iya êntèkêna
tandangira Kumpêni sangsaya gugup
kadi bêdhil wêwayangan
bêdhil buntêt datan muni

sawênèh bêdhile sêmpal
panêmbahan sangsaya marêpêki
Wêlônda sangsaya gugup
gègère apuyêngan
ana ingkang bêdhile marêp mandhuwur
manahira butarêpan
manawa ana ing langit

Panêmbahan Purubaya
angandika apa ta Si Kumpêni
apa ngandêlakên iku
kandêle bètèngira
lamun ingsun dhinawuhana anglêbur
iya marang kangjêng sultan
anumpês marang Kumpêni

môngsa ta nganti rong êjam
mêsthi sirna kabèh sira Kumpêni
môngsa nganti dina sesuk
Jêng Pangran Purubaya
wong Kumpêni sinudingan bètèngipun
bètèng bêngkah sêdhêng janma
gègèr otêr wong Kumpêni

Panêmbahan Purubaya
narik kêris Ki Jimat wastanèki
mariyêm pinancas dhuwung
lêlima sami pagas
jêng pangeran mundur lawan abdinipun
nèng marga sinambi mucang
lampahe pangeran aris

punakawan anèng wuntat
pan rahayu sakeca lampahnèki
nèng marga sinambi udud
lajêng minggah baita
duk sêmana lajêng kêsaput ing dalu
panêmbahan wus nèng palwa
saundurira ajurit

Panêmbahan Purubaya angandika
sagunge wong pasisir
ingsun marang têngah
sira padha sun jaga
yèn mungsuhmu anêkani
Pangran Purbaya
anulya layar aglis

sigra babar layar kang palwa manêngah
sakêdhap tan kaèksi
kang sinêdyèng nala
kundur dhatêng Mêntaram
sarèhning sampun akardi
tilasing yuda
lan gara-garèng jurit

wong Kumpêni saya awayang-wuyungan
ana mêndhung kaèksi
gègèr apuyêngan
anulya binêdhilan
kang anèng kidul winarni
Ki Baurêksa
majêng angrangsang biting

sakathahe wong Ngastina sami nglanggar
Kumpêni tlas kang mimis
nulya mimisira
dèn êkum uyuh tenja
kang sawênèh gajih babi
kinarya ngumbah
sagunge mimis-mimis

wong Kumpêni sêdaya sampun uninga
bitinge dèn ingêri
adandan sêdaya
mariyêm sinulêdan
muni lir rubuh kang langit
ingkang katiban
akèh mati babarji

Ki Tumênggung Baurêksa nandhang brana
mimis sawat nibani
tugêl pupunira
wong pasisir kèh pêjah
mimis tiba lir gurimis
Kumpêni têmah
obat mimise ênting

winêtara mung kari kanggo sadina
sampun bolong kang biting
obat mimis têlas
tambuh-tambuh solahnya
ya ta wau wadya Jawi
wrin Baurêksa
kanin tyasira miris

ya ta kèndêl kasaput dalu kang yuda
kèh minggat wong pasisir
mulih nêgrinira
ya ta Mandurarêja
rêmbug arsa angawaki
kadang kadeyan
pêpak sami tinari

ingsun arsa ngamuk bètèng benjang enjang
ya arsa sun lêboni
padha sêsucia
lah payo padha niyat
anglakoni mati sabil
matur sandika
santana bala mantri

sarêng lêbur sêdaya sanggupanira
enjinge kang winarni
Ki Madurarêja
sêmana sampun mêdal
arsa ngawaki ajurit
nêmbang têngara
bêndhe ngungkung tinitir

wong Kumpêni barise sampun mêlatar
anèng saluhur biting
bêdhil wus ngisenan
mimis dèn ulêt tenja
Ki Madura mangsah jurit
para sêntana
wadya lit datan kari

kagegeran Kumpêni bêdhile munya
mariyêm dèn sulêdi
swarane lir gêlap
orêg ingkang pratala
aprakêmpa gonjang-ganjing
wadya Mêntaram
akathah kang ngêmasi

kang sawênèh tiba tangine lumajar
wênèh sêmpal manguwir
bau suku sêmpal
ana uwange sêmpal
mimis sawat anibani
nora sêsambat
lambung bêt angêmasi

kang sawênèh tiba bêdhile kasingsal
tangi umangsah malih
Ki Madurarêja
sarira lir pêrada
mimis ingkang angênèni
sigra ingusap
kumrutug tibèng siti

mangsah malih wus parêk bètèng Wêlônda
Wêlônda ing jro biting
gègèr apuyêngan
lir gabah ingintêran
sampun têlas ingkang mimis
langkung kasêsa
dènnya ngisèni mimis

tan anganti wêwadhah tapiyonira
kinarya cidhuk tai
wênèh sendhok tangan
ya ta ana Wêlônda
tablun sinendhok kêlambi
pan binêdhilan
Madura ngrampit biting

swaranira bêdhil anglir arga bêntar
tambur brang-brangan muni
bêdhil lir brondongan
pêtêng kukus sêndawa
salomprèt pating jalêrit
wadya Madura-
rêja kèh kang ngêmasi

ingkang têguh kathah wuru dening tenja
sawênèh awaknèki
agêgubras tenja
ana kang gulagêpan
sagunge wadya prajurit
kèh wuru tenja
sawênèh mutah tai

datan kobêr umangsaha ing ayuda
pijêr awuru tai
Ki Madurarêja
mungur-mungur asayah
mundur sami mêndêm tai
amutah-mutah
pra sêntana kang kari

ingkang kantun sêntana mung kalih dasa
wus têlas kang wadya lit
tangi nora bisa
wadya lit ingkang gêsang
kuwarêgên mêndêm tai
sawênèh ana
banjur adus mring kali

sami gêbyur silulup ngumbah busana
ya ta anulya salin
mulih pêsanggrahan
Pangran Madurarêja
kèh rusak wadyanirèki
kang maksih gêsang
dèrèng suda tyasnèki

jroning biting Wêlônda wayang-wuyungan
panggêdhene kèh mati
kaptin papat pêjah
litnanipun sêkawan
lopèrès dwi dasa mati
Kumpêninira
sabêrgada kang mati

ingkang dadya sangêt susahing Wêlônda
obat mimise tipis
riyêg rêmbagira
sumêja ambêk pêjah
mimisira namung tai
tan sêdya gêsang
sagung para Kumpêni

kunêng mangke sinigêg ing Batawiah
kang kundur mring Mêntawis
Kangjêng Panêmbahan
Purubaya wus prapta
anèng nêgari Mêntawis
lajêng asowan
ngarsanira sang aji

ngaturakên ing lampahira dinuta
miwiti amêkasi
Pangeran Purbaya
mring nata alon turnya
dhuh sang nata yèn suwawi
kang bôndayuda
Jakarta pan prayogi

kinèndêlkên amargi tiyang Wêlônda
dhatêngipun mariki
sêdya adêdagang
botên ngrêbat nêgara
yèn punika sri bupati
kinèndêlêna
wêwah arjaning nêgri

kangjêng sultan kapênujon galihira
ya ta ngandika aris
dhumatêng kang uwa
Pangeran Purubaya
lêrês wa wit wus pinêsthi
karsaning Suksma
tan kenging owah gingsir

pun Wêlônda inggih ing têmbe ngakirnya
sapêngkêr kula benjing
turun-turun kula
sintên jumênêng nata
yèn kawon prang dèn tulungi
lan turun kula
sintên kang madêg aji

lawan ingkang botên madêg naradipa
yèn sae mring Wêlandi
èstu manggih arja
tinulung sasêdyanya
mênawi adamêl drêngki
dhatêng Wêlônda
sangsara kang pinanggih

mila kula adamêl pêrang punika
adamêl labêt nênggih
wajibing narendra
wingking ajrih-ajriha
jêng sultan ngandika malih
mring gandhèk sigra
salobogan dènnya ngling

bocah gandhèk ingsun tuding
lumakua mring Jakarta
iya timbalana mulèh
si uwa Madurarêja
lawan Si Baurêksa
sakancane aja kantun
Si Tumênggung Baurêksa

lan Madurarêja nuli
anèng dalan patènana
jisime pêndhêmên karo
anèng Kaliwungu kana
gandhèk nêmbah gya mentar
inggale carita rawuh
anèng nêgara Jakarta

lan Madurarêja panggih
myang Tumênggung Baurêksa
dhinawuhkên timbalane
Jêng Sultan Agung Mêntaram
Pangran Madurarêja
budhal sawadyane kêbut
sapraptanira ing marga

wus sami dipun têlasi
Pangeran Madurarêja
kêlawan Baurêksane
jisimira wus pinêtak
nèng Kaliwungu samya
gêntia ingkang winuwus
Wêlônda kang nèng Jakarta

wus têrang pamirsanèki
barisnya Mêntaram bubar
sampun mantuk sakancane
tyasira kêlangkung suka
sêdaya sukèng driya
kapitan sawiji muwus
undure baris Mêntaram

tamtu wit karsa sang aji
sêdaya mangayubagya
ya ta kapitan lingnya lon
mêsthine iki jêng sultan
ingkang paring apura
marang Wêlônda sêdarum
pratôndha yèn wus kalilan

Wêlônda manggon ing ngriki
omah ana ing Jakarta
yèn iku kaya mangkono
prayoga nuli utusan
umarêk sri narendra
anyaosi atur-atur
busana ingkang prayoga

wus rêmbag sigra cêcawis
busana mawarna-warna
endah-endah adi kabèh
sutra maliyo sangkêlat
kêsting kêstop liyanya
ingkang bôngsa alus-alus
tinata rong puluh êkas

caraka lumampah aglis
inggale carita prapta
anèng nêgri Mêntarame
lajêng kunjuk sri narendra
tur-atur wus tinampan
sang nata suka ing kalbu
duk sêmana sinêngkalan

ratu rêsi tata bumi
ya ta ing alama-lama
kangjêng sultan nulya miyos
siniwaka pagêlaran
pêpak sagunging wadya
pra sêntana sami kumpul
sumiwi ngarsa narendra

sang nata ngandika aris
adhi Silarong ngong duta
sira lumakua gawe
bêdhahên ing Bêlambangan
uwong môncanêgara
pasisir kèri sêdarum
padha adunên ngayuda

sarta sira sun kanthèni
bocah gandhèk Padurêksa
dadia matapitane
ngawasêna ing ayuda
kang bêcik lan kang ala
Pangeran Silarong wau
nêmbah wotsari sandika

utawi para bupati
sêdaya matur sandika
sang nata jêngkar ngêdhaton
pasewakan wus bubaran
umantuk sowang-sowang
pradandosan sêdaya wus
anulya têngara budhal

lampahe mêdal Kadhiri
lajêng anjog Pasuruan
pra bupati sêdayane
nèng ngriku sampun ngalêmpak
lampahe baris prapta
Watês Bêlambangan rawuh
lajêng tata pêsanggrahan

wadya lit ing dèsi-dèsi
kang kabawah Bêlambangan
langkung puyêngan gègère
prasami ngili mring arga
wênèh mring wana-wana
ana ngungsi kitha wau
Adipati Bêlambangan

gupuh utusan mring Bali
anyuwun bantu ngayuda
sampun binantosnan age
wadya Bali tau tatal
gangsal atus kèhira
kêkalih pangagêngipun
satunggal Dewa Lêngkara

Dewa Agung kang sawiji
sosoranira pêparab
awasta Panji Balèlèng
Macan Kuning sawijinya
Dipati Bêlambangan
gya budhal sawadyanipun
lan wadya Bali sêdaya

sumêdya amêthuk jurit
dhumatêng wadya Mêntaram
ingkang nèng Watês barise
ingkang atêngga nèng kitha
putrane sang dipatya
kêkalih prasami jalu
akêkasih Ki Mas Kêmbar

lampahe sang adipati
ing Watês sêmana prapta
ajêng-ajêngan barise
pan sami sinawang-sawang
enjinge atêngara
pratôndha mangsah prang pupuh
mungsuh rowang sarêng mangsah

arame bêdhil-binêdhil
kalihira sarêng mangsah
caruk rukêt samya awor
ana kang tumbak-tinumbak
rame rukêt prangira
wong Bali gamane tulup
wong Mêntaram kathah pêjah

dene pasêr upas mandi
myang dêdamêl liyanira
wong Mêntaram pangagênge
sêdaya ngawaki yuda
langkung riwut tandangnya
wong Blambangan kathah lampus
wangkene susun atumpang

kang urip angidak mayid
datan ajrih ing tikswara
wong Mêntaram sêdayane
kadi singa lodra galak
lir buta amêmôngsa
sêdaya para tumênggung
sami ngawaki ayuda

singa tinêrajang ngisis
wadya Bêlambangan bubar
tan môngga pulih yudane
lumayu angungsi kutha
sagung wadya Mêntaram
sêdaya prasami nglangut
kutha Blambangan rinangsang

tan ana angeman pati
sagung wadya Bêlambangan
kang anèng jro kutha gègèr
lumayu angungsi arga
ana ngungsi mring wana
sagunge wadya Mêntarum
lajêng sami anjêjarah

kang dunya bêrana bêrsih
pawèstrine binoyongan
Dèn Mas Kêmbar milya lolos
binêkta marang kang rama
Dipati Bêlambangan
tan karuan wartanipun
pêjah utawine gêsang

wus kumpul para bupati
nèng jro kutha Bêlambangan
ya ta Pangeran Silarong
alon dènnya angandika
mring sagung pra bupatya
hèh sagunge pra tumênggung
padha sadhiyaa yuda

nuduha wadyanirèki
angosak-asik kang wana
padha ngupayaa kabèh
ing gunung lan alas-alas
ngandika pra bupatya
sêdaya para tumênggung
lajêng sami matah wadya

ngosak-asik wana ardi
wong Blambangan kèh kacandhak
gêsang tuwin kêni layon
ing gunung Blambangan ana
ajar abêntur tapa
Ajar Saloka ranipun
sêksana gya pinusara

winayungyun dèn rut tali
binayang marang ing wadya
mudhun saking arga age
dumugi kitha Blambangan
binêkta marang ngarsa
Pangeran Silarong nuju
siniwi para dipatya

wadya kang antuk mring ngarsi
Ajar Saloka binêkta
nèng ngarsa tan purun lunggoh
maksih angadêg kewala
Pangran Slarongtumingal
saklangkung rêngu ing kalbu
maskumambang kang gumantya

ya ta sugal pangeran dènira angling
hèh Ajar Saloka
sirèku nandhang têlali
kayaparan karêpira

apa urip sirèku apa ta mati
gya Ajar Saloka
alon dènira nauri
manira tan duwe karsa

salawase ngong pitêkur anèng ardi
nora wêruh warta
polahe si adipati
ing samêngko Bêlambangan

sira bêdhah pan nora wruh awak mami
dene sira karya
iya marang awak mami
sakarêp-karêpmu dadya

nanging ingsun tan dosa mring siji janmi
Pangran Slarong myarsa
ki ajar pamuwusnèki
sêbrak anarik curiga

dyan ginoco ki ajar jajane kêni
aniba ing kisma
jônggarsa tinigas kêris
layone ki ajar musna

nulya ana suwara ingkang kapyarsi
hèh ta wong Mêntaram
sira niyaya ing mami
ingsun nora duwe dosa

nora bisa amalês ingsun saiki
besuk titènana
lamun ratu ing Mêntawis
agèthèk baune kiwa

wong Mêntaram padha dèn angati-ati
sun malês ing sira
Pangran Silarong sirèki
iya sun patèni sira

jêr sun iya tan dosa sira patèni
besuk wong Mêntaram
nora dosa sun patèni
ponang swara nulya musna

nulya wontên mantri ingkang praptamalih
bêkta Dèn Mas Kêmbar
binônda ing cindhe wilis
lajêng umarêk ngayunan

atur sêmbah ulun ngaturkên puniki
inggih Dèn Mas Kêmbar
kacêpêng wontên wanadri
wondening sang adipatya

Bêlambangan sampun nyabrang dhatêng Bali
Pangran Slarong printah
kumpulna jarahan sami
lan sagunge bêboyongan

wadyaningsun kang buru apa wus bali
matur pra dipatya
inggih sêdaya wus bali
yèn mangkono benjang enjang

ingsun budhal kundur marang ing Mêntawis
sagunge bupatya
sandika lajêng rumanti
ing dalu lajêng kasukan

kunêng dalu ya ta kawuwusên enjing
anêmbang têngara
budhal barise pangarsi
ing wuri kêbut sadaya

kang boyongan jarahan lampahnya gili
wau Dèn Mas Kêmbar
tinitihakên turanggi
anglarug ing lampahira

tan winarna lampahira anèng margi
inggaling carita
sampun prapta ing Mêntawis
sang nata nuju sineba

Pangran Slarong umarêk saha wotsari
solahe dinuta
miwiti malah mêkasi
lan ngaturakên jarahan

lan boyongan utawi putra dipati
nênggih Dèn Mas Kêmbar
sang nata ngandika aris
iya iku Dèn Mas Kêmbar

timbalana ya marang ngarsèngong aglis
binêkta ngayunan
muka lir konjêm ing siti
sang nata wêlas tumingal

angandika wau kangjêngsri bupati
yaiku Si Kêmbar
luwarana dipun aglis
bandane sira sumpaha

yèn ta uwis ngaturake sumpahnèki
Si Kêmbar sun angkat
iku dadia bupati
ana nêgara Blambangan

wus sinumpah tinêtêpakên bupati
anèng Bêlambangan
ingèstrèn sagung wadya ji
sang nata nulya angganjar

mring wadyanya kang mêntas mênang ajurit
wêrata sêdaya
malah prapta ing pêkathik
dene Radèn Padurêksa

pan ginanjar pinaringan kang kêkasih
Pangran Têpasana
sang nata ngandika malih
hèh Singaranu sun duta

lumakua sira gawaa prajurit
bêdhahên Sumêdhang
lan ing Ukur dèn abêcik
Ki Singaranu anêmbah

awotsari sandika aturirèki
sang nata gya jêngkar
kundur ngêdhaton sang aji
wuwusên paseban jaba

Ki Tumênggung Singaranu anulya glis
mulih wismanira
prapta wisma tata baris
wus samêkta nulya budhal

sigra nêmbang têngara bêndhe lan bèri
tambure brang-brangan
bul-umbul daludag asri
lêlayu miwah bandera

pan anglarug wadya gung wus prapta Taji
lajêng lampahira
datan kawarna ing margi
inggale carita prapta

tapêl watês Sumêdhang kèndêl anuli
tata pêsanggrahan
pakuwon asri rinakit
lir pendah mijil kang praja

kunêng gênti kawarnaamalih
ya ta winiraos
Adipati Sumêdhang ing mangke
apinarak kêlawan ki patih
akaliyan malih
tumênggung ing Ukur

angandika wau sang dipati
kaya pa kang wartos
kyana patih manêmbah ature
ulun myarsa wartose wadya lit
prajurit Mêntawis
sampun akêkuwu

wontên dhusun Watês dènnya mêrgil
sawadya makuwon
inggih badhe umangsah jurite
ing Sumêdhang lan Ukur puniki
arsa pinrih jurit
ginêmpur sêdarum

Sang Dipati Sumêdhang lingnya ris
paran ta samêngko
iya patih mungguh prayogane
kyana patih umatur wotsari
yèn paduka gusti
andhahar tur ulun

inggih sae nungkul saking aris
ywa mapag palugon
mindhak ngathahakên ing susahe
abdi dalêm tiyang alit dèsi
môngsa wande gusti
kasoran prang pupuh

tyang Mêntaram yèn linawan jurit
lajêng ambêk rusoh
jêng paduka tan kilap adate
pun Tumênggung Singaranu gusti
kawona ing jurit
yêkti wontên bantu

Ki Tumênggung Ukur anambungi
dènnya muwus alon
inggih lêrês pun patih ature
aprayogi atur pati urip
dhatêng sri bupati
Sang Natèng Mêntarum

angandika alon sang dipati
yèn kaya mêngkono
angrakita ya bulubêktine
kang minôngka atur-atur mami
kunjuk sri bupati
wong wadon kang ayu

kyana patih sandika turnèki
manêmbah gya miyos
praptèng jawi gya amêpakake
rajabrana ingkang adi-adi
pèni-rajapèni
tigang atus pikul

myang pawèstri gangsal atus sami
maksih anom-anom
Ki Tumênggung Ukur apadene
andêdamêl tumbak dèn bongkoki
ya ta sang dipati
budhal saha wadu

datan ana kang kêrisan siji
sêdaya bêrondhol
kyana patih dhingini lampahe
sampun prapta pakuwon Mêntawis
lajêng katur maring
Kyai Singaranu

ingandikan ki patih mangarsi
prapta tata lunggoh
sampun katur sêdaya sêdyane
Sang Dipati Sumêdhang samangkin
atur pati urip
anarimèng luput

Ki Tumênggung Singaranu angling
yèn kaya mêngkono
iya mara aturana age
ki dipati têmua lan mami
abarênga sami
lan Tumênggung Ukur

nêmbah mentar lajêng lampahnèki
anèng marga panggoh
lan Pangeran Sumêdhang malihe
Ki Tumênggung Ukur tata linggih
ya ta kyana patih
saniskara katur

nulya lajêng lampahira kalih
wus praptèng pakuwon
Ki Tumênggung Singaranu age
mêthuk lajêng sêsalaman aglis
malbèng kuwunèki
lajêng tata lungguh

nganorakên raga sang dipati
mlasasih yèn tinon
sampun katur saniyat-niyate
Ki Tumênggung Singaranu myarsi
sangêt wêlasnèki
angrês driyanipun

Ki Tumênggung Singaranu angling
inggih karsaningong
kula bêkta adhi sêkalihe
mring Mêntaram umarêg sang aji
sandika sang kalih
tan lêngganèng kayun

pan cinêndhak rêroncène kardi
sêksana gya bodhol
tan winarna ing marga lampahe
sampun prapta ing nêgri Mêntawis
sang nata duk lagi
siniwi wadya gung

eca lagya siniwi sang aji
kêsaru kang rawoh
Singaranu wau ta praptane
ingandikan laju marêk ngarsi
tan adangu prapti
ngayunan sang prabu

sampun katur lampahe tinuding
purwa praptèng êndon
lan nyaoskên sagung jarahane
myang boyongan lan dipati kalih
sukèng tyas sang aji
ya ta ngandika rum

ing samêngko Sumêdhang Dipati
lan ing Ukur karo
ya sumpahên puniku karone
ywa nglakoni panggawe kang uwis
sang dipati kalih
sandika turipun

mring narendra angganjar prajurit
kang mêntas lungandon
awêrata prapta pêkathike
sri narendra angandika malih
ya dipati kalih
sun lilani iku

amuliha mring wismane maning
têtêpa kang lunggoh
sampun rampung nata timbalane
nulya jêngkar ngêdhaton sang aji
sagung kang sumiwi
sami bubar mantuk

kawarnaa wau sri bupati
anèng jro kêdhaton
kêlangênan mring taman sarine
ginarêbêg sagung para cèthi
sami ngampil-ampil
upacaraprabu

para cèthi ngampil waos biring
parêkan sang katong
dupi prapta ing taman sang rajèng
wontên kêlangênanira aji
kidang lanang siji
agêng ulês wulung

dupi miyat dhumatêng sang aji
gambira anyêrot
sri narendra waspada tingale
sigra nyandhak talêmpak sang aji
waos dhapur biring
landhehane wêrgu

dupi kidang anandêr sang aji
tinadhahan waos
kaprawasa kidang andhêmane
saking sruning panandêrirèki
kuwate sang aji
landheyan mangkêlung

sri narendra kêna wêntis kering
mring kidang ginayor
datan pasah gya mati kidange
rah sumêmbur ngandika sang aji
ing sawuri mami
kabèh turun ingsun

sun prasapa aja wani-wani
yèn anganggo waos
lamun wêrgu iku landhehane
nora ingsun lilani prasami
têmah nêniwasi
yèn ana pakewuh

cinritakkên kewala ing tulis
tan winarnèng lakon
kangjêng sultan kalih kêdhatone
kang satunggil kutha marta nami
dene kang satunggil
sri nata ngêdhatun

samodra kidul puranya
yèn kala miyos siniwi
dhumatêng ing wadyabala
sêdaya para dhêdhêmit
pêrayangan jin pêri
sêdaya sagung lêlêmbut
nênggih nêgara Jawa
sumiwi ngarsa narpati
nanging wadya tan ana ingkang uninga

amung kangjêng sri narendra
pribadi ingkang udani
lawan malih kacarita
misuwur sêdaya janmi
saklangkung dening sêkti
Kangjêng Gusti Sultan Agung
prawira mahambara
sabên ari Jumah nênggih
kangjêng sultan asêmbayang marang Mêkah

pan amung sakêdhap netra
yèn kalanira sang aji
budhal enjing sing Mêntaram
pukul tiga siyang prapti
anèng nêgri Mêntawis
trêkadhang wau sang prabu
mampir ing pulo sabrang
mring Ngêrum tuwin mring Mêsir
anèng ngriku sang nata akarya tilas

yèn kundur saking ing Mêkah
sang nata têrkadhang mampir
mring pulo nêgara sabrang
Bangkulu Palembang Ngacih
Padhang myang liyanèki
akarya tilas sang prabu
ing pundi kang nêgara
sêdaya kang dèn tindaki
anèng ngriku sang nata akarya tilas

kêramate warna-warna
kang binuka sri bupati
nora padha pinta-pinta
nèng praja sawiji-wiji
dènnya babar kasêktin
kinarya pratandhanipun
dadia pêpundhènnya
marang wong sajro nêgari
apadene dhêdhêmiting tanah Jawa

ratune dhêmit aseba
kang rumêksa ing nêgari
sajrone ing tanah Jawa
sabên dina Sênèn Kêmis
sumiwi ing ngarsa ji
ing mangke pan dipun etung
winarna namanira
para ratune dhêdhêmit
cinêcahkên ing sawiji-wijinira

kang rumiyin ing bang wetan
Durganêluh Maospait
lawan Raja Baurêksa
iku ratune dhêdhêmit
Bêlambangan winarni
awasta Sang Balabatu
kang rumêksa Blambangan
Buta Locaya Kêdhiri
pan Si Korèn lêlêmbuting Panaraga

Sidakarè Kêpacitan
Kêduwang Si Klênthing Mungil
Endrayêksa Kêmagêtan
Jênggala Si Tunjungpuri
Prangmuka Surabanggi
Pênanggungan Abur-abur
Sapujagad ing Jipang
Madiun Si Kalasêkti
Prabu Yêksa kang rumêksa Pasuruan

Gêgêlang Si Samahita
Gêgêsing Si Dhadhungawik
ing Pajang Buta Salewah
Mônda-mônda ing Mêntawis
Palèrèd Rajêgwêsi
Kutha Gêdhe Nyai Panggung
Babo ing Kartasura
ing Jombor Setan Kèbêri
Juru Taman kang rumêksa ing Tunjung Bang

kang ana Kayu Gandheyan
Ki Daruna Ni Daruni
Bagus Karang anèng Roban
Kasungjaya Widaningrik
Widôngga ing Dalêpih
Jangkêlung Kêdhung Garunggung
Malang Karsa Angrêksa
Wana Pête ing Bêtawi
Si Dharimil lêlêmbute kang rumêksa

Si Lemprak Setan Sêmarang
ing Kuwu Si Ondar-andir
jin Santri Setan ing Dêmak
kêkalih kang Ngrêksa Uni
Sima Pêthak ing Pathi
Macan Lorèng nêgri Kudus
gunung Lawu winarna
Jaka Linglung kang nênggani
pan akathah nênggih lamun winarnaa

ratu dhêmit tanah Jawa
kang sumiwi mring Mêntawis
cinêndhak caritanira
namaning ratune dhêmit
ing mangke kang winarni
duk sêmana sang aprabu
apan sampun pêputra
jalu pan amung kêkalih
ingkang sêpuh nama Pangeran Dipatya

Arya Mêntaram wus krama
antuk putra Pangran Pêkik
patutan lan Ratu Wandhan
kang nèm nama Den Mas Alit
sampun sinungan nami
Pangeran Danupayèku
putra wusnya diwasa
sang nata gêrah ngranuhi
para garwa pra sêntana sami seba

jêng sultan alon ngandika
mring Pangran Purubayèki
uwa Purbaya samangkya
kularsa tumêkèng janji
mantuk ing alam gaib
uwa ing sapungkur ingsun
kang dados wêling kula
putrèngsun Pangran Dipati
inggih Arya Mêntaram dèn dadosêna

narendra wontên Mêntaram
gêntosana jênêng mami
putra kula kang taruna
inggih wa tumuta mukti
wontên ing tanah Jawi
adadosa satriya gung
dene sampeyan uwa
dèn sagêd momong ing wuri
dhatêng sanak tuwin kawula sêdaya

wus kabèh padha karia
anulya seda sang aji
swarane tangis gumêrah
lir guntur sajroning puri
obah gunung Mêrapi
swaranira gumaludhug
lindhu ngin pôncawora
ampuhan mêsês wor riris
aru-ara prakêmpa sanuswa Jawa

sagara kadya ginêla
ombak nêmpuh parang curi
ingkang toya mawalikan
bumi gênjot gonjang-ganjing
antara pitung ari
ngêrgancang cêlèrèt taun
teja thathit liwêran
ngênês miris sagung janmi
kawarnaa layonira sri narendra

cinêndhak rêrêngganira
datan winarna ing tulis
sampun binêkta ngastana
sinarèkakên Magiri
pinaripurna asri
astana rêngrêngganipun
pinêtha-pêtha pura
wau sedane sang aji
gajah pitu buta natakang sêngkala

marêngi ing dina Soma
Pangran Purbaya miyosi
siniwi ing wadyabala
pêpak sagung pra dipati
sêntana sami nangkil
sawiji tan ana kantun
Pangeran Purubaya
kang wayah sampun kinanthi
linênggahkên wontên ing dhampar kêncana

nèng sitinggil dènnya lênggah
pêpak upacarèng aji
andhèr wadya ing Mêntaram
sêdaya wus sami nangkil
panêmbahan sru angling
sakabèhe wong Mêntarum
ya padha nêksènana
samêngko Pangran Dipati
iya Arya Mêntaram sun junjung lênggah

jumênêng Nata Mêntaram
gumanti kang rama swargi
jêjuluk Sunan Mangkurat
ing Ngalaga Senapati
Sayidi Natagami
sagunge wadya Mêntarum
sami saur kukila
pandhita ulama kaji
ki pangulu angadêg lajêng andonga

dunga luhuring kêratyan
gumuruh swaraning amin
sang nata anulya jêngkar
kundur malêbêt ing puri
panjênêngannya aji
gêmah raharja Mêntarum
jêjêg adil ukumnya
printah tan owah lir lami
kadi ingkang rama kang sampun suwarga

dintên Rêspati sêmana
sang nata miyos tinangkil
sagunge para sêntana
tanapi para bupati
sêdaya wadya aji
pênuh sumiwi sang prabu
Pangeran Alit sowan
sang nata ngandika aris
mring bupati utawi para sêntana

sarupane wadyaningwang
padha anyithaka sami
bata sabab ingsun arsa
ngalih kutha lawan puri
tilaserama aji
tan arsa nganggoni ingsun
manira karsa yasa
kutha ing Palèrèd iki
saur pêksi sagunge kang wadyabala

sêdaya matur sandika
sang nata ngandika aris
hèh Tumênggung Wiraguna
lan Danupaya sirèki
sira ngluruga jurit
marang Bêlambangan iku
ing mêngko pawartanya
rinêbut marang wong Bali
bupatine Bêlambangan kalah aprang

wus nungkul bupatinira
iya marang uwong Bali
sira karo akanthia
bupati môncanêgari
tumênggung ing Mêntawis
padha milua anglurug
wong pasisir samoa
dèn irida ing ajurit
kabèh padha mêtua anèng lautan

amung Si Dipati Sampang
aja milu mangun jurit
uruna wadya kewala
Tumênggung Wiragunèki
Danupaya lan malih
Mêntaram Kyai Tumênggung
katiga sarêng nêmbah
sandika lèngsèr wotsari
sri narendra nulya jêngkar angêdhatyan

wuwusên tumênggung tiga
lajêng sêdhiya ing jurit
wus pêpak kang wadyabala
têngara budhalkên baris
bêndhe bèri tinitir
tambur swarane gumuruh
lampahing wadyabala
sarêng prapta anèng Taji
pan anglarug samarga-marga gumêrah

kunêng gênti winurcita
kang lumampah andon jurit
ya ta wau kawarnaa
nênggih Jêng Pangeran Alit
kang rayi sri bupati
punika duk wayahipun
jaka kumala-kala
dèrèng nambut ing akrami
jêng pangeran bupati kalih dadya ban

ran Tumênggung Danupaya
duk tinuding mangun jurit
ambêdhah mring Bêlambangan
kang satunggilipun nami
Pasingsingan kang nami
prasami lênggah tumênggung
Pangran Alit punika
timur mila dalêm Jawi
nèng wismane Danupaya ingkang wuntat

ya ta ing sawiji dina
Jêng Pangeran Alit apan marêngi
lênggah anèng dalêmipun
kêsaru praptanira
Pasingsingan wotsari lan anakipun
ingkang nama Agrayuda
lajêng umarêk ing ngarsi

jêng pangeran ngawe sigra
ki tumênggung lajêng tumamèng ngarsi
Pasingsingan nêmbah matur
dhuh gusti ngong pangeran
ingkang mugi paduka madêga ratu
gumantos raka paduka
awit kangjêng sri bupati

asangêt niyayanira
inggih dhatêng wadyabala Mêntawis
sêdaya pirêmbagipun
jêng paduka karsaa
pan ingangkat narendra wontên Mêntarum
amêngku rat nungsa Jawa
kula ingkang ngangkat gusti

jumênêng Nata Mêntaram
sampun mawi awalanggalih malih
sarèhning wadya Mêntarum
sêdaya pirêmbagnya
yèn paduka karsa angrêbat kêdhatun
wadya Mêntaram sêdaya
pirêmbag mring amba gusti

paduka karsa tan karsa
dèn aturi inggih jumênêng aji
angrêbat pura Mêntarum
jêng pangran lon dhawuhnya
aprakara iya kraton ing Mêntarum
kakang mas umadêg nata
ngong sasat dadi narpati

sun tarima anyatriya
mring kakang mas Pasingsingan turnya ris
lamun makatên pukulun
dadosnya tan rumêksa
susahipun sagunge bala Mêntarum
Pangeran Alit miyarsa
pangandikanira aris

yèn kaya mêngkono bapa
ingsun bêcik pan iya angêntèni
besuk ing satêkanipun
si bapa Danupaya
ingkang marang nêgara Blambangan nglurug
Pasingsingan matur nêmbah
gusti tan susah ngastosi

mring pun bapa praptanira
ing samangke punika mumpung sêpi
inggih nêgari Mêntarum
bupati sami kesah
wong pasisir lan môncanêgara suwung
kang kantun anèng Mêntaram
pra bupati sampun gilig

pirêmbage dhatêng kula
sami sagah nglabuhi ing ajurit
dhatêng paduka sêdarum
mêngsah rakanta nata
ing samôngsa mêdal paduka pukulun
angrêbat kraton Mêntaram
sêdaya prasami balik

dhèrèk dhatêng jêng paduka
jêng pangeran ya ta ngandika aris
iya ngong pikir rêmbugmu
Pasingsingan manêmbah
dhuh gustiku sampun anggalih pakewuh
amung sok paduka arsa
jumênêng Natèng Mêntawis

kula kang dados pangarsa
mung paduka karsaa madêg aji
ingkang dados sapu lêbu
tuwin gêdhig manggala
pramugari sêdaya pakèwêdipun
kula miwiti ayuda
inggih dintên benjing enjing

ulun amuke pribadya
tyang Mêntaram kang tan purun guyubi
inggih supadosnya lêbur
nadyan raka paduka
sri narendra kangelan angidêg timun
môngsa ta gôndraa pira
rakanta sri narapati

sumambung kang para lurah
tigang atus sarêng matur wotsari
dhuh gustiku sang abagus
yèn paduka tan arsa
madêg nata ngrêbata kraton Mêntarum
punapa kang ingupaya
kalêbêt inggih nampik sih

sungkême wadya sêdaya
ing Mêntaram dhatêng paduka gusti
nadyan kang abdi sêdarum
ajura wor pratala
tan kumêdhèp têmpuhna prabata wau
ngêbura samodra laya
manjinga prawata gêni

sampun mênggah mangun yuda
anglampahi ayahan tuwan gusti
dipun ngantos lêbur tumpur
mêngsah rakanta nata
botên ajrih tan sêdya ginggang sêrambut
amêngsah wadya Mêntaram
jêng pangeran amiyarsi

aturira Pasingsingan
lan anake Agruyuda kang nami
tyasira amangu-mangu
wantu maksih taruna
ginarumung ginubêl rinoban atur
dèrèng kagungan panimbang
atur ala atur bêcik

madêg suraning wardaya
èngêt lamun satriya trah Mêntawis
anyata wijining ratu
kang mêngku tanah Jawa
datan wangwang angrêbuta ing kêprabun
wusana ari ngandika
yèn mangkono iya bêcik

bapa dina benjang enjang
payo padha umangsah ing ajurit
bocah lurah têlung atus
padha sira dandana
ingsun arsa angrêbut kraton Mêntarum
sêdaya matur sandika
lajêng apradandan sami

Ki Tumênggung Pasingsingan
lan anaknya Agrayuda wotsari
nuwun pamit arsa mantuk
linilan sigra mentar
tan kawarna marga prapta wisma sampun
Ki Pasingsingan lon ngucap
marang atmajanirèki

thole dina benjang enjang
iya sira mêpaka gaman jurit
ya thole ingsun suk-esuk
tak mênyang panggawean
masang bata lan amêpakake ingsun
iya marang wong Mêntaram
ingkang padha nambut kardi

amêmasang bata kutha
adat sabên bubare nambut kardi
maksih awan iku kulup
mênawa wong nambut karya
uwis bubar sira ingsun undang sesuk
inggal ta sira têkaa
sagamanmu ing ajurit

iya banjur ngamuk padha
mring kêdhaton iku dèn obrak-abrik
Agrayuda aturipun
rama inggih sandika
sampun mawi malih sumêlang ing kalbu
kunêng Tumênggung Singsingan
warnanên sri narapati

pinarak anèng jro pura
lan kang eyang Pangeran Purbayèki
Pangeran Purbaya matur
anggèr sri naranata
kula matur rayi dalêm sang aprabu
pan arsa kangrêbat praja
wit saking pêmbangusnèki

pun Tumênggung Pasingsingan
ingkang sagah junjung arinta gusti
jumênêng Natèng Mêntarum
sangêt pêmbangusira
pun Singsingan dhumatêng arinta prabu
arinta maksih taruna
dèn bêbangus atur manis

têmaharinta kagiwang
abdinipun pra lurah dèn dhawuhi
kathahipun tigang atus
sami sêdhiyèng yuda
sri narendra miyarsa kêlangkung ngungun
yèn kados makatên eyang
inggih dintên benjing enjing

yèn pun Pasingsingan prapta
nambut karya lajêng eyang pêjahi
Pangeran Purubayèku
aturipun sandika
sigra lèngsèr saking ngarsane sang prabu
sapraptaning dalêm sigra
parentah dhumatêng abdi

asadhiya ing ayuda
nging dèn samar sampun ngantos kêtawis
kunêng tan kawarnèng dalu
enjinge kawarnaa
Jêng Pangeran Purubaya sampun rawuh
sêdaya wadya Mêntaram
sampun sami dèn wangsiti

tan adangu Pasingsingan
prapta gène wadya kang nambut kardi
tan uning yèn wong Mêntarum
sampun rakit sêdaya
ya ta mantri têtiga marani gupuh
duk pêrak narik curiga
sinuduk jajane kêni

rewange anuduk sigra
Pasingsingan niba lajêng ngêmasi
tan kongsi malês anyuduk
ajur kuwandanira
punakawan tumingal lajêng lumayu
sarêng prapta anèng wisma
Agrayuda dèn wartani

yèn kang rama sampun pêjah
sinudukan kuwônda rontang-ranting
Agrayuda sarêng ngrungu
sangêt lara karuna
bakda nangis asru wau krodhanipun
sêksana anyandhak tumbak
arsa amucung ajurit

numpak gupuh turôngga abudhal sampun
asuwarèng wadya
payo padha barêng mati
iya padha soroh amuk mring jro pura

rewang ingsun ja têlangke sira iku
sêmana gya budhal
sawadyanira angiring
nging rewange sarêng wau anèng marga

sami murud anyimpang saking dêlanggung
kari Agrayuda
lampahira sampun prapti
anèng kori pangurakan sêdyanira

lajêng ngamuk nèng turôngga maksih manggung
nanging pangurakan
apan sampun dèn rakiti
Agrayuda tan wrin sampun rinakitan

lajêng wau sinosog ing watang ganjur
sara pan angrangap
sarêng dènnya anumbaki
Agrayuda ajur amoh kuwandanya

sampun lampus niba saking kudanipun
Grayuda tinigas
Jêng Pangran Purubayèki
nulya marêk ing ngarsa sri naranata

praptèng ngayun jêng pangran alon turipun
dhuh anggèr sang nata
pun kaki atur udani
Pasingsingan ing samangke sampun pêjah

lan kang sunu Agrayuda sampun lampus
punika sirahnya
sang nata sigra siniwi
miyos anèng pôncaniti siniwaka

pêpak pênuh andhèr wadya ing Mêntarum
sagung pra sêntana
sêdaya sami anangkil
angandika wau kangjêng sri narendra

ingsun utus cah wadon mlakua gupuh
sira timbalana
dhimas Arya Pangran Alit
tumêkaa iya anèng ngarsaningwang

lan sirèku matura arsa ngong tuduh
jênêngana janma
ingkang padha nambut kardi
ênggon ingsun karya kutha ingkang anyar

ngaras suku pawongan mentar sing ngayun
tan winarnèng marga
lampahe duta narpati
sampun prapta nèng dalêm Kadanupayan

ya ta sampun duta lan pangeran pangguh
dhinawuhkên sigra
timbalanira sang aji
Pangran Alit sêmana anulya gêpah

budhal gupuh sowan ing ngarsa sang prabu
sarêng praptèng ngarsa
manêmbah saha wotsari
jêng pangeran lajêng inguncalan sirah

lah yaiku Pasingsingan sirahipun
ya ta sri narendra
sarta sru dènira angling
lah ta iku iya yayi rupanira

ingkang ayun ngangkat sira dadi ratu
ana ing Mêntaram
Pangeran Alit ningali
sirahira Pasingsingan Agrayuda

asru bêndu sigra dènnya narik dhuwung
sirah kalihira
lajêng sami dèn suduki
sarwi angling Pangeran Alit sêmana

arsa lampus Pasingsingan ta sirèku
dene dadak sira
angèmbèt marang ing mami
arêp modar têka nora tulus modar

sang aprabu ya ta angandika arum
kayaparan dhimas
ing mau gonira angling
Pangran Alit sêmana matur anêmbah

dhuh pukulun inggih kangjêng sang aprabu
tan ngraos kawula
inggih anggadhahi kapti
badhe mêngsah dhumatêng paduka nata

inggih ulun botên gadhah manah mêsgul
utawi murina
sang nata jumênêng aji
sri narendra jumênêng Natèng Mêntaram

dhuh pukulun tan pisan-pisan sang prabu
pan amung akalnya
Pasingsingan anak anjing
sri narendra sêkala sarêng miyarsa

aturipun kang rayi ngrês galihipun
sakêlangkung wêlas
tumingal dhumatêng ari
ya ta alon sang nata dènnya ngandika

iya lamun mangkono dhimas aturmu
marang jênêng ingwang
ya ingsun tarima yayi
ing samêngko dhimas iku karsanira

iya sagung sarupane ta baturmu
ingkang nama lurah
ingsun pundhut sêdayèki
aturêna iya marang ngarsaningwang

ingsun antu dhimas anèng sitiluhur
Pangran Alit nêmbah
gya lèngsèr saking ngarsa ji
sapraptane jêng pangeran dalêmira

sampun kumpul kang abdi lurah sêdarum
tri atus kathahnya
wêwolu pangarsanèki
pan kêkalih badhude kang gal-ugalan

sakêlangkung wadya lit kyèh cacahipun
wus ingangkat nama
Ki Darya Lurah kang nami
têlèdhèke lanang pan amung satunggal

apan pênuh pêpak sêdaya nèng ngayun
wus ngrasuk busana
sêsikêpira ngajurit
pratingkahe kadya wignya bêdhah kutha

yèn dinulu ulate asaguh-saguh
lir bisa mêcahna
bètèng ngrangsang balowêrti
nabrang jagang ambubrahi kapurancang

ting pathunthung prasami angumbar sanggup
wus adating bangsat
umbagekapara luwih
adol umuk saguh tan mundur ngayuda

Pangran Alit rudetya sajro wardaya
ya ta ngandika aris
bocah ingsun lurah
ingsun aturkên padha
pinundhut maring sang aji
saiki uga
para lurah miyarsi

sêdayanya karuna asambat-sambat
ngraup suku sang pêkik
kang anèng paseban
myarsa swara karuna
agupuh malêbêt sami
milya karuna
umatur awor tangis

adhuh gusti ing karsa sampun mangkana
tan wande ingkang dasih
inggih pinêjahan
dhatêng raka paduka
sanadyan kawula mati
lamun ayuda
lan malih tyang Mêntawis

pra bupati wus baris pêndhêm sêdaya
sumôngga kangjêng gusti
mangsah ing ayuda
lajêng dhèrèk sêdaya
kaping tiganipun gusti
inggih paduka
putranipun narpati

kang suwargi Jêng Sultan Agung Mêntaram
narendra langkung sêkti
inggih jêng paduka
wus pinêsthi prawira
pantês jumênêng narpati
anèng Mêntaram
ingkang asih wadya lit

jêng pangeran miyarsa aturing wadya
madêg suraning galih
gadgadèng wardaya
yèn kaya mangkonoa
iya rêmbugira sami
dandana gaman
ya ta pra abdi aglis

sami nyandhak gêgamanira ngayuda
ya ta Pangeran Alit
angrasuk busana
dhêstharnya latar pêthak
bathik parangrusak klithik
kuluk jangkangan
pinalisir mas adi

arasukan baludru wungu nyampingnya
anênggih latar putih
bathik parangrusak
sawit kêlawan dhêsthar
paningsête sutra wilis
timangnya êmas
tinarètès sotya di

èpèkira talidatu rinenda mas
lancingan panji-panji
cindhe puspita bra
gèspêr mas sinasotya
Ki Setan Kobêr cinangking
wusnya busana
lajêng lênggah pêndhapi

warnanira jêng pangeran kadya bangbang
duk mudhun saking ardi
anulya na prapta
dutanira sang nata
nginggalakên ingkang rayi
kalih kang duta
satunggal Ki Sumêngit

kang satunggal awasta Andakawana
wau Kyai Sumêngit
lajêng malbêt pyambak
Kyai Andakawana
kantun nèng paseban jawi
ya ta sêmana
Sumêngit dèn pêjahi

Ki Andakawana lumayu gal-enggal
prapta ngarsa sang aji
wus katur sêdaya
solah-tingkah dinuta
miwiti malah mêkasi
sri naranata
ngungun sarêng miyarsi

nênggak waspa Jêng Pangeran Purubaya
matur dhatêng sang aji
sinuhun punika
inggih rayi paduka
lohkil makpul wus pinêsthi
dene Hyang Suksma
tan kenging owah gingsir

rayi dalêm datan tutug ingkang yuswa
ya ta sri narapati
asru angandika
srupane wong Mêntaram
mêngko yèn ngamuk si adhi
aja na nglawan
najan olèh pêpati

pira-pira padha piyaka kewala
mrihprapta ngarsa mami
yèn ana kang nglawan
sun kêthok gulunira
Panêmbahan Purbaya glis
gya undhang-undhang
mring alun-alun nuli

wus misuwur undhangira sri narendra
Pangeran Alit prapti
anèng pangurakan
nganti wadya Mêntaram
kang saguh arsa bantoni
tan ana prapta
ya ta abdine sami

tigang atus prasami lolos sêdaya
mung lurah nêm kang kari
Pangran Alit mirsa
yèn kalêbu loropan
mangunadika ing galih
yèn sun mundura
wirang ya bêcik mati

sigra mangsah pangeran ngamuk manêngah
piyak wadya Mêntawis
tan ana kang nglawan
ngiwa nêngên piyaknya
Dipati Sampang nulya glis
Dêmang Mêlaya
inggal amalajêngi

wus kapêthuk ngrangkul sukune pangeran
matur angasih-asih
gusti ywa mangkana
ing karsa dèn sarèhna
ywa mêngsah rakamta aji
sri naranata
sangêt mirma sayêkti

mring paduka prayogi paduka seba
sampun dhahar turnèki
ingkang tan raharja
pangeran sru ngandika
aja kakehan cariwis
ya ta pangeran
sangêt riwuting galih

sigra narik Setan Kobêr kang curiga
Dêmang Mêlaya nuli
sinuduk salangnya
tatas anulya pêjah
wong Madura aningali
gustine pêjah
anèng kisma gumuling

sarêng ambyuk wadyabala ing Madura
ya ta Pangeran Alit
sinosok ing tumbak
anangingdatan pasah
wadya Sampang akèh mati
dene pangeran
lurah nênêm kang mati

lir Bimanyu jêng pangeran yudanira
rinêbut Kurawèki
duk prang Bratayuda
ngamuk lawan curiga
ya ta Jêng Pangeran Alit
jêmpoling asta
kêni kêmbang kacang kris

amung dhadhal kang kulit ayam kewala
cape astanirèki
sumaput aniba
nèng kisma wus pralaya
wau Jêng Pangeran Alit
sor ringin kêmbar
sagung para dipati

ya ta inggal angrarômpa layonira
binêkta mangarsa glis
minggah sitibêntar
sang nata duk tumingal
ingkang rayi angêmasi
sangêt karuna
kêpati sri bupati

ingkang ibu lajêng ngrungkêbi layonnya
kang putra lara nangis
sang nata ngandika
sapa kang matènana
yaiki marang si adhi
para bupatya
sami nêmbah wotsari

aturira wiwitan praptèng wêkasan
ngandika sri bupati
ari ngong sih bocah
wis prawira digdaya
olèh bela adipati
wonge kèh pêjah
sang nata asru angling

sêksènana sarupane wong Mêntaram
si adhi sun belani
sang nata gya mêrang
baunira kang kiwa
pasah ludirane mijil
Ajar Saloka
ing ngriku nulya manjing

kacarita sang aprabu ing Mêntaram
gèthèk bau kang kering
ngriku panitisnya
nênggih Ajar Saloka
ing nguni kang dèn pêjahi
dhatêng Pangeran
Silarong tilar wêling

sri narendra sigra anulya parentah
mring sagung pra dipati
kabèh wong Mêntaram
layone ariningwang
pêtakên marang Magiri
dagane rama
sang nata tyasnya brangti

karaton Palèrèd dadi
sang nata anulya jêngkar
ngalih kêdhaton Palèrèd
wusira ngalama-lama
wau sri naranata
dènira ngalih kêdhatun
sagarwa putra sêdaya

ya ta kangjêng sri bupati
saklangkung anèh ing karsa
tan kadi adat-adate
mèh sabên dina sang nata
siniwi magêlaran
lamun tinangkil sang prabu
lajêng dhawuh mêjahana

mantri utawi liyaning
wong Mêntaram sami susah
kunêng gênti winiraos
ing mangke kang kawarnaa
Tumênggung Wiraguna
Danupaya katrinipun
Kyai Tumênggung Mêntaram

bupati ingkang kêkalih
Ki Tumênggung Wiraguna
lan Danupaya kalihe
sawadya mêdal dharatan
Ki Tumênggung Mêntaram
wadya Pasisir sêdarum
miranti mêdal lautan

gancanging carita prapti
watês nêgri Bêlambangan
lajêng tata pakuwone
Adipati Bêlambangan
sampun atata-tata
angrakit prajuritipun
samêkta gamaning yuda

sêksana têngara aglis
bêndhe bèrine tinêmbang
pratôndha mangsah palugon
kumêrap kang wadyabala
ya ta wadya Mêntaram
têngara bêndhe angungkung
tambure munya brang-brangan

bul-umbul lêlayu sami
bandera têngêranira
wus pinasang sêdayane
pratandhanira ayuda
Tumênggung Wiraguna
ulês bopong kudanipun
sinung nama pun jêmunak

ki tumênggung sampun nitih
turôngga lan pinayungan
akubêng magêrsarine
barise anèng ing kanan
nindhihi prajuritnya
Ki Danupaya Tumênggung
anindhihi baris kiwa

anitih turôngga abrit
akêkasih pun wiratha
sarwi dèn garkên payunge
wadya magêrsari kapang
tuwin para sêntana
wadya prajurit nèng ngayun
gêlare sampun tinata

supit urang glaring jurit
sêsungut utawi awak
lan kang dadi sêsupite
Adipati Bêlambangan
sigra mangsahkên yuda
nrajang kang dadi sêsungut
mirut prajurit Mêntaram

wadya Bêlambangan ngukih
kinira wadya Mêntaram
lajêng dhadhal prajurite
angêlud wong Bêlambangan
tan wruh kalêbu gêlar
sêsupit sarêng atêpung
anungkêbi kering kanan

wong Mêntaram mangsah jurit
wong Blambangan karepotan
yudane sampun kalorop
ingamuk wadya Mêntaram
prajurit kathah pêjah
wong Blambangan kathah lampus
kang wangke susun atumpang

wong cilik atumpês tapis
Adipati Bêlambangan
sêmana lumayu age
angungsi dhatêng baita
sinawanglayarira
anyabrang dhatêng ing Wangsul
kunêng ingkang kawarnaa

Tumênggung Wiragunèki
lan Tumênggung Danupaya
sêksana jêjarah age
dhumatêng kutha Blambangan
pawèstri rajabrana
kinumpulakên sêdarum
sèwu cacahe manusa

gya budhal marang Mêntawis
kêbut saha wadyabala
datan kari boyongane
kunêng malih kawarnaa
wong Bali nèng lautan
sêdyanira arsa nglambung
tan wruh lamun ing lautan

wadya Mêntaram wus baris
lajêng sami bôndayuda
mariyêm sinulêd age
wong Bali pêraunira
kêna ing mimis pêcah
lajêng kèrêm anèng laut
kang gêsang palwane bubar

umantuk dhatêng ing Bali
ya ta malih kawarnaa
Tumênggung Wiragunane
lan Tumênggung Danupaya
kang mantuk mring Mêntaram
Ki Mêntaram bubar mantuk
nanging mêdal ing lautan

Ki Wiraguna winarni
nèng marga kacandhak gêrah
satêmah dadi patine
Ki Tumênggung Danupaya
nèng marga mirêng warta
Jêng Pangeran Alit surud
langkung anglêk ing wardaya

ki tumênggung loloh aglis
saking putêking wardaya
Ki Danupaya wus layon
sagunge ingkang boyongan
utawi kang jarahan
anèng Taji kèndêlipun
Kyai Tumênggung Mêntaram

atur uninga sang aji
sampun katur sêdayanya
sang nata ngandika alon
yaiku Si Danupaya
kabèh nak putunira
padha patènana iku
gandhèk lawan juru tuwak

sampun sami prapta Taji
panggih anak putunira
Tumênggung Danupayane
ya ta lajêng pinêjahan
kathahnya kalih wêlas
kunêng gantya kang winuwus
mangsuli caritanira

Pangeran Silarong nguni
duk Sultan Agung jênêngnya
punika Pangran Silarong
ingutus bêdhah Blambangan
ing mangke winurcita
Pangeran Silarong wau
pinuju tampi giliran

akêmit anèng jro puri
sang nata anèng jro pura
pinuju sang nata sare
lawan garwa nèng paprêman
tinutup samirira
ya ta wau kang winuwus
Juru Taman sigra prapta

Ki Juru Taman puniki
duk ing nguni ingkang nama
anênggih Baron Sikèdhèr
lajêng malêbêt ing pura
nimbali para garwa
amindha-mindha sang prabu
yèn kala nimbali garwa

sang nata kagyat tan sipi
lênggah anèng jro paprêman
amêspadakkên solahe
Juru Taman nèng jro pura
lajêng amotha-motha
ing para garwa sang prabu
sang nata sarêng waspada

Juru Taman solahnèki
sang nata langkung bramatya
mawinga-winga jajane
wêdana kadi sinêcang
andik pasuryanira
padoning lathi kumêdut
kang langse sigra winiyak

sri bupati nyandhak aglis
Ki Baru pinusthi ngasta
saksana tinumbak age
Juru Taman jajanira
pasah ludira muncrat
tibèng plèstêr layonipun
gumuling Ki Juru Taman

sang nata sigra mêrpêki
kang layon anulya musna
ya ta wau sang akatong
sêmana miyarsa swara
ujare ponang swara
dumêling myarsa sang prabu
hèh sang nata ing Mêntaram

nora bisa malês mami
saiki marang ing sira
antinên besuk ing têmbe
pan iya nêgara Jawa
mêsthi yèn ana mesa
bule siwêr netranipun
dèn angati-ati sira

sun malês turunmu benjing
marang wong ing nusa Jawa
sang nata sru pamuwuse
besuk mêngko wani ingwang
kang swara nulya musna
sang nata ngandika arum
manis kadi guladrawa

bocah wadon pariksanên nuli
sapa pangran kang kêmit ing jaba
timbalana mring kêdhaton
pawongan sigra mêtu
praptèng jawi nulya kêpanggih
Pangran Slarong ngandikan
malêbêt kêdhatun
jêng pangeran malbèng pura
prapta nêmbah adhi Slarong dipun aglis
buwangên rah dèn inggal

Pangran Slarong sigra mêndhêt takir
ingkang êrah sami winadhahkan
anèng takir nulya age
tilasing rah puniku
anèng siti dèn dhudhuk kêdhik
katut lan sitinira
dèn wadhahi wau
nênggih sanès ingkang wadhah
tan inguwor kêlawan wadhahing gêtih
byar kundur rah binêkta

praptèng dalêm pagran mundhut aglis
rah kang nèng takir tinutul sêga
sakêpêl pinakakake
sona 
- gya mangan sêkul
asu niba lajêng ngêmasi
ambêdhêl badanira
ya ta kang rah wau
gya cinarub lisah klapa
kaparingan nama upas anglung nênggih
singa-singa kang kêna


upas anglung anulya ngêmasi
lama-lama abdi kathah pirsa
wontên satunggal abdine
Ki Citra wastanipun
matur nyuwun panawanèki
upas anglung punika
pinaringan sampun
dhudhukan siti ngandhap rah
sumangsane wontên janma ingkang nêdhi
upas anglung punika


sumangsane dipun panawani
dhatêng Ki Citra anulya waluya
ya ta lami-lami mangke
ingkang warta misuwur
dhatêng tiyang sajro nêgari
katur ing kangjêng sultan
wau sang aprabu
sarêng amiyarsa warta
sangêt duka Jêng Sultan Agung Mêntawis
Pangran Silarong nulya


gya tinundhung jêng pangeran aglis
datan parêng wisma jro nêgara
nèng dhusun Naladanane
Jêng Sultan Agung surud
ingkang putra gumantya aji
Sunan Gèthèk punika
kang warta misuwur
Pangeran Slarong karyanya
asring paring upas anglung dhatêng janmi
kinarya nganiaya


Sunan Gèthèk amiyarsa warti
langkung têrang kang atur pawarta
nênggih dhumatêng sang katong
sang nata langkung bêndu
dukanira tan kêni lilih
nyata Ajar Saloka
wus nukma sang prabu
pinarêng takdiring Suksma
ya ta Kangjêng Sunan Gèthèk ing Mêntawis
gya dhawuh juru tuwak


Pangran Slarong kinèn amêjahi

- gya lumampah kalih juru tuwak
sampun prapta ing dalême
Pangran Silarong laju
lênggah anèng pandhapa ngarsi
juru tuwak gya prapta
dhawuhakên wau
timbalanira sang nata
Pangran Slarong tampi timbalan sang aji
pinundhut pêjah tuwak


gya sinuduk jajanira nuli
pasah rahnya sumêmbur nyamburat
wus seda Pangran Silarong
juru tuwak gya wangsul
garwa putra sami anangis
punika wus têtela
ujare karuwun
sumbare Ajar Saloka
ingkang dipun pêjahi duk kala nguni
mring pangran nèng Blambangan


wus kayêktèn kawarnaa malih
sri narendra utusan ngupaya
wanodya kang yu warnane
kinarya sêlir prabu
nulya wontên abdi tur uning
kêlamun dhalang wayang
gêdhog wismanipun
lêbête praja Mêntaram
Kyai Wayah punika ingkang kêkasih
inggih kadarbe anak


mung satunggal èstri ayu luwih
warnanira ngungkuli sapraja
nanging sampun gadhah bojo
Ki Dalêm wastanipun
sri narendra sarêng miyarsi
ya ta lajêng utusan
pawèstri pinundhut
nanging pawèstri punika
sampun wawrat kalih wulan laminèki
ya ta prapta jro pura


sri narendra sarêng aningali
sakêlangkung dènira kacaryan
anulya dhawuh sang katong
bocah wadon puniku
pêrnahêna ing dalêm nuli
kang kinèn sigra mentar
praptèng dalêm sampun
sang nata anulya 
- têdhak
sih-sinihan sang nata kêlangkung asih
supe mring para garwa


sangêt kasêngsêm dhatêng pawèstri
rabinira Ki Dalêm punika
malah dèn angkat namane
Ratu Wetan Sang Ayu
tiyang kathah sami mêstani
inggih Jêng Ratu Malang
mangkana winuwus
sampun prapta ing sêmaya
wawratannya miyos jalu langkung pêkik
sangêt sihnya sang nata


sri narendra gya parentah aglis
lakinira Kangjêng Ratu Malang
nênggih Ki Dalêm wastane
kinèn mêjahi sampun
dupi wau Ki Dalêm mati
Jêng Ratu Malang tansah
udrasa kêlangkung
ing siyang dalu karuna
kang cinipta amung Ki Dalêm kang mati
siyang ratri asambat


dhuh Ki Dalêm iya laki mami
ngong tan bisa kari anèng dunya
lah nuli gawanên age
ingsun tan bêtah kantun
nadyan ingsun ginarwèng aji
dhuh kakang atiningwang
ya maksih kadulu
kakang pasihan andika
antènana kakang Dalêm awak mami
nèng bale marcukundha


sutanira kakang uwis lair
mêtu lanang kakang kaya sira
agagah bagus rupane
atilar dhahar turu
ing antara mung sangang ari
Sang Ratu Malang gêrah
mutah lajêng murus
mung saêjam nulya seda
sampun katur sang nata tyasira rujit
tambuh-tambuh ing solah


awêkasan têmah wêtu runtik
sarupane pawèstri jro pura
kang nèng dalêm wetan kabèh
bêthèkana sêdarum
nèng paglaran 
- kaputrèn iki
dosane iku padha
mênggawe rabiku
nalika lara sambatnya
mung Ki Dalêm sinambat ing rina wêngi
jisime Ratu Malang


kinèn mêtak dhatêng rêdi Kêlir
lan tilare atmaja dèn êmban
dhumatêng sang nata dhewe
sang nata gêrah gandrung
anèng rêdi Kêlir nunggoni
jisime Ratu Malang
tansah gandrung-gandrung
sangêt mirong karungrungan
sri narendra kesah sarwi ngêmban siwi
saksana mundhut sêkar


angsana bang cangkelak gya bali
mring ênggone garwa Ratu Malang
sang nata lon ngandikane
sarwi agandrung-gandrung
dhuh mas mirah wungua yayi
ênya iki puspita
supaya anggandrung
karyanên ukêl ing rema
atmajanta payo sêsêpana yayi
sang nata sigra ngaras


sarwi alon ngandika ngêrintih
paran yayi duhkitaning driya
suwe sira ngênêngake
pun kakang kari gandrung
nora ngrasa dosa ngong yayi
marang ing jênêngira
marma ingsun gandrung
katongton ing warnanira
sigra kesah cangkelak bali sang aji
nulya ambêdhol puyang


gya kinumbah nèng asta cinangking
bali gène garwa Ratu Malang
sarwi alon ngandikane
sarwi agandrung-gandrung
iki puyang karyanên yayi
pan iya dhaharira
supayane gandrung
pinangku layoning garwa
suwe têmên sira yayi tan ngêlilir
ya ta sagung punggawa


sami sungkawa andulu sang aji
sami matur pukulun sang
- nata
èngêt kang jumênêng katong
sampun kadurus gandrung
garwa dalêm sampun ngêmasi
inggih môngsa kiranga
wanodya yu gandrung
gusti kawula ngupaya
wanodyendah ngungkuli dayinta gusti
ingkang sampun pralena


mung paduka amantuna gusti
sih ing garwa kang sampun pralaya
èngêta kaprabon katong
mantuna gêrah gandrung
botên sae mênawi gusti
kontap ing praja liyan
narendra agandrung
sang nata minggu kewala
tanpa nabda anjêtung aringik-ringik
dhêkukul dènnya lênggah


pan kalantur ing siyang praptèng ratri
lajêng sare sang nata sêmana
supêna wau sang katong
Ratu Malang kêpangguh
pan pinangku lakinirèki
Ki Dalêm ngaras-aras
Ratu Malang ngrangkul
sang nata sarêng tumingal
langkung kagyat garegah wungu sing guling
ningali jisimira


Ratu Malang wus nir sipat janmi
sanalika èngêt sri narendra
dhawuh karsa angêdhaton
waluya gêrah gandrung
angandika marang ing dasih
pêndhêmên jisimira
Ratu Malang iku
sang nata kondur ngadhatyan
lêga tyase sagunge para dipati
miwah para sêntana


sinêngkalan pamêndhême jisim
Ratu Malang èsthi buta nyata
wadya ing Mêntaram kabèh
wus têntrêm sapraja gung
kawarnaa sri narapati
nênggih kala sêmana
gangsal putranipun
prasami kakung sêdaya
kang pambajêng patutanira sang aji
lan putri Surabaya


- kang dèn angkat Pangeran Dipati
Anom inggih kang ginadhang-gadhang
gumantos jumênêng rajèng
arinira pan catur
sami sanès ibunirèki
panggulunira nama
Pangran Pugêr bagus
Pangran Singasari dhadha
sundhulannya Pangeran Martasanèki
wuragilipun nama


Dèn Mas Tapa sigêgên sang aji
kocap Pangran Pêkik Surabaya
nunggal Pangran Dipatine
among ing wayahipun
langkung asih ing wayahnèki
utawi garwanira
asihnya kêlangkung
anênggih kala sêmana
Pangran Pêkik apan ta iku gadhahi
kêlangênan bêkisar


èstri dènnya angingu duk alit
lami-lami wau kang bêkisar
dadya jalu acêcènggèr
bagus bisa kaluruk
sangêt eram Pangeran Pêkik
mangkana ciptaning tyas
kang bêkisar wau
pantês kunjuk sri narendra
sabab anèh kurungan dipun salini
rinarêngga bra mubyar


rinuruban sutra pingul asri
pinalisir kinakêmbang renda
Pangeran Pêkik nulya ge
lumêbu ing kêdhatun
marêk dhatêng sri narapati
wus cundhuk tata lênggah
lawan sang aprabu
Pangeran Pêkik lon turnya
dhuh pukulun pun patik atur udani
dudukwuluh atômpa


Dudukwuluh
abdi dalêm punika gusti angingu
ing nguni bêkisar èstri
lami-lami dados jalu
kang warna langkung prayogi
pantês wontên ing kêdhaton


- ya ta mèsêm wau kangjêng sang aprabu
bêkisar dipun tampèni
ing lair suka kêlangkung
ngandika eram nglangkungi
asangêt gumun sang katong


jro wardaya sang nata kêlangkung bêndu
tan samar ingkang panggalih
kang rama sasmitanipun
ing netya datan kêtawis
kêlamun runtik sang katong


bangkit nukma sang nata ing agal alus
sampêt pamêrdining sandi
sang nata osiking kalbu
hèh ta si paman puniki
mring ingsun atur pasêmon


wit putrane pawèstri kagarwa mring sun
mêngko sun patutan siji
mêtu lanang ngong wèh juluk
sun angkat iku sêmangkin
Pangeran Dipati Anom


ya ing mêngko uwis diwasa si kulup
supaya sèlèha mami
ya marang atmajaningsun
mring thole Pangran Dipati
iku umadêga katong


adhuh paman asangêt panêdhaningsun
si paman gènnya ngaturi
prayogi sampeyan mantuk
Pangeran Pêkik gya pamit
lèngsèr saking ngarsa katong


saundurnya Pangeran Pêkik sing ngayun
sang nata ngandika aris
dhatêng ing abdi sêdarum
si paman Pangeran Pêkik
maring ngong atur pasêmon


tan prayoga karêpe si paman iku
ngaturi bêkisar iki
awite wadon satuhu
lawas-lawas dadi malih
lanang iku kang pasêmon


tan prayoga karêpe si paman iku
ngaturi bêkisar iki 
-
ingkang diaturkên ingsun
putrane si paman èstri
barêng kagarwa maring ngong


manak lanang mêngko diwasa si kulup
pantês gumantia aji
si kulup iku maring sun
si paman ingsun arani
pan iku gege kêprabon


nora bêcik karêpe têka kasusu
sang nata malêbèng puri
abdi ingkang mirêng dhawuh
sang nata saklangkung runtik
mring Pangran Pêkik ing batos


ya ta wontên abdi sawiji umatur
dhumatêng Pangeran Pêkik
ngaturkên dhawuh sang prabu
miwiti malah mêkasi
pangeran duk myarsa wartos


sakêlangkung gêgêtun ing galihipun
katumpangan sangêt ajrih
mring dukanira sang prabu
gya rêmbag lawan kang rayi
sang dyah myarsa sangêt gawok


awusana sang rêtna waspanya mêtu
alon pamuwusirèki
kados punapa kang rêmbug
kula kangmas pan umiring
amrih prayogining lakon


Pangran Pêkik alon pangandikanipun
yèn kadi punika yayi
bêcik sira lawan ingsun
apepe ngisor waringin
busana putih wong roro


Ratu Wandhan alon wau aturipun
kangmas yèn kadya puniki
sumôngga nuntên lumaku
bok inggih sri narapati
dukanipun lamun kasok


têmah kasèp sêksana busana sampun
amangangge sarwa putih
pepe kidul wringin kurung
lan garwa sêntana aji
mlêtuk 
- lir kapuk kawuson


pan sêdaya sami ngangge sarwa pingul
sang nata nuju miyosi
siniwakèng ing wadya gung
pinarak anèng sitinggil
karsanira sang akatong


pan angangkat dhumatêng ing putranipun
Ratu Malang kang wus lalis
samangke sinung jêjuluk
Pangeran Natabratèki
anulya wau sang katong


aningali sakidul waringin kurung
tiyang pepe sor waringin
kathah kapriksa sang prabu
gandhèk kinèn mariksani
gandhèk gya matur sang katong


ingkang pepe pangeran ing Surèngkewuh
sagarwa sêntana sami
sang nata sigra adhawuh
timbalana ngarsa mami
kang dinuta awotsinom


sampun kering prapta ngarsane sang prabu
minggah dhumatêng sitinggil
Pangran Pêkik minggah sampun
kêlawan garwanirèki
kang miyat sêdaya gawok


sami wêlas angêrês wardayanipun
sang nata sarêng ningali
dhumatêng kang paman wau
tuwin ningali kang bibi
kumênyut tyasnya sang katong


sri narendra saking dhêdhampar tumurun
kang paman lawan kang bibi
ingaturan tata lungguh
anèng soring dhampar aji
katiga sami andheprok


sri narendra alon pangandikanipun
punapa paman dadya wit
pepe sor waringin kurung
umatur Pangeran Pêkik
dhuh pukulun sang akatong


ulun atur prasêtya ing ngarsa prabu
anggèn 
- kawula aturi
rumiyin kunjuk sang prabu
tan pisan ulun gadhahi
èngêt lan atur pasêmon


tuwin ulun yèn gadhah osiking kalbu
maringi dhatêng sang aji
sumêdya balela ratu
tuwin kalamun gadhahi
gege môngsa ing kaprabon


Pangran Pêkik lawan garwa sarêng matur
lamun kangjêng sri bupati
tan arsa ngapuntên ulun
pukulun amba samangkin
kapêjahana kemawon


ulun gusti kumurêp ngayunan prabu
katuwêka kris kang mandi
cinacaha kongsi ajur
pun dasih dhatêng nglampahi
sêkar pucung kang gumantos


Pocung
inggih ulun sêdya saos karsa prabu
kalihnya karuna
dènira matur sang kalih
pan tumungkul muka lir konjêm ing kisma


sang aprabu ing nalika myarsa atur
kang bibi lan paman
kang driya kadi jinait
awusana sang nata milya karuna


apan emut suwargining ramanipun
sagung kang sumewa
kang cakêt barêbês mili
sangêt wêlas dènira sami tumingal


sang aprabu ngusapi luh sênggruk-sênggruk
bibi tuwin paman
sampun sungkawa ing galih
sampun kathah ingkang kagagas ing driya


inggih ingsun tan ngraos runtik puniku
lan samangke kula
dhatêng paman amaringi
maklum tuwin dhatêng pun bibi punika


kadwinipun kula wêwarta satuhu
ing benjang yèn kula
paman sampun 
- angêmasi
mêsthi wayah sampeyan kang gumantosa


pan satuhu wayahta kang dadya ratu
mêngku tanah Jawa
nanging kêdhatone binjing
inggih botên wontên nêgari Mêntaram


kratonipun wayah sampeyan ing besuk
pan ing Wanakarta
dene ing Mêntaram ngriki
namung kula kang mêkasi dadya nata


ngaras suku Pangran Pêkik alon matur
nging panuwun kula
mring Allah kang kaping kalih
kangjêng rasul risake praja Mêntaram


inggih sampun sanès ingkang madêg ratu
mungna trah paduka
sang prabu aris mangsuli
paman sampun pinasthi karsaning Suksma


risakipun yèn nagari mèh praptèku
margine punika
wit wayah sampeyan benjing
gih pun thole Dipati Anom kang karya


sarêng ngrungu Pangran Pêkik dhawuhipun
sang prabu mangkana
gagêtunira nglangkungi
sri narendra alon pangandikanira


kalihipun paman bibi sae kondur
sampun ta sumêlang
kathah-kathah kang ginalih
kula paman inggih botên napa-napa


sang aprabu sigra kondur mring kêdhatun
ginarbêg bêdhaya
tanapi pawongan cèthi
praptèng pura sampun asalin busana


sang aprabu nimbali mantri nèng ngayun
kêkalih kang nama
Nayatruna Yudakarti
ya ta alon angandika sri narendra


ingsun utus sakarone sira iku
padha lumakua
marang ing tanah pasisir

- utawane ana ing môncanagara


dèn kongsantuk ngluru wanodya kang ayu
bakal ingsun garwa
nanging iya wêkas mami
kang sirambah lah ambungên banyunira


sumbêripun wong nêgara kang dèn inum
yèn banyune ana
sira gônda mambu wangi
ya ing kono ênggone wadon kang endah


kang pinunjul sanuswa Jawa satuhu
nuli pêpakêna
wong wadon sajro nagari
lan wong desa aja na kari sajuga


awotsantun Nayatruna nulya gupuh
Yudakarti mentar
alaju lampahirèki
kang jinujug anèng nagara Japara


Jêparèku ginônda pranyata suwung
lajêng lampahira
dhumatêng ing Surawèsthi
wontên ngriku anggônda toya sumbêran


langkung arum gandane kang toya iku
Kyai Nayatruna
Yudakarti amanggihi
mantrinira Pangeran Pêkik sêmana


ingkang dipun pitadosi têngga wau
nêgri Surabaya
anama Kyai Ngabèi
Mangunjaya Yudakarti Nayatruna


dhawuhipun timbalan dalêm sang prabu
Kyai Mangunjaya
tampi dhawuh Yudakarti
lan dhawuhe Ki Ngabèi Nayatruna


kagèt asru amicorèng jroning kalbu
baya takdiring Hyang
yèn anakku wadon iki
bakal dadi garwane sri naranata


Kyai Mangunjaya lon dènira muwus
mring Ki Nayatruna 
-
kêlawan Ki Yudakarti
dhuh kiyai saking ing pangraos kula


para arum salêbêting Surèngkewuh
tan wontên kang warna
inggih ingkang anyamèni
dhatêng anak kula pawèstri punika


Surèngkewuh wanodya pêpak sêdarum
môngsa ta miriba
kalih anak kula èstri
ing samangke sutamba dèrèng diwasa


mangsanipun inggih sawêg brai santun
pun Hoyi namanya
Ki Mangunjaya nimbali
atmajèstri tan adangu praptèng ngarsa


langkung ngungun Yudakarti sarêng dulu
dhatêng ni mbok rara
anjomblong tan bisa angling
netranira wong kalih kumêdhèp tismak


sarêng dulu mantri kalih sami muwus
hèh Ki Mangunjaya
anak andika pawèstri
warnanipun winulat girisi manah


Girisa
punika anak andika
pinundhut sri naranata
Mangunjaya aturira
sumôngga asta kalihnya
Nayatruna wuwusira
anuli dika dandana
dawêg sarêng lampah kula
dhatêng Mêntaram nêgara


lan anak dika wanodya
puniku andika bêkta
sandika Ki Mangunjaya
dandan lan sagarwa putra
tandhu titihane warga
amor lawan biyungira
anuli budhal sêksana
saking nêgri Surabaya


mangkana ing lampahira
datan kawurcitèng marga
ing Mêntaram sampun prapta
Yudakarti Nayatruna
lajêng angirid sêksana
tanapi Ki Mangunjaya
sarabine 
- lan sutanya
dhumatêng Ki Wirarêja


sapraptanira ing pura
umarêk ngarsa narendra
umatur Ki Wirarêja
ing purwa madya wusana
sang nata ningali sigra
mring Rara Hoyi warnanya
kapanujon ing wardaya
mung sawiji cacadira


kapalang pan dèrèng môngsa
wusana alon ngandika
hèh Ngabèi Wirarêja
bocah wadon iki iya
rêksanên wismamu kana
tutuga angolah warna
besuk yèn wus têkèng môngsa
sun pundhut maring jro pura


Wirarêja aturira
pukulun dhatêng sandika
ni rara lajêng kabêkta
mring wismane Wirarêja
kunêng wau ni mbok rara
anèng wisma Wirarêja
gênti malih kawarnaa
Pangran Dipati punika


samangke lambang asmara
lan garwanira Pangeran
Singasari datan pirsa
nanging dyan ayu punika
gadhah bedhangan malihnya
Pangran Pêkik kang atmaja
Radèn Dhobras wastanira
pêrnah pamanira marang


jêng pangeran adipatya
Pangeran Singasarinya
mung wuninga garwanira
bedhangan kêlawan Radyan
Dhobras punika pirsanya
Jêng Pangeran Singasêkar
sakêlangkung dukanira
ya ta pangran adipatya


wuninga yèn garwanira
Jêng Pangeran Singasêkar
olah lambangsari lawan
Rahadèn Dhobras punika
mangkana pangran dipatya
Pangran Singasari sigra
winadulan tingkahira
kang rayi olah miruda


lan Radèn Dhobras 
- punika
kinarya samata-mata
Pangran Singasari myarsa
sakêlangkung dukanira
ya ta Pangran Singasêkar
Radèn Dhobras pinanggihan
tan pisan kêtarèng netya
wus panggih lênggah atata


pangeran alon dêlingnya
adhi mas lamun sêmbada
suwawia kalangênan
dhumatêng ing kêbon wana
inggih misaya kukila
Radèn Dhobras nut ing karsa
ing driya datan graita
dhasare kurang wêweka


ya ta lumampa sêksana
sapraptaning kêbon wana
gya canandhak ing ngakathah
dhinadhung jôngga wus lena
ing ngriku kang kêbon wana
wontên sumur wus palastra
lajêng linêbêtkên sigra
nulya ngurugan pratala


nginggil tinanêman pisang
tinilar kondur sêksana
kunêng kang sampun palastra
Pangran Pêkik kawarnaa
wrin kang putra datan ana
kapan sampun kalih dina
pra abdi kinèn ngupaya
nulya kang abdi sêdaya


ngupaya antuk pawarta
matur Pangran Pêkik sigra
pangeran têdhak sêksana
ya ta kinèn dhudhuk sigra
sampun mêntas jisimira
ngrungkêbi layoning putra
kêlangkung duhkitanira
pinarêng karsaning Suksma


prapta ingkang gara-gara
kunêng Mêrapi nyuwara
gumludhug awantya-wantya
Pangeran Pêkik karuna
watu gêng mumbul ngakasa
nèng wiyat kadya dahana
ladhu banjir banyu prapta
girisi dinulu janma


sela gêng tarung prasamya
têmahan 
- dadya pawaka
lir pendah udan dahana
ladhu mili ing narmada
kumêlun toya kukusnya
urut lèpèn mangisornya
sagunge kang desa-desa
kurugan ladhu prasamya


ana kabêsmi dahana
janma kewan kèh pralaya
ing Mêntaram aru-ara
udan wor angin prahara
bayu badra agung prapta
kêkês sagunging manusa
sang nata dhawuh sêksana
mring sagung para ngulama


sami kinèn andêdonga
nulak praptaning prahara
ya ta kang para ngulama
gumrumung prasami donga
katrima pandonganira
sagunge para ngulama
gunung Mêrapi sêksana
sirêp urubing dahana


wau ta kala sêmana
sêngkalane tanah Jawa
kêrti kori angin sasra
kunêng sirêping ru-ara
datan antara sêmana
sang nata kang ginupita
animbali putranira
Pangran Dipati mring ngarsa


tan adangu praptèng ngarsa
mabukuh pasilanira
kadi konjêm ing pratala
sri narendra angandika
thole sarèhning ta sira
ing samêngko wus diwasa
prayoga sira kramaa
saiki sira mênyanga


wismane Si Adipatya
Carêbon lah priksanana
dhèwèke duwe atmaja
ayu endah warnanira
iku patut adadia
kulup jodho pêkênira
prayoga sira dêlênga
dhingin mênawa ta sira


wus sênêng wardayanira
nuli sun pundhute marang
iya anèng jroning pura
kang putra matur
- sandika
nêmbah lèngsèr saking ngarsa
laju tindak dalêmira
Carêbon sang adipatya
sarawuhira ing kana


gya ngaturan lênggah tata
nèng dalême sang dipatya
sang dipati wus anduga
kang dadya pêrluning karsa
sang adipati sêksana
wau kang putra wanodya
kinèn nyaoskên sêgahnya
gantèn mring raja taruna


Pangeran Dipati mirsa
dhumatêng wau ni rara
ngunadika ing wardaya
nyata yèn ayu kang warna
nanging sawiji cacadnya
rada lanas pasêmonnya
awani marang wong priya
dangu-dangu panggalihnya


sangsaya têbah punika
tan môntra-môntra rêsêpa
ningali dhatêng sang rêtna
anulya kondur sêmana
umatur maring sang nata
lamun tan condhong ing karsa
mangkana ing liya dina
Jêng Pangeran Adipatya


amêng-amêng tindakira
mampir dhatêng wismanira
Ki Ngabèi Wirarêja
dumarojog tindakira
prapta anèng ing pêndhapa
kacarita anakira
Ki Mangunjaya kang nama
Ni Rara Hoyi punika


sampun mêmêk birainya
dhasar warna yu utama
tan pêgat sadina-dina
dènira ngolah sarira
saya wuwuh ayunira
kang tumingal sami brôngta
sampun kacacak wong priya
tumingal marang ni rara


sayêkti anandhang brôngta
pamulunira ni rara
pantês salêlewanira
pait kilang èsêmira
kala sêmana sang rêtna
pinuju bathik ni rara
anèng ing pêndhapa jaba

- lawan Nyai Wirarêja


kagèt ningali rawuhnya
Jêng Pangeran Adipatya
Ni Rara Hoyi sêmana
inggal wau kesahira
lumêbèng marang ing wisma
nolèh-nolèh lampahira
sarwi nata gêlungira
Jêng Pangeran Adipatya


ningali marang bok rara
sangêt kagèt ing wardaya
têrataban galihira
alupa ingkang sarira
mar trênyuh wèsthining ôngga
dangu datanpa ngandika
sangêt ing kasmaranira
Ki Ngabèi Wirarêja


dupi waspada tingalnya
mring Jêng Pangran Adipatya
lumajêng angraup pada
manêmbah alon turira
kadingarèn gusti karsa
têdhak pantining kawula
jêng pangeran driyanira
maksih sru dènira brôngta

gya mangan sêkul
asu niba lajêng ngêmasi
ambêdhêl badanira
ya ta kang rah wau
gya cinarub lisah klapa
kaparingan nama upas anglung nênggih
singa-singa kang kêna

upas anglung anulya ngêmasi
lama-lama abdi kathah pirsa
wontên satunggal abdine
Ki Citra wastanipun
matur nyuwun panawanèki
upas anglung punika
pinaringan sampun
dhudhukan siti ngandhap rah
sumangsane wontên janma ingkang nêdhi
upas anglung punika

sumangsane dipun panawani
dhatêng Ki Citra anulya waluya
ya ta lami-lami mangke
ingkang warta misuwur
dhatêng tiyang sajro nêgari
katur ing kangjêng sultan
wau sang aprabu
sarêng amiyarsa warta
sangêt duka Jêng Sultan Agung Mêntawis
Pangran Silarong nulya

gya tinundhung jêng pangeran aglis
datan parêng wisma jro nêgara
nèng dhusun Naladanane
Jêng Sultan Agung surud
ingkang putra gumantya aji
Sunan Gèthèk punika
kang warta misuwur
Pangeran Slarong karyanya
asring paring upas anglung dhatêng janmi
kinarya nganiaya

Sunan Gèthèk amiyarsa warti
langkung têrang kang atur pawarta
nênggih dhumatêng sang katong
sang nata langkung bêndu
dukanira tan kêni lilih
nyata Ajar Saloka
wus nukma sang prabu
pinarêng takdiring Suksma
ya ta Kangjêng Sunan Gèthèk ing Mêntawis
gya dhawuh juru tuwak

Pangran Slarong kinèn amêjahi
gya lumampah kalih juru tuwak
sampun prapta ing dalême
Pangran Silarong laju
lênggah anèng pandhapa ngarsi
juru tuwak gya prapta
dhawuhakên wau
timbalanira sang nata
Pangran Slarong tampi timbalan sang aji
pinundhut pêjah tuwak

gya sinuduk jajanira nuli
pasah rahnya sumêmbur nyamburat
wus seda Pangran Silarong
juru tuwak gya wangsul
garwa putra sami anangis
punika wus têtela
ujare karuwun
sumbare Ajar Saloka
ingkang dipun pêjahi duk kala nguni
mring pangran nèng Blambangan

wus kayêktèn kawarnaa malih
sri narendra utusan ngupaya
wanodya kang yu warnane
kinarya sêlir prabu
nulya wontên abdi tur uning
kêlamun dhalang wayang
gêdhog wismanipun
lêbête praja Mêntaram
Kyai Wayah punika ingkang kêkasih
inggih kadarbe anak

mung satunggal èstri ayu luwih
warnanira ngungkuli sapraja
nanging sampun gadhah bojo
Ki Dalêm wastanipun
sri narendra sarêng miyarsi
ya ta lajêng utusan
pawèstri pinundhut
nanging pawèstri punika
sampun wawrat kalih wulan laminèki
ya ta prapta jro pura

sri narendra sarêng aningali
sakêlangkung dènira kacaryan
anulya dhawuh sang katong
bocah wadon puniku
pêrnahêna ing dalêm nuli
kang kinèn sigra mentar
praptèng dalêm sampun
sang nata anulya têdhak
sih-sinihan sang nata kêlangkung asih
supe mring para garwa

sangêt kasêngsêm dhatêng pawèstri
rabinira Ki Dalêm punika
malah dèn angkat namane
Ratu Wetan Sang Ayu
tiyang kathah sami mêstani
inggih Jêng Ratu Malang
mangkana winuwus
sampun prapta ing sêmaya
wawratannya miyos jalu langkung pêkik
sangêt sihnya sang nata

sri narendra gya parentah aglis
lakinira Kangjêng Ratu Malang
nênggih Ki Dalêm wastane
kinèn mêjahi sampun
dupi wau Ki Dalêm mati
Jêng Ratu Malang tansah
udrasa kêlangkung
ing siyang dalu karuna
kang cinipta amung Ki Dalêm kang mati
siyang ratri asambat

dhuh Ki Dalêm iya laki mami
ngong tan bisa kari anèng dunya
lah nuli gawanên age
ingsun tan bêtah kantun
nadyan ingsun ginarwèng aji
dhuh kakang atiningwang
ya maksih kadulu
kakang pasihan andika
antènana kakang Dalêm awak mami
nèng bale marcukundha

sutanira kakang uwis lair
mêtu lanang kakang kaya sira
agagah bagus rupane
atilar dhahar turu
ing antara mung sangang ari
Sang Ratu Malang gêrah
mutah lajêng murus
mung saêjam nulya seda
sampun katur sang nata tyasira rujit
tambuh-tambuh ing solah

awêkasan têmah wêtu runtik
sarupane pawèstri jro pura
kang nèng dalêm wetan kabèh
bêthèkana sêdarum
nèng paglaran kaputrèn iki
dosane iku padha
mênggawe rabiku
nalika lara sambatnya
mung Ki Dalêm sinambat ing rina wêngi
jisime Ratu Malang

kinèn mêtak dhatêng rêdi Kêlir
lan tilare atmaja dèn êmban
dhumatêng sang nata dhewe
sang nata gêrah gandrung
anèng rêdi Kêlir nunggoni
jisime Ratu Malang
tansah gandrung-gandrung
sangêt mirong karungrungan
sri narendra kesah sarwi ngêmban siwi
saksana mundhut sêkar

angsana bang cangkelak gya bali
mring ênggone garwa Ratu Malang
sang nata lon ngandikane
sarwi agandrung-gandrung
dhuh mas mirah wungua yayi
ênya iki puspita
supaya anggandrung
karyanên ukêl ing rema
atmajanta payo sêsêpana yayi
sang nata sigra ngaras

sarwi alon ngandika ngêrintih
paran yayi duhkitaning driya
suwe sira ngênêngake
pun kakang kari gandrung
nora ngrasa dosa ngong yayi
marang ing jênêngira
marma ingsun gandrung
katongton ing warnanira
sigra kesah cangkelak bali sang aji
nulya ambêdhol puyang

gya kinumbah nèng asta cinangking
bali gène garwa Ratu Malang
sarwi alon ngandikane
sarwi agandrung-gandrung
iki puyang karyanên yayi
pan iya dhaharira
supayane gandrung
pinangku layoning garwa
suwe têmên sira yayi tan ngêlilir
ya ta sagung punggawa

sami sungkawa andulu sang aji
sami matur pukulun sangnata
èngêt kang jumênêng katong
sampun kadurus gandrung
garwa dalêm sampun ngêmasi
inggih môngsa kiranga
wanodya yu gandrung
gusti kawula ngupaya
wanodyendah ngungkuli dayinta gusti
ingkang sampun pralena

mung paduka amantuna gusti
sih ing garwa kang sampun pralaya
èngêta kaprabon katong
mantuna gêrah gandrung
botên sae mênawi gusti
kontap ing praja liyan
narendra agandrung
sang nata minggu kewala
tanpa nabda anjêtung aringik-ringik
dhêkukul dènnya lênggah

pan kalantur ing siyang praptèng ratri
lajêng sare sang nata sêmana
supêna wau sang katong
Ratu Malang kêpangguh
pan pinangku lakinirèki
Ki Dalêm ngaras-aras
Ratu Malang ngrangkul
sang nata sarêng tumingal
langkung kagyat garegah wungu sing guling
ningali jisimira

Ratu Malang wus nir sipat janmi
sanalika èngêt sri narendra
dhawuh karsa angêdhaton
waluya gêrah gandrung
angandika marang ing dasih
pêndhêmên jisimira
Ratu Malang iku
sang nata kondur ngadhatyan
lêga tyase sagunge para dipati
miwah para sêntana

sinêngkalan pamêndhême jisim
Ratu Malang èsthi buta nyata
wadya ing Mêntaram kabèh
wus têntrêm sapraja gung
kawarnaa sri narapati
nênggih kala sêmana
gangsal putranipun
prasami kakung sêdaya
kang pambajêng patutanira sang aji
lan putri Surabaya

kang dèn angkat Pangeran Dipati
Anom inggih kang ginadhang-gadhang
gumantos jumênêng rajèng
arinira pan catur
sami sanès ibunirèki
panggulunira nama
Pangran Pugêr bagus
Pangran Singasari dhadha
sundhulannya Pangeran Martasanèki
wuragilipun nama

Dèn Mas Tapa sigêgên sang aji
kocap Pangran Pêkik Surabaya
nunggal Pangran Dipatine
among ing wayahipun
langkung asih ing wayahnèki
utawi garwanira
asihnya kêlangkung
anênggih kala sêmana
Pangran Pêkik apan ta iku gadhahi
kêlangênan bêkisar

èstri dènnya angingu duk alit
lami-lami wau kang bêkisar
dadya jalu acêcènggèr
bagus bisa kaluruk
sangêt eram Pangeran Pêkik
mangkana ciptaning tyas
kang bêkisar wau
pantês kunjuk sri narendra
sabab anèh kurungan dipun salini
rinarêngga bra mubyar

rinuruban sutra pingul asri
pinalisir kinakêmbang renda
Pangeran Pêkik nulya ge
lumêbu ing kêdhatun
marêk dhatêng sri narapati
wus cundhuk tata lênggah
lawan sang aprabu
Pangeran Pêkik lon turnya
dhuh pukulun pun patik atur udani
dudukwuluh atômpa

abdi dalêm punika gusti angingu
ing nguni bêkisar èstri
lami-lami dados jalu
kang warna langkung prayogi
pantês wontên ing kêdhaton

ya ta mèsêm wau kangjêng sang aprabu
bêkisar dipun tampèni
ing lair suka kêlangkung
ngandika eram nglangkungi
asangêt gumun sang katong

jro wardaya sang nata kêlangkung bêndu
tan samar ingkang panggalih
kang rama sasmitanipun
ing netya datan kêtawis
kêlamun runtik sang katong

bangkit nukma sang nata ing agal alus
sampêt pamêrdining sandi
sang nata osiking kalbu
hèh ta si paman puniki
mring ingsun atur pasêmon

wit putrane pawèstri kagarwa mring sun
mêngko sun patutan siji
mêtu lanang ngong wèh juluk
sun angkat iku sêmangkin
Pangeran Dipati Anom

ya ing mêngko uwis diwasa si kulup
supaya sèlèha mami
ya marang atmajaningsun
mring thole Pangran Dipati
iku umadêga katong

adhuh paman asangêt panêdhaningsun
si paman gènnya ngaturi
prayogi sampeyan mantuk
Pangeran Pêkik gya pamit
lèngsèr saking ngarsa katong

saundurnya Pangeran Pêkik sing ngayun
sang nata ngandika aris
dhatêng ing abdi sêdarum
si paman Pangeran Pêkik
maring ngong atur pasêmon

tan prayoga karêpe si paman iku
ngaturi bêkisar iki
awite wadon satuhu
lawas-lawas dadi malih
lanang iku kang pasêmon

tan prayoga karêpe si paman iku
ngaturi bêkisar iki
ingkang diaturkên ingsun
putrane si paman èstri
barêng kagarwa maring ngong

manak lanang mêngko diwasa si kulup
pantês gumantia aji
si kulup iku maring sun
si paman ingsun arani
pan iku gege kêprabon

nora bêcik karêpe têka kasusu
sang nata malêbèng puri
abdi ingkang mirêng dhawuh
sang nata saklangkung runtik
mring Pangran Pêkik ing batos

ya ta wontên abdi sawiji umatur
dhumatêng Pangeran Pêkik
ngaturkên dhawuh sang prabu
miwiti malah mêkasi
pangeran duk myarsa wartos

sakêlangkung gêgêtun ing galihipun
katumpangan sangêt ajrih
mring dukanira sang prabu
gya rêmbag lawan kang rayi
sang dyah myarsa sangêt gawok

awusana sang rêtna waspanya mêtu
alon pamuwusirèki
kados punapa kang rêmbug
kula kangmas pan umiring
amrih prayogining lakon

Pangran Pêkik alon pangandikanipun
yèn kadi punika yayi
bêcik sira lawan ingsun
apepe ngisor waringin
busana putih wong roro

Ratu Wandhan alon wau aturipun
kangmas yèn kadya puniki
sumôngga nuntên lumaku
bok inggih sri narapati
dukanipun lamun kasok

têmah kasèp sêksana busana sampun
amangangge sarwa putih
pepe kidul wringin kurung
lan garwa sêntana aji
mlêtuk lir kapuk kawuson

pan sêdaya sami ngangge sarwa pingul
sang nata nuju miyosi
siniwakèng ing wadya gung
pinarak anèng sitinggil
karsanira sang akatong

pan angangkat dhumatêng ing putranipun
Ratu Malang kang wus lalis
samangke sinung jêjuluk
Pangeran Natabratèki
anulya wau sang katong

aningali sakidul waringin kurung
tiyang pepe sor waringin
kathah kapriksa sang prabu
gandhèk kinèn mariksani
gandhèk gya matur sang katong

ingkang pepe pangeran ing Surèngkewuh
sagarwa sêntana sami
sang nata sigra adhawuh
timbalana ngarsa mami
kang dinuta awotsinom

sampun kering prapta ngarsane sang prabu
minggah dhumatêng sitinggil
Pangran Pêkik minggah sampun
kêlawan garwanirèki
kang miyat sêdaya gawok

sami wêlas angêrês wardayanipun
sang nata sarêng ningali
dhumatêng kang paman wau
tuwin ningali kang bibi
kumênyut tyasnya sang katong

sri narendra saking dhêdhampar tumurun
kang paman lawan kang bibi
ingaturan tata lungguh
anèng soring dhampar aji
katiga sami andheprok

sri narendra alon pangandikanipun
punapa paman dadya wit
pepe sor waringin kurung
umatur Pangeran Pêkik
dhuh pukulun sang akatong

ulun atur prasêtya ing ngarsa prabu
anggèn kawula aturi
rumiyin kunjuk sang prabu
tan pisan ulun gadhahi
èngêt lan atur pasêmon

tuwin ulun yèn gadhah osiking kalbu
maringi dhatêng sang aji
sumêdya balela ratu
tuwin kalamun gadhahi
gege môngsa ing kaprabon

Pangran Pêkik lawan garwa sarêng matur
lamun kangjêng sri bupati
tan arsa ngapuntên ulun
pukulun amba samangkin
kapêjahana kemawon

ulun gusti kumurêp ngayunan prabu
katuwêka kris kang mandi
cinacaha kongsi ajur
pun dasih dhatêng nglampahi
sêkar pucung kang gumantos

inggih ulun sêdya saos karsa prabu
kalihnya karuna
dènira matur sang kalih
pan tumungkul muka lir konjêm ing kisma

sang aprabu ing nalika myarsa atur
kang bibi lan paman
kang driya kadi jinait
awusana sang nata milya karuna

apan emut suwargining ramanipun
sagung kang sumewa
kang cakêt barêbês mili
sangêt wêlas dènira sami tumingal

sang aprabu ngusapi luh sênggruk-sênggruk
bibi tuwin paman
sampun sungkawa ing galih
sampun kathah ingkang kagagas ing driya

inggih ingsun tan ngraos runtik puniku
lan samangke kula
dhatêng paman amaringi
maklum tuwin dhatêng pun bibi punika

kadwinipun kula wêwarta satuhu
ing benjang yèn kula
paman sampun angêmasi
mêsthi wayah sampeyan kang gumantosa

pan satuhu wayahta kang dadya ratu
mêngku tanah Jawa
nanging kêdhatone binjing
inggih botên wontên nêgari Mêntaram

kratonipun wayah sampeyan ing besuk
pan ing Wanakarta
dene ing Mêntaram ngriki
namung kula kang mêkasi dadya nata

ngaras suku Pangran Pêkik alon matur
nging panuwun kula
mring Allah kang kaping kalih
kangjêng rasul risake praja Mêntaram

inggih sampun sanès ingkang madêg ratu
mungna trah paduka
sang prabu aris mangsuli
paman sampun pinasthi karsaning Suksma

risakipun yèn nagari mèh praptèku
margine punika
wit wayah sampeyan benjing
gih pun thole Dipati Anom kang karya

sarêng ngrungu Pangran Pêkik dhawuhipun
sang prabu mangkana
gagêtunira nglangkungi
sri narendra alon pangandikanira

kalihipun paman bibi sae kondur
sampun ta sumêlang
kathah-kathah kang ginalih
kula paman inggih botên napa-napa

sang aprabu sigra kondur mring kêdhatun
ginarbêg bêdhaya
tanapi pawongan cèthi
praptèng pura sampun asalin busana

sang aprabu nimbali mantri nèng ngayun
kêkalih kang nama
Nayatruna Yudakarti
ya ta alon angandika sri narendra

ingsun utus sakarone sira iku
padha lumakua
marang ing tanah pasisir
utawane ana ing môncanagara

dèn kongsantuk ngluru wanodya kang ayu
bakal ingsun garwa
nanging iya wêkas mami
kang sirambah lah ambungên banyunira

sumbêripun wong nêgara kang dèn inum
yèn banyune ana
sira gônda mambu wangi
ya ing kono ênggone wadon kang endah

kang pinunjul sanuswa Jawa satuhu
nuli pêpakêna
wong wadon sajro nagari
lan wong desa aja na kari sajuga

awotsantun Nayatruna nulya gupuh
Yudakarti mentar
alaju lampahirèki
kang jinujug anèng nagara Japara

Jêparèku ginônda pranyata suwung
lajêng lampahira
dhumatêng ing Surawèsthi
wontên ngriku anggônda toya sumbêran

langkung arum gandane kang toya iku
Kyai Nayatruna
Yudakarti amanggihi
mantrinira Pangeran Pêkik sêmana

ingkang dipun pitadosi têngga wau
nêgri Surabaya
anama Kyai Ngabèi
Mangunjaya Yudakarti Nayatruna

dhawuhipun timbalan dalêm sang prabu
Kyai Mangunjaya
tampi dhawuh Yudakarti
lan dhawuhe Ki Ngabèi Nayatruna

kagèt asru amicorèng jroning kalbu
baya takdiring Hyang
yèn anakku wadon iki
bakal dadi garwane sri naranata

Kyai Mangunjaya lon dènira muwus
mring Ki Nayatruna
kêlawan Ki Yudakarti
dhuh kiyai saking ing pangraos kula

para arum salêbêting Surèngkewuh
tan wontên kang warna
inggih ingkang anyamèni
dhatêng anak kula pawèstri punika Surèngkewuh wanodya pêpak sêdarum
môngsa ta miriba
kalih anak kula èstri
ing samangke sutamba dèrèng diwasa

mangsanipun inggih sawêg brai santun
pun Hoyi namanya
Ki Mangunjaya nimbali
atmajèstri tan adangu praptèng ngarsa

langkung ngungun Yudakarti sarêng dulu
dhatêng ni mbok rara
anjomblong tan bisa angling
netranira wong kalih kumêdhèp tismak

sarêng dulu mantri kalih sami muwus
hèh Ki Mangunjaya
anak andika pawèstri
warnanipun winulat girisi manah

punika anak andika
pinundhut sri naranata
Mangunjaya aturira
sumôngga asta kalihnya
Nayatruna wuwusira
anuli dika dandana
dawêg sarêng lampah kula
dhatêng Mêntaram nêgara

lan anak dika wanodya
puniku andika bêkta
sandika Ki Mangunjaya
dandan lan sagarwa putra
tandhu titihane warga
amor lawan biyungira
anuli budhal sêksana
saking nêgri Surabaya

mangkana ing lampahira
datan kawurcitèng marga
ing Mêntaram sampun prapta
Yudakarti Nayatruna
lajêng angirid sêksana
tanapi Ki Mangunjaya
sarabine lan sutanya
dhumatêng Ki Wirarêja

sapraptanira ing pura
umarêk ngarsa narendra
umatur Ki Wirarêja
ing purwa madya wusana
sang nata ningali sigra
mring Rara Hoyi warnanya
kapanujon ing wardaya
mung sawiji cacadira

kapalang pan dèrèng môngsa
wusana alon ngandika
hèh Ngabèi Wirarêja
bocah wadon iki iya
rêksanên wismamu kana
tutuga angolah warna
besuk yèn wus têkèng môngsa
sun pundhut maring jro pura

Wirarêja aturira
pukulun dhatêng sandika
ni rara lajêng kabêkta
mring wismane Wirarêja
kunêng wau ni mbok rara
anèng wisma Wirarêja
gênti malih kawarnaa
Pangran Dipati punika

samangke lambang asmara
lan garwanira Pangeran
Singasari datan pirsa
nanging dyan ayu punika
gadhah bedhangan malihnya
Pangran Pêkik kang atmaja
Radèn Dhobras wastanira
pêrnah pamanira marang

jêng pangeran adipatya
Pangeran Singasarinya
mung wuninga garwanira
bedhangan kêlawan Radyan
Dhobras punika pirsanya
Jêng Pangeran Singasêkar
sakêlangkung dukanira
ya ta pangran adipatya

wuninga yèn garwanira
Jêng Pangeran Singasêkar
olah lambangsari lawan
Rahadèn Dhobras punika
mangkana pangran dipatya
Pangran Singasari sigra
winadulan tingkahira
kang rayi olah miruda

lan Radèn Dhobras punika
kinarya samata-mata
Pangran Singasari myarsa
sakêlangkung dukanira
ya ta Pangran Singasêkar
Radèn Dhobras pinanggihan
tan pisan kêtarèng netya
wus panggih lênggah atata

pangeran alon dêlingnya
adhi mas lamun sêmbada
suwawia kalangênan
dhumatêng ing kêbon wana
inggih misaya kukila
Radèn Dhobras nut ing karsa
ing driya datan graita
dhasare kurang wêweka

ya ta lumampa sêksana
sapraptaning kêbon wana
gya canandhak ing ngakathah
dhinadhung jôngga wus lena
ing ngriku kang kêbon wana
wontên sumur wus palastra
lajêng linêbêtkên sigra
nulya ngurugan pratala

nginggil tinanêman pisang
tinilar kondur sêksana
kunêng kang sampun palastra
Pangran Pêkik kawarnaa
wrin kang putra datan ana
kapan sampun kalih dina
pra abdi kinèn ngupaya
nulya kang abdi sêdaya

ngupaya antuk pawarta
matur Pangran Pêkik sigra
pangeran têdhak sêksana
ya ta kinèn dhudhuk sigra
sampun mêntas jisimira
ngrungkêbi layoning putra
kêlangkung duhkitanira
pinarêng karsaning Suksma

prapta ingkang gara-gara
kunêng Mêrapi nyuwara
gumludhug awantya-wantya
Pangeran Pêkik karuna
watu gêng mumbul ngakasa
nèng wiyat kadya dahana
ladhu banjir banyu prapta
girisi dinulu janma

sela gêng tarung prasamya
têmahan dadya pawaka
lir pendah udan dahana
ladhu mili ing narmada
kumêlun toya kukusnya
urut lèpèn mangisornya
sagunge kang desa-desa
kurugan ladhu prasamya

ana kabêsmi dahana
janma kewan kèh pralaya
ing Mêntaram aru-ara
udan wor angin prahara
bayu badra agung prapta
kêkês sagunging manusa
sang nata dhawuh sêksana
mring sagung para ngulama

sami kinèn andêdonga
nulak praptaning prahara
ya ta kang para ngulama
gumrumung prasami donga
katrima pandonganira
sagunge para ngulama
gunung Mêrapi sêksana
sirêp urubing dahana

wau ta kala sêmana
sêngkalane tanah Jawa
kêrti kori angin sasra
kunêng sirêping ru-ara
datan antara sêmana
sang nata kang ginupita
animbali putranira
Pangran Dipati mring ngarsa

tan adangu praptèng ngarsa
mabukuh pasilanira
kadi konjêm ing pratala
sri narendra angandika
thole sarèhning ta sira
ing samêngko wus diwasa
prayoga sira kramaa
saiki sira mênyanga

wismane Si Adipatya
Carêbon lah priksanana
dhèwèke duwe atmaja
ayu endah warnanira
iku patut adadia
kulup jodho pêkênira
prayoga sira dêlênga
dhingin mênawa ta sira

wus sênêng wardayanira
nuli sun pundhute marang
iya anèng jroning pura
kang putra matursandika
nêmbah lèngsèr saking ngarsa
laju tindak dalêmira
Carêbon sang adipatya
sarawuhira ing kana

gya ngaturan lênggah tata
nèng dalême sang dipatya
sang dipati wus anduga
kang dadya pêrluning karsa
sang adipati sêksana
wau kang putra wanodya
kinèn nyaoskên sêgahnya
gantèn mring raja taruna

Pangeran Dipati mirsa
dhumatêng wau ni rara
ngunadika ing wardaya
nyata yèn ayu kang warna
nanging sawiji cacadnya
rada lanas pasêmonnya
awani marang wong priya
dangu-dangu panggalihnya

sangsaya têbah punika
tan môntra-môntra rêsêpa
ningali dhatêng sang rêtna
anulya kondur sêmana
umatur maring sang nata
lamun tan condhong ing karsa
mangkana ing liya dina
Jêng Pangeran Adipatya

amêng-amêng tindakira
mampir dhatêng wismanira
Ki Ngabèi Wirarêja
dumarojog tindakira
prapta anèng ing pêndhapa
kacarita anakira
Ki Mangunjaya kang nama
Ni Rara Hoyi punika

sampun mêmêk birainya
dhasar warna yu utama
tan pêgat sadina-dina
dènira ngolah sarira
saya wuwuh ayunira
kang tumingal sami brôngta
sampun kacacak wong priya
tumingal marang ni rara

sayêkti anandhang brôngta
pamulunira ni rara
pantês salêlewanira
pait kilang èsêmira
kala sêmana sang rêtna
pinuju bathik ni rara
anèng ing pêndhapa jaba
lawan Nyai Wirarêja

kagèt ningali rawuhnya
Jêng Pangeran Adipatya
Ni Rara Hoyi sêmana
inggal wau kesahira
lumêbèng marang ing wisma
nolèh-nolèh lampahira
sarwi nata gêlungira
Jêng Pangeran Adipatya

ningali marang bok rara
sangêt kagèt ing wardaya
têrataban galihira
alupa ingkang sarira
mar trênyuh wèsthining ôngga
dangu datanpa ngandika
sangêt ing kasmaranira
Ki Ngabèi Wirarêja

dupi waspada tingalnya
mring Jêng Pangran Adipatya
lumajêng angraup pada
manêmbah alon turira
kadingarèn gusti karsa
têdhak pantining kawula
jêng pangeran driyanira
maksih sru dènira brôngta

