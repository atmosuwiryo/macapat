ya ta wau sapraptanirèki
Kasampangan uprup aparentah
baris urmat dragundêre
salutnan salawe wus
Kumpni Islam satus wus prapti
saos ana kuwonnya
Kasampangan rawuh
lurah niyaga satunggal
lan kagungan dalêm salendro wus enjing
mijil nèng Kasampangan

ing Sampangan pangeran duk prapti
sami têdhak saking kudanira
Wôngsaniti Kapitan Bèl
wadya pinarnah sampun
Pasampangan pakuwonnèki
pangeran lajêng sigra
numpak ing parau
mung bêkta abdi sadasa
Pringgalaya sakawan baturirèki
kilèn bangawan prapta

Kapitan Bèl sigra dènnya nganthi
anèng kanan lajêng lampahira
Ki Wôngsaniti kèrine
Pringgalaya ing pungkur
praptanira baris ngurmati
uprup mêthuk nèng jaba
têtabean gapyuk
binêkta manjing praptanya
jroning loji wus tata munggèng ing loji
urmat mariyêm munya

kaping sanga wadana jro sami
sêsalaman sami kang atuwa
sami abujung kang anèm
pangran asrêp tyasipun
mulat Sasradiningrat nênggih
mèsêm sarwi ngandika
Sasra ta sirèku
sun tingali gêlis tuwa
matur dhêku gih bêndara kadipundi
sampun janjining badan

tuwan uprup pamuwusnya aris
Bapak Tumênggung Puspanagara
wus tanggung iki wayahe
yèn banjura malêbu
esuk bae pangeran iki
matura ing sang nata
mêngko yèn dinangu
gya larih janèwêr mêdal
Wôngsaniti sampun dèn caosi sopi
rame agêgujêngan

larih ping tri pangran dèn aturi
aso makuwon ing Kasampangan
yèn badhe enjing lêbête
sarêng bubaranipun
Kapitan Bèl kang tumut malih
ngatêr ing pasanggrahan
wau praptanipun
sugata wus panggih aglar
kang salendro adangu munya angrangin
pangeran wus alênggah

Kapitan Bèl sampun pamit mulih
enjing kewala prapta amapag
kang kantun eca lênggahe
niyaga lurahipun
tinimbalan prapta ing ngarsi
Pangeran Mangkuningrat
mèsêm ngandikarum
prayayi kônca niyaga
ingsun jaluk pêpatutan awak mami
urmatira gamêlan

sêmbadane ing gêndhingirèki
wong mêntas prapta kaponthal-ponthal
iya satiba-tibane
ing ngriki praptaningsun
pêpatutên tibaning gêndhing
lurah niyaga mênggah
dangu tan umatur
angatag malih pangeran
lah ta mara wèhana murah sun iki
mèsêm ing tyas graita

dhuh bêndara sampeyan puniki
mundhut gêndhing inggih gêndhing lunta
pangeran suka gujênge
gih môngsabodho ngriku
rame gujêngira miyarsi
suwuk ingkang gamêlan
nuntên angkatipun
wau ingkang gêndhing Lunta
sigra dhahar pangeran eca kang galih
nutug dènira dhahar

sri bupati sampun amiyarsi
lamun ingkang prapta rakanira
nanging tan lumêbêt mangke
sawab kasêlak dalu
badhe enjing sowan ing puri
ing dalu tan winarna
ing enjingirèku
sang nata ngundhangi wadya
urmat baris yèn kang raka mangke prapti
saragni kawan dasa

lan niyaga gôngsa Carabali
Kapitan Bèl enjing praptanira
ngirid pangeran praptane
ing loji agêngipun
urmatira mariyêm muni
tan dangu dènnya lênggah
lajêng lawan uprup
binêkta munggèng kareta
satêdhake saking kareta gya muni
kang Carabalèn ngangkang

Mangkuningrat ing busananèki
prajuritan pan lurik kewala
bajo nunggil lancingane
kêkalih dhuwungipun
carabalèn ingkang satunggil
kadya Pangeran Sampang
ing pasêmonipun
praptanira jroning pura
sêsalaman lan ari sri narapati
wusnya ngaturan lênggah

nanging dèrèng kêni dèn lakoni
dupi wau ningali sang nata
anggung barêbês waspane
dangu antaranipun
sampun sami sarèh ing galih
sang nata atêtanya
kakang mas rahayu
ing salampah jêngandika
matur dhêku sang nata inggih basuki
nata malih ngandika

tuwin Kakang êmas Adipati
Mangkunagara sami raharja
kakang mas ing sawingkinge
umatur taklimipun
Pangran Mangkuningrat anuli
angaturakên sêrat
ing pamundhutipun
saking rasukan kewala
duk tinampan binuka sinuksmèng galih
mèsêm sri naranata

katri uprup sami munggèng kursi
dangu sang nata apêpoyokan
kakang mas mulus kesahe
dèrèng burik karuhun
ingkang raka nauri aris
duk rama jêngandika
sultan angadhatun
inggih wontên Kabanaran
langkung sangêt gèn kula sakit palênthing
kadi pêjah-pêjaha

nanging kangmas pantês mawi burik
rumiyin duk alagis kewala
sêmu mangke rêng-rêng mangke
ingkang raka angguguk
witing rama paduka mangkin
gih paman Singasêkar
inggih sakitipun
ing taun wingking punika
kala raka paduka kakang mas baris
Pranaraga Mamênang

dèn aturi pan lagya asakit
sakit cacarên amundhut toya
ing warti langkung sangête
Ramanta Singasantun
kadi botên pangandikaji
yèn mêwahi patuta
malah mindhak saru
ulêse kuning punika
angandika ing mangke gène nèng pundi
pun Paman Singasêkar

matur nêmbah nèng Mambêng samangkin
manahipun tan wontên ing teja
angucira salamine
rumiyin jêne bagus
inggih paman ing Singasari
alon matur kang raka
sayêkti yèn bagus
nanging acêblèh kewala
kirang sêmu sang nata ngandika malih
kalih jêng paman sultan

kalih Paman Arya Singasari
bagus pundi kang raka turira
punika dede timbange
kantun sakaliripun
kantun sêdhêp kantun prak ati
manisipun sambada
miwah gandêsipun
wiraga dhapur pidêksa
gandêsipun anglangkungi tiyang èstri
pun Sawit pan kasoran

sami suka gumujêng sakenjing
prakawise amung tigang kêcap
gêgujêngan ing dangune
sami-sami wong agung
kula inggih dèrèng mênangi
kados rama paduka
gandês luwêsipun
kiyai sultan punika
yèn ngandika dèn ping kalih ping tigani
mindhak pantês kewala

inggih kangmas lajêng sapuniki
botên kantos wangsul mring barisan
kula duk putusan mangke
dhatêng dêlèr asung wruh
miwah dhatêng nagri Batawi
kula badhe utusan
kalawan pun uprup
anglantakakên manawa
kakang êmas pangajêng-ajênge lami
sawab putusan kula

ngantosi srat kang saking Batawi
sapa uprup kang sira tanggênah
iya gêgadhèn têgêse
pun Braham badhenipun
alpèrès ing jalan kaki
sang nata angandika
dene bocah ingsun
patang puluh bêbêkêlnya
sun gawa ning jajare pêpitu sisih
angkate besuk apa

uprup matur sumanggèng sang aji
yèn pênêde inggih angantosa
surat ingkang saking dêlèr
sang nata ngandikarum
iya bênêr bêcik anganti
kang raka pamit mêdal
sarêng lawan uprup
Carabalèn sigra munya
rakit tanjak sadaya kang anjajari
satus sawidak binang

praptèng jawi nitih karetaglis
lampahira uprup lan pangeran
sampun prapta ing lojine
pangeran pamit laju
sayah marang pakuwonèki
binêtanan kareta
sigra dènnya laju
kilèning bangawan prapta
têdhak saking kareta pangeran aglis
lajêng numpak baita

praptanira ing pakuwon muni
gêndhing Lunta Pangran Mangkuningrat
kinèn nyuwuk gamêlane
nimbali lurahipun
lah patutên salina gêndhing
pan ingsun uwis seba
marang sang aprabu
wus mari kalunta-lunta
ing têgêse ingsun wus têtêp nèng ngriki
kaya tinandur mana

têtanduran anyar kang upami
iya nuli oyod arondhona
dèn abêcik sêsirame
lurah niyaga matur
gêndhing Rondhon pinundhut mangkin
pangeran angandika
môngsa bodho ngriku
gêndhing Rondhon sigra lêkas
Pangran Timur anulya dhahar tumuli
nutug panadhahira

uprup lawan kangjêng sri bupati
sami utusan dhatêng Samarang
tur priksa lamun tundhuke
dhatêng wak-awakipun
Pangran Mangkunagara mangkin
kadange kang dinuta
mangke inggih sampun
nèng nagari Surakarta
dadya dêlèr prasamya amangun pikir
prayogining prakara

Istimolor dinutèng sang aji
mring Sêmbuyan ngaturi uninga
Mangkunagara tundhuke
sultan angandikarum
iya Molor tarima mami
sira iku dinuta
marang anak prabu
têluke ikumanawa
jaluk miji marang Kumpêni pribadi
yèn nora mangkonoa

jaluk urun sawah maring mami
yèn sawahe iku ya urunan
dadi amiji têgêse
yèn sawah nora urun
iya iku nora amiji
dene bobote sawah
Mangkunagarèku
yèn sawah Pajang Mataram
patang èwu tikêl lan bapakne dhingin
rong èwu kangmas arya

lamun bumi ing môncanagari
têka rongèwu iya luwiha
iku bobote bumine
matura anak prabu
yèn mangkono pratikêl mami
mayor nulya pamitan
mung sipêng sadalu
anèng barisan Sêmbuyan
sapraptane lajêng sumiwèng Narpati
Prabu ing Surakarta

kunêng wau kang winuwus malih
kangjêng sultan sampun pêparentah
bubarkên baris sakèhe
nanging pangantinipun
lamun Pangran Mangkunagari
wus manjing Surakarta
gène bubaripun
prajurit putra Madura
bubarira mêdal ing môncanagari
mampir ing Surakarta

kangjêng sultan kathahe ngintuni
mring kang rayi Panêmbahan Sampang
kuda pêksi pangajênge
Panji Kartayudèku
Kartasari wus dèn timbali
balane Dunggon gènnya
lan bala Madiun
panji kalih ingandikan
praptanira ing ngabyantara narpati
angujung pamit samya

angandika wau sri bupati
umatura marang pamanira
taklim ingsun kapindhone
dhingin jaluk maring sun
Dewaningsih sêlire swargi
kang kalap Pringgalaya
iku kang jinaluk
duk panjaluke maring wang
maksih anyar dèn ningkah Pringgalayèki
mêngko ta Pringgalaya

wus ngêmasi rôndha Dewaningsih
paran karsane ramakmu kana
iya apa ing samangke
misiha karsanipun
sira karo kang ingsun todhi
yèn wani ananggunga
karsane ramakmu
gawanên samêngko iya
Dewaningsih sun gawakakên sirèki
radèn kalih tur sêmbah

duka dalêm kula tan winênang
amung aprang padamêlan kula
botên winêling liyane
dene paduka dhawuh
kang punika pun Dewaningsih
kula matur kewala
yèn paduka dhawuh
malah arsa binêktakna
mring kawula pan ajrih botên winêling
prakawis kang punika

angandika alon sri bupati
yèn mangkono matura kewala
yèn misih karsa dèn age
anaa dutanipun
radèn kalih sami ngabêkti
nèng lêbu dalamakan
ing sasampunipun
angujung Ratu Kancana
lajêng pamit pinaringan sawarnaning
nêmbah wus sami mêdal

lajêng sakêdhap pamit ing loji
Uprup Yan Hèndrik Johan Abraham
utusan angatêrake
Kapitan Bèl tinuduh
wangsulira ing Sukawati
lajêng ungkur-ungkuran
wau lampahipun
wuwusên ing Surakarta
wiwit malih dènnya pêparon nagari
sami iras-ingiras

Ki Ngabèi Tirtanagarèki
Lurah Kadipatèn karepotan
dènnya nadhahi parone
kirang ing mantrinipun
anglawani paroning bumi
mantri kèh kapêndhêtan
manjing patang puluh
Ki Ngabèi Ônggasara
udan riris ing mangke dèn suwun malih
ragi mudhêng ing cacah

winangsulkên ing Kamantrèn malih
dorapati kalurahanira
Panji Gringsing kang ginawe
sinalin namanipun
wus anama Mesatankongkih
kalurahan tamtama
pan bêbêkêlipun
Kudasisimping kang nama
inginggahkên ing punika nama Panji
Panji Suradilaga

sarta pangwasa dipun wêwahi
mêngku prajurit ing jro sadaya
kadya mayor pangwasane
mangkana kang umatur
uprup dhatêng sri narapati
lampahipun pun Braham
pênêd nuntênipun
prandenipun mangke tuwan
gih Nikolas Harting langkung padukaji
antêpe têtanggungan

besuk apa bêcike lumaris
uprup matur inggih ari lurah
amarêngi dintên Sênèn
iya uprup panuju
Sênèn bae kongkonan mamampir
mampir ing wismanira
uprup pamit sampun
sang nata apêparentah
Panji Suradilaga kinèn ambijig
bêbêkêl kawan dasa

sun duta marang barisannèki
Kakang êmas Amangkunagara
lan nênêm saragênine
panumbake wêwolu
amiliha kang bêcik-bêcik
besuk Sênèn atêrna
têmokna lan uprup
busana samaktanana
lan pundhutna panèkêt gandhèk kêkalih
iku angêmbanana

iya maring bocah kang sun tuding
prajurik jro bêkêl kawan dasa
wus samya dhinawuhke
ingkang badhe tinuduh
bêbêkêle wus dèn timbali
sabuk cindhe puspita
miwah Carawangsul
lan waos agêming lurah
sêkar pacar tatahan kang munggèng godhi
sopal kancana mulya

praptanira ari Sênèn aglis
wus samêkta kang badhe dinuta
wus sami pinanggihake
kalawan tuwan uprup
Panji Suradilaga ngirid
Dipati Mangkupraja
saking barisipun
sagung kancane wadana
wus kapanggih pra dipati anèng loji
samya andon asmara

