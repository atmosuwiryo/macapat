lah ta kulup sira ywa kuwatir
sayêktine ingsun nora samar
marang lêlakonmu anggèr
rèh ginadhang sirèku
cêcalone jalma linuwih
kang jênjêm manahira
anèng wismaningsun
upama sira bêbakal
karya wisma ingsun amanjurung tali
rahadyan duk miyarsa

asrêp ing tyas aturira aris
dhuh pukulun ragèngsun sumangga
datan lênggana dasihe
mangkana sang abagus
ngantya lami nèng Sela kampir
anujwa ri sajuga
sabakdane subuh
Kyai Agêng Pariwara
lênggah srambi rahadyan tan kenging têbih
njêng kyai angandika

hèh ta kulup dèn kaparèng ngarsi
kawruhamu nora endah-endah
ngèlmu kang sun imanake
amung piwulangipun
eyang Kyagêng Sela linuwih
nyatane wus anyata
cihnane linuhung
kang mêngkoni tanah Jawa
datan liya têdhake Njêng Sela Kyai
lah iki piyarsakna

pêpaliki ajinên mbrêkati
tur sêlamêt sêgêr kuwarasan
pêpali iku mangkene
aja agawe angkuh
aja ladak aja ajail
aja manah sêrakah
lan aja cêlimut
lan aja guru alêman
aja jail wong jail pan gêlis mati
aja amanah ngiwa

aja saèn dèn idhêp ing isin
yèn wong urip angêgungkên awak
wong urip pinèt baguse
aja lali abagus
bagus iku dudu mas picis
pan dudu sêsandhangan
dudu rupa iku
wong bagus pan ewuh pisan
sapêpadha wong urip pan padha asih
pêrakati rupanya

aja mangeran ing êmas picis
ja mêngeran ing busana endah
ja mêngeran kabisane
aja mangeran ngèlmu
ja mêngeran têguhirèki
aja mêngeran japa
aja nggunggung laku
kabèh iku siya-siya
aja sira nggugoni kawruhirèki
lah iku mundhak apa

laku kang jujur arahên kaki
aja sira angarah kèringan
saidhêp-idhêpe dhewe
ewuhe wong tumuwuh
dipun bisa ngenaki ati
atine sapêpadha
nêpsumu ja turut
iya nêpsuning manusa
kudu kèdhêp iya sêpadhaning janmi
iku sira sirika

aja sira padhakakên janmi
aparentah marang sato kewan
kêbo sapi lan ayame
aja sira prih wêruh
kaya uwong pan nora bangkit
aja kaya Sakrêta
kêbone ginêbug
kinèn sinau mêmaca
ya mêsthine kêbo sapi nora bangkit
mulane awêwuda

ayam ginêsah yèn munggah panti
atanapi yèn amangan bêras
kêbat adangana bae
iku wong olah sêmu
yèn têtanggan sarate kaki
yèn layak ingaruhan
aruhana iku
yèn tan layak ênêngêna
apan iku mangan sêgane pribadi
pan dudu rayatira

yèn mungguha rayate pribadi
kêpenakna ya rayate ika
larakêna ing atine
aja kira mêmuruk
tuduhêna yèn dèrèng sisip
yèn uwis kêtiwasan
aja sira tutuh
kelangan wuwuh duraka
aja sira ngumpah-umpah iku kaki
lah iku mundhak apa

dèn aulah mungguhing ngaurip
aja nganggo ing sadaya-daya
wong urip pan akèh lire
dipun idhêp pêkewuh
ewuh iku tigang prakawis
pakewuh ing pangucap
ewuh ing pandulu
ana ewuh jroning nala
yèn kêtara alane sajroning ati
pan dadi panggraita

dipun wurukan idhêp ing isin
isin iku pan kalih prêkara
dhingin isin Pangerane
dene ping kalihipun
dipun isin padhaning jalmi
yèn kêlakona wirang
isin têmahipun
dipun atut akêkadang
pawong sanak aja pêgat ngati-ati
cineda dadi ala

aja sira watak wani-wani
maring sanak pawong kadangira
aja sira

watak dahwèn
aja watak kumingsun
aja watak ngaruh-aruhi
aja ati angiwa
ala kan tinêmu
sing sapa atine ala
nora wande ing benjing iku nêmahi
wong ala nêmu ala

sing sapa andhasarakên bêcik
nora wurung benjing manggih arja
miwah saturun-turune
yèn turune dadya gung
amarentah marang wong cilik
aja sadaya-daya
dadi nora tulus
saênggone dadi cacad
aja nacah marentah marang wong cilik
aja sêwiyah-wiyah

aja sira watak wani-wani
aja sira watak ngajak tukar
aja ngêndêlkên ngèlmune
aja sira anguthuh
aja ladak aja ajail
aja doyan sêmbranan
dadi wong kêtutuh
nêniwasi dadinira
lamun ana wong patrap dipun awêdi
malati iku uga

balik iku lah tirunên kaki
janma patrap sira dasihana
sira araha sawabe
ambrêkati wong iku
nora kêna yèn dipun aji
tirunên lagi wênang
pambêkane alus
yèn angucap ngarah-arah
yèn alungguh nora pêgat ngati-ati
nora sêwiyah-wiyah

aja sira watak suka sugih
aja sira kêpengin kêdhotan
kêkuwasan apadene
aja sira mêdhukun
aja ndhalang aja agrami
aja budi sudagar
aja budi kaum
janjine jakat lan pitrah
dipun suda padune cukêng abêngis
iku kaum kang nyata

kumbah sêrakah cukit adulit
iya jagal malantên amrêna
iku nora dadi gêdhe
sirikên ujar iku
ing wong urip dipun tabêri
mapan kêtêmu basa
pan kêtêmu sêmu
mapan kêtêmu ing ulat
atining wong kang ala lawan kang bêcik
kang jujur antêng cahya

kawruhana jalma kang khakiki
iya iku guruning pandhita
nora katara lakune
tan cêgah tan asaum
nora tapa nora amutih
saking prayitnanira
ing awake iku
prayitna ing awakira
mung sanake puniku kang dèn wêdèni
sanake iku jagad

banyu bumi angin lawan langit
srêngengene kêlawan rêmbulan
puniku sanake kabèh
jalma kang salah iku
iya iku satrune nênggih
mulane ana lara
walat kang tinêmu
jalma kang jujur punika
lanang wadon punika sanake singgih
mulane ana sawab

kang sêtêngah kang durung sayêkti
dènnya amrih budi kapandhitan
pijêr wayang-wuyung bae
tansah ngalèr angidul
mêndhak-mêndhak saba wong sugih
ngèlmu ginawe kasap
angucap nggêdêbus
angincih darbèking liyan
nora wêruh awake kêlêbon bêlis
dadi wong ngayawara

apan cêgah jênênge ing ngèlmi
kang asaba omahe nakodha
miwah mantri apadene
lumuh kêna ing siku
dènnya amrih budi lêstari
budi maring kaarjan
ing beka tan kengguh
bekane ing wong ulama
lan kêpencut marang ingkang mêlik-mêlik
dadine ngandhap-andhap

yèn kongsia kasor ingkang ngèlmi
pan duraka jênênging ulama
wus awak buta ragane
wus linglung kadêlarung
nora wêruh kêna piranti
tansah karya paekan
dènnya anjêjaluk
datan etung jiwa raga
bêbêntuse dènira amrih pakolih
sumrênuh lakonira

anglakoni karyane kang dèn prih
iku si wong tan wêlas ing badan
tan asih marang jisime
dadi banjur kêlurung
ora antuk wahyuning ngèlmi
lakune lalawora
tansah wayang-wuyung
mung melik ingkang dèn ancas
durung wêruh ing laku sikuning ngèlmi
polah sêdaya-daya

pangrasane wus bênêr kang ngèlmi
tan angrasa lamun ingèsêman
marang sujalma kang luwèh
iku wong kumprung pêngung
nora wikan kêna piranti
sabab wus ati setan
lakune wus liwung
pêngarahe tan rêringa
wus kêlulun atine kêlêbon eblis
wus tan wruh isin wirang

apan kathah pambekaning urip
dènnya amrih pêkolihing badan
amrih kuncara ngèlmune
mêlèke sabên dalu
tansah agung anyêgah bukti
andhap asor kalintang
èsême lir dhuyung
ulat manis ati sabar
dadi gêndam èsême guna piranti
ênênge salah cipta

tan mangkana ingkang sampun yêkti
badan iki dipun kadi sarah
anèng laut upamane
apa ombaking banyu
sarah anut ombaking warih
iku jênêng kawula
tan darbe karsèku
anging purbaning Pangeran
tanpa karsa kêlimput marang sawiji
wus kèrêm ing sagara

nora nana kang dèn paran ati
pan wus liwung tan darbe Pangeran
pan suwung jati kawruhe
datan dulu-dinulu
tan amanggih datan pinanggih
tan paran tan pinaran
wus tumêkèng suwung
sasolahe pan asamar
nora nana kang kêduga anampani
liwung kadya wong edan

wusing tamat radyan anungkêmi
padanira Kyagêng Pariwara
waspa drês alon ature
dhuh babo sang awiku
karsa paring pituduh jati
asru panuwun amba
kapundhi ing êmbun
amung pangèstu paduka
kêsawaban ing sabda risang linuwih
tumancêpa ing nala

kyai agêng angandika aris
pêtilasan dibyane Njêng Sela
têka ing samêngko isèh
dongènge duk ing dangu
pênamare laku têtanin
sêsawah nanêm gaga
ing sawiji wêktu
sabakdane salat ngasar
marang sawah pêpaculira cinangking
praptane pêsabinan

gya tumandang wus adatirèki
lajêng mêndhung riwis-riwis jawah
kagyat gêbyare calèrèt
ki agêng maos gupuh
subkhanallah nulya kaèksi
kaki-kaki lumarap
njêng kyai tan kengguh
tan samar maring kang prapta
pinurugan pandhapan dènnya lumaris
si kaki wus cinandhak

wus kaasta jumêgur swarèki
ingkang pindha kaki-kaki ika
apan gêlap satuhune
ingêrut gandri gupuh
kyai wangsul anambut kardi
si gêlap gêdabigan
datan bisa ucul
sêbanjure katur sultan
ing Bintara banjur kinunjara wêsi
tan lami ana prapta

nini nyangking bêruk isi warih
amurugi maring pakunjaran
toya gya siniratake
wus sirna kalihipun
tinggal swara anggêgêtêri
kunjara wêsi rusak
mawut anggalêpung
dadya kondhang sanêgara
Kyagêng Sela sanyata lamun linuwih
bisa anyêkêl gêlap

uwit gandri kang kinarya nggodhi
sauwise gêlap katur nata
dadya murub mèntèr-mèntèr
ki agêng gya dhêdhawuh
marang putra wayah myang abdi
padha sira njupuka
gêni gêlap iku
ênggonên dêdamar ngomah
insya Allah kinajrihan gêlap yêkti
marma ywa pêjah-pêjah

ing saiki gêni gêlap isih
ingkang durung tumular-tumular
nèng pasareyan ênggone
apan ta sabên taun
manira tur tularan api
konjuk njêng sri pamasa
marang ing Matarum
sawah kang ginarap swarga
mung sêbau catur kêdhok dèn arani
si mêndhung mula aran

awit sabên nggarap kangjêng kyai
banjur mêndhung rong kêdhoke aran
subkhanallah katêlune
pandhapan aranipun
pate kêdhok si gêlap nami
kêtêlah têkèng mangkya
gandri kang katunu
sirna namung lêmahira
ngilak-ilak tan thukul katang myang têki
iku caritanira

kajabane ngolah têgal sabin
marang kulawangsa amêmulang
anggawe blêng myang uyahe
gawe nila nênandur
kêmbang pulu kalawan maning
anandur kang jujutan
marna bênang alus
sutra kang bakal kinarya
angadani utawa yasa dhapuring
omah joglo limasan

nganggit-anggit corèking kang lurik
tuwuh sela têlu lima lawan
badra sapênunggalane
abah-abah pinatut
winuwuhan wangunannèki
anguripkên etungan
nila sitèn iku
nguni kang miwiti etang
sri manuntun nanging tan ana mrêduli
dadi wite kalakyan

Eyang Sela tumêka saiki
lêmah dadi sangganing wong juga
ingaran sêbau kuwe
gawene wong ro iku
diarani cacah sêkikil
gawene uwong papat
aran cacah sajung
piridan etungan jagal
sampil siji sêbau dwi sampil kikil
sampil pat sajung rannya

dhasar sugih kawignyan lan lantip
ya Ki Ngabdurrahman Kyagêng Sela
prayoga budinên jêbèng
grendanên tyas sirèku
sukur bage bisa nyèplêsi
orane mung mirida
lêlabuhanipun
kajabèku patilasan
abrag tani dadi wasiyat narpati
Sri Nata Ngèksiganda

mangkana tyasira radyan
dupi myarsa andikaning
Kyai Agêng Pariwara
dadya supe dhahar guling
ing nala kang kaliling
amung sihira Hyang Agung
rum manis aturira
ki agêng lamun marêngi
dasihipun arsa ndumugèkkên lampah

paduka kantuna arja
kawula anyuwun pamit
iya kulup ywa pêpeka
ingsun nyangoni basuki
sawusnya mangênjali
sêsalaman nulya mundur
Gathak Gathuk pamitan
wus linilan kalihnèki
rêruntungan tan pisah lan bêndaranya

ngalèr ngilèn lampahira
wanci ngajêngakên mahrib
praptèng gubug padhêkahan
anon urubing kang api
nèng satêngahing sabin
kinubêng ing mandera gung
ana panti kang cêlak
dhapur mêsjid cakêt api
Dhatuk Bahni ing Mêrapi ingkang têngga

wikan lamun kêdhatêngan
gya mijil saking ing panti
wus pinanggih lan rahadyan
samya sêsalaman katri
Ki Datuk ngêndika ris
kêtabêtan ingkang rawuh
sru bêgja kêmayangan
de ana kang sudi mampir
mring asonya ki putu pundi pinangka

lawan sintên kang sinambat
paran kang sinêdyèng kapti
rahadyan matur prasaja
kula nama Jayèngrêsmi
de rencangong kêkalih
pun Gathak lawan pun Gathuk
ing Giri kêlairan
tan ana sinêdyèng kapti
ambêlayang ngupadosi dwi kêkadang

mangkya pados pasipêngan
pramila bilih marêngi
nyukêri jogan paduka
Ki Datuk latah dènnya ngling
dhuh babo wong asigit
sampun kang sipêng sêdalu
sênadyan sêlaminya
kêparêng dhêdhêkah ngriki
iba-iba pun kaki bingah ing nala

wawi ngambil toya kadas
sêdhêng waktunira mahrib
wusing kadas Gathuk adzan
pêragat wêktu mahribi
pujiyanira ngênting
sampêt wêktu ngisanipun
wusing bakda salaman
lajêng lêlênggahan sami
wus ambanjêng sugatanira ki wisma

liwêt kêtan panggang ayam
cinocoh ing santên kanil
winadhahan panjang ilang
sambêl windu saking miri
linêmêng bumbung pêting
gula siwal anèng êmpluk
wedang sêkar sridênta
Ki Datuk wêcana manis
wawi bagus pun kaki atur sugata

sêpala amung kinarya
lumayan aywa kalantih
pikantuk dènira dhahar
linorotkên maring abdi
rahadyan matur aris
ing wau kula andulu
siti rêsik arata
gumrêbêg amêdal agni
urubipun ingkang acêlak bantala

warni ijêm biru jênar
kadya sêkaran tinêpi
inggiling urub saasta
wiyarira sawatawis
cakêt lawan Mêrapi
wontên sela alus bagus
kadya ompaking wisma
Ki Datuk ngandika manis
ing Mêrapi kang murub angalad-alad

wawi bagus pinurugan
wus mêdal saking ing masjid
kerid Ki Datuk lampahnya
prapta cêlak ing Mêrapi
Ki Datuk malbèng gêni
ingusêg suku wus lampus
pêtêng ndhêdhêt limêngan
tan dangu gya murub malih
Dhatuk Bahni wacana lan Gathuk Gathak

busêkan suku lir ingwang
mêngko lamun uwis mati
sulêdên sêdhengah-dhengah
mêsthi banjur urip maning
Gathuk Gathak turnèki
dede pabênan mbah dhatuk
latu kangge mainan
jabakneya yèn kiyai
bilih kula yêkti kobar dadi wongwa

e mara ta lakonana
Gathuk jinorokkên aglis
mring Gathak dhawah kêlumah
cêkekalan dènnya tangi
tan ana raosnèki
wus ingusêg suku lampus
sinulêd nulya gêsang
nahên toyanira sabin
gya ngêlêbi sadhêngkul lêbêting toya

latu maksih kantar-kantar
anèng sanginggiling warih
rahadyan dahat anggagas
kaelokaning Hyang Widhi
kadiparan kiyai
mulabukane karuhun
Ki Datuk Bahni lingnya
wikana ulun tan uning
watu ompak punika dhèk jaman Dêmak

adêge mêsjid ing Dêmak
para wali kang ngadani
Njêng Susunan Kalijaga
kabageyan ompak siji
mbêktane praptèng ngriki
sampun wanci bakda subuh
ing mangka datan kêna
kêbyaran adêging mêsjid
gya tinilar mangkya dadya panêngêran

sintên wonge kang kuwawa
anjunjung sêmbari linggih
kêlakyan sasêdyanira
suwawi yèn badhe nyobi
rahadyan turirèki
amung ngalap bêrkahipun
linuhung waliullah
kang eca dènnya ningali
ing Mêrapi dadya tan wangsul mring wisma

rahadyan matur têtanya
kula mirêng caritaning
ing nagari Ngèksiganda
têlênge karaton Jawi
yèn arsa mangun kardi
amikramakakên sunu
dêging tarub ingetang
myang wulannya kêdah milih
ing karêsmèn pados dintên kang prayoga

inggih bagus dhasar nyata
sanadyan ing dhusun ngriki
sabên ayun darbe karya
sami têtanya mring mami
wulan ingkang prayogi
kangge andhaupkên sunu
piridan saking Arab
miwah etangipun Jawi
pan kinumpul supadi manggih widada

adêging tarub punika
pêpitu etungannèki
awite tanggal sapisan
tarub ratu dèn arani
tanggal kapindho nênggih
seluman lanang ranipun
ping tiga seluman dyah
ping pat rahayu basuki
kaping lima rahayu sêlamêt tama

kaping nême pati lanang
kaping pitu pati èstri
ping wolu sami sapisan
têkèng sapiturutnèki
mangkya ingetang sami
kaping sapisan ping wolu
limalas rolikur lan
sangalikuripun nênggih
pan ingaran tarube sri naranata

pindho sanga ping nêmbêlas
têlu likur tridasèki
seluman lanang ingaran
ping tiga sêdasa tuwin
pitulas patlikuring
seluman wadon puniku
kaping pat ping sêwêlas
wolulas sêlawe nênggih
apan sami rahayu kawilujêngan

kaping lima kaping rolas
sangalas nêmlikur sami
rahayu tur karaharjan
ping nêm ping têlulas tuwin
dwi dasa sapta kuring
ngaran pati lanangipun
ping pitu ping patbêlas
slikur wolulikur sami
ingaranan pati wadon tan prayoga

samonèki nyingkirana
sangar naas gung myang tali
wangke sampar wangke miwah
dhêndhan kukutan lan mawi
sangat adêgirèki
ingkang saka awitipun
sarat nganggea saka
dhadhap srêp têka satunggil
kang prayoga prayogine dèn anggoa

satunggal tarubing nata
agême njêng sri bupati
kalihe seluman lanang
tri seluman wadon nênggih
sami datan prayogi
kaping sêkawan rahayu
kaping gangsal raharja
punika sami prayogi
kaping nênêm pati jalêr tan prayoga

kaping sapta patining dyah
ugi tan sae pinanggih
petang sapta yèn sri nata
kang kagêm etang satunggil
sanèse narapati
petang sêkawan puniku
kêlawan etang gangsal
punika salah satunggil
kang kinarsan dede wulaning kawinan

wontên sabdaning utusan
adhawuh mring para mukmin
dèn padha angawruhana
ing wong salaki sarabi
amanggih papa nênggih
lamun awon wulanipun
raharja manggih suka
lamun sasinipun bêcik
prayogane dèn sami angawruhana

lamun Mukaram dohêna
tyang akawin lakirabi
utangan alamatira
wulan Sapar tan prayogi
wikana kang pinanggih
Rabingulawal kang tèngsu
pêjah salah satunggal
yèn wulan Rabingulakir
manggung runtik tansah arêbut suwala

ing wulan Jumadilawal
antuk druhakèng Hyang Widhi
tur akêrêp kêpandungan
jinahan pakartènèki
yèn kawêntara yêkti
anandhang wêwirang agung
Jumadilakir wulan
sugih êmas lawan picis
wulan Rêjêb kêdadèn anak lan donya

ing wulan Saban raharja
sagawene nêmu bêcik
wulan Ramêlan druhaka
kathah pandamêling eblis
wulan Sawal tan bêcik
gêringan pikantukipun
ing wulan Dulkangidah
asring susah nglêliwati
wulan Bêsar raharja sasolahira

ingkang karêsmèn winarna
kang pangandika njêng nabi
salallah ngalèhi salam
rikala amituturi
dhatêng kang putra èstri
Siti Fatimah kang luhung
lawan dhêdhawuh marang
putra mantu Sayid Ngali
Raldiallahhu 'an hu bab ing masalah

ing wong arêsmi lan garwa
hèh Ngali pitutur mami
aja sira asanggama
tanggal pisan lawan malih
ing wêkasaning sasi
nora bêcik karonipun
iku kalamun dadya
anake mêtoni cilik
lawan aja asanggama tanpa damar

lamun dadi sutanira
balilu kirang kang budi
lawan aja asanggama
dina Ahad lan wêngining
iku kêlamun dadi
pan durjana larenipun
lawan aja sanggama
ing dina Rêbo tan bêcik
lan wêngine yèn dadi bocah cilaka

lawan aja asanggama
wêktu fajar nora bêcik
lamun dadi larenira
tuna liwat watêknèki
lan aja karon rêsmi
nalika têngange iku
kêlamun dadi bocah
dadi juru têluh ugi
lawan aja sanggama malêm riaya

Fitri lamun dadi bocah
duraka mring bapa bibi
lawan aja asanggama
malêming riaya iku
Bêsar kêlamun dadi
bocah siwil adatipun
lan aja asanggama
ingkang kêtlorong hyang rawi
lamun dadi bocah adoh bêgjanira

lan malih aja sanggama
sêmbari ngadêg tan bêcik
mangka lamun dadi anak
duwe lara bèsèr ugi
lan aja karon rêsmi
nalikane dina Sabtu
miwah ing wênginira
iku lamun dadi bayi
bilaine adate kalêbèng toya

lan aja sanggama sira
sêmbari ngusapi parji
miwah dakar iku aja
ngusapan lawan jêjarik
mangka kêlamun dadi
bocah kurang budinipun
lan aja asanggama
sambi rêrasan tan bêcik
mapan bisu adate yèn dadi bocah

lawan aja asanggama
kêlawan ningali parji
lamun dadi larenira
wuta adate puniki
lan aja akarêsmin
nèng ngisor wit-witanipun
kang pinangan wohira
yaiku kalamun dadi
larenira pagaweane niaya

lawan aja asanggama
malêm barahat tan bêcik
lamun dadi larenira
anandhang lara tan mari
iya kalawan malih
aja sira karon lutut
ana ing panginêpan
puniku kalamun dadi
larenipun abangêt cilakanira

lan aja sanggama sira
anuju kèling pawèstri
lamun dadi larenira
budhug adate kang sakit
poma Ngali dèn eling
imanêna tuduh ingsun
he Ngali sanggamaa
ing malêm Isnin ku bêcik
myang rinane apan iya bêcik uga

lamun dadi larenira
watêke sarêgêp ngaji
lawan sira sanggamaa
ing malêm Sêlasa bêcik
miwah raina bêcik
lamun dadi bocah iku
akèh wong ingkang trêsna
lawan sanggamaa Ngali
malêm Kêmis miwah ta rainanira

lamun dadi sutanira
pan akèh bêgjanirèki
lawan sira sanggamaa
ing malêm Jumuah bêcik
nadyan raina bêcik
lamun dadi sutanipun
apan sugih kabisan
lamun sanggama sirèki
sadurunge lingsir ing dina Jumuah

utawa ing Kêmis dina
karone iku abêcik
yèn dadi atmajanira
dadi pêngulu lan malih
sinunatakên ugi
ing wong asanggama iku
yèn amaca bismillah
hirrohman yah mirrohimi
lan amaca ta'awut lan sunat uga

yèn tan amaca bismillah
nalika arêp sahwati
lamun dadi sutanira
bêlilu tuna kang budi
mila yèn arsawati
dèrènge nggone têngawut
mênèk ana panjalma-
ning satru kang dèn kawruhi
dipun sami ngèstokkên khadis asmara

lan wontên kaol mèngêti
lamun arsa sacumbana
lan garwa miwah sêlire
anyingkirana ing dina
Sabtu Lêgi ya aja
akarêsmèn dina iku
awon adate yèn dadya

larene agadhah sakit
edan kang wus kêlampahan
anadene panyirike
namung sadalu sasiyang
lan maninge ya aja
acumbana wênginipun
ingkang garêbêg têtiga

punika pan botên bêcik
lamun dadi larenira
sok kathah ayan sakite
lan malih lamun cumbana
lan wanodya kèl aja
lamun dados putranipun
sok nggadhahi sakit barah

poma dèn sirika ugi
yèn wong wadon lagi tarap
aja sok gramah guramèh
yèn durung adul kèl aja
dèn ajak sacumbana
lamun sangêt kêrsanipun
pan angur golèka liya

dene ta ing Tumpak Manis
lan wêngi gêrêbêg tiga
singgahana aywa supe
kalamun sangêt ing karsa
têka dèn bêtahêna
kadar pira mung sadalu
yèn wis bakda cumbanaa

kadi ta ing Tumpak Manis
sêdalu lawan sêsiyang
bêtahêna aywa supe
kadar pira mung sadina
sawêngi ngarah apa
ujubêna tapa iku
acêgah lawan wanodya

poma dèn èngêt ywa lali
aywa na ingkang sêmbrana
ing wong tuwa wêwalêre
lan wajib ingèstokêna
mangsa silih doraa
lan wontên utamanipun
lamun arsa sacumbana

mapan ta kêdah amilih
nujua dina Jumuah
kang tan sangar taliwangke
miwah naas singgahana
krêmèna bakda luka
yèn wus krêmèn banjur adus
lajêng mêtoni Jumuah

punika kêlamun dadi
tuture wong tuwa-tuwa
kathah kang dadi masalèh
miwah ta dadi 'ulama
tanapi kèh bêgjanya
titi tamat sêrat pemut
prayoga dèn èstokêna

Gathak Gathuk anggêligik
ngêcêmut ririh rêrasan
Gathuk Ki Datuk ature
mring bêndara bab ngononan
gèk basa banjur ora
Gathak ririh sauripun
ah wong tuwa iku lumrah

coba dak matur kiyai
na njaba kang wus kêwêdhar
apa iya ana manèh
Gathak gya majêng manêmbah
sirikan non-anonan
rèrèh ririh dènnya matur
dhuh njêng kyai apuranta

kamipurun ingkang patik
anyuwun ing sêsêrêpan
kêjawi kang wus kawiyos
sirikanipun sanggama
Ki Datuk mèsêm nabda
kacung sirèku amêncul
ana maning linarangan

wong tuwa kang duwe peling
pan tinon anyinggahana
sacumbana lawan lonthe
miwah lan têlèdhèk aja
dèn aja sacumbana
apan awon tilasipun
akathah kang sakit bêngang

lan kaping kalihe malih
asring sakit rajasinga
ting crêmumuh ting pranyènyèh
yèn munjuk dhatêng ing grana
sok pisêg adatira
yèn mring netra nggènnya munjuk
kang kathah asakit wuta

sayogyane dèn singgahi
sacumbana lan wanodya
ingkang awon pratingkahe
sanadyan silih ayua
tan pantês kinedanan
yèn wis lara kênèng nutuh
nora nana wong ngalêma

nadyan awona sathithik
kalamun antuk parawan
mundhak ngêncêngake otot
pae lan randha wulanjar
tan ngundhakakên kuwat
namung mirid sampun gambuh
nora susah ajar-ajar

ewa mêngkono tan kêni
sasênênganing manusa
pasêptane dhewe-dhewe
ana kang sêpta mring randha
ana sêpta wulanjar
sawênèh ana wong iku
arêmên rabi pêrawan

ciptane sajroning ati
rina wêngi dèn garapa
prandene yèn ngadêg pulèh
nambuta gawe sêdina
sajam masa antuka
nêlèdhèk bae sêbêdhug
olèh kaya têlung têngah

miwah lamun njaja bêngi
tan susah nganggo pawitan
mung kêmbang pupur lan borèh
tapih kêmbên sapantêsnya
prandene kèh kang tumbas
pan ora nganti sêbêdhug
olèh opah limang uwang

mulane ana nglakoni
mbuwang isin lawan wirang
rabi têlèdhèk lan lonthe
pan ora kêna dèn wora
karêpaning manusa
apan ta sampun asnapun
warna-warna beda-beda

warna-warna rupanèki
beda-beda karêpira
nora kêna dèn wor-êwor
seje badan seje nyawa
kon kêna dèn wowora
kang tunggal badan nyawèku
prandene tan rujuk karsa

kaya mata lawan pêli
miwah wêtêng lawan badan
duwe karêp dhewe-dhewe
matane arsa anendra
wêtênge arêp mangan
badane abangêt lêsu
pêline angajak sahwat

lawan ana peling maning
yèn marêngi acumbana
mring garwa lawan sêlire
aja ngakèhkên gêndhingan
tan bêcik lamun dadya
anggêlidhig larenipun
adate kang wus kêlakyan

lan kaping pindhone maning
kêlamun jroning cumbana
aja sinambi cêlathon
gêguyon kang tan prayoga
tan bêcik lamun dadya
larene juwèh puniku
wêrtane wong tuwa-tuwa

mulane lamun karêsmin
aja ngêkèhkên gêguywan
balik dèn rêsik badane
miwah ta ingkang sandhangan
wêwangi anganggoa
lamun dadi larenipun
rêsikan pênêd kang warna

mulane aja karêsmin
yèn durung rêsik kang badan
tangi turu banjur nyemplo
nora nganti mring pêkiwan
yèn dadi tan prayoga
larene wêrnine kêthuh
cêrobo ala kang warna

lan manèh sajrone wati
kalamun kêpêntut ala
yèn dadi nyêngit anake
mulane kêlamun sahwat
yèn ngêntut dèn copota
lamun êntut uwis mêtu
enggal nuli balèkêna

lawan ana peling maning
kêlamun mêntas amangan
aja sok banjur karêsmèn
yèn durung mudhun kang sêga
ala marang sarira
anduwèni lara watuk
puniku kang wus kalakyan

dene ta gampangannèki
kêlamun mêntas mêmangan
maksih kêrasa warêge
aja wani-wani sahwat
yèn wêtêng durung lêga
kêlamun drêng karêpipun
têka bêtahna sêdhela

Gathak Gathuk duk miyarsi
gumuyu alatah-latah
kêpingkêl atos wêtênge
rahadyan mèsêm kewala
Dhatuk Bahni lingira
kacung iku pancèn saru
aran gunêm carêmêdan

rahadyan ngandika aris
punika langkung prayoga
wantah datan mawi tèdhèng
dados gampil linampahan
suwawi kalajêngna
rèhning ing ngagêsang têmtu
Ki Datuk ndhêku turira

utami bilih nyingkiri
nahas nabi wulan Sura
tanggal kaping tri wêlase
punika nalikanira
Nabi Brahim binakar
kaping tiga wulan Mulud
tinurunkên Nabi Adam

nêmbêlas Rabingulakir
Nabi Yusup nalikanya
linêbêtakên sumure
Jumadilawal ping gangsal
Nabi Nuh nalikanya
kinêlêm ing jagadipun
ping sêlikur wulan Siyam

Kalam'ullah Musa Nabi
kala kalêbèng samodra
sêlaka ping patlikure
Nabi Yunus nalikanya
inguntal ulam lodan
Bêsar ping sêlawe nuju
njêng nabi kêkasihing Hyang

Mukhammad ingkang sinêlir
ginutuk sela wong kopar
rêntah kêkalih wajane
dene kang kikrik ing petang
sabên wulan kewala
asal tanggalnya panuju
kaping tiga kaping gangsal

tri wêlas nêmbêlas tuwin
sêlikur patlikur miwah
tanggalipun ping sêlawe
sami cinêgah sadaya
kalawan sangar wulan
sêtaun pinara catur
Pasa Sawal Dulkangidah

Jumuah sangarannèki
Bêsar Sura lawan Sapar
Sabtu Ahad sangarane
Mulud Rabingulakir myang
wulan Jumadilawal
Sênèn Slasa sangaripun
Madilakir Rêjêb Ruwah

sangaripun Rêbo Kêmis
rahadyan aris turira
kathah têmên etangane
yèn mêkatên kêdah tamban
datan kenging dinadak
o bagus nggih-inggihipun
kèndêl dènira raosan

ndungkap wanci fajar gidib
samya ngambil toya khadas
nulya pêrlu wêktu suboh
pêragat dènira wêkdal
rahadyan ngaras pada
dhuh Ki Datuk Bahni tuhu
asung kêkanthining gêsang

kalangkung gunging panuwun
paduka sung têdah jati
pênêt awoning pakaryan
wênang mokal ing sanggami
kang sayogya linampahan
patut linaluri-luri

ing mangkya kawula nyuwun
lilahipun sang linuwih
pamit ndumugèkakkên lampah
kyai kantuna basuki
muhung pangèstu paduka
rahayuning lampah mami

Dathuk Bahni ngandika rum
dhuh mas putu wong asigit
sampun kirang pangaksama
ulun sung puja basuki
ing lampah ywa kasangsaya
miwah ingkang dèn padosi

sami manggiha rahayu
ramanta kang nèng Matawis
antuka nugrahèng nata
wangsul mbawani ing Giri
sinuhun ing kulawarga
têtêp kadi nguni-uni

radyan ndhêku matur nuwun
ri wusira mangênjali
atur salam mring sang tapa
Gathak Gathuk angabêkti
sawuse sinungan salam
katri mundur saking ngarsi

Kyai Datuk ingkang kantun
kumêmbêng waspanya mijil
kaya-kaya nututana
labêt sru trêsnaning galih
tan cinatur kang kabyatan
asruning sih mring têtami

radyan lampahira laju
ngalor ngetan sawatawis
hyang surya wus nunggang arga
mungup arsa amadhangi
ing saisining kanang rat
mawèh enggaring panggalih

ing pagagan wus kapungkur
tumama ing wana wêrit
kèh rawa kang kaliwatan
ngancik sukuning kang wukir
têlatah krajan Undhakan
dhukuh Prawata kaèksi

radyan ngandika mring Gathuk
payo padha diparani
padesan kang katon ika
lajêng lampahira katri
praptèng sajawining dhadhah
kèndêl satêpining bèji

kayoman ing nagasantun
pinagêran ing wratsari
winêngku ing sela krêsna
radyan ngambil toyastuti
wêktu ngasar wus paragad
saluku têpining bèji

Gathak Gathuk monthak-manthuk
mêtêki sampeyan kalih
rêngêng-rêngêng sêsingiran
tan nana tinahèng galih
têntrêm raosing sarira
wau ta ingkang winarni

lurahing Prawata dhusun
kêkasih Ki Darmajati
Darmawati nyainira
atmaja èstri satunggil
pêparab Rara Surendra
ing warna tuhu linuwih

wingit ing pasêmonipun
kuning wênês amrakati
antêng ruruh tur jatmika
lantip ing wêweka titi
susila tyase ngumala
ujwala mantêr nêlahi

ngrêrompyoh sêsinomipun
rema ngendrawila wilis
jangga lumung asêmbada
wêlar pranajanirèki
maya-maya sinatmata
lir pendah cêngkir piningit

awijang bêbaunipun
asta anggêndewa gadhing
wiraga nênangi brangta
yèn lumampah ngati-ati
ririh alon ngêmbat madya
lambung mêmês kadyangganing

tunjung lumembang ing ranu
kêsilir ing angin ngidid
wasis saliring pakaryan
kang winajibkên pawèstri
sang dyah tumutur ing rama
mring têgal arsa ngundhuhi

lombok terong pare timun
kacang ceme myang kêcipir
lumampah ana ing ngarsa
kêsorot ing sang hyang rawi
mangu-mangu sang hyang surya
dènnyarsa tumamèng wukir

kasêngsêm miyat sang ayu
dumadya mandhêg tumolih
sang dyah rara kampir sêndhang
têka satêpining warih
cêngkelak wangsul trataban
ênar-ênar sênig-sênig

kêpanggih ing ramanipun
sarya awêcana aris
rama aku tur uninga
ing kono têpining bèji
ana wong anyar kawuryan
linggih slonjor dèn pêtêki

banèke kang mêtêg ngidung
kinanthi siji nyênggaki
Ki Darmajati têtanya
mênok jalu apa èstri
êmbuh rama ora tamat
ki lurah gugup lingnya ris

hèh mbokne nok dèn agupuh
maranga têgal pribadi
kêlawan atmajanira
sawise sira ngundhuhi
apa saisining têgal
banjur olahên kang bêcik

mênok angundhuha jambu
drêsana kêlawan manggis
kêpêl kokosan rambutan
dhuwêt putih aja kari
lan dêlima ingkang tuwa
jêruk kêprok salak mêdhi

pêlêm santog sêngir madu
pilihana kang matêng wit
olaha jangan bêningan
sambêl jagung jangan mênir
pêcêl ayam kang kêmanggang
lalaban cambah kêmangi

bêtutu ayam ywa kantun
lan gorengan dhere èstri
gèsèk kuthuk gêgêpukan
sambêl brambang lalab slèdri
kêkêcutan sunthi bawang
lawan kêtimun sumêrit

wedang kahwa gula têbu
saringên tapas kang rêsik
nyênyamikan putu têgal
carabikan mêndhut koci
sêmar mêndêm buntêl dadar
kinopyok ing santên kanil

sambêl gorèng kring ywa kantun
urang campurên lan ati
rambak kuliting kang ayam
pêtis kang wis kok bumboni
sêga lêmês sêga akas
liwêt pitik jago biri

wedang dhahar blimbing wuluh
sing anyêp rêndhêmên warih
rêrêmikaning dhaharan
criping kaspe criping linjik
pisang gorèng nganggo gula
criping tela karag gurih

wis masa bodho sirèku
pikirên lan mbokmu nyai
aywa na ingkang kuciwa
Ki Darma lajêng mring bèji
wau rahadyan kang lagya
pinêtêkan abdi kalih

ngêndika mring Gathak Gathuk
sira mau muni tobit
banjur mlongo kêdhèp têsmak
Gathuk matur wontên jalmi
wanodya warna yu endah
arsa tumama mring bèji

tan dangu cêngkelak wangsul
kilap wau purugnèki
amung tilase lumampah
ngganthêng kadya lintang ngalih
kintên kula waranggana
apêsipun putrining jim

kèndêl dènira umatur
praptane Ki Darmajati
nyakêti lênggahnya radyan
saha aturira aris
dhuh risang nêmbe kawuryan
kula anggèr nilakrami

pundi pinangka sang bagus
sintên sinambat ing wangi
rahadyan arum ngandika
kula aran Jayèngrêsmi
santri nagri Surapringga
saking umiyat Mêrapi

paman punapi kang lungguh
myang sintên ingkang kêkasih
Darmajati nama kula
lurah ing Prawata ngriki
bilih kêparêng ing karsa
kawula aturi kampir

dhumatêng ing sudhung ulun
paman kêlangkung prayogi
mênggah dhepokipun paman
gapura ingkang kaèksi
o radèn dede punika
tilas kêraton njêng gusti

sultan ing Dêmak karuhun
paman ulun ayun uning
pêtilasaning awirya
wawi kula kang umiring
linggar saking ing patirtan
Ki Darma lumakyèng ngarsi

minggah praptèng alun-alun
lir ara-ara wêradin
kantun wringin kalih jajar
nulya minggah mring sitinggil
mangidul anon gapura
angongkang têpining wukir

munggul sela gamping bagus
ingukir pinatra rêmit
margi minggah ndhak-undhakan
sela gamping kang kinardi
praptèng nglêbêting gapura
Ki Darma aturnya mijil

lah punika wujude kang puri
ing Dêmak Sang Katong
dados kalih njêng sultan kithane
bilih rêndhêng linggar dhatêng ngriki
wit Dêmak nêgari
kêlêban we jawuh

yèn kêtiga wangsul mring nagari
nuntên kang ngêdhaton
Susuhunan Pruwata namine
akêtêlah tumêkèng samangkin
karan ingkang ardi
Pruwata puniku

ascaryambêk radyan aningali
ingkang têmbing êlor
rawa wiyar ing ngandhap parêdèn
lir samodra sinaba ing pêksi
pèlopèl lan mliwis
blêkok cangak kontul

bangothonthong pêcuk cangak trinil
rang-urangan abyor
andon mangsan mina lan urange
anjrah kadi sêkar tinon asri
wus slêsih ningali
rahadyan tumurun

amangilèn mring pinggiring rawi
anon sumbêr ayom
binalumbang binatur pinggire
sela pêthak kêkubuk pêsagi
sajroning botrawi
ingkang pojok catur

pinasangan sela gilang langking
winangun ambanon
botên aclop we têbah kaote
jroning blumbang bulus agêng alit
samya bêlang putih
ngambang tata turut

isthanira nêmbramèng kang prapti
Gathak Gathuk gawok
athik bulus sêmono akèhe
gêdhe cilik padha bêlang putih
iku kang nglurahi
êndhase sagênuk

Darmajati aturira aris
punika sang anom
wasta grudha tilas siramane
sultan adi ing Dêmak nêgari
sela gilang langking
palênggahanipun

miwah sabên wêkdal anèng ngriki
nadyan salat luhor
datan bêntèr kayoman êngrone
gayam nyamplung kêrèbèt wêringin
sabên Nggara Kasih
Jum'ah malêmipun

kathah ingkang tirakat mring ngriki
dupa sêkar konyoh
nèng ngandhape kêkajêngan nggène
mangga radyan mariksa ing bèji
wastanipun Jibing
pasiramanipun

para arum kang samya umiring
ing njêng sang akatong
wus dumugi ing Jibing têpine
gasik rêsik ayom silir-silir
ri wusnya udani
Darmajati matur

sampun tapis ingkang dèn tingali
sumangga sang anom
aso dhatêng pun paman griyane
anêntrêmkên rawuhe kang dhiri
radyan mituruti
kerid lampahipun

ing pêndhapi sampun dèn gêlari
pandamira abyor
ngandhap talang lênggahe sang radèn
Gathak Gathuk nèng ngèmpèr pêndhapi
Ki Darma mring panti
sanjang rabinipun

sira dhewe ngladènana nyai
lan anakmu Mênok
gantèn êsês wedang dhaharane
mêngko bakda ngisa wus angrakit
dhahar kang prayogi
dhayohmu linuhung

Darmawati sêndika turnèki
sêdaya wus mrantos
Darmajati mijil ngarsèng radèn
datan dangu sugata lumadi
nyai anèng ngarsi
Rara Mênok pungkur

gupuh matur sarwi ngacarani
nggih punika kangmbok
nyai amba Darmawati rane
ingkang wingking anak amba èstri
pêmbajêng nggih ragil
tan na kadangipun

pun Surendra namanipun yêkti
nanging karan Mênok
kidhung wagu tur awon warnane
labêt kogung tur têbih nêgari
bodhone nglangkungi
amung lothung-lothung

nyai sira ngaturna pambagi
marang ing sang anom
ingkang êmbok atur basukine
rawuhipun anggèr wontên ngriki
pangèstu ta bibi
pan inggih rahayu

Nyai Darma anolih mring wuri
babo sira Mênok
ngabêktia ing suku nah anggèr
anyuwuna pangèstu glis laki
tuk jodho pêrmati
slamêt panjang umur

Rara Mênok tan wangwang ngabêkti
ing pada sang anom
tatag-têtêg tan sèdhèng driyane
ngêndikèng tyas Radèn Jayèngrêsmi
èdi bocah iki
ayu trus rahayu

nora nana cacade samênir
pantês ambêg tanggon
kêmbar warna amung polatane
ruruh iki lan Si Rancangkapti
wusing angabêkti
Rara Mênok mundur

Darmajati aturira aris
sumangga sang anom
kêparênga ngunjuk sawontêne
myang nyênyamik wêdalan ing ardi
ndhêku Jayèngrêsmi
wedang wus ingunjuk

sarwi dhahar cariping kaspèi
têlas tigang kêthok
Gathak Gathuk tan beda suguhe
kacung riku nêdha dèn rahabi
bikut rarya kalih
ngombe srupat-sruput

angathêmil nyamikan pat piring
gasik lir sinapon
manjing mahrib alinggar rahadèn
maring langgar ki wisma umiring
dumuginya mêsjid
Kyai Darma wangsul

tata dhahar nèng bangku sinamir
tinutup ing lawon
dilah thonthor bênggala liline
Rara Mênok ingkang ngrakit-ngrakit
rampunging pangrakit
gantèn cêlak bangku

Darmajati têtanya mring siwi
uwis rampung Mênok
rama uwis mung kantun liwête
lan ngêngêti ingkang gajih-gajih
mêngko lamun uwis
lênggah nggonku ngêdhuk

kawarnaa ingkang anèng mêsjid
Gathuk adzan gupoh
bakda sunat kinamadan age
nulya pêrlu usalli mahribi
bakda amêmuji
têkèng ngisanipun

bakda ngisa radyan ngandika ris
Gathuk bocah wadon
kang dèn ujungakên mau kae
ayu êndi lan kang marang bèji
Gathuk matur sami
tan gèsèh sêrambut

eram kula lêgane sudarmi
datan walangatos
kan bocahe têka tatag-tètèg
iya Gathuk ing pênyawang mami
kana-kene sami
ngena-ngene suwung

Radèn Jayèngrêsmi ngêndika ris
iku nora linyok
wus mêngkono wong aurip kiye
kacihnane tandhane sawiji
ngaurip puniki
tan na bedanipun

Kyai Darma mring langgar ngaturi
ing sang prawira nom
bilih sampun pêragat pêrlune
mbok paduka nggènipun sêsaji
dhaharnya sang pêkik
mangkya sampun rampung

njêng andika ngaturan mring panti
radyan tindak alon
lajêng lênggah cakêt lan mejane
liwêt angêt lan ulam kang nggajih
wus lumadyèng ngarsi
sadaya kumêbul

Nikèn Darmawati matur aris
anggèr ingkang êmbok
tur sugata sakawontênane
radyan ndhêku angandika aris
mangga paman bibi
prayogine kêmbul

katri sarêng dènira abukti
bikut Rara Mênok
angimbêti ngladoskên jangane
sambêl ulam tan kêndhat linarih
Radyan Jayèngrêsmi
kang dhinahar namung

sêkul liwêt sakluwak tan luwih
gèsèk tlas sajêmpol
lalap sunthi rong iris tan luwèh
wus dumugi dènira abukti
atop wanti-wanti
Ki Darma sru ngungun

wus tinarik wowohan mangarsi
radyan mêndhêt gupoh
dhuwêt pêthak kêkalih cacahe
gung ginlintir dhinahar sawiji
Gathak Gathuk bukti
angêndhoni sabuk

dhêdhaharan sawuse dumugi
mingsêr lênggah ngulon
Kyai Darma matur mring rahadèn
bilih parêng aso dhatêng panti
rèhning lir mas kentir
rahadyan umatur

sampun paman sakeca wontên ing ngriki
ndhêku Kyai Darma
angandika marang siwi
gantèn êsês ladèkêna

wedang dharan lah-olahan saananing
Rara Mênok tanggap
angladosi anèng ngarsi
sêrbèt sinampirkên pundhak

wus tinata Ki Darma angacarani
sumangga adhahar
pun Mênok mangunahnèki
sêsinaon olah-olah

radyan mèsêm pangandikanira aris
klêbêt wajibing dyah
wagêd lah-olah sêkalir
têgên rigên minta-minta

wasis salir pakaryanipun pawèstri
rêratus myang wêdhak
parêm tapêl pupur pilis
konyoh jêjampi racikan

nyumêrêpi samoaning anggi-anggi
pon-êmpon babakan
êron ingkang maedahi
ngyêktosi kanggene karya

ngantih nênun nyulam nyongkêt andondomi
angrêronce sêkar
mbathik nyoga mbabar adi
mêmantês isining wisma

ngati-ati nastiti gêmi ing wadi
tan kirang tuladha
utamanipun pawèstri
nulad manêngên mangiwa

ingkang lêbda dêdugi lawan prayogi
wêtara rêringa
siyang dalu dèn kaèsthi
anut tuduhing sudarma

bilih sagêd kadya ingkang ulun angling
winiwitan mangkya
sinau wisma pribadi
pinindha ngladosi priya

mbokmênawi wilujêng ing donya akhir
punika paitan
têmbe angladosi laki
kantun pados kêlangkungan

manthuk-manthuk Ki Darma kêlawan nyai
dèn angrasakêna
ngêndikane radèn iki
tancêpêna ing wêrdaya

iya rama antuka pangèstu yêkti
sabdaning utama
nyawabana lair batin
bisane tampa nugraha

kawuwusa saratri tan ana guling
eca lêlênggahan
sêsambèn dhahar nyênyamik
wus wanci fajar gidiban

radyan matur mring Ki Wisma Darmajati
paman mbujêng enjang
mangkya kula nyuwun pamit
ayun ndumugèkkên lampah

paman bibi sami kantuna basuki
ing sapêngkêr ingwang
kang sinung ling matur aris
kula ndhèrèkkên raharja

gya salaman Ki Darma ngatag mring siwi
Mênok ngabêktia
sang dyah gupuh angabêkti
radyan arum angêndika

rara sira sun dongakkên ing Hyang Widhi
tumuli kramaa
olèh jodho kang prêmati
kang tulus trahing awirya

kang dêrajad rêspati sudibyèng ngèlmi
bisa momong ing dyah
nyênêngkên tyasing sudarmi
sira kantuna raharja

Rara Mênok matur nuwun sru kapundhi
pangèstu paduka
Gathak Gathuk samya pamit
linggar saking palênggahan

kyai nyai andhèrèkkên praptèng njawi
wus wangsul ing wisma
Rara Mênok angukuti
nahan lampahira radyan

kampir bèji wêkdal sêmbahyang subêkti
bakda pêpujian
rahadyan lajêng lumaris
ngalèr ngilèn anir pringga

krêdyating tyas kêpencut arsa udani
ing mêsigid Dêmak
iyasaning para wali
tan cinatur laminira

wus umasuk praptèng pêlataran mêsjid
tan ana kang nyana
yèn punika putra Giri
kinira santri bêlaka

minggah srambi wêwolu sakanirèki
ingukir pinatra
bêktan saking Majapait
sêngkalanira pinirsa

kori loro gawene wong ungêlnèki
wiwara kang marang
mêsjid ingukir tulya sri
gambar gêlap pinêrada

ompak kori sinêrat sêngkalan muni
pêpatra kinarya
rupa gêlap tunggal nênggih
radyan manjing sigra-sigra

dupi prapta ana sajroning masigid
kêlangkung anikmat
mufangat raosing dhiri
èngêt manthêng suhuling Hyang

saka guru sêkawan agêngnya sami
inggile sêmbada
gilig mêmêt radi mêthit
agêngnya kalih rangkulan

ingkang êlèr wetan sanès lan kang katri
nênggih wujud tatal
kinêmpal dados satunggil
gilig aluse wêrata

yasanira Kangjêng Susuhunan Kali-
jaga kang minulya
mawèh tilasing nêgari
kêramate waliullah

saka gambuh rahadyan dupi udani
sinungan umiyat
kaelokaning Hyang Widhi
sangandhaping panti kutbah

rompyoh-rompyoh kêthukulan glagah wangi
lintange rahadyan
tan nana jalma udani
prêtandha calon nujêba

sampun mêdal saking cêpurining masjid
lajêng lampahira
tan cinatur laminèki
ngancik laladan Jêpara

praptèng suku wukir Murya ngongkang tasik
ing sêgara Jawa
wus mancad arsa udani
pucak ingkang ardi Murya

margi ndêdêr rumpil kapit jurang trêbis
rêkasèng lumampah
Gathak Gathuk kêmpis-kêmpis
sakêdhap-kêdhap ararywan

dalu aso enjinge umangkat malih
tri ari tumêka
anèng sapucaking wukir
bawera anon samodra

ing lampahe baita layar gêgrami
ana labuh jangkar
ambêdhol jangkar lumaris
langkung asri tininggalan

ing kêrajan padesan ngandhaping wukir
tinon karya rêna
rahadyan kagyat ningali
astana teja sumunar

pinêrpêkan uluk salam dèn sauri
tahlil sanalika
radyan myang santri kêkalih
bakda tahlil ana prapta

kaki-kaki mêrpêki Dyan Jayèngrêsmi
alon angêndika
kyai kula nilakrami
paduka napa kang têngga

lawan sintên ingkang sumare ing ngriki
alon saurira
inggih kula ingkang jagi
nama Buyut Sidasêdya

kang sumare Njêng Sunan Murya wêwangi
karaning astana
ing Muryapada puniki
namane ardi ing Murya

lah punapi paduka arsa nênêpi
dhuh Ki Buyut mboya
ing sêdya amung yun uning
pucak ingkang ardi Murya

rèh wus uning mangkya ulun nyuwun pamit
mandhap saking arga
Buyut Sidasêdya angling
puniki nanggêl ing lampah

babo lamun kêparêng karsa sang pêkik
kampir dhepok ingwang
prayogi ing benjing enjing
dintên sangate prayoga

watêkipun kêlakyan sasêdyanèki
tur manggih raharja
rahadyan dupi miyarsi
dumadya dhangan ing nala

sampun kerid dupi wus prapta ing panti
ki buyut parentah
marang Gathak Gathuk santri
kacung aja taha-taha

angambila pribadi sugata mami
otèk canthèl boga
jèpèn talês wi gêmbili
gêmbolo pohung kêtela

Gathak Gathuk tan lênggana gya lumaris
maring patêgalan
suka dènnya ngêngundhuhi
rampung gya tumamèng wisma

ambakari jagung pohung wi kang lêgi
wedang roning kahwa
rinakit lumadyèng ngarsi
ki buyut suka tumingal

wawi bagus krana lah sami nyênyamik
kêdahe nyugata
sawontêne tyang ing wukir
ijèn wus tri dasa warsa

Jayèngrêsmi mèsêm wus adhahar uwi
alon atêtanya
wusing angundhuh sêkalir
punika kagêm punapa

kula angge sidêkah mring pêkir miskin
awise kang têdha
sami dhumatêng mêriki
sasukane dènnya mbêkta

kula amung angèngèhkên kangge wiji
mêkatên lampahnya
tan sagêd sidêkah picis
mêmanise mung krowodan

lon umatur Radyan Jayèngrêsmi
kadiparan dintên kang prayoga
punapi wontên sanèse
utawi wancinipun
mawi milih mawi nyingkiri
ki buyut angêndika
punika mas putu
etang minangka sêtiyar
anglêluri nasehat ing nguni-uni
wiji saking ing Arab

pan punika masalah ngawruhi
ingkang pangandika nabiullah
salallahu wassalame
sakèhe umat ingsun
padha ngawruhana ing fingil
pratingkahe lêlungan
miliha kang sêrju
aja lungan tanggal pisan
tan na laba lungana tanggal ping kalih
pan iya olèh laba

tanggal kaping tiga datan bêcik
tan na laba tanggal kaping êpat
rêkasa anèng margane
tanggal ping lima iku
manggih laba kaping nêmnèki
tan manggih laba ilang
karyane wong iku
tanggal ping pitu prayoga
manggih rahmating Pangeran tanggal kaping
wolu agring ing paran

tanggal kaping sanga manggih pati
lan pakewuh tur padha cumadhang
tanggal kaping sadasane
manggih laba rahayu
ping sêwêlas apênêd ugi
tanggal kaping kalih wlas
tan ana labèku
tanggal kaping tiga wêlas
olèh utang tanggal ping patbêlas bêcik
nèng paran manggih laba

tanggal ping limalas ayu olih
êmas parêk tanggal ping nêmbêlas
tan antuk laba tanggale
ping pitulas rahayu
ping wolulas pan laba manggih
tanggal kaping sangalas
pênêd pan rahayu
tanggal kaping kalih dasa
gêring marga tanggal ping sêlikur ugi
nggêrêsah anèng paran

tanggal ping rorikur ayu bêcik
tanggal têlulikur laba karya
tanggal kaping patlikure
pênêd ping limalikur
mapan ala tanggale kaping
nêmlikur gêsang pêjah
puniku pinangguh
tanggal pitulikur ala
bakal tukar iya ananirèng margi
tanggal wolulikurnya

olèh laba sangalikurnèki
manggih rahmat saking ing Pangeran
tanggal ping tigang dasane
manggih utang nèng purug
titi têlas masalah iki
ing wong kang alêlungan
pangandika rasul-
lullah sallallahu salam
dipun sami nastiti khadis puniki
inggih walahu'alam

lampahira para kangjêng nabi
lamun badhe mangkat saking wisma
isyarat ingkang kaangge
Jumuah akêkêmu
lan asusur lampahing Nabi
Mukhammad Rasulullah
lamun dina Sabtu
punika angandhut lêmah
dinèkèkkên ing pusêr lampahing Nabi
Adam ingkang minulya

dintên Akad angangge sêsumping
lampahipun Njêng Yusup Bagendha
Isnin natap lêlandhêpe
Bagendha 'Umar laku
Slasa manggang asta ing gêni
Bagendha Abubakar
ingkang darbe laku
Rêbo akêkudhung sinjang
lampahipun Kangjêng Nabi Yakup singgih
Kêmis tumangèng tawang

myang tumungkul ing bantala nênggih
lampahipun Sang Ali Bagendha
winêwahan sangatane
kêlamun arsa nglurug
angkatira pan sasampuning
langkahe ingkang pêncak
Akad lamun sampun
pêcak sêdasa umangkat
pangwasane sang garudha kawon dening
sêdhengahing taksaka

Isnin wusing pêcak nêm lumaris
pangwasaning sima krura kalah
dene mênjangan yêktine
Sêlasa lamun sampun
pêcak kalih angkatirèki
pangwasanipun singa
ingkang sru manêmpuh
kawon dening kang dirada
Rêbo wusing pêcak pêpitu lumaris
minggah pangwasanira

diwangkara kawon dening sasi
Kêmis wusing pêcak dwi wlas mangkat
punika ta pangwasane
kucing kawon lan tikus
ing Jumuah apan sampuning
pêcak tri wêlas mangkat
de pangwasanipun
sona dening kancil kalah
Sabtu wusing pêcak dwi wêlas lumaris
dene pangwasanira

sawêr kawon dening kodhok bungkik
tamat sangat Sang Ngali Bagendha
wontên sangat ingkang kangge
aningkahakên sunu
myang ngêdêkên sadhengah panti
punika manut tanggal
sêpisan witipun
kaping kalih kaping tiga
ping sêkawan ping gangsal gya wangsul malih
ping nêm kadi sêpisan

tanggal sêpisan iku pan sami
kaping nênêm sêwêlas nêmbêlas
sêlikur myang nêmlikure
wit surya wêdalipun
têkèng pêcak slikur potnèki
Akhmad pitutur nyata
wit pêcak sêlikur
êpote pêcak sêwêlas
Jabarail Kalangan rangkêpanèki
awit pêcak sêwêlas

êpot bêdhug Brahim pacakwêsi
awit bêdhug êpotipun asar
Yusup Slamêt rangkêpane
asar sêwêngi muput
êpot enjing hyang surya mijil
Ijrail rêjêkinya
ping kalih winuwus
sami lawan kaping sapta
kalih wêlas pitulas rorikur nênggih
myang pitulikur samya

purnamane hyang pradanggapati
êpot pêcak sêlikur punika
Jabarail rêjêkine
wiwit pêcak sêlikur
êpot pêcak sawlas Ibrahim
pitutur rangkêpannya
sawlas êpot bêdhug
Yusup kalangan rangkêpnya
bêdhug potnya Ijêrail pacakwêsi
asar sêdalu pisan

pote têkèng purnamaning rawi
Akhmad slamêt tanggal kaping tiga
ping wolu ping tri wêlase
wolulas tiga likur
wolu likur punika sami
wit purnamaning surya
pot pêcak sêlikur
Ibrahim slamêt rangkêpan
pêcak slikur pot pêcak sawlas marêngi
Yusup rêjêkinira

pêcak sawlas êpot bêdhug wanci
Ijêrail pitutur rangkêpan
bêdhug têkèng asar pote
Amad kalanganipun
awit asar potira prapti
purnamaning hyang surya
Jabarail iku
pacakwêsi rangkêpannya
gantya tanggal ping sêkawan saminèki
ping sanga ping patbêlas

ping sangalas patlikur myang kaping
sangalikur punika ingetang
wit hyang surya purnamane
êpot pêcak sêlikur
Yusup pacakwêsi marêngi
awit sêlikur pêcak
sêwêlas potipun
Ijrail sêlamêt pêcak
sawlas bêdhug êpot Ahmade rêjêki
wit bêdhug êpot asar

Jabarail pitutur ngrangkêpi
asar prapta purnamaning surya
Ibrahim kalangan mangke
ping gangsal sadasèku
gangsal wêlas myang kalih dèsi
sêlawe tigang dasa
pan sami puniku
awit purnamaning surya
têkèng pêcak sêlikur êpotirèki
Ijrail akalangan

pêcak slikur sêwêlas potnèki
Ahmad pacakwêsi rangkêpannya
pêcak sêwêlas awite
êpote têkèng bêdhug
Jabarail slamêt ngrangkêpi
bêdhug êpotnya asar
Brahim rijêkèku
asar sêdalu êpotnya
purnamane sang hyang surya amungkasi
Yusup pitutur tamat

Radèn Jayèngrêsmi tanya malih
kadiparan sangat pêlintangan
punapi wontên sanèse
ki buyut manthuk-manthuk
manut dintên lampahirèki
pêpitu kèhe lintang
sadintên sadalu
paedahe pyambak-pyambak
awon pênêd myang laire jabang bayi
tinitik saking lintang

lintang Samsu sêbarang prayogi
lawan marêk ing sri naranata
myang wong agung sêsamine
ningkah langkung panuju
ingkang awon tuwi tyang sakit
nênugêl kesah pêrang
jêjampi nyênyambut
tuwin ngenggali panganggya
undhang-undhang prasanakan atanapi
kumpulan tan prayoga

rare lair raintên marêngi
jalêr èstri umuripun panjang
sinung padhan ing driyane
kêdhik rêjêkinipun
prihatinan ing tyasirèki
jalu èstri yèn mêdal
dalu watêkipun
pan ugi pêtêngan manah
lawan sinung gêlap tyase anawêngi
gantya kang winursita

lintang Juhrah angka dwi namèki
samukawis punika prayoga
ginêm ngèlmi utamine
rabi tumêkèng sarju
anjampèni rare utami
anggalih samubarang
pêndamêl pan atut
de kang awon andum karya
akengkenan dhumatêng mêngsahing jurit
myang kengkenan sadhegah

rare lair jalêr tuwin èstri
ing raina jêmbar kang polatan
jalêr èstri yèn laire
anuju wanci dalu
langkung kumêt wicaranèki
tur pêngkoh nora nggarap
kaping tri winuwus
lintang 'Atarit pinajar
samubarang prayogi ingkang utami
mêmuruk amêmarah

marêk nata myang pados usadi
apan sami prayogi sadaya
dene ingkang botên sae
paès pasah cêcukur
lair rintên bilih pawèstri
sae kèh daulatnya
ing wicara kaduk
radi panastèn ing manah
namung sagêd ing damêl tan nguciwani
yèn jalêr lair siyang

apan awon ing tyas gung prihatin
bilih èstri dalu lairira
cupêt kang budi watêke
yèn jalu lair dalu
watêkipun jêmbar kang budi
sabar lila ing donya
tur sugih bêgja gung
wêlasan maring sêsama
mangkya catur lintang Qamar kang winarni
samukawis prayoga

tuwin marêk ing sri narapati
angandikan kang mawa paedah
sêsimpên tulus arjane
adagang antuk untung
akengkenan sarju katampi
mêmaris tulus trimah
kang awon winuwus
pradata padu myang nglamar
atanapi ndhaupakên lakirabi
punika tan prayoga

rare èstri lair amarêngi
nuju siyang boros watêkira
yèn jalu siyang laire
cuparira kêlangkung
lamun èstri lairnya ratri
sae sagêd ing karya
bêkti marang kakung
nastiti mring samubarang
lamun jalêr lairipun wêktu ratri
barancah mring wanodya

panca lintang Juhkal kang winarni
ingkang sae wiwit gêntur tapa
padamêl mring Pangerane
awit ngaos pakantuk
lyan punika botên prayogi
yèn lare lair siyang
atanapi dalu
jalu èstri ugi samya
tansah kambah sakit encok lan saliring
nanging kèh rêjêkinya

tur asabar rila ing donyèki
wadanane mung rada cugêtan
gantya nênêm kang winarnèng
lintang Mustari èstu
ratuning kang lintang saptèki
langkung sae sabarang
satingkah rahayu
ingkang awon mung sajuga
amanggalih ngadoni lampahing jurit
yèn lare lair siyang

jalêr èstri pan sami prayogi
watêkipun saèstu sokuran
yèn èstri lair dalune
ajrih mring priyanipun
pêdamêlan agal myang rêmit
widada awidagda
lamun rare jalu
lair dalu langkung pradhah
tan kêconggah nêdha ing kêbon ananging
rêmên nyilib tyasira

mangkya gantya kasapta mungkasi
lintang Mèrèh ingkang aprayoga
namping imba paras paès
sunat ugi pakantuk
atanapi ngadoni jurit
lawan iyasa gaman
kêjawi puniku
pakaryan awon sadaya
lamun nuju rintên lare lair èstri
watêk jail kang manah

bilih jalu rintên lairnèki
tan saranta barang watêkira
yèn lair nuju ratrine
èstri tanapi jalu
tan salamêt manahnya gingsir
kêkêt kêpara ngarsa
jail amêthangkus
sampun jangkêp lintang sapta
awon pênêd ing mangke wiwit winilis
lampahing palintangan

malêm Akad ing wanci mahribi
ingkang tampi Samsu taranggana
Ngisai Juhrah tampine
wanci sirêp jalmèku
lintang 'Tarit ingkang atampi
têngahing ratri Qamar
lingsir wênginipun
tinampenan lintang Juhkal
bangun enjang lintang Mustari kang tampi
subuhirèng gumantya

Akad enjing Samsu kang nampèni
rame pasar tinampèn ing Juhrah
lêbar pasar Tangarite
bêdhug Qamar kang lungguh
luhur Juhkal ingkang nampèni
ngasare tinampanan
Mustari puniku
sontêne ingkang atampa
lintang Mèrèh jangkêp saari saratri
lampahe lintang sapta

malêm Isnin ing waktu mahribi
ingkang tampi taranggana Qamar
Ngisai Juhkal tampine
ing wanci sirêp manus
ingkang tampi lintang Mustari
têngah ratri Mèrèhnya
lingsir wênginipun
lintang Samsu kang alênggah
bangun enjing lintang Juhrah ingkang tampi
subuh Ngatarit lintang

Isnin enjing lintang Qamar tampi
rame pasar tinampèn ing Juhkal
lêbar pasare tinampèn
Mustari trangganèku
wanci bêdhug Mèrèh kang tampi
waktu luhur Samsunya
praptèng asar puput
tinampenan lintang Juhrah
wanci sontên 'Atarit ingkang atampi
jangkêp lintang kasapta

malêm Slasa ing wêktu mahribi
lintang Mèrèh sèrèn wêktu ngisa
tranggana Samsu tampine
sirêp jalma kang lungguh
lintang Juhrah têngahing ratri
'Atarit ingkang lênggah
lingsir wênginipun
tinampèn ing lintang Qamar
bangun enjing lintang Juhkal kang nampèni
subuh lintang Mustarya

Slasa enjing Mèrèh ingkang tampi
rame pasar Samsu ingkang lênggah
bar pasar Juhrèh tampine
bêdhug tinampèn gupuh
ing 'Atarit luhur atampi
Komar kang taranggana
Ngasri Juhkal lungguh
sontênipun tinampanan
taranggana Mustari pot wêktu mahrib
jangkêp kasapta lintang

Malêm Rêbo ing wêktu mahribi
lintang 'Atarit pot wêktu ngisa
tinampèn Qamar lintange
wanci sirêp jalmèku
lintang Juhkal ingkang nampèni
têngah ratri tranggana
Mustari kang lungguh
lingsir dalu tinampenan
lintang Mèrèh bangun Samsu kang nampèni
ing wêktu subuh Juhrah

Rêbo enjing 'Atarit kang tampi
rame pasar tinampèn ing Qamar
bar pasar Juhkal tampine
bêdhug nulya sinambut
ing Mustari luhur tinampi
lintang Mèrèh punika
waktu ngasaripun
tranggana Samsu kang lênggah
wanci sontên lintang Juhrah kang nampèni
jangkêp lintang kasapta

malêm Kêmis ing wêktu mahribi
taranggana Mustari praptanya
ngisa tinampanan Mèrèh
sirêping jalma Samsu
têngah ratri ingkang nampèni
kanang trênggana Juhrah
sèrèn lingsir dalu
tinampèn 'Atarit lintang
bangun enjing lintang Komar ingkang tampi
ing wêktu subuh Juhkal

Kêmis enjing Mustari kang tampi
rame pasar lintang Mèrèh lênggah
bar pasar Samsu tampine
bêdhug tinampèn gupuh
lintang Juhrah luhur tinampi
'Atarit ingkang lênggah
sèrèn ngasri waktu
tinampenan lintang Qamar
wanci sontên lintang Juhkal ingkang tampi
jangkêp kasapta lintang

malêm Jum'ah ing waktu mahribi
lintang Juhrah ingkang apilênggah
ing wêktu ngisa êpote
tinampèn 'Ataritu
sirêp jalma Qamar nampèni
têngah ratrinya Juhkal
lingsir ratrinipun
lintang Mustari punika
bangun enjing lintang Mèrèh kang nampèni
subuh Samsu tranggana

Jum'ah enjing lintang Juhrah tampi
rame pasar 'Atarit kang lênggah
lêbar pasar Komar manggèn
bêdhug ginantyan gupuh
lintang Juhkal ingkang nyitèni
luhur gya tinampenan
Mustari sitèngsu
wêktu ngasri tinampenan
lintang Mèrèh sontêne Samsu kang tampi
jangkêp lintang kasapta

malêm Sabtu mahribi 'Atarit
wêktu ngisa tinampenan Qamar
sirêp jalma gya tinampèn
lintang Juhkal potipun
têngah ratri ingkang nampèni
Mustari taranggana
êpot lingsir dalu
tinampèn Mèrèh trênggana
bangun enjing lintang Samsu kang nampèni
subuh pan lintang Juhrah

Sabtu enjing lintang Juhkal tampi
rame pasar Mustari kang lênggah
lêbar pasar lintang Mèrèh 
bêdhug tinampèn Samsu
wêktu luhur Juhrah nampèni
pot ngasri tinampenan
'Atarit sutèngsu
sonthêne tinampèn Qamar
titi sampun lampahe lintang sapta ri
dalu praptaning siyang

kang minangka nahase lintang dwi
nggih punika Mèrèh lawan Juhkal
ngagêsang winênangake
ikhtiyar mrih rahayu
yèn wus atut etangannèki
gya sumendhe mring Suksma
widadaning kayun
namung aywa kinêkahan
pêpetangan tan sagêd ngewahkên takdir
siningkura kainan

kaol saking pawong mitra mami
brahmana di ing Ngatasmaruta
tiyang badhe gadhah lare
utawi jalma ayun
praptèng jangji ing wancinèki
laire kanang jabang
pêcating nyawèku
awêwaton ari sapta
siyang dalu punika sami binagi
kalih wêlas gatita

wiwit purnamane sang hyang rawi
gatita nêm sapta astha nawa
sadasa sawlas têngange
kalih wlas inggih bêdhug
gya gatita satunggal kalih
tiga sakawan gangsal
wangsul nênêm surup
lajêng etang kadi siyang
dados namung wontên kalih wêlas wanci
kalamun ari Akad

gatita nêm sapta sawlas tuwin
tabuh satunggal kalawan gangsal
Sênèn asta sadasane
satunggal tri pancèku
Slasa sapta sadasa tuwin
têngange kalih wêlas
kalih gangsalipun
Rêbo sapta nawa sawlas
kalih catur Kêmis asta sawlas tuwin
satunggal tri sêkawan

Jum'ah asta sadasa tanapi
kalih wêlas tiga myang sakawan
Sabtu sapta myang nawane
dwi wêlas kalih catur
bilih wontên tiyang nyakiti
utawi tyang sêkarat
ri Akad tartamtu
lair utawi pêpatya
gatita nêm sapta sawêlas satunggil
gangsal salah satunggal

Radèn Jayèngrêsmi matur aris
kathah têmên ing parincènira
mrih widada raharjane
utami dipun ênut
tan kainan basanirèki
wontên kaol mufakat
punapa saèstu
yèn badhe karya pemahan
tuwin griya saka usuk dèn ukuri
pênêd awoning petang

lêrês wontên mênawi akardi
ing pemahan dipun èstokêna
yèn nggarap pagêr sitine
cêngkale dhêpanipun
inggih ingkang adarbe panti
kalamun awiwita
lèr kilèn mêngidul
winicala saking dhêpa
wilangannya bumi karta kala kali
kaarah dhawah karta

yèn mangetan kadhawahna bumi
bilih damêl ingkang bêbutulan
ambênêrakên kalane
myang wiyar ciyutipun
ing pemahan sukaning galih
dene jroning plataran
yèn mangalèripun
anotog pagêr ukurnya
samurdane kang duwe wisma pribadi
tingkahe wismanira

dèn agathuk pagêr aywa lali
yèn kêkêlir sakilèning wisma
kang têngên iku lakune
têka ing wismanipun
gathukêna ing pagêr njawi
kang wetan bau kiwa
saking wismanipun
dèn gathuk lan pagêrira
lêlongkange pandhapa têpusên aglis
lawan pacakranira

gêdhuging wisma lawan pêndhapi
mandhapa iku kalawan lodra
têpusing têlapakane
kalih mandhapanipun
lawan lodra yèn karya kori
pagêr tarap cêngkalnya
para sanganipun
poma sampun asêmbrana
ing pitêdah prayogi aywa kawuri
yèn parêng bêgjanira

punika yèn karya griya
ukuripun pêcakira pribadi
pinêcakan panjangipun
gangsal petanganira
êsri ardi naga êmas perak lamun
griya kadhawahna êmas
pandhapa perak prayogi

bilih pawon dhawah naga
payon lêsung prayoga dhawah ardi
manawi iyasa lumbung
dhawah êsri pêcaknya
sampun jangkêp mênggah saka kang dèn ukur
kajawi tancêpe ngandhap
lan kajawi purusnèki

ngukur wiyare kang saka
lajêng kangge ngukur panjangirèki
ugi gangsal petangipun
bumi banyu prawata
myang sangkala gêni jangkêp gangsalipun
dhawah bumi kang prayoga
têtêp watêkipun bumi

dhawah banyu watêkira
pan asrêpan punika nggih prayogi
manawi dhumawah gunung
watêk kêrêp alihan
lamun dhawah sangkala awon kalangkung
kang darbe wisma gêringan
dhawah gêni tan prayogi

kabasmaran adatira
mangkya usuk dèn etang cacah iji
inggih gangsal petangipun
êsri kakitri gana
kliyu pokah bilih wisma etang usuk
prayogi êsri dhawahnya
pêndhapi dhawah kakitri

kalih punika prayoga
bilih mêsjid gana ingkang prayogi
sanèse mêsjid puniku
manawi dhawah gana
têmtu angkêr utawi singit kalangkung
kang kliyu datan prayoga
gêringan kang gadhah panti

yèn dèn etang dhawah pokah
tan prayoga kêrêp nandhang prihatin
kapêjahan jumarunuh
sampun jangkêp petangnya
dene pagêr punika petanganipun
dêdêge kang darbe wisma
tuwin dhêpane pribadi

mênggah wiyare pemahan
sasukanya pan botên dèn wancèni
gangsal wêwilanganipun
bêbuka êsri etang
tapa lungguh sadana pugêranipun
dhawah sri watêk sêrêpan
tapa luwe watêknèki

lungguh têtêg watêkira
pan sêdana sugihan watêknèki
de pugêran watêkipun
pitados saha kêkah
sampun jangkêp pundi ing kêparêngipun
têbihing ndhapi lan griya
ugi wontên ukurnèki

pêcak ingkang gadhah griya
pan sêkawan etanganipun nênggih
awit bale etangipun
omah latar pawuhan
dhawah bale punika ingkang pakantuk
dene yèn yasa gêdhogan
tuwin kandhang kêbo sapi

palangipun pinêcakan
kêjawine pêpurus ingkang manjing
kiwa miwah têngênipun
sêkawan etangannya
candhi karta rogoh sêmpoyong puniku
ingkang sae dhawah karta
kêlawan dhumawah candhi

saka kandhang myang gêdhogan
kêjawine purus lan pêndhêmnèki
ingukur lir palang wau
dhawah candhi prayoga
ing têbihe saking trêping pantinipun
ingukur kalawan pêcak
gangsal petanganirèki

awit etangipun karta
baya tara samaya angêmasi
utama ingkang dhumawuh
ing wêwilangan karta
nêngna wau titi etangnya ki buyut
wus anggagat bangun enjang
suwawi wêktu subêkti

utami kang radi awal
samya wudlu pêragading subêki
pêpujianira nutug
bakdane pêpujian
Gathuk matur alim dalêm kyai buyut
kawula nyuwun wasiyat
basanipun tiyang apti

nênutut sadhengah kewan
mbokmanawi ing têmbe ngingah kambing
amrih cumbu dhatêng ulun
ki buyut angandika
iya kacung pancèn ana êmèlipun
datanpa laku tur cêndhak
mêngkene basanirèki

seka leka seka leka
singa buntut idhêpa idhêp ing i-
dhêp kutut si saujarku
mung iku nora liya
lamun sira kêparêng angêlus-êlus
marang sadhengahing kewan
kang dadi parênging ati

kalawan manthênging sêdya
uga cêndhak mêngkene basanèki
sing awulu sing abuntut
ingusapan pêndhawa
lêlima tut saujarku mung puniku
lamun pinarêng ing masa
mbokmanawa tutut yêkti

Gathuk nuwun-nuwun nêmbah
sakêlangkung kapundhi sih sang yogi
ki buyut nyawang sang bagus
sumunare kang cahya
ngêndikèng tyas cêcalone jalma luhung
manthêr cahyaning oliya
wasana matur sang adi

ing mangkya paran ing karsa
sèwu sokur yèn jênak anèng ngriki
rahadyan alon umatur
kang agêng apuranta
mangkya ulun ayun ndumugèkkên kayun
ing saparan tanpa sêdya
ngulati ingkang lunga nis

amung pangèstu paduka
rahayune ing lampah mbokmanawi
têmbe ulun sagêd wangsul
kantuna karaharjan
wus salaman ki buyut ngandika arum
mas putu nastapaningwang
sami apuji-pinuji

wus tumurun saking Murya
ngidul ngilèn mangambah kang pêsisir
tan winarna lampahipun
prapta ing pêlabuhan
Pêkalongan kèndêl ing têpining laut
anon udhune juragan
kang saking liyan nêgari

manawi ari kalihnya
binêkta ing nakoda saking Grêsik
nunut utawi pinupu
mring pawongsanakira
dupi mudhun sudagar kang saking laut
tinon kang rayi tan ana
sangsaya anglês ing galih

adhuh yayi kadang ingwang
Jayèngsari myang Nikèn Rancangkapti
baya mring ngêndi jantungku
amung ta karuhana
ing dunungmu awèt mêngkene kêbanjur
kadya kinjêng tanpa sotya
wau Radyan Jayèngrêsmi

ndêdonga maring Pangeran
rahayuning kadangira kêkalih
têmbe sagêda pinangguh
atuse manthênging tyas
gya lumampah tambuh kang sinêdyèng kalbu
kèndêlnya dalu kewala
bakda subuh gya lumaris

praptèng ardi Panêgaran
kacarita sang yogi kang palinggih
anèng Panêgaran gunung
Wasi Kawisuwara
waskithèng tyas uning satriya anglangut
kèndêl ing ngandhaping arga
sang wasi utusan aglis

sabatnya aran Waskitha
kinèn mudhun marang ngandhaping wukir
Ki Waskitha wus tumurun
pinanggih lan rahadyan
mangênjali matur kawula ingutus
Maha Wiku Panêgaran
Kawiswara Sang Ayogi

njêng paduka ingaturan
minggah maring ing dhepok ulun irid
rahadyan ngêndika arum
inggih paman prayoga
sampun kerid Gathak Gathuk tansèng pungkur
sang wiku mapag wiwara
wus tundhuk rinangkul aglis

kulup ingkang nêmbe prapta
sajarwaa kêkasihira kaki
lawan ngêndi pinangkamu
umatur saha nêmbah
Jayèngrêsmi kang sotah mastani ulun
saking Giri Surapringga
atmaja Susunan Giri

ing purwa madya wasana
sampun katur Sang Luhung wlas ing galih
putu têbih pinangkamu
sayogyane lêrêpa
anèng kene kurang nadhah kurang turu
dêrapon bisaa klakyan
kang dadya karsanta kaki

rahadyan datan lênggana
wus alami pruwita ing sang yogi
tarak bratanya lumintu
Sang Yogi Kawiswara
lon ngandika ana jilidan linuhung
sayogya sira anggoa
kanthine jalma utami

minangka murda satuhu
tapa angenaki ati
tamaliring Panataran
naranta rasa salwiring
sarèhning ingkang dumadya
wlasusi nganu wanuwi

srêdhapurahe ngasamun
samaning sila nagari
aminta sihing amara
wlasu sasih ring pagimi
unggyanira ngamatirta
cipta mantêp maring Widhi

durung dadi lamun durung
darana ring darunaning
sakarsa karsèng pamasa
satibane kang tinuding
beda panduming budaya
dayane doning dumadi

kaênêngêna manêkung
amaladi sêmèdining
anêgês sakarsaning sang
amurwèng paningal jati
tingalana maklum ulah
malah maluya ywa lali

lêlakone kang kalulun
kalin-alin dèn kalilin
lêlênga aywa kahalan
ywa lalu atêmah lali
kêlunta-lunta kêlintang
tan wiyang mayang ngawèsthi

isthaning angga kagugu
gupita jêg anggagapi
aywa gugup ing nalika
nalarira dèn alirih
rèrèh ring pêngarah-arah
arahên aywa ngurangi

ngurangana ing pangrungu
ing rèh aywa muring-muring
yèn mirong têmah mêmirang
ameranga murang niti
têtika dèn katalika
ywa nulak têtulad bêcik

bêcik rêngkuhên pamêngku
mêngkua ing agal alit
dèn amulat ing lêlêta
ywaning ngandêl dèn dumêling
ndulu ulah karawitan
witipun tan ana malih

saking kêkawin myang kidung
kadi kadang anjarwani
ing sarekaning kalangyan
langên ingkang milangoni
nglongana hawa wêntara
tarikên yèn ana luwih

miwah ungguhing raras rum
rumarah muranging kawi
sêsandhining sakèndriya
rekane kawi kawidhi
kawidhi ing widayaka
ya karana sang siniwi

wèh tabêt babah binarung
ring kasidaning dumadi
dana kariyin dèn arah
kasantikan wus kawuri
kasudarman tyas mardawa
dèn manuh manah mêmanis

manah prênesan ywa konus
dènira amasang mèsi
masalah ing sumpêt karsa
karsa sinêsêr tan osik
musika tinon aywa sak
sasat simpên sêlar suji

ring sojar aja anjujur
kokila kilat ngalingi
tan wrin naya ringa mawas
waskithaa wangsulaning
yèn tan angling dèn amêma
dèn amêmês ing pangaksi

aywa ta aluguk-luguk
kaya gopala kapilis
kêpalang kêêplak-êplak
palênggahe anggêligir
agêr wigar anggagar
nganggur tan enggaring galih

palane wong ambêsêngut
ulate angingit-ingit
wacana mbuthêki netya
netya ala tan kaili
kèlu kalesaning muka
muka ala nir pêkolih

ing wacana yèn anuju
pêsamuan srawunganing
dipun sêmbada ing têmbang
mênawa kêtambang balik
dèn kêcakup ing pangucap
têtika dipun katitik

panitike ywan wus putus
pan wus cinaritèng sruti
sru srêp tita ing purwaka
mangka kenging ananggapi
ing cipta ywa dèn patuta
ing têmbung sambang mênawi

ana wadi kang sinamun
sinuksma sari-sarining
buwana sabawaning tyas
lairing tyas kang nampani
nyataning tyas anèng naya
naya netya kang nampèni

sawijining wardayèku
ing netya pahêmannèki
ing wacana nggoning wêdhar
widayaka dayèng wadi
widigda ing cipta maya
maya namayaning kapti

ati akapti kumudu
asihana ing sêsami
witing raga kinasihan
pan saking raga pribadi
pribadi asih ing raga
kêdulu dalan dinalit

paesaning sarirèku
amberati kang kaèksi
nir ta sitaning ngakathah
panggêhêna sarirèki
sarira paran bedanya
ambawa lan ambawani

ingkang kadi mangkonèku
êndi lan sang amurwani
ing paniwi wa mangkana
ana paesaning bumi
dera ngimpun sih sêdaya
pan wus jênênging narpati

kinasihan ing rèh arju
saajar pangaksamèki
amiluta ambêking rat
rat kêrakêtan padha sih
linuluting lokajana
jênêng kang sarjana sami

sarat rinaharjèng kayun
mawarah-warah rèh aris
tanpa kasapa gêhana
kengang murwa anganjari
kêkitir marang apapa
papa têlutuh siningkir

mingkara kang sikara dur
nimitya-mitya sêjati
jati sêjatining mita
siyasat lir sêgaragni
gênêngan kathah isinya
sarira tanpa walèng ngling

sêsumbanging rat kasumbung
sèsining tapa ing bumi
bumi dajasa ajarwa
sojar te kanang binukti
brêmara nguwèng kusuma
sumarmaning ganda sari

salwir bawaning kang sinung
ing wadi widagdèng aksi
among jagad jaga-jaga
arjuning ngrat dèn kaèsthi
saèsthining asthagina
ginulang-gulang ing pangling

liniling-liling kalangkung
sinêlan lan sinalin
sarasa sarining sang
kang saru-saru siningkir
sikara tan karawatan
kuwat awèta sakawit

wiwiting watara wolu
waluyane wali-wali
wulang lila lan wilalat
ywan linêlêt têmah lali
lalu amalih turida
rudah-rudah angrudatin

rudatine ngayun-ayun
wahyu wahyaning sêkalir
kêlalaran kalairan
laire wahyu winaris
waras ngênirakên maras
marasakên jiwaragi

noraga rêgêm manurut
anurut sarat pinirit
mirit angipati parat
purêt pêpêt tan pinipil
papala saking sikara
sukura sukêr siningkir

krêtya pakarti katutur
titir pamantara titi
tatas sandining walgita
tan pêgat amanggut kapti
aptine ingkang kampita
pitaya dèn pitayani

yèn ing tyas pan aywa tambuh
bubuhane wong ngaurip
angarêp-arêp karya
karyane sawiji-wiji
wijine puruhitaa
ya asthagina kinawi

kawining Hyang Endra laku
ngudanakên wangi-wangi
angrênggêpi sabuwana
kawaratan ing mêmanis
manuhi manah mandara
monêng manungku ngênani

kawining Hyang Yama laku
madhêndha krama tan yukti
ya maluya lir ywa pêjah
durjana ngglasah ing bumi
nadyan braya ywaning ngambah
binuru pinrih ing pati

kawining hyang surya laku
ngisêp toya tan kêtawis
rèrèh ririh tan rêkasa
rêrasane tan ngêrêsi
rêsik lumintu atata
sanityasa ngati-ati

kawining hyang candra laku
ngasuk ngasêpi sabumi
kumala mrêdu kêtingal
guyu-guyunya mêmanis
lir tètèsing martotama
rêsêp marang para rêsi

kawining hyang bayu laku
anginte sagung pakarti
budining rat kinawruhan
sawicara dèn kawruhi
ya dibya guna kagunan
ginunita sari-ari

kawining Kuwera laku
boga bujana mamukti
apêpaès busana mas
susuk srah pangrèhing dasih
pracaya kang pinarcayan
tan munasika tan mosik

kawining Baruna laku
ngagêm sanjata ngapusi
sagung kang ulah durjana
jinajahan sinalisik
sinalasah cinêpêngan
amêmpêng dènnya nênitik

kawining Hyang Brama laku
anggêsêngi ripu tapis
galak ring ripu lir singa
kang ingangsêh sirna gusis
murub warata kêtaman
tamanira anèng gêni

nahanta guna ginunggung
surak sarumêksèng bumi
bumi ginora warana
lana ginênêng pinusthi
sesthaning butaning ulah
ulah sêsran-sêsran juni

aywa nêhêri paniru
angalapa sarasaning
srutiti tibaning kêdhap
kêdhaping kilat ngulati
Islama panjamotama
kang kapir prandening sèsthi

asthabrata kang linaku
kêlakon pangulahnèki
pundi antuk yèn kalaha
lan lakune Budha nguni
beda budining manusa
akawah ingkang linuwih

maluya laya anutur
linaturakên pakarti
Jayèngrana pinandhita
ing palagan palunggyaning
byuha tarlèn wêkasningka
tapa kaluhuran dadi

lêgawèng pati ring ripu
pratapaning kang prajurit
sor tapaning kang pandhita
tapa tapaking jayanti
antyanta pramukèng tapa
tapa graning gunung wêsi

sinêmbah ing alaga gung
asinggih yèn mangun jurit
dèn prastawa ing sopana
ing bêbuka purba titi
têtika dèn katalika
tutula tinali-tali

agama pan sêdya ayu
panggahên padhanging pati
aywa ta kasêlan meda
dumadya amanggih wèsthi
nadyan ana hru sayuta
sêdya yu pan dèn payungi

ing agama payungipun
rinaksa têbih ing wèsthi
dyajanta anut ancala
bêbuka jwa ngaruhuni
ruhunana ywan wus angsal
sapanêt gan yèn auwis

ana gyannya tindak-tanduk
ing swara aywa dumêling
aywa liyan kang karêngya
munga sang nata pribadi
dènira angadu laga
mawastrèng papan makangsi

bubuhan kang anèng ngayun
têmpuhing ayuda pan wis
pinarcayan mring sang nata
mangsa kengguha ing jurit
sang nata nataring wuntat
tan patya kèh kang umiring

mung kanan kering myang pungkur
sawega prayitnèng wèsthi
manawa na katêlayah
raganing turangga mrêgil
têtulunga têka wawang
ginantya bala toh pati

yeka pêlajaranipun
ringa tapa gunung wêsi
tan kacaryan tan kawuryan
ring dadi-dadining bumi
sastaka samya rêriya
pan purba wisesa jati

tan ana lara myang lampus
uripe saking Hyang Jati
karana tan takut ing prang
nistha madya utamaning
mantri linging kina-kina
kinênan malah ing mangkin

nisthaning mantri wunuwus
yèn kawawas lena dhingin
lena kari wadyanira
madyaning mantri yèn mati
parêng lawan wadyanira
utamanirèng kang mantri

yèn ing bala ngarsa gêmpur
tulung ngadêgkên jêmparing
mangka mangke dadya warta
yèn amangun jayèng jurit
nistha madya utamanta
mantri ngêmasi rumiyin

ing sabubaripun tinut
lir sata suta samèki
trasandha dwaja sang nata
sarupaning glar myang tulis
mantri mantra mantrèng papan
apêpantaran lêstari

ing lêlakone kèh kantun
kêputungan tyas kang nulis
sêpi supene kang awat
tumanduk lamun udani
têlasêna sang gamuywa
dening tanduk tan nindaki

ing angga akarêm liwung
ing pêngiwa angêntèni
tulatèn namun panimpar
tan wrin cacadaning sami
sanepaning pasang sewa
sinawawa tan suwawi

wiyang awuyung ing kalbu
buhana anda sabên ri
rumaras ywan tan mangguha
ungguhing kidung tinamping
nampingana mangka dadya
dadya dawaning murwani

nimpêni wadi sinamun
namudana tanpa mijil
pinunjul tinunjêl suka
suka ringa mênggêl kawi
kawisesa budya darma
mêmangun dadining bumi

rahadyan sangêt gung kingkin
miyarsa andikanira
Wasi Kawiswara kaot
wus lami nèng panêgaran
ngêntèk piwulangira
dhasar lantip sang abagus
cakêp atampi piwulang

saya têbih dhahar guling
Gathak Gathuk eca ing tyas
Kawiswara ngêndika lon
kulup ywa dadi tyasira
ingsun tan pisan-pisan
risi kanggonan sirèku
amung supaya wuwuha

kawruh utamaning urip
tumêkane ing dêlahan
angidula bênêr anggèr
marang ing Sêlamêt arga
kono ana satriya
atmaja Sri Majalangu
nama Sèh Sêkardêlima

dhepok ing Sêlamêt wukir
wus manjing agama Islam
Sunan Têmbayat gurune
sinêpuhan njêng susunan
adi ing Kalijaga
arang wong bisa kêtêmu
yèn datan lawan nugraha

mangkata sêdhêng kang wanci
rahadyan angaras pada
saha aturira alon
muhung pangèstu paduka
kawula amung darma
lumampah saking pituduh
tuhu tan darbe kuwasa

wau mèsêm sang maharsi
kulup ing pangèstuningwang
Gathak Gathuk awot sinom
kawula anyuwun barkah
pinaringana kuwat
ndhèrèkkên wayah pukulun
angsala idi pandonga

iya kakung sun idèni
muga kinuwatna ing Hyang
rahadyan sampun lumèngsèr
linggar saking panêgaran
lajêng ing lampahira
Gathak Gathuk tansèng pungkur
wus ngancik sukuning arga

sumawuring sari-sari
ganda arum amrik ngambar
gantya ingkang winiraos
ing dhepok Sêlamêt arga
mêsjid munggul kêtingal
asri busananing gunung
taru-tarunya tinata

sêsêkaran angubêngi
toya wêning tinalangan
pating sêrèwèh iline
mangungkang têlaga dibya
ngênguwung lirap-lirap
wau panêmbahan gunung
lênggah têpining têlaga

ingadhêp abdi kêkalih
Ki Maklum lawan Ki Sabar
Sèh Sêkar ngêndika alon
Sabar Maklum dèn agêpah
ing langgar gêlarana
iki bakal ana tamu
utama calon oliya

Sabar Maklum mundur aglis
ing langgar wus ginêlaran
Sèh Sêkar gya kondur alon
ngalela lênggah ing langgar
rahadyan wus kêtingal
ingawe sang wiku gupuh
radyan anungkêmi pada

pinêngkul kinêmpit-kêmpit
arum wijile kang sabda
slamêt satêkamu radèn
mrêlokkên mring dhepok ingwang
bangêt sukaning driya
radèn nêmbah saha matur
pêngèstu dalêm sang mulya

Sèh Sêkar ngêndika malih
kulup ywa sêdaya-daya
ing pêngarah dipun sarèh
mung ywa pêgat ing paminta
lumintu ingkang lampah
yèn pinarêng wêktunipun
mbokmênawa katarima

susunan ing Bayat nguni
sung carita marang ingwang
eyangmu buyut kalane
kumpulan lan wali sanga
samya mbabar sêsotya
trusing aji pan akumpul
aywa ana parêbutan

kinarya gita ing kawi
kêkasihing Hyang Kang Mulya
ing Girigajah ênggone
tatkala apagunêman
para wali sêsanga
ing Argapura nggènipun
kêdhaton ratu agama

wali sêdaya tinari
dènira Prabu Satmata
Suhunan Benang tinaros
myang Suhunan Kalijaga
Suhunan Ngampèldênta
Suhunan Kudus tinantun
kêlawan Sèh Sitijênar

Sèh Bênthong tumut tinari
sarta Pangeran Palembang
Panêmbahan Madurane
aseba mring Giriliman
angling Prabu Satmata
sokur pêpêk anak ingsun
sama limuta kaliman

sêdaya tunggala kapti
sampun wontên kang sulaya
arêmpêga ing wiraos
sami ambabar sêsotya
sami miyak warana
sampun wontên masang sêmu
dèn anglela dèn têtela

Njêng Suhunan Benang angling
ambabar kang pangawikan
têgêse sariraningong
dzat sifat apngaling Allah
nyata ing kalbu amba
dzatullah kang amurbèngku
misesa ing dhèwèkira

njêng suhunan adi luwih
ambabar kang pangawikan
têgêse sariraningong
iya jasat jênêng amba
iya jênênging purba
iya Allah suksma subut
jênêng urip lawan jagad

Njêng Suhunan Girièsthi
ambabar kang pangawikan
têgêse sariraningong
iman urip lan nugrahan
budi uriping suksma
urip sarta Allah iku
mangkana ing kawruh amba

Njêng Suhunan Kudus angling
ambabar kang pangawikan
roh wajibing iman ingong
cahya mancur kadi surya
mijil saking prabawa
amatèni lampahipun
anguripi ing sajagad

Panêmbahan Madura ngling
ambabar kang pangawikan
têgêse sariraningong
têgêse Allah punika
Allah ingkang amurba
anguripi Maha Luhur
amisesa purba dhawak

Pangeran Palembang angling
ambabar kang pangawikan
arane kanugrahane
kundhi Allah ta punika
têgêse kundhi ika
nabi Allah jatinipun
jinatèn ing nama Allah

Prabu Satmata mangkya ngling
ambabar kang pangawikan
sami lan Allah purbane
kang ngawruhi iya Allah
kaping kalih nurbuat
kaping tiga rasul iku
kaping pat dzatullah ika

Sèh Sitijênar mangkya ngling
ambabar kang pangawikan
asêmbahyang Allah ingong
sujud rukuk padha Allah
sêmbah-sinêmbah Allah
ingsun kang amurba iku
kang misesa ingsun uga

wali sadaya mangkya ngling
Sitijênar Kadariyah
katêrasên iku linge
Sitijênar sigra ngucap
adoha yèn bênêra
ingkang pêrak iku êmbuh
iki Allah supayaa

Prabu Satmata mangkya ngling
iku jisim Sitijênar
Sèh Lêmahbang mangkya linge
raga jiwa dèn wicara
padesane dèn tilar
Allah kang anglela iku
sakarsanipun wasesa

wali sadaya mangkya ngling
salah sira Sitijênar
dene angaku badane
Allah badan Sitijênar
tan langgêng anèng donya
Sitijênar iku luput
têmbe mangke ngaku Suksma

pan wontên lakone nguni
sami ambabar sêsotya
sampun aling-aling kang wong
sami amiyak warana
aja na salah cipta
kêna yèn warahên dudu
anging panggah Sitijênar

Prabu Satmata mangkya ngling
Sèh Lêmahbang kamanusan
sanak pakênira kabèh
tan beda lan pakênira
nanging sampun anglela
mênawi dadi kalurung
akèh wong kang anggêgampang

kathah kang wong tanpa yêkti
tanpa yun anggêgurua
akèh anggêgampang kang wong
dene warta atimbalan
sêjatinipun wikan
dadi tan arsa nggêguru
awirang yèn têtakona

Sèh Molana samya prapti
sakathahe Aji Cêmpa
pinarêk ing mêsjid gêdhe
mapan kantun wali sapta
samya mbabar sêsotya
tan prabeda kang rumuhun
Sitijênar ingandikan

Sèh Molana mangkya angling
Sitijênar nama tuwan
Sitijênar mangkya ture
inggih Allah jênêng amba
nora na Allah ika
anging Sitijênar iku
sirna Jênar Allah ana

Molana Mahribi angling
kapir dadi Sitijênar
Aji Cêmpa angling alon
kapir danas Sitijênar
Islamipun indalah
kapir danas wong puniku
puniku kapir sampurna

Molana Mahribi angling
suhunan ndawêg winêjang
masjid dalêm suwung kabèh
ana bêkti ana ora
têmah ngrusak agama
anggêgampang têmahipun
kang salah ndawêg pinêdhang

Sèh Sitijênar mangkya ngling
ndawêg sampun kalayatan
lawang swarga mênga kabèh
Sitijênar sinêrampat
dene kaum sêkawan
Sèh Lêmahbang sampun kokum
pinêdhang tatas kang jangga

têtiga sabate sami
apan samya pinêjahan
samya prawira kokume
têtiga samya anêdya
anêbut subkhanallah
wontên rare angon wêdhus
sigra amiyarsa warta

Sitijênar wani mati
kasusra angaku Allah
punang rare angon age
lumayu asumbar-sumbar
amarêk mring ngayunan
wontên Allah kari iku
kêtungkul ya angon menda

Prabu Satmata mangkya ngling
rare iku kudu pêjah
ukumêna aja suwe
sandhingêna Sitijênar
angling Ki Sitijênar
sandhingêna lawan ingsun
aywa adoh ingsun gawa

ponang rare angling aris
sampun ndika kalayatan
lare cilik sru tangise
age tumuta pralaya
wus mênga lawang swarga
pinêdhang janggane sampun
mèsêm rare angon menda

Njêng Suhunan Ratu Giri
nora pira Sitijênar
mêksih wutuh rêragane
tigang dina gilang-gilang
tumulya uluk salam
kantuna andika ratu
Sitijênar nulya ilang

tan kari sabatirèki
sêdaya wus samya ilang
miwah rare angon mangke
datan kantun mèlu ilang
sêdaya sampun sirna
gawok sakèh kang andulu
dhumatêng Sèh Sitijênar

tuturku kang wus kawijil
Sèh Lêmahbang wus anyata
katon kandêl-kumandêle
ananging pilih kang bisa
kadi Sèh Sitijênar
akèh mandhêg anèng catur
pinêntog mundur plarasan

lawan malih radèn sira kawruhana
pan ana kawruh malih
crita wringin sungsang
wajibe kawruhana
anggitên dipun sayêkti
sajroning manah
lah anggèr ngong jarwani

wringin sungsang wayahipun tumaruna
luhur tan angawruhi
pancêre satunggal
tambinipun sêkawan
pupusipun mung sawiji
pange sêkawan
wohe rêtna di luwih

kulitira kang wringin kêncana mulya
daging kumala adi
otote sêsotya
bêbalunge kalpika
sungsume mutyara luwih
urip ing wrêksa
iman wujud kang pêsthi

lan malihe kaki têngah kawruhana
lêlima kathahnèki
ingkang anèng têngah
aran pêksi dewata
anadene kang angapit
pêksi sêkawan
iku wajib ngawruhi

poma-poma anggèr sira kawruhana
wastane kang waringin
lan pancêre pisan
lawan tambining êpang
pupuse lan wohe ugi
apa arannya
wajib sira ngawruhi

lan malihe radèn sira kawruhana
apa asalmu dhingin
iku kawruhana
asal saking punapa
miwah mbenjang lamun mati
ngêndi nggonira
lawan marganing pati

lamun mati kang nyawa êndi marganya
apa ta mêtu kuping
apan sukêr ika
apa ta mêtu netra
iku pasthi molèr kaki
yèn mêtu sirah
mêsthine pêcah kaki

lamun mêtu ing êmbun-êmbunan radyan
kang mêsthi bolong kaki
lamun mêtu grana
yêktine jêmbêr uga
lamun mêtu cangkêm najis
lah ngêndi baya
margane lamun mati

lamun mêtu ing jubur langkung jêmbêrnya
yèn mêtu pusêr ugi
pêsthi bojot ika
lah êndi ingkang marga
lamun ing wulu kang margi
lah iku mokal
marga kêlangkung rungsit

lah ta radèn anggèr sira têtakona
liyane marang mami
kabèh takokêna
purwa madya wasana
takokna dipun patitis
asraha badan
ngaturna pati urip

lamun mati apa ta ana akerat
prênahe kerat ngêndi
takokna dèn angsal
aja angayawara
dipun wêruh kang sêjati
basa akerat
ênggon wong agung sisip

anadene ênggone wong kang sampurna
tan donya tan ing akir
anèng darusalam
ênggon wong agung mulya
iku gurokna sayêkti
ing darusalam
iku suwarga êning

têgêsipun kang darusalam punika
wujud mokhal kang pêsthi
iku gurokêna
kang aran wujud mokhal
yèn tan wêruha sayêkti
angur si kopar
karuwan mati kapir

lah ta iku radèn sira gurokêna
lah poma dipun olih
kêlamun olèha
ing guru kang wêwarah
silêma jroning jêladri
upamanira
ywa tolih anak rabi

dèn pêpeka ing wêjang guru kang fasal
têmahan mati kapir
nuli labuhana
wêjange gurunira
labuhan kawan prêkawis
aywa kawuntat
tapa kawan prêkawis

dhingin kang ingaran tapa
anarima sihing Hyang Suksma Jati
apa kêrsaning Hyang Agung
apan anut kewala
anglir sarah anèng satêngahing laut
apa kêrsaning parentah
kawula têka nglakoni

ping pindho ingaran tapa
gêniara iku dipun lakoni
anadene artinipun
malêbu ing dahana
yèn kabrangas ing ujar iku dèn têguh
yèn dèn ucap ing têtangga
mapan tan nêdya gumingsir

kaping tiga banyuara
têgêsipun punika tapa ngèli
mapan anut ing pitutur
rêmbaging pawongsanak
lan nasabi ing wong kawiranganipun
iku laku kang utama
wong awas ing Suksma Jati

kêlawan kaping patira
tapa ngluwat amêndhêm jroning siti
iya iku têgêsipun
aja ngatonkên uga
ing bêcike awake dhewe puniku
miwah lawan lakunira
pêndhêmên dipun arêmit

kêlawan ta malihira
dipun andhap asor sarèh ing budi
dèn kalah ing parapadu
utamakna ing lampah
iya iku wong bêkti marang Hyang Agung
iku araning wong lanang
iya wong mênang prang sabil

iku ganjarane mbenjang
cinacadhang manggon ing suwarga di
ingkang dahat adiluhung
kang aran darusalam
sarwa muwah adi-adi sakêlangkung
pan sampun kêrsaning Allah
kang duwe wong aprang sabil

wong aprang sabil punika
nora lawan si kopar lan si kapir
sajroning jajamu iku
ana prang bratayuda
luwih rame ayuda pupuh-pinupuh
iya lawan dhèwèkira
iku jatining prang sabil

sampune amênang aprang
nuli ngancik ing nagri Maospait
amboyong Kêncana Wungu
nuli jumênêng nata
amarentah sakathahing para ratu
datan ana kang amalang
supami jumênêng aji

iku poma alah poma
aywa mamang manahira sayêkti
poma sêtyanana iku
ujar kang dhingin uga
dèn prawira anganggit sajroning kalbu
iku laku kang utama
tan ana kang anyamèni

lawan malih têtakona
sampurnane ing niyat lawan takbir
miwah sahadat puniku
kalawan yèn sakarat
poma radèn punika ta dipun antuk
lawan sampurnaning pêjah
takokna dipun patitis

pan lêlima kathahira
gurokêna iku dipun mangêrti
iku sampurnaning kawruh
poma ta dipun angsal
iya iku sira gurokêna kulup
yèn tan amuruk mangkana
dudu gurumu sayêkti

lawan malih kawruhana
ingkang aran bumi pêpitu nênggih
ingkang anèng ing badanmu
pan wajib kawruhana
radèn poma-poma ywa wuruk katungkul
dèn bisa angrêtènana
bumi pêpitu sayêkti

yèn sira ayun uninga
bumi pitu lah radèn sun jarwani
kang dhingin bumi ranipun
ingaran bumi rêtna
kapindhone ingaranan bumi kalbu
bumi jantung kaping tiga
pan kaping pat bumi budi

lawan kaping limanira
ingaranan bumi jinêm sayêkti
lawan kaping ênêmipun
ingaran bumi suksma
ping pitune bumi rahsa aranipun
iku wajib kawruhana
têgêse sawiji-wiji

ingkang aran bumi rêtna
têgêsipun dhadhanira pribadi
bumining manusa luhung
iku gêdhong kang mulya
ingaranan astananing Islam iku
lawan kaping kalihira
bumi kalbu dèn arani

bumi kalbu têgêsira
astanane ing iman kang sajati
kaping têlu bumi jantung
iku ta ingaranan
astanane anênggih sakèhe kawruh
lan malih kaping patira
ingaranan bumi budi

bumi budi têgêsira
astanane ing puji lawan dikir
lawan kaping limanipun
bumi jinêm têgêsnya
ingaranan astananing sih satuhu
lawan kaping nême ika
bumi suksma ingkang nami

utawi kang bumi suksma
iya iku astanane ing ngèlmi
nênggih kaping pitunipun
ingaran bumi rahsa
bumi rahsa apan iya têgêsipun
astanane ing paningal
asmaradana gumanti

radèn kawruhana malih
prakara kang langit sapta
anèng ing sira dununge
poma-poma dipun mirsa
langit kang anèng sira
mara ngong jarwani kulup
dèn bêcik pidhangêtêna

dhingin langit roh jasmani
dene langit ping kalihnya
langit roh nabadi rane
roh napsani kaping tiga
dene langit kaping pat
roh rohani wastanipun
dene langit kaping lima

ingaranan roh nurani
langit kaping nême ika
roh rabani ing wastane
langit kaping pitu ika
roh khapi wastanira
anênggih ing têgêsipun
langit roh satunggal-tunggal

têgêse langit jasmani
tinitahakên ing Allah
amêpêki ing uripe
ana ing jasad sadaya
langit roh nabatika
amêpêki uripipun
salwire badan sadaya

ingkang langit roh napsani
amêpêki ingkang karsa
karêpe badane kabèh
langit roh rokhani uga
mêpêki ngèlmunira
sakèhing badan sadarum
langit roh nurani ika

amêpêki cahyanèki
sakèhe badan sadaya
langit roh rabani radèn
amêpêki adhêpira
ingkang badan sadaya
lan langit roh khapi iku
pan pêpak pasrah ing badan

boya pantês pinupuh amijil
ingkang winiraos
kanugrahan lawan nugrahane
lawan sapa kang anugrahani
nugraha sayêkti
mungguhing Hyang Agung

kanugrahan mungguhing sirèki
nugraha Hyang Manon
anglir bêdhug tinabuh sepane
têtabuhe nugraha sayêkti
unine kapyarsi
nugrahan ranipun

anadene kang narimèng ugi
sihira Hyang Manon
pan punika jalma ingkang luwèh
kang narima sihira Hyang Widhi
saobahe ugi
nugrahan ranipun

solah tingkah muna-muni iki
nugrahan Hyang Manon
ganda swara miwah paningale
panarima dadia sawiji
dadi wong linuwih
mbenjang lamun lampus

dening iya wêwadhahing ngèlmi
pirsakna sayêktos
ngèlmu iku aja akèh-akèh
yèn rinicik dadi nora bêcik
yèn layaring pati
aja kèh kadulu

aywa kalingan ing aling-aling
kang abangsa êroh
roh ilapi nênggih ling-alinge
kang apêtêng wadhag kang jasmani
pan iku sayêkti
pênasaran tuhu

lah ta iku dêdalane mbenjing
kang kêsasar kang wong
lamun nora bisa panuksmane
yèn wus bisa nuksma wujud siji
wujudira ugi
wujude Hyang Agung

__________sêsêrêpan bab martabat pitu, sasampunipun widagda, Rara Ruhkanti kapundhut garwa Sultan Cirêbon.Jayèngrêsmi ngancik rêdi Tunggul, lajêng dhatêng rêdi Tangkubanprau, rêdi Burangrang, rêdi Wayang, rêdi Sanggabuwana, Krawang sisih kidul, dhatêng bawah Priyangan malih, rêdi Gêdhe, rêdi Mandhalawangi, kapanggih Harjasuganda, Jayèngrêsmi cariyos badhe dhatêng Karang lajêng kapurih dhêdhepok rumiyin wontên rêdi Salak, kawulang petangan iladuni, watêking mangsa, candrasangkala, tanggal ingkang sae sarta awon.Dumugi Bogor, kapanggih lurah dhusun Bogor nama Wargapati, Gathak Gathuk kawulang puji dintên, Wargapati nyuwun sêsêrêpan bab dahuruning jaman , ningali tilas kadhaton Pajajaran, punapa ingkang dipun tingali, kacariyosakên, Wargapati sakulawarganipun ndhèrèk dhatêng rêdi Salak, ndamêlakên padhepokan, mbotên antawis lami Jayèngrêsmi dipun boyong Sèh Ibrahim dhatêng Karang.Lolosipun Jayèngsari. Rancangkapti, kampir dhatêng pasantrèn Sidacrêma, lajêng kesah malih dumugi têlaga Ranu, Grati, Banyubiru, dumugi talatah Malang sukuning rêdi Tênggêr, ningali grojogan nama Baung, candhi Singasari, sumbêr Sanggariti, candhi ing Tumpang, sarta candhi ing dhusun Kidhal.Dumugi ing dhukuh Tosari, kapanggih kamisêpuh nama Buyut Sudarga, kaêtêrakên ningali kawah rêdi Brama, sadaya kawontênanipun dipun cariyosakên, lajêng dhatêng asrama Ngadisari, dhepokipun Ajar Satmaka pangulu ing Tênggêr, nyuwun sêsêrêpan tatacaranipun tiyang ingkang ngangge agami Budha, Jayèngsari ugi lajêng nyariyosakên agami kanabian, Ajar Satmaka nyariyosakên bab sarat-saratipun bayi lair, kapratelakakên mulabukanipun.Lampahipun Jayèngsari, Rancangkapti, kèndêl satêpining blumbang, wetan ardi nyipêng wontên ing gubuh têngahing pasabinan, dumugi ing dhusun Klakah, kapanggih Kyai Umbul, Sasadyana, lajêng ningali pucaking rêdi Lamongan, katingalan saking tlaga Tirtamaya.Dumugi ing dhukuh Kandhangan, sukuning rêdi Sêmèru, talatah Lumajang, kapanggih Ki Sèh Amongbudi, Buras nêdha sêsêrêpan, wênang mokalipun tiyang wudlu, sarta batal karamipun tiyang salat.Ing Rêdi Argapura, kapanggih kang wiku Sèh Wahadat, kawulang bab sipat kalih dasa.Ing rêdi Rawun, kapanggih wiku èstri nama Rara Sukci, kasêrêpakên suraosipun kitab Markumbastam, bab nêpsu, luamah, amarah, supiyah, mutma'inah.Dumugi Banyuwangi, mangidul dhatêng Nglicin, rêdi Injin, mangidul malih, ningali candhi Macanputih, kapanggih juru kunci nama Menak Luhung, punapa kawontênanipun kacariyosakên, kampir ing griyanipun Menak Luhung, kapanggih nahkoda Pakalongan, nama Ki Hartati, lajêng kapêndhêt anak, kabêkta mantuk dhatêng Pakalongan.Jayèngsari, Rancangkapti, wontên Pakalongan, kawulang Ki Hartati sarta Nyi Hartati, satilaripun Nyi Hartati kawulang petangan dhawahipun sèwu dintênipun tiyang ajal, saajalipun Ki Hartati, Jayèngsari, Rancangkapti, kesah malih badhe dhatêng Sokayasa.Lampahipun ngancik rêdi Prau, kapanggih Ki Gunawan, kaêtêrakên ningali dhatêng Dhiyèng, talaga Pakarêman, babahan Aswatama, sumur Gumuling, kawah Candradimuka, candhi Duryudana, candhi Durna, candhi Sêngkuni, candhi Arjuna, candhi Sêmar, candhi Sumbadra, candhi Puntadewa, candhi Nangkula Sadewa, candhi Gathutkaca, candhi Wrêkudara, tlaga Warna, tlaga Tus, tlaga Kidang, candhi Krêsna, tuk Bimalukar, rêca alit-alit, ngundhuh woh Purwakucila, sumur Jalatundha, wontên ing griyanipun Ki Gunawan, kacariyosakên ungêling sêratan Buddha ingkang wontên sela pasagi, manggèn ing sangajêngipun candhi-candhi wau, lajêng kaêtêrakên dhatêng Sokayasa, kapanggih Sèh Akadiyat .Sambêtipun jilid nyariyosakên lêlampahanipun Cêbolang.TJENTHINI
Jav. Encyclopaedie IA.
PERS. NASIONAL-SURABAYA