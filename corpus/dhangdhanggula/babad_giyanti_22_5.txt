ngidul ngilèn maksih lampahnèki
tigang atus maksih wadya kuda
sampun tan wontên dharate
manah kadya anglalu
mung anutuh sariranèki
padha wus prapta taman
tyasira margiyuh
riris atrang arka memba
prapta dhusun ing taman dhusun Cêndhani
wontên dhandhang atusan

mencok ing galêng amarik-marik
kiwa têngên galêngan gènira
adawa nurut galênge
kinintên kawan atus
duk tinêrak gagak prasami
mibêr angalih ngarsa
malih pan katêmu
kadi wau solahira
nurut galêng rêrentengan marik-marik
mibêr gagak tinêrak

nuntên kapanggih ing ngarsa malih
sami graita ngênês tyasira
nênggih sagung prajurite
angilèn lajêngipun
surup prapta sawetan Taji
makuwon ing Jêmbangan
Kudanawarsèku
mondhok misah kilèn desa
pan sadalu prasamya amêrêm mêlik
enjing pangeran budhal

Danawarsa mêthukakên margi
kadi punapa karsa sampeyan
dhatêng ing pundi sêdyane
pangeran lingirarum
ingsun arsa marang Matawis
matur Kudanawarsa
kula turi wangsul
manah kula botên eca
duk ing marga ing dhandhang punika wingi
ngalamat botên eca

pangran bêkus pangandikanèki
nadyan matia wus ingsun têmah
ana ing dagan ulone
kabèh ajakên wangsul
yèn tan ana trêsna ing mami
karia wêwayangan
banjur dhèwèk ingsun
Kudanawarsa karuna
têbah jaja sigra pangeran lumaris
wus prapta Parambanan

kang kapapag miwah kang kapering
tan ana nyana yèn iku mêngsah
angeca-eca lampahe
ing Pajarakan rawuh
wong kang ngampil kang anèng ngarsi
wontên wong jêjaranan
tiga sami nusul
lawan rêmbatan têtiga
dipun tumbak marang wong kang ngampil-ampil
rinêbut pêndhoke mas

sami giwar maring ing wanadri
nanging dèrèng mastani yèn mêngsah
narka pangran Dipatya Nèm
sapraptanirèng Jênu
rare angon maesa sami
pinêndhêt kang sadasa
binêkta nèng ngayun
mindha wong saking barisan
ngalihakên mring rayahan pan prayogi
tan ana narka mêngsah

prapta kitha Ngayogya nagari
Cakrakarti nèng loji samana
main kartu Walandine
Walônda saradhadhu
siji nuju munggah ing biting
angungak wetan ana
gêgaman kang rawuh
nuli mêdhun si Walônda
tutur-tutur mring gone wong amêmain
kartu kang tinuturan

kyai wontên gih gêgaman prapti
punapa rawuh gih kangjêng sultan
miwah pangran Dipatya Nèm
Ki Cakrakarti gugup
lan alpèrès wus sami mijil
minggah bètèng angungak
Cakrakarti nangguh
tuwan inggih kula kônca
botên wontên bandera kadi puniki
tuwan manawi mêngsah

twan alpèrès anauri bêngis
lah tandhane lamun batur ika
gawa kêbo jarahane
apa gawene mungsuh
kanganggawa kêbo mariki
Cakrakarti angucap
wus gêlaring mungsuh
Mangkunagara culika
Walôndane wangkot narka batur sami
dene gawa maesa

wong pêpasar datan wontên osik
prapta wetan ngalun-alun sigra
amenggok ngidul lampahe
anjujug wismanipun
Jayaningrat lagya nujoni
tamuan Sindusastra
duk sami anguyup
wedang duk sacangkir sewang
prapta mungsuh nèng latar samya bêdhili
gugup Kyai Janingrat

mêtu kêbon palayunirèki
wong adharat binuru turôngga
menggak-menggok palayune
maring pomahan dhusun
Sindusastra palajêngnèki
rubêd sampun kacandhak
rinampog wus lampus
Ki Tumênggung Sindusastra
nulya gumyuh wong wadon pating jalêrit
wor swaraning sanjata

loji kidul Walandine kêdhik
mung wolulas ping kalih êdrèlan
lajêng tinilar lojine
ngungsi jroning kadhatun
kori gapit kidul kinunci
wadya Mangkunagaran
pangerane mudhun
balane mudhun sadaya
angrêrayah pangeran lumêbêt loji
kidul amanggih arak

tigang kupi binakta pribadi
jro kadhaton gègère puyêngan
wong gamêl wus nyaosake
turôngga mring kadhatun
para garwa kang sami kèri
samya ngrasuk busana
nitih kuda sampun
Kumpêni dharat wolulas
kang garêbêg para garwa marang loji
nèng Gêladhag kapapag

Kumpêni Slam têtulung mring wuri
Kapitan Kisêr sasradhadhunya
satus rolas mung kathahe
nanging prajurit punjul
pun kapitan tolong siniwi
Pangran Mangkunagara
nèng pasowan kidul
Kapitan Kisêr duk prapta
kori kidul kang minêb binuka aglis
Kapitan Kisêr mêdal

mungsuh gugup wêruh dèn wêdali
sami mapan anitih turôngga
Kapitan Kisêr angawe
payo aja na mundur
lajêng campuh Kisêr nadhahi
drèl lajêng kang panumbak
binakta angamuk
mapag lan sanjatanira
rame campuh Kisêr pêngkuh anadhahi
Radèn Adikusuma

nulya kêni wêntise kang kering
mantri lêbêt matur ing pangeran
kang rayi sangêt kanine
sami ngaturi mundur
pangran sigra mundur nuruti
binujung binêdhilan
tan atêbih wangsul
pangeran lajêng lampahnya
sapraptaning lor kadipatèn anuli
lajêng menggok mangetan

loji agêng anguluk-uluki
sungsun-sungsun mariyêm tinundha
pating jalêgur swarane
lampahira andarung
Parambanan pangalornèki
nêdyanjog Wanakarta
Majênang dinunung
Majênang badhe mangetan
wadyèng Surakarta kang baris nèng Samin
samya miyarsa warta

miwah sultan sampun dèn aturi
uninga mring kang têngga nagara
lamun mêngsah panrombole
jujug pasowan kidul
Sindusastra nadhahi jurit
tiwas pêjah ing ajang
ingkang dèrèng untung
pun Dipati Jayaningrat
binabujung dèn pistuli dèn tumbaki
dèrèng prapta ing ajal

duk miyarsa wau sri bupati
langkung duka sigra pêparentah
ngorak-arik wukir kabèh
Mayor Molor sigra wus
tur uninga budhalirèki
saking barisanira
dènyarsa anjujul
abdi dalêm kawan dasa
kang agilir mring mayor dipun ampiri
mêdal ing Surakarta

ngilèn anjog ing Wanakartèki
pangeran nuju nèng pagabahan
lèring Bangak lèring lèpèn
jêpit ing praptanipun
baris Surakarta angungsir
kèndêl anèng Majênang
sarêng byar jinujul
dèrèng têbih budhalira
dèn kêkodhol repot ing lampahirèki
pangran untap-untapan

ngalor angetan dipun kêkinthil
sami sayah balane pangeran
solahe pating kulawèr
nabrang bangawan jawuh
sawêg mêntas kang bujung prapti
tinututan sanjata
rikat lampahipun
prajurit jro kawan dasa
sami angsal ngupaya sabrangan nginggil
cèthèk pan sami nabrang

mayor kagèt sapa nabrang iki
têka bisa ngupaya dêdalan
mèh kasrêngên pangarsane
banjur anunjang mungsuh
kira-kira kadi kang dhingin
punika wusnya nabrang
gya banderanipun
ingugêr inggil palasa
ing ngandhape rinubung dipun jagongi
mayor gumujêng mulat

angling Bapa Mangkupraja iki
ampat puluh itu liyat jugak
lêbih bêtul pakêrjane
boleh nabrang dhahulu
tradhak lantas blakang mênanti
itu ponang bandera
dikêt sama puhun
jikalu mungsuhnya dhatang
sampè mati sakira trak mau lari
sami gumujêng latah

sampun nabrang sagung ingkang baris
nurut margi ing nginggil sadaya
cèthèk rata sabrangane
wusnya mêntas wadyagung
lajêng budhal sagunging baris
pangeran kèndêlira
tanah Karja Jamus
enjinge jinujul samya
pangran lajêng sampun anjog ing Matesih
lajêng ngidul kewala

sampun anjog Ônggabayan malih
Tanjungsari panggenane lama
bola-bali panggubêde
ngubêngi ping sapuluh
ing nagari Surakartèki
kadya ambêrêg sangsam
tinut binabujung
baya sampun takdiring Hyang
nora cidra kukumolah anêtêpi
wilalating wong tuwa

sangêt dènira katoring-toring
salusupan anèng jurang-jurang
binujung binutuhake
mangkana kang winuwus
Pangran Mangkunagara nênggih
ngalih panggenanira
saking Tanjungsantun
angidul tanah Kaduwang
pinggir lèpèning wolak-walikan kali
sawetaning Katimang

Pinitanggung dhusun kang dèn goni
baris Surakarta nèng Kajoran
sakidul Kayuapake
lèr wetan saminipun
kangjêng sultan sigra nimbali
Molor maring Sêmbuyan
lan Mangkuprajèku
praptanira dhinawuhan
iki Molor lan sira Mangkuprajèki
bêcik padha lèrèna

kang binujung pan sayah kapati
ingkang bujungiya padha uga
wong cilik bangêt sayahe
lan ora kobêr iku
asêsawah kabèh wong tani
mayor langkung prayoga
parentah puniku
kula sakalangkung rêmbag
karsa dalêm dene yèn mungsuhe mosik
anêlukakên desa

nêdya ngêlar jajahanirèki
kula yêkti anuwun parentah
yèn kèndêl kinèndêlake
mupakat karsanipun
Mayor Molor wus pamit mulih
Dipati Mangkupraja
mring barisanipun
Kajoran sakidulira
Kayuapak sapunika pra bupati
ngiras saking barisan

sami karya pomahanirèki
sakobêre wus sami akarya
angeca-eca barise
wau ta sang aprabu
Surakarta lawan kang rayi
nênggih Ratu Kancana
utusan anuwun
ingkang putra pêpulunan
Panji Kartayuda Panji Kartasari
surat praptèng Sêmbuyan

katur lamun Panji Kartasari
lan arine arsa pêpanggiha
yèn paman ana lilane
tan lami tigang dalu
sultan sigra dènnya nimbali
panji kalih wus prapta
sultan ngandika rum
kulup sira tinimbalan
ibunira Ratu Mas Surakartèki
arsa panggih lan sira

sira nuli mangkatatumuli
anggawaa baturira usar
iya patang puluh bae
sawidak numbakipun
aja ana kang dharat siji
sultan sigra parentah
dènira amundhut
mring Rôngga Prawiradirja
mundhut kuda satus rong puluh saiki
tundhan mring Surakarta

wong prang kasap dharat Madurèki
kang binêkta marang Surakarta
turôngga wus rumat kabèh
rahadèn kalih sampun
pinaringan nyampinge sami
golang-galing jo samya
lan paningsêtipun
sami kanigara abang
rinenda mas miwah udhêngipun sami
kalih talaga muncar

lancingane kalih panji-panji
baludru wungu samya pasmèn mas
kang binêktakkên mantrine
Mangkujaya Madiun
lan binêkta kaliwon kalih
kaliwon gêdhong samya
bêkta gangsanipun
sarunèn salomprèt ngarsa
budhalira dadya tontonan samargi
kadya pangantèn ngarak

kèndêl dalu Paserenan sami
dalu-dalu dènira putusan
wong desa ingkang kinèngkèn
atur uningèng oprup
lamun Mayor Dirnadir prapti
prajurit ing Madura
sigra tuwan oprup
amanggil Puspanagara
Ki Tumênggung Puspanagara gya prapti
angling Johan Abraham

bapak iki kapala prajurit
Mayor Dirnadir Madura prapta
pan iku prajurit gêdhe
ingkang sami pinundhut
ing karyane amangun jurit
Sultan Giyantipura
iku praptanipun
pinanggil kangjêng susunan
lawan Ratu Kancana ingkang amanggil
bêcik padha pinapag

Si Sareyan Salpe kang tinuding
sun gawani dragundêr patbêlas
tumênggung alon saure
kaliwon kang sun tuduh
Ardiguna matang yudèki
wong gêdhong karo pisan
lan samantrinipun
wontêna Baki kewala
angruktia sugata oprup nganthuki
sigra sarêng budhalan

lampahira wus prapta ing Baki
ngrukti sugata pan sampun aglar
wuwusên wau lampahe
enjing ing budhalipun
saking Paserenan lumaris
salomprèt anèng ngarsa
saruni ing pungkur
prapta Baki kèndêl samya
têtabean Sarean Salpe wus linggih
lajêng pra sasamya nadhah

budhalira tan kawarnèng margi
prapta nagara dadya tontonan
kadya wong ngarak lampahe
turôngga ngarsa pungkur
wong Madiun kang anèng wuri
kawan atus turôngga
payung têlung puluh
wêwolu banderanira
ingkang ngarsa prajurit gêdhongirèki
Sultan Giyantipura

satus ngarsa bandera sasupit
saragni cênthung cêmêng sadaya
salaka karawisthane
tinon pating palancur
kotang cêmêng rasukanèki
lancingan sangkêlat bang
panumbak pinuncu
sadaya tinumpêr ingas
kang sumambung banderanira sasupit
prajurit arasukan

sangkêlat ijo sikêpan sami
sangkêlat abang lancinganira
pan baludru cêmêng kabèh
sami talakupipun
têtindhihe sakawan mantri
nulya kang munggèng têngah
usar wolung puluh
sami abdining prawira
pêpênêde prajurit ing Madurèki
asikêp waos benang

galaganjur angrantêg samargi
lampahing prajurit têtayungan
ing wuri radèn kalihe
sêsirig kudanipun
sami dhangah asongsong putih
kang anèm munggèng ngarsa
ingayap wadyagung
Radèn Panji Kartayuda
kadya Sômba kang raka kadya Satyaki
Kartasari nèng wuntat

karya rêksa jro nagara
kang kadulu praptane radèn kalih
gêbèl atembak ingurung
jalwèstri anom tuwa
agung alit kang miyarsa galaganjur
salomprèt kang munggèng ngarsa
ing wuri kêndhang saruni

praptèng loji manggih kurmat
wong Madura têtêp ingkang sayêkti
prajurit Kumpêni tuhu
gêgêdhuging prawira
tanah Jawa ingkang kawilang misuwur
môngka adining prawira
Suranggakara winurti

wus têdhak saking turôngga
oprup sigra mêthuk kang wau prapti
tabean rangkul-rinangkul
sawusnya tata lênggah
nulya wontên dutanira sang aprabu
Tumênggung Puspanagara
angenggalakên kang prapti

Oprup Yan Hèndrik Abraham
ngacarani suwawi manjing puri
ngenggalakên sang aprabu
sigra sarêng lumampah
masang rapak acucul rasukanipun
sagung prajurit pinrênah
makuwon sakidul loji

wau ta ingkang ngandikan
oprup ngatêr praptane ing sitinggil
Panji Kartayuda matur
uwak Puspanagara
dika andhêk sakêdhap oprup puniku
kula kalawan kakang mas
angowahi udhêng sami

bature wus dhodhok samya
mandhi kaca oprup gumujêng sami
myang Ki Puspanagarèku
sawusira anulya
sami lajêng sapraptanira kadhatun
lajêng samya ingandikan
praptèng byantaraniraji

sang nata mijil mandhapa
miwah Ratu Kancana tumut mijil
wus alênggah lawan oprup
radèn kalih umangsah
ngaras pada nata mangusapi lêbu
gantya ing Ratu Kancana
radèn kalih angabêkti

sawusnya tata alênggah
binagèkkên wau rahadèn kalih
sang nata lan kangjêng ratu
salamêt ingkang lampah
matur nuwun miwah saprajuritipun
sang natalon angandika
jêng paman padha basuki

radèn kalih matur nêmbah
taklimipun konjuka padukaji
tuwin mring kang putra ratu
sami dhêku kalihnya
sri narendra mèsêm pangandikanipun
sabêne baturmu Sampang
lamun ngalurug mariki

lagi sawulan kewala
nuli paron kang padha mati gêring
radèn kalih nêmbah matur
inggih kang sampun adat
nanging inggih ing nguni kala amungsuh
dhatêng rama jêngandika
Sultan Giyantipurèki

gêring enjing sontên pêjah
gêring sontên enjinge angêmasi
parapatan ingkang mantuk
abdi dalêm Madura
èstu lamun kang darbe walat pukulun
rama paduka jêng sultan
pratandhanipun samangkin

inggih sampun dados rencang
sami rukun mêngsah kantun satunggil
pun Dêmang Brajayudèku
nguni ajêng-ajêngan
kala ngantukakên pun Bratawiryèku
dhatêng ing môncanagara
lami jêng-ajêngan jurit

tan wontên gêring satunggal
gangsal wulan wontên môncanagari
tan wontên pagêringipun
sunya Mangkunagara
têtêp lamun kang walat sayêktinipun
jêng rama paduka sultan
sêtya tuhu ratu mukmin

saèstu Mangkunagara
dèrèng darbe wilalat anggêringi
milane kawula purun
dhatêng Mangkunagara
taksih wajar dede wahyu kang satuhu
yèn rama paduka sultan
pan sampun makrunah mukmin

kangjêng ratu angandika
sapa gawe anggit anyar kaèksi
ya thoro ikêtmu iku
iya talaga muncar
pan ginawe krawistha kêmadhanipun
radèn kalih matur nêmbah
rama sultan kang pêparing

gumujêng Ratu Kancana
iya dalanane sira puniki
ya sanadyan wong tuamu
ratu dudu sasama
têka cèplês rama sultan pangucapmu
kang putra kalih tur sêmbah
gih sadasa kadospundi

ujêr kang karsa piyambak
saabdine prasamya dèn undhangi
yèn tan basakkên wong matur
inggih putra paduka
miwah inggih dhatêng ing kula pukulun
yèn tan rama jêngandika
undhange bungisan sami

kula kalawan kang putra
inggih Kakang êmas Pangran Dipati
pan inggih parentahipun
aja ana bêbasan
kowe aku rakêt bae wong sadulur
mung adhi mas kakang êmas
paran gènipun anampik

kalamun gandhèk dinuta
têmbungipun anggèr andika tampi
ikang timbalan pukulun
kangjêng rama andika
lamun botên makatên gandhèk pinêrung
lamun pêparing punika
sabarang dèn wiji-wiji

iki kang saking ing ingwang
iya saking ibunira kang iki
ibumu bok ratu sêpuh
iya Ratu Kancana
têka ibunira Bok Kulon puniku
ibumu Bok Êlor iya
kêkirime ingkang iki

sami gèdhèg kang miyarsa
oprup goyang kapala duk miyarsi
umatur dhatêng sang prabu
sultan têrlalu bisa
iya ambil jiwanya orang satuhu
lêbih pandhe itu raja
amrih suraning ajurit

ratu malih angandika
bêbêd sabuk iku paringan sami
matur inggih sadayèku
nadyan supe punika
lèpèn intên nyasêle paringanipun
wontên ing jênthik punika
rêgi satus winatawis

supe ingaturkên sigra
tiningalan ratu angandikaris
iki nora olèh satus
manawa karo bêlah
wêning têmên sanadyan padha hèr laut
dèn kasihi têmên sira
thole dèn angati-ati

tinanggap satuturira
kinèn mijil aso pondhokan dhingin
sang mata ngandikèng oprup
esuk dimène seba
ora susah nganggo kowe manèh oprup
sigra pamit mêdal sira
angirid ing radèn kalih

praptane pakuwonira
sampun aglar sugata ingkang prapti
kang saking para tumênggung
pan pirang-pirang jodhang
nuli prapta jodhang kang saking kadhatun
kang binage satus jodhang
wrata sagunging prajurit

cinarita tigang dina
tigang wêngi anèng Surakartèki
pinaringan winalungsung
mring kang Ibu Ratu Mas
nuwun pamit kalilan mring kangjêng ratu
kintun sagon mêmanisan
gonipun ngolah pribadi

lawan Ratu Madurêtna
kintun nyamping sakêbar mring kang rayi
sarêng binêktakkên sampun
ing radèn kalihira
lawan nuwun kintun sêmôngka jêng ratu
kaliwon kalih dinuta
angatêr ing radèn kalih

lampahe sadalu marga
praptanira Sêmbuyan wanci lingsir
lajêng ngandikan sang prabu
maksih pinarak jaba
radèn kalih mangsah mangusapi lêbu
dinangu sapolahira
wontên ing Surakartèki

katur ing sasolahira
amimiti pan kongsi amêkasi
langkung suka sang aprabu
sagung kang pakintunan
ingkang putra ratu miwah kang bok ayu
sru suka nrus kabatinan
ngroning kamal wus anunggil

kaliwon ing Surakarta
kalihe ngandikan sami
wau Dêmang Ardiguna
bagus sèdhêt solahnèki
jêng sultan ngandikaris
abêcik kaliwonipun
lawan Tirtawiguna
sirèki wêwêton ngêndi
inggih Lèpènmidêr pun Sutamênggala

lamun iku bapakira
iya wêruhingsun dhingin
omahe pan kidul wetan
saking ing pomahan mami
nanging bagus sirèki
iya lawan bapakamu
pan wong sêdhêng kewala
ngungkuli bapa sirèki
iya kaya wirun sèdhêting tanaga

apa sira kêndêl aprang
tur sêmbah dèrèng nglampahi
ya yèn nora kêndêl aprang
eman dhapurmu abêcik
nora ana mapaki
rêspatine urip iku
aja kongsi cinacad
maring samaning aurip
aja lunyu dèn têmên apawong sanak

wong bêcik dhapure uga
têtêkone dèn abêcik
mèmpêr Si Ranadiningrat
nanging jatmika sirèki
pantês dadi bupati
apacak wiraganipun
pawitane jatmika
mulane duwe wêwingit
iki patut jênênga Tisnawinata

lah iya sira gawaa
si jêbèng anjaluk kirim
iya sêmôngka maringwang
patang pikul sun kirimi
durung nêdhêng samangkin
pan iya sêmôngka gunung
yèn uwis padha tuwa
besuk ingsun kirim malih
tur sandika sira Dêmang Ardiguna

wus kalilan budhalira
saking ing Sêmbuyan wukir
sapraptaning Surakarta
katu solahing tinuding
kunêng gantya winarni
anênggih carakanipun
Pangran Mangkunagara
kang maring nagri Batawi
Cadirana kalawan Patramênggala

praptane ing Batawiah
tan ana purun nampani
layange kaponthal-ponthal
amung iya kumasaris
kang purun amanggihi
maring ing carakanipun
nging pitutur kewala
layang tan purun nampèni
marang Sêcadirana Patramênggala

lah iya Patramênggala
miwah Sêcadiranèki
bandaramu aranana
apa lungguhe sayêkti
duta kalih nauri
gih satriya lênggahipun
lah iya yèn satriya
pasthi ana ratunèki
kirim layang dèn sahêna lan ratunya

lamun nora mangkonoa
layange tan bisa mosik
ing êndi ana satriya
ngungkuli ratune kêni
dadi mêtêngi bumi
bondhanakên tanpa ratu
ratune mèlu sapa
ya Mangkunagara iki
kang utusan pamit sampuning kalilan

lajêng mancal ing baita
ing lautan tan kawarni
praptanira nagri Têgal
mêntas saking baita glis
dharat maring Samawis
amomor ing lampahipun
lajêng saking Samarang
mêdal ing Surakartèki
saking Surakarta nunut lampahira

sapraptanira barisan
lajêng marak gustinèki
kumêpyur tyase kang mulat
sakala mèh sami pangling
dene kala tinuding
misih dhapur uwongipun
mangke praptane rusak
sipat kêkere sayêkti
wuwuh ngênês tyasira Kudanawarsa

miwah para mantri samya
tan ana kang darbe galih
dinangu sasolahira
praptaning nagri Batawi
tan wontên anglanggati
wus tinutup bicarèku
wiwit ingkang bicara
mung satunggal kumasaris
purun panggih amituturi kewala

kula sami tinuturan
dadine panggawe iki
wit saking bêndaranira
kumlungkung kalêngki-lêngki
baya nora na malih
trah Mataram amung iku
mau dèn êla-êla
ya suprandene ngoncati
wus tinilar nututi môngsa kênaa

bêndaramu nora kêna
bicara lawan Kumpêni
yèn tan ana kang gendhonga
ratu roro salah siji
lah wis sirêpên ugi
dinawa mêmirang iku
wus bangêt luput ingwang
nora kêna dèn balèni
puluh-puluh dilalah kudu cilaka

dhingin lamun pêpanggiha
môngsa mangkenea ugi
jêr rêmbuge pijêr diya
dene ta kiyai iki
nora dèn wêwalêsi
yèn ora dèn têmu kuwuk
tur kyai pira-pira
ewon anumpês Kumpêni
aku mono matèni Walônda pira

sok padha kinira-kira
Walônda iku nyidrani
satêmêne nora ana
cidrane mung amiwiti
mring kang duwe nagari
mangkana wau kang rêmbug
ngungun kasèp ing lampah
ing mangkya pating kulithih
nora wurung rusak awêkasan sirna

anggung awayang-wuyungan
cipta tan ana dèn ungsi
angupaya sêratira
kang saking Surakartèki
duk anèng Pranaragi
ing Mamênang praptanipun
surate ari nata
kang saking Sri Narapati
Surakarta ngaturi kondur kang raka

nanging mangke ta wikana
sirna salêbêting jurit
sangsaya ribêt ing karsa
tinêlêng tan ana kêni
prayogane dèn ungsi
amung kang rayi sang prabu
nanging mangke ta paran
bok sang nata amutungi
nora kêna binalènana manawa

kaku saking cidraningwang
kapriye solah ngong mangkin
angrasa nora kabangkat
aprang kinarubut kalih
amuk kaambêg pati
môngsa kanggoa sabêdhug
umpêtan nora bisa
manawa umpêtan nglangit
angungsia jroning samodra kacandhak

pagene lêlakon ingwang
anêmu mangkene iki
Walônda wus kaputangan
saking dhèwèk ngadi-adi
Kumpêni wus angêjis
kunêng malih kang winuwus
sultan angeca-eca
kang anèng Sêmbuyan wukir
kathah oncat prajurit Mangkunagaran

pan bêbêcik ing pangeran
mung Gunungkidul Matesih
mangkya wong urut Sêmbuyan
têlas maring sultan sami
sauruting Matesih
têlas mring Surakartèku
tan ana jrih supata
pangeran anyupatani
samya nêrak nora ana jrih supata

ing Kajoran Kayuapak
baris Surakarta mangkin
wus arja kadi nagara
sakèhe kang para mantri
sanadyan wonge cilik
akathah sami nênandur
jagung katela kacang
wau ta wadana siji
gêdhe Radèn Tumênggung Pringgadiningrat

asangêt pangèthèrira
wus ingantukakên malih
awit kasêntananira
wadanane kang kinardi
nênggih kaliwonnèki
Jayanagara Tumênggung
dene kaliwonira
ing Parambanan patinggi
pacak Radèn Angabèi Sumadita

malih ingkang kawuwusa
nênggih bok bakul garêji
wismanipun ing Katandhan
jalimêt pambakulnèki
tan ajrih dèn larangi
samana Surakartèku
rêmpêk lawan Mataram
dol tinuku dèn pêpêti
ingkang maring ing baris Mangkunagaran

lamun ana wong adagang
sabarang wus dèn undhangi
mring baris Mangkunagaran
lamun kawruhan Kumpêni
ingarah dèn cêkêli
binandanan tinalikung
sapih wong dêdagangan
wus kathah ingkang bilahi
nora mangan uyang wong Mangkunagaran

nora na wong bisa nginang
rong ratu ingkang mêpêti
wong akèh uyang ngêrangsang
sabên dina minggat sami
mung bok bakul garêji
andêmêr anyolong laku
lampah dalu kewala
enjinge praptanirèki
kinarubut dagangan sakêdhap têlas

bakul gêrji tinimbalan
mring pangran ing ngarsanèki
dinangu sira wong apa
ana ing Surakartèki
apa rôndha sirèki
miwah somahana iku
bok bakul aturira
ing Katandhan kula gusti
sayêktine kula inggih wong somahan

awon-awon pan kawula
inggih bojoning prajurit
Ki Ngabèi Udanpanas
lêlurah wong Durapati
pan inggih kang nindhihi
paos Bung Ngampèl pukulun
pangeran angandika
yèn mangkono sira iki
prajurit jro ingkang dadi lakinira

prajurite jêro pira
yayi prabu ing saiki
ni bakul gêrji tur sêmbah
wolung atus dèrèng luwih
apa arane sami
prajurite adhi prabu
ni bakul gêrji nêmbah
prajurit kawan dasèki
kalih atus kang asikêp waos binang

lêlurahipun sakawan
Mesabothi Mesaathik
Jalamprang Mesakakatrang
prajurit namèngyudèki
satus kang sikêp sami
waose gêlathik mungup
Lurah Rôngga Wêrcita
Dêmang Wêngkêr kang satunggil
satus malih wong Dorapati punika

lurahe laki kawula
satunggile udan riris
saragni satus lurahnya
inggih pun Mesajaladri
satus malih nisihi
pun Mesasura ranipun
Dorapati punika
Bung Ampèl sikêp ing jurit
tamtamane waos cêmêng pinodhang mas

lare-lare kawan dasa
sikêp karbin alus sami
katanggunge kalih dasa
lêlurah pun Panji Gringsing
Lurahe Yudapati
lawan Tirtakusumèku
liya saking punika
sawêg tinata nèng wingking
ingkang sampun pacak lurugan punika

pangeran malih ngandika
lakimu apa wong Bali
dene nama Udanpanas
apadene Madurèki
ni mbok gêrji wotsari
têtiyang Jawi satuhu
kalêbêt tiyang kina
Lurah Kablitaran nguni
gulang-gulang kang nama pun Jaladara

pangeran asrêp tyasira
yèn kaya mêngkono bibi
apa ta sira kaduga
anglêbokna layang mami
matur bakul garêji
inggih kadugi pukulun
nyênyambat kang prayoga
iya iku wong apikir
wadon-wadon tinari sirèku kêna

sira bisa têtêmua
lan Ngabèi Wôngsaniti
lêlurah wong suranata
matur ni mbok bakul gêrji
guru dalêm pan inggih
dhatêng kawula ambiyung
lah iya layang ingwang
tibakna mring Wôngsaniti
sun wangêni bibi sira patang dina

katampane miwah ora
sira têmua lan mami
rewangana andêdonga
sun iki kawêlasasih
kapêlanggrang ing pikir
ni bakul gêrji asaguh
wangsul ing tigang dina
pinaring lorodan nyamping
sinungakên surat ni bakul umangkat

lampah dalu praptanira
ing nagari bangun enjing
ni bakul tangi sakêdhap
tangine bêbêthak sami
lakine dèn aturi
Kyai Udanpanas gupuh
praptane ing Katandhan
nyaine abisik-bisik
lah kiyai aku iki olih layang

Pangeran Mangkunagara
iya ingkang akêkirim
maring anakmu ing kana
Mas Ngabèi Wôngsaniti
iya turna tumuli
bok pinarêng iku besuk
yèn anakmu milua
milu nanggung ananggoni
pan mangkono iku layange pangeran

sinuhun nurut kewala
yèn anakmuangaturi
ya kiyai pan pangeran
panarine marang mami
apa sira kadugi
ngaturêna layang ingsun
maring kangjêng suhunan
aturku inggih kadugi
ing aturku pan botên saking kawula

saakal-akal kawula
yèn anakmu mas ngabèi
kang ngaturna mring sang nata
yèn wis bênêr iku nyai
iki ta karêp mami
ing asar andhap sirèku
sêpining wong têmua
kowe nyai aja lagis
anggawaa malinjo durèn sêmôngka

bok andangu anakira
si paman sampun udani
iya sira umatura
pan paman têka ngamini
sakarsa-karsanèki
ing kabêcikan tinêmu
marèkakên wong aprang
iya golèk apa maning
pan anakmu wus mupugi ing aguna

sayêkti iku waspada
dadining ala lan bêcik
wong tuwa darma kewala
ngalor ngidul jurung amin
wusnya ingsun amulih
mung aturna taklim ingsun
nyai nuli mangkata
ingsun mulih mring Kusambi
nyai garji mangkat maring Suranatan

ing wanci sawusing asar
wau ni bakul garêji
bêkta panganan sadhulang
ing Wôngsanitèn wus panggih
jujug ing masjid alit
Ki Wôngsaniti kapangguh
kagyat bok gêrji prapta
agupuh bibi ing ngriki
sore-sore si bibi asigra mana

ngaturkên sal-angsalira
wau ni bakul garêji
durèn malinjo sêmôngka
mèsêm Ki Mas Wôngsaniti
adat têmên si bibi
wruhe kadoyanan ingsun
nulya marpêki lênggah
sarya ngaturakên tulis
sêrat paran bibi anulya tinampan

lajêng binuka winaca
pèngêt sarta salam mami
Dipati Mangkunagara
senapati ing ajurit
lagya angsal salarik
kinèndêlan sarta jêtung
bibi nora kayaa
wahyu aibbing Hyang Widi
dene kongsi si bibi dadia marga

ngungun-ngungun sadangunya
Ki Ngabèi Wôngsaniti
tinutugakên winaca
surat Pangeran Dipati
Mangkunagara nênggih
kang lagi kawêlasayun
luput amurwakara
tan wruh yèn durakèng bumi
mangkya dadi bêburon kadi mênjangan

saking yêkti tanpa tanah
mangke Paman Wôngsaniti
kula têmpuhkên si paman
pulihe tyase sang aji
bok maksih amutungi
kula nguni ingkang luput
sang nata krêp utusan
kula sêmbrana ing nguni
kula mangke kapok lamun dèn apura

punapa inggih sang nata
wus lila ing lair batin
lamun kula amanggiha
ing pakewuh tan sayogi
saking tyas tidha budi
sumimpang pakarya ayu
punapa inggih muspra
ing batin kula puniki
yèn manggiha inggih pati siya-siya

mangke kula wus angrasa
kalamun sri narapati
yayi Prabu Surakarta
pan inggih tan wontên malih
ngujurna maring mami
praptaning antakaningsun
paman kula sumôngga
ing karsane sri bupati
datan ana pantês pangungsèn asmara

mangkana Kyai Ngabèi
Wôngsaniti dalunira
saos marang jro kadhaton
sêrat kang prapta binêkta
ing dalu katurira
duk winaca sang aprabu
gumujêng sarwi ngandika

ya wong kang mangkene iki
pikir sok gêgalak racak
wêkasing don tanpa gawe
kapriye iki bêciknya
yèn nora kinukupa
nora katon alanipun
antêpa wong asêsanak

yèn kalakona upami
nêmu pati siya-siya
sanadyan sinandhang dhewe
apêse gêgawa iya
maring kang kathah-kathah
yèn nora karêksa iku
tan wurung bubrah darajat

angsulana dhewe dhingin
gawaa parentah ingwang
yèn nyata têmên wus kapok
layang iku unèkêna
yèn têmên-têmên kangmas
nuli kaanaa iku
lakuning wakil bicara

wong roro salah sawiji
kang dadia awak-awak
môngka wakil bicarane
yèn nora Kudanawarsa
Kakang Mas Mangkuningrat
têtêmua lawan uprup
miwah lawan jênêng ingwang

yèn nora mangkana ugi
ingsun tan duwe pangeman
rêbut bêgja dhewe-dhewe
aja kakèhan pangôngka
aran wus nêdya nêmah
saiki namane têluk
dhingin namane pondhongan

lah ta iya angur êndi
lêbur datanpa kukupan
iya yèn rindhoa kiye
mulane aja kakehan
pikiran kakang êmas
uwis rupak mangsanipun
nora kêna landhung karsa

sadalu Ki Wôngsaniti
dènira apagunêman
lan sang nata nèng panêpèn
pitungkas dalêm wus têlas
enjing sawêdalira
Ki Wôngsaniti agupuh
nyai gêrji ingaturan

karya sêrat sampun dadi
nyai gêrji praptanira
Ki Wôngsaniti lingnyalon
bibi puniki kang sêrat
kula kang darbe layang
nanging puniku kang mêngku
satimbalane sang nata

sapisan iki ta bibi
dika têmu lan pangeran
nuli kula nutugake
dika matur mring pangeran
nuntên ngaturna sêrat
mring kang rayi sang aprabu
kabêkta dika kewala

wus mathêm nyai garêji
sêrat sampun tinampanan
sapraptane ing wismane
manggil anak putunira
mangkat pukul sadasa
wanci asar sêlak jawuh
sipêng dhusun ing Paseban

sarêng byar angkatirèki
pukul wolu praptanira
ing barisan sami kagèt
enjing têmên nyai prapta
wus katur mring pangeran
sigra tinimbalan gupuh
têlung gêthèk praptanira

wus katur suratirèki
binuka mèsêm kadhadha
yêktos wutuh sarirane
mangkya karsane sang nata
yèn têmên-tinêmênan
linabuhan dadi bubuk
sang nata tangguh nanggulang

lamun kangmas maksih cilik
kaya ingkang dhingin ika
iya aja gêpoksenggol
wus padha ungkur-ungkuran
pangeran lêga ing tyas
karya sêrat badhe katur
dhatêng kang rayi sang nata

nanging sêrat maksih wingit
mila ni gêrji kewala
sigra sinangon angkate
kunêng wau Sri Narendra
Prabu ing Surakarta
nimbali mring tuwan uprup
sinungan wruh suratira

kang maring Ki Wôngsaniti
uprup langkung sukanira
umatur dhatêng sang katong
kadi kapok ing punika
inggih Mangkunagara
lumayu kabutuh-butuh
inggih sêdhêng kinukupa

gih pun Bapak Wôngsaniti
nuntên tuwan aputusan
kula bêktani kanthine
apan inggih pun Kêrkêran
sang nata angandika
yèn praptaa layangipun
sapisan êngkas kewala

uprup sira iku nuli
lan Wôngsaniti rêmbuga
matênge nuli kalakon
uprup umatur sandika
pun bapa kula undang
pamit mêdal tuwan uprup
sapraptanira ing jaba

manggil Kyai Wôngsaniti
sapraptane têtabean
uprup aririh têmbunge
bapa paran ta baiknya
dika besuk mangkata
kula bêktani puniku
Si Kêrkêran dika gawa

tuwan ingkang kula anti
pangeran ngana layang
dhatêng kang rayi sang katong
uprup iya bênêr bapak
lagi surat mring bapak
bapak dika yèn lumaku
nganggoa cara maksiyat

kula wèh bapak kulambi
bapak dika go sikêpan
punika kameja ijo
têkan rangkêpane pisan
bapak nuli dadia
wus tinampan sigra mantuk
prapta wisma gya kinarya

kunêng ni bakul garêji
praptanira wanci asar
lajêng dhatêng Wôngsanitèn
tan mampir ing wismanira
wus prapta Suranatan
gupuh dènira lumêbu
kapanggih anèng pandhapa

dene agêlis si bibi
nulya ngaturakên surat
langkung lêga ing manahe
Ki Wôngsaniti lingira
lah bibi kula bêkta
pêpanggihan lawan uprup
sampun kongsi cucul dika

sigra binêkta mring loji
maksih ngangge prajuritan
ni bakul gêrji mathethe
sapraptane uprup mulat
nuju wontên ing jaba
sigra têtabean gapyuk
Mas Wôngsaniti lingira

lah tuwan nyai puniki
kang dinuta mring pangeran
ingkang sok bêkta surate
lah punika angsal surat
badhe katur sang nata
môngsa borong tuwan uprup
binêkta mring kantor sigra

uprup anggung dènnya nglirik
eram dènnya prajuritan
alah lanang pêthènthènge
tuwan uprup atêtanya
Pangran Mangkunagara
kari pintên baturipun
nyai gêrji aturira

abdine ingkang turanggi
tigang atus mung punika
dene inggih lamun rèrèh
gangsal atus kêkapalan
dharatipun punika
inggih wontên pitung atus
sampun botên sagêd wêwah

ngaturkên suratirèki
kang saking Mangkunagaran
Johan Abraham lingnyalon
dawêg bapak manjing pura
dika sami wontêna
si nyai dimène mantuk
sayah mêntas alêlampah

nyai gêrji lajêng pamit
uprup akèn ngambil arta
sinangonan wolung kêton
lurik kêmbaya sakêbar
bok gêrji langkung suka
sarêng mangkat lawan uprup
uprup praptanirèng pura

panggih lawan sri bupati
sêrat katur ing sang nata
uprup sarwi matur alon
pun bapa inggih nèng jaba
sarêng lawan kawula
kinèn animbali sampun
Wôngsaniti praptèng ngarsa

sang nata amaos tulis
akathah prasabênira
nuwun apuntên lupute
kalangkung tidha upaya
mangke sakarsa-karsa
dhumatênga lara lampus
pun kakang botên suwala

pun kakang tan nguningani
pakèwêde kang bicara
Kumpêni rênggang rapête
môngsa boronga sang nata
pun kakang tan uninga
inggih mung suwitèng ratu
pêjah gêsang tan uninga

kèndêl dènnya maos tulis
iki uprup kaya paran
iya sabêcik-bêcike
apa nuli wèh wêruha
marang Dêlèr Samarang
uprup alon aturipun
pan inggih tuwan antosna

lamun sampun anuruti
sapamundhut padukendra
praptaa awak-awake
salah satunggal punika
gih pun Kudanawarsa
yèn tan Kudanawarsèku
Rayi Pangran Mangkuningrat

paran Bapak Wôngsaniti
apa bênêr atur ingwang
Ki Wôngsaniti anthuke
gih bênêr puniku tuwan
botên angayawara
tuwan manawi marucut
uprup alon aturira

gih pun Bapak Wôngsaniti
lampahe pênêd nuntêna
ya ta ngandika sang katong
êmbèn bae lumakua
ya karo Si Kêrkêran
iku pitayane uprup
uprup alon nambung sabda

iya bapak wus prayogi
besuk ngarêpakên môngsa
matêngkên rêmbug lan ingong
uprup sampun pamit mêdal
Wôngsaniti praptanya
ing wisma ngundhangi sampun
kônca kang badhe binêkta

gêdhong kaparak nguruni
sami panèkêt nyatunggal
sapraptanira ing êmbèn
sampun pinaring ing layang
samakta siyaganya
wontên kuda têlung puluh
satus lawan ingkang dharat

sampun mampir maring loji
uprup mulat latah-latah
si bapak wus dadi anom
abagus kaya pangeran
ikête cêmukirang
pinaringan ing sang prabu
lawan sapaningsêtira

nyampinge lurik patani
paningsêt cindhe puspita
rasukan kalejo ijo
baludru ijo lancingan
panji-panji pasmèn mas
rangkêp kotang bajonipun
mubyar kancing sama rupa

turanggane dèn paringi
kore dhawuk kasèmbukan
pun Garnat kuda wastane
Adipati Mangkupraja
ambêktani urunan
wadya sragêni wêwolu
lawan sikêp kalih wêlas

uprup pitungkase ngênting
saking ing loji wus budhal
pukul sanga ing angkate
lawan Dêmang ing Pacitan
Dêmang Suralêksana
nginte siyos wandenipun
Ki Wôngsaniti lampahnya

dupi siyos anarêngi
nèng ngarsa nênuntun marga
Dêmang Suralêksanane
kêkapalane sadasa
asri ing lampahira
kadya lampahe tumênggung
kapara asri punika

pan ijêm payungirèki
sorot kuning pinarêmas
kêkalih waos ulêse
bokor madharan ambêkta
lante ulês sangkêlat
ampilan turôngga wolu
sami rare munggèng ngarsa

Dêmang Pacitan tinuding
dhingini atur uninga
Mas Wôngsaniti wiyose
budhal ing dintên punika
saking ing Surakarta
caraka dêmang wus mamprung
lampahe nyongklang adhean

praptaning barisan nênggih
jêng pangeran nuduh lampah
sakawan para mantrine
yèn badhe tanggêl ing lampah
ing dhusun lèr Paseban
sêdhêng inêpna ing ngriku
esuke sêdhêng praptanya

pukul wolu bae prapti
Ngabèi Sindu alangan
kang nyaosi sugatane
sampun amragat maesa
nèng dhusun ing Paseban
wau mantri kang amêthuk
wontên lèr dhusun Paseban

sampun asar wancinèki
mantri jêro sami cingak
mulat sarakit-rakite
dene lurah suranata
gumêdhug nora nyana
kang ngiring garudukipun
lan dhapure prayayinya

angungkuli pra dipati
mèh kadya para pangeran
bagus wingit pasêmone
wus apanggih ingaturan
tanggêl lampah sampeyan
inggih ing ngriki sadalu
enjinge botên rêkasa

wus makuwon sawadyèki
papan sampun pinaryoga
rinêsikan saosane
kêbak tlundhag kir-ukiran
sigra asung sugata
jodhangan prapta supênuh
mantri jro pamit sadaya

ngriyini lampahirèki
wanci rêp ing praptanira
lajêng sowan adêdalon
lan Kyai Kudanawarsa
para mantri sadaya
wau mantri kang tinuduh
Ngabèi Jayaliyangan

wus katur ing lampahnèki
pamêthuke dutèng nata
miwah dènnya mrênahake
sadalu ing sipêngira
inggih langkung prayoga
jêng pangeran lon andangu
bature ana wong pira

Jayaliyangan wotsari
kuda tigang dasa gangsal
wontên sawidak dharate
dene lurah suranata
lakune têka rowa
Jayaliyangan wotsantun
anuhun inggih sêmbada

inggih lawan kang dèn iring
kula angungun kalintang
mring Kudanawarsa linge
kyai kula botên nyana
kang lumiring ing ngarsa
kula nyipta wontên tamu
pan inggih wong agung liya

kang arsa kula takèni
saure inggih punika
Mas Wôngsaniti lampahe
kula gêgêtun kalintang
pênêd-pênêd akathah
kang ngiring tênaganipun
kadi wong ngiring santana

nuli kang dèn iring kèksi
songsong ijo sasorotan
kulambi kuleja ijo
sikêpan arangkêp kotang
udhênge cêmukirang
patani bang nyampingipun
paningsêt cindhe puspita

êpèk kamus irêng nênggih
binalênggi ing toya mas
suwasa ulêr lulute
katimang cawi suwasa
sêmu panganggenira
dhasare inggih abagus
kadya Satyaki cangkrama

wontên èmpêre sakêdhik
kadi Suramangunjaya
kancane nauri bêkès
pan maksih bagus punika
mugi Jayawikôngka
wontên kêdhik iribipun
nging maksih bagus punika

pangeran ngandika aris
bêcike Kudanawarsa
batur saana-anane
bêcik urmat baris uga
matur Kudanawarsa
inggih ing salêrêsipun
duta salirèng narendra

dalu wadya dèn undhangi
enjing dèn pacak samêkta
saragni lan panumbake
ya apa ana sawidak
kang padha lagi prapta
kang maksih anganggo cênthung
Kudanawarsa pucungan

kadi langkung abrit cêmêng wontên satus
saking kathah prapta
mirsa yèn paduka mangkin
carêm lawan ari Prabu Surakarta

milanipun wadya kang wus dhongkol nusul
ngraos tan kabuwang
manggih aprang angsal kanthi
kathah prapta sami nutugakên trisna

ya ta wau datan kawarna ing dalu
enjing sami tata
mêndhapi pakuwonnèki
binaladhah tinaruban ngajêngira

kang tinuduh Kudanawarsa ta mêthuk
kuda kawan dasa
amêthuk saloring kali
bêkta lêmpêr satalam jagung bakaran

kupatipun satalam iwak batutu
dublêg kuwalinya
ingulêsan janur kuning
Mas Ngabèi Wôngsaniti enjing budhal

kang amêthuk Kudanawarsa gènipun
satêngah onjotan
ngrêsiki ngandhap kusambi
mawi widhig akubêng mawi seseban

duk kadulu ingaturan kèndêlipun
raka jêngandika
Kyai Kudanawarsèki
ingkang mêthuk ing ngandhap kusambi ika

ya ta wau Mas Wôngsaniti andulu
mudhun saking kuda
Kudanawarsa marani
sarêng tundhuk gapyuk dènnya sêsalaman

milanipun adhi kula kinèn mêthuk
wantu sami tuwa
enjing pêrih ingkang galih
nyaosakên panulaking pêrih manah

alon muwus Kyai Kudanawarsèku
payo saosêna
iku padharaning adhi
akêmbulan nadhah katiga kêkêran

wusnya tuwuk asarap sami pikantuk
lorod maring wadya
wusnya nigan budhal sami
lampahira saparon onjotan prapta

wus kadulu jirap pasanggrahanipun
wus cêlak tumêdhak
Mas Ngabèi Wôngsaniti
akêkanthèn kalawan Kudanawarsa

pangran mêthuk munggèng kikising têtarub
angawe anyandhak
binakta marang pandhapi
linênggahkên ing kursi ajêng-ajêngan

ya ta wau Kêkêran tinunggal lungguh
lan Kudanawarsa
Mas Ngabèi Wôngsaniti
ngaturakên surat saking ari nata

binuka wus winaos kadugi sampun
gumujêng pangeran
saryanggung dènnya anglirik
Ki Mas Wôngsaniti kang anggung sinawang

sang aprabu paran mangke watakipun
kula mangke paman
sampun nêmah nêdya mati
pintên banggi ing wuri amanggih gêsang

tiyang lunyu inggih paman cacadipun
dene trah Mataram
Ki Wôngsaniti nauri
sakalangkung cacade donya ngakerat

botên arus bêndara wong agung lunyu
apês ing ayuda
darajat lumayu gêndring
yèn wong agung sampun tinilar darajat

yêkti kuwur sapolahe ngawur-awur
pangeran alatah
paman lah kula puniki
anggorohi nanging goroh ing Walônda

wartinipun kapir wênang dèn balithuk
Wôngsaniti turnya
nadyan kapir-kapir kaki
pan Walônda wus mênêdi awit canggah

saking buyut mêdalkên karingêt sampun
anglabuhi karya
anjunjung karaton Jawi
sawarnine trah Mataram kapotangan

yêktinipun anggèr sampeyan puniku
lamun amiliha
mêngsah sayêkti basuki
mung satunggal kang kuwawi tuwan mêngsah

sawabipun sampeyan anambi kukum
yèn liya tan angsal
amung rama tuwan swargi
kang sinuhun sumare anèng Nglawiyan

liyanipun tan kêni padukamungsuh
mêngsah wong atuwa
kukumollah botên kêni
nadyan mênang-mênang panglulu kewala

yèn panglulu botên kangge tigang taun
sataun kewala
wangsul maring asor malih
ingkang pundi liring wênang kang minêngsah

aturipun rama paduka sang prabu
sumare Nglawiyan
dhatêng kang raka rumiyin
pangran arya kukum dèrèng kalêrêsan

milanipun rama paduka karuhun
narima nalôngsa
botên nêdha amrih pati
mring sampeyan botên nêdya karisakan

milanipun pun Rajaniti karuhun
mrih manggih dêduka
yèn sampuna tiyang lami
kalampahan pun Rajaniti kalunas

dosanipun kala sampeyan tinukup
Sakèbêr punika
lumantar tuwan abaris
Rajaniti katur ing rama paduka

nuduhakên dhatêng Sakèbêr pukulun
paduka lumajar
amor lan abdi lit-alit
Rajaniti dhatêng Sakèbêr tinêdah

hèh dèn gupuh Sakèbêr inggih puniku
kang audhêng pêthak
Pangran Mangkunagarèki
pun Sakèbêr wangsul nuntên anyanjata

tuwan gupuh narik dhuwung cara Wangsul
katur rama tuwan
sumare Nglawiyan nguni
duka nêpuk kadya anglunas-nglunasa

dadosipun paduka amalih mungsuh
sami-sami tapa
kalamun dèrèng prayogi
pan wong tuwa milalati dèn mungsuha

ngandikarum paman kiyai puniku
gih kiyai sultan
dèrèng kenging dèn wanèni
kang punikadosa ing kalih prakara

wong asêpuh katutuh ing marasêpuh
nênggih kalih pisan
dunungipun pangabêkti
nunjang parang pangeran alatah-latah

pan kalantur dèrèng wontên kang atutur
pikir ngayawara
nuruti bramaning galih
mila paman sarira kaponthal-ponthal

botên rujuk kawula ananjuk-nanjuk
rungsang karangsangan
lunga ngênthir pothar-pathir
kocar-kacir kacicir tan kêna mêncar

pan kacakup anusup-nusup tan cukup
mèh thithik kacandhak
bosên tan bisa basuki
saparane umpêtan wus kapêpêtan

milanipun anggèr dèn kêkêl anungkul
wong wangkot kabrengkal
yèn arubuh angrubuhi
mring wong cilik punika tan tumut dosa

ngandikarum Pangran Mangkunagarèku
inggih putra dika
Dhimas Mangkuningrat benjing
asarênga lampahe kalih pun paman

lan tumênggung satunggil Pringgalayèku
môngsa borong paman
kature marang sang aji
ing cêguke tuna dungkaping bicara

sang aprabu dèn kathah apuntênipun
wus sah kang bicara
samakta badhe lumaris
Pangran Mangkuningrat lawan Pringgalaya

tan kawuwus ing marga amung sadalu
anèng pabarisan
Mas Ngabèi Wôngsaniti
budhal enjing lan Pangeran Mangkuningrat

angsul-angsul kang sêrat binêkta sampun
Pangran Mangkuningrat
lampahira kang umiring
liyan dharat kêkapalan pitungdasa

mung sadalu enjinge pukul sapuluh
baris Kayuapak
tinuduh bupati siji
kang amêthuk Tumênggung Jayanagara

wus kapêthuk kidul dhusun Tawiyèku
Kapitan Bèl dènnya
mêthuk kapêthuk ing Samin
têtabean sakêdhap lajêng sarkara

ya ta wau sapraptanirèki
Kasampangan uprup aparentah
baris urmat dragundêre
salutnan salawe wus
Kumpni Islam satus wus prapti
saos ana kuwonnya
Kasampangan rawuh
lurah niyaga satunggal
lan kagungan dalêm salendro wus enjing
mijil nèng Kasampangan

ing Sampangan pangeran duk prapti
sami têdhak saking kudanira
Wôngsaniti Kapitan Bèl
wadya pinarnah sampun
Pasampangan pakuwonnèki
pangeran lajêng sigra
numpak ing parau
mung bêkta abdi sadasa
Pringgalaya sakawan baturirèki
kilèn bangawan prapta

Kapitan Bèl sigra dènnya nganthi
anèng kanan lajêng lampahira
Ki Wôngsaniti kèrine
Pringgalaya ing pungkur
praptanira baris ngurmati
uprup mêthuk nèng jaba
têtabean gapyuk
binêkta manjing praptanya
jroning loji wus tata munggèng ing loji
urmat mariyêm munya

kaping sanga wadana jro sami
sêsalaman sami kang atuwa
sami abujung kang anèm
pangran asrêp tyasipun
mulat Sasradiningrat nênggih
mèsêm sarwi ngandika
Sasra ta sirèku
sun tingali gêlis tuwa
matur dhêku gih bêndara kadipundi
sampun janjining badan

tuwan uprup pamuwusnya aris
Bapak Tumênggung Puspanagara
wus tanggung iki wayahe
yèn banjura malêbu
esuk bae pangeran iki
matura ing sang nata
mêngko yèn dinangu
gya larih janèwêr mêdal
Wôngsaniti sampun dèn caosi sopi
rame agêgujêngan

larih ping tri pangran dèn aturi
aso makuwon ing Kasampangan
yèn badhe enjing lêbête
sarêng bubaranipun
Kapitan Bèl kang tumut malih
ngatêr ing pasanggrahan
wau praptanipun
sugata wus panggih aglar
kang salendro adangu munya angrangin
pangeran wus alênggah

Kapitan Bèl sampun pamit mulih
enjing kewala prapta amapag
kang kantun eca lênggahe
niyaga lurahipun
tinimbalan prapta ing ngarsi
Pangeran Mangkuningrat
mèsêm ngandikarum
prayayi kônca niyaga
ingsun jaluk pêpatutan awak mami
urmatira gamêlan

sêmbadane ing gêndhingirèki
wong mêntas prapta kaponthal-ponthal
iya satiba-tibane
ing ngriki praptaningsun
pêpatutên tibaning gêndhing
lurah niyaga mênggah
dangu tan umatur
angatag malih pangeran
lah ta mara wèhana murah sun iki
mèsêm ing tyas graita

dhuh bêndara sampeyan puniki
mundhut gêndhing inggih gêndhing lunta
pangeran suka gujênge
gih môngsabodho ngriku
rame gujêngira miyarsi
suwuk ingkang gamêlan
nuntên angkatipun
wau ingkang gêndhing Lunta
sigra dhahar pangeran eca kang galih
nutug dènira dhahar

sri bupati sampun amiyarsi
lamun ingkang prapta rakanira
nanging tan lumêbêt mangke
sawab kasêlak dalu
badhe enjing sowan ing puri
ing dalu tan winarna
ing enjingirèku
sang nata ngundhangi wadya
urmat baris yèn kang raka mangke prapti
saragni kawan dasa

lan niyaga gôngsa Carabali
Kapitan Bèl enjing praptanira
ngirid pangeran praptane
ing loji agêngipun
urmatira mariyêm muni
tan dangu dènnya lênggah
lajêng lawan uprup
binêkta munggèng kareta
satêdhake saking kareta gya muni
kang Carabalèn ngangkang

Mangkuningrat ing busananèki
prajuritan pan lurik kewala
bajo nunggil lancingane
kêkalih dhuwungipun
carabalèn ingkang satunggil
kadya Pangeran Sampang
ing pasêmonipun
praptanira jroning pura
sêsalaman lan ari sri narapati
wusnya ngaturan lênggah

nanging dèrèng kêni dèn lakoni
dupi wau ningali sang nata
anggung barêbês waspane
dangu antaranipun
sampun sami sarèh ing galih
sang nata atêtanya
kakang mas rahayu
ing salampah jêngandika
matur dhêku sang nata inggih basuki
nata malih ngandika

tuwin Kakang êmas Adipati
Mangkunagara sami raharja
kakang mas ing sawingkinge
umatur taklimipun
Pangran Mangkuningrat anuli
angaturakên sêrat
ing pamundhutipun
saking rasukan kewala
duk tinampan binuka sinuksmèng galih
mèsêm sri naranata

katri uprup sami munggèng kursi
dangu sang nata apêpoyokan
kakang mas mulus kesahe
dèrèng burik karuhun
ingkang raka nauri aris
duk rama jêngandika
sultan angadhatun
inggih wontên Kabanaran
langkung sangêt gèn kula sakit palênthing
kadi pêjah-pêjaha

nanging kangmas pantês mawi burik
rumiyin duk alagis kewala
sêmu mangke rêng-rêng mangke
ingkang raka angguguk
witing rama paduka mangkin
gih paman Singasêkar
inggih sakitipun
ing taun wingking punika
kala raka paduka kakang mas baris
Pranaraga Mamênang

dèn aturi pan lagya asakit
sakit cacarên amundhut toya
ing warti langkung sangête
Ramanta Singasantun
kadi botên pangandikaji
yèn mêwahi patuta
malah mindhak saru
ulêse kuning punika
angandika ing mangke gène nèng pundi
pun Paman Singasêkar

matur nêmbah nèng Mambêng samangkin
manahipun tan wontên ing teja
angucira salamine
rumiyin jêne bagus
inggih paman ing Singasari
alon matur kang raka
sayêkti yèn bagus
nanging acêblèh kewala
kirang sêmu sang nata ngandika malih
kalih jêng paman sultan

kalih Paman Arya Singasari
bagus pundi kang raka turira
punika dede timbange
kantun sakaliripun
kantun sêdhêp kantun prak ati
manisipun sambada
miwah gandêsipun
wiraga dhapur pidêksa
gandêsipun anglangkungi tiyang èstri
pun Sawit pan kasoran

sami suka gumujêng sakenjing
prakawise amung tigang kêcap
gêgujêngan ing dangune
sami-sami wong agung
kula inggih dèrèng mênangi
kados rama paduka
gandês luwêsipun
kiyai sultan punika
yèn ngandika dèn ping kalih ping tigani
mindhak pantês kewala

inggih kangmas lajêng sapuniki
botên kantos wangsul mring barisan
kula duk putusan mangke
dhatêng dêlèr asung wruh
miwah dhatêng nagri Batawi
kula badhe utusan
kalawan pun uprup
anglantakakên manawa
kakang êmas pangajêng-ajênge lami
sawab putusan kula

ngantosi srat kang saking Batawi
sapa uprup kang sira tanggênah
iya gêgadhèn têgêse
pun Braham badhenipun
alpèrès ing jalan kaki
sang nata angandika
dene bocah ingsun
patang puluh bêbêkêlnya
sun gawa ning jajare pêpitu sisih
angkate besuk apa

uprup matur sumanggèng sang aji
yèn pênêde inggih angantosa
surat ingkang saking dêlèr
sang nata ngandikarum
iya bênêr bêcik anganti
kang raka pamit mêdal
sarêng lawan uprup
Carabalèn sigra munya
rakit tanjak sadaya kang anjajari
satus sawidak binang

praptèng jawi nitih karetaglis
lampahira uprup lan pangeran
sampun prapta ing lojine
pangeran pamit laju
sayah marang pakuwonèki
binêtanan kareta
sigra dènnya laju
kilèning bangawan prapta
têdhak saking kareta pangeran aglis
lajêng numpak baita

praptanira ing pakuwon muni
gêndhing Lunta Pangran Mangkuningrat
kinèn nyuwuk gamêlane
nimbali lurahipun
lah patutên salina gêndhing
pan ingsun uwis seba
marang sang aprabu
wus mari kalunta-lunta
ing têgêse ingsun wus têtêp nèng ngriki
kaya tinandur mana

têtanduran anyar kang upami
iya nuli oyod arondhona
dèn abêcik sêsirame
lurah niyaga matur
gêndhing Rondhon pinundhut mangkin
pangeran angandika
môngsa bodho ngriku
gêndhing Rondhon sigra lêkas
Pangran Timur anulya dhahar tumuli
nutug panadhahira

uprup lawan kangjêng sri bupati
sami utusan dhatêng Samarang
tur priksa lamun tundhuke
dhatêng wak-awakipun
Pangran Mangkunagara mangkin
kadange kang dinuta
mangke inggih sampun
nèng nagari Surakarta
dadya dêlèr prasamya amangun pikir
prayogining prakara

Istimolor dinutèng sang aji
mring Sêmbuyan ngaturi uninga
Mangkunagara tundhuke
sultan angandikarum
iya Molor tarima mami
sira iku dinuta
marang anak prabu
têluke ikumanawa
jaluk miji marang Kumpêni pribadi
yèn nora mangkonoa

jaluk urun sawah maring mami
yèn sawahe iku ya urunan
dadi amiji têgêse
yèn sawah nora urun
iya iku nora amiji
dene bobote sawah
Mangkunagarèku
yèn sawah Pajang Mataram
patang èwu tikêl lan bapakne dhingin
rong èwu kangmas arya

lamun bumi ing môncanagari
têka rongèwu iya luwiha
iku bobote bumine
matura anak prabu
yèn mangkono pratikêl mami
mayor nulya pamitan
mung sipêng sadalu
anèng barisan Sêmbuyan
sapraptane lajêng sumiwèng Narpati
Prabu ing Surakarta

kunêng wau kang winuwus malih
kangjêng sultan sampun pêparentah
bubarkên baris sakèhe
nanging pangantinipun
lamun Pangran Mangkunagari
wus manjing Surakarta
gène bubaripun
prajurit putra Madura
bubarira mêdal ing môncanagari
mampir ing Surakarta

kangjêng sultan kathahe ngintuni
mring kang rayi Panêmbahan Sampang
kuda pêksi pangajênge
Panji Kartayudèku
Kartasari wus dèn timbali
balane Dunggon gènnya
lan bala Madiun
panji kalih ingandikan
praptanira ing ngabyantara narpati
angujung pamit samya

angandika wau sri bupati
umatura marang pamanira
taklim ingsun kapindhone
dhingin jaluk maring sun
Dewaningsih sêlire swargi
kang kalap Pringgalaya
iku kang jinaluk
duk panjaluke maring wang
maksih anyar dèn ningkah Pringgalayèki
mêngko ta Pringgalaya

wus ngêmasi rôndha Dewaningsih
paran karsane ramakmu kana
iya apa ing samangke
misiha karsanipun
sira karo kang ingsun todhi
yèn wani ananggunga
karsane ramakmu
gawanên samêngko iya
Dewaningsih sun gawakakên sirèki
radèn kalih tur sêmbah

duka dalêm kula tan winênang
amung aprang padamêlan kula
botên winêling liyane
dene paduka dhawuh
kang punika pun Dewaningsih
kula matur kewala
yèn paduka dhawuh
malah arsa binêktakna
mring kawula pan ajrih botên winêling
prakawis kang punika

angandika alon sri bupati
yèn mangkono matura kewala
yèn misih karsa dèn age
anaa dutanipun
radèn kalih sami ngabêkti
nèng lêbu dalamakan
ing sasampunipun
angujung Ratu Kancana
lajêng pamit pinaringan sawarnaning
nêmbah wus sami mêdal

lajêng sakêdhap pamit ing loji
Uprup Yan Hèndrik Johan Abraham
utusan angatêrake
Kapitan Bèl tinuduh
wangsulira ing Sukawati
lajêng ungkur-ungkuran
wau lampahipun
wuwusên ing Surakarta
wiwit malih dènnya pêparon nagari
sami iras-ingiras

Ki Ngabèi Tirtanagarèki
Lurah Kadipatèn karepotan
dènnya nadhahi parone
kirang ing mantrinipun
anglawani paroning bumi
mantri kèh kapêndhêtan
manjing patang puluh
Ki Ngabèi Ônggasara
udan riris ing mangke dèn suwun malih
ragi mudhêng ing cacah

winangsulkên ing Kamantrèn malih
dorapati kalurahanira
Panji Gringsing kang ginawe
sinalin namanipun
wus anama Mesatankongkih
kalurahan tamtama
pan bêbêkêlipun
Kudasisimping kang nama
inginggahkên ing punika nama Panji
Panji Suradilaga

sarta pangwasa dipun wêwahi
mêngku prajurit ing jro sadaya
kadya mayor pangwasane
mangkana kang umatur
uprup dhatêng sri narapati
lampahipun pun Braham
pênêd nuntênipun
prandenipun mangke tuwan
gih Nikolas Harting langkung padukaji
antêpe têtanggungan

besuk apa bêcike lumaris
uprup matur inggih ari lurah
amarêngi dintên Sênèn
iya uprup panuju
Sênèn bae kongkonan mamampir
mampir ing wismanira
uprup pamit sampun
sang nata apêparentah
Panji Suradilaga kinèn ambijig
bêbêkêl kawan dasa

sun duta marang barisannèki
Kakang êmas Amangkunagara
lan nênêm saragênine
panumbake wêwolu
amiliha kang bêcik-bêcik
besuk Sênèn atêrna
têmokna lan uprup
busana samaktanana
lan pundhutna panèkêt gandhèk kêkalih
iku angêmbanana

iya maring bocah kang sun tuding
prajurik jro bêkêl kawan dasa
wus samya dhinawuhke
ingkang badhe tinuduh
bêbêkêle wus dèn timbali
sabuk cindhe puspita
miwah Carawangsul
lan waos agêming lurah
sêkar pacar tatahan kang munggèng godhi
sopal kancana mulya

praptanira ari Sênèn aglis
wus samêkta kang badhe dinuta
wus sami pinanggihake
kalawan tuwan uprup
Panji Suradilaga ngirid
Dipati Mangkupraja
saking barisipun
sagung kancane wadana
wus kapanggih pra dipati anèng loji
samya andon asmara

