tan winarna lampahe wus prapti
Pagambiran anulya kêpanggya
kalawan wau eyange
sinapa sabda arum
mring kang eyang Pangran Ngujungi
sapa iki kang prapta
ingkang wayah matur
Pangran Slarong wayah dika
kagyat nabda wau Kyai Juru Kithing
dingarèn sira prapta

baya ana karya ingkang gati
pangran maturkawula dinuta
wayah paduka sang katong
sampyan ngandikan rawuh
kapanggiha salêbêt puri
Ki Juru aris nabda
ana apa putu
sang nata nimbali ingwang
pangran matur karsanira sri bupati
inggih eyang paduka

kinèn bantu mring Madura jurit
senapatine Mêntaram pêjah
wadya gung alit manahe
mila karsa sang prabu
eyang kinèn ambantu jurit
Ki Juru lon angucap
lali pêrang ingsun
lêlakone tan kaduga
ingkang wayah matur kula tandhu kaki
Ki Juru sigra mangkat

lan kang wayah nitih tandhu nuli
glising kôndha prapta ngarsa nata
sang prabu ris ngandikane
dika umangkat gupuh
mring Madura atulung jurit
Ki Juru tur sandika
Pangran Slarong wau
gya budhal sawadyanira
pan akanthi lawan Kyai Juru Kithing
tan kawarna ing marga

prapta Madura sampun apanggih
lan Ki Juru kang para dipatya
sêdaya inggar manahe
lajêng sêdaya ngujung
tuwin para sêntana sami
angaturi pranata
amangraup suku
Ki Juru Kithing lon nabda
sapatine Janapura sapa ganti
senapatining yuda

ya ta matur kang para dipati
wayah tuwan Dipati Bragola
Pathi dados lêlajêre
ya ta ngliwêt Ki Juru
tan adangu matêng tumuli
anulya kinêpêlan
Ki Juru lingnya rum
jêbèng Dipati Bragola
sira dumna mring sagunge pra dipati
ya ta ingêdum sigra

marang sagung kang para bupati
sakathahe kang pêjah ing rana
sampun ginantèn putrane
kang datan darbe sunu
kaponakan ingkang gumanti
ingkang sawênèh kadang
ana mitra karuh
ingkang lêsning babarpisan
anak kadang sanak mitra tan darbèni
patinggine ing desa

anggantèni ingkang mati jurit
Kyai Juru ngliwêt malih sigra
ing kêndhil Siyêm nulya ge
matêng lajêng ingêdum
maring sagung para prajurit
wêrata gya têngara
swarane gumuruh
wadyabala ing Mêntaram
asamêkta siyaga amagut jurit
bupati myang punggawa

sami ngajap têmpuhing jurit
bêndhe bèri swarane gumêrah
ya ta gênti winiraos
sagunge pra tumênggung
ing Madura lajêng nimbangi
Balega Ngaribaya
rêmbagira kumpul
sami rêmpon ing ayuda
praptèng rana asawang-sinawang sami
wadya Madura miyat

pra prajurit manahira giris
kuwanène pan ilang sêdaya
kêlangkung sangêt ajrihe
nulya bubar sêdarum
baris Sampang lumayu gêndring
wong Pathi wong Mêntaram
lajêng sami buru
kadya detya andon boga
kang kêcandhak wong Sampang dipun jêjuwing
ya ta kang kawuwusa

Adipati Sampang sampun prapti
anèng wisma rêmbag pra dipatya
anungkul aris karsane
marang Sultan Mêntarum
ya ta karya nuwala nuli
dadya sinungkên duta -
gya lumampah sampun
nuwala wus katur marang
Adipati Sumêdhang kêlawan Pathi
binuka sinukmèng tyas

têmbungipun nuwala amurih
tinanggunga bupati kalihnya
ngaturkên pêjah gêsange
dhatêng Sultan Mêntarum
Sang Dipati Sumêdhang Pathi
nulya ngundhangi bala
wadya ing Mêntarum
ing mangke Dipati Sampang
sakancane wus padha anungkul aris
ngaturkên pêjah gêsang

tan kawarna wadya ing Mêntawis
pan anglurug mring kitha Balega
jinarah rajabranane
dipatine anungkul
wus binêkta marang Mêntawis
Dipati Ngaribaya
ngungsi marang gunung
kuthane sampun jinarah
wong sadalêm wus sami dipun boyongi
lêbur kutha lêlima

Pakacangan lan ing Aribanggi
ing Sumênêp Madura Mêkasan
lêbur binoyongan kabèh
mung nêgri Sampang wutuh
pan punika têluk rumiyin
dènnya tur pêjah gêsang
ya ta wong Mêntarum
sami andum boyongannya
tan winarna pan arsa budhalan aglis
wong agung ing Mêntaram

Sang Dipati Sampang wus acawis
gya binêkta mring nêgri Mêntaram
ambêkta wong sèwu kèhe
anulya budhal sampun
wadya Sampang marang Mêntawis
gumrah swaraning janma
adandan pêrau
sampun alayar sêdaya
tan adangu lampahe prapta Garêsik
alaju lampahira


sakathahe bupati pasisir
sami lajêng mring nêgri
- Mêntaram
myang môncanêgara kabèh
ya ta Pangeran Juru
ing Sumêdhang kêlawan Pathi
prasami pirêmbagan
utusan karuhun
wus katur sri naranata
panungkule dipati kêlawan malih
Balega Pakacangan


gya sinêrod lampahe duta tri
sampun prapta nêgri ing Mêntaram
katur sadaya solahe
wau ta sang aprabu
wus utusan mantri kêkalih
tan kawarna ing marga
sêmana wus pangguh
gêgaman agêng kang prapta
dyan kapêthuk dutane sri narapati
nulya sami saseban


ri saksana utusan Mêntawis
dhawuhakên timbalan sang nata
Adipati Balegane
kinèn nyuduki sampun
Sang Dipati Balega mati
jisime wus pinêtak
nèng jurangjro ngriku
makame dadi karamat
sang dipati ing Sampang wus dèn timbali
duk bêdhahing nêgara


obahing rat pan tataning janmi
duk bêdhahe nêgari Madura
sarta Balega patine
wau ta kang winuwus
wadyanira Prabu Mêntawis
wus prapta ing nêgara
wau sang aprabu
lagya miyos siniwaka
pêpak andhèr punggawa samya tinangkil
kang saking nglurug prapta


Pangran Juru Kithing wus kêpanggih
lan kang wayah Sunan ing Ngalaga
lan Dipati Bragolane
Pangran Sumêdhang wau
ganti-ganti dènnya ngabêkti
ngaturakên boyongan
katur sang aprabu
trustha ing wardayanira
sri narendra 
- rêsêp dènira ningali
marang Dipati Sampang


sru ngandika wau sri bupati
hèh dipati ing Sampang ta sira
sun pundhut putra yêktine
Dipati Sampang nuwun
sru mangrêpa sujud ing siti
sang prabu anggêganjar
marang wadyanipun
bupati miwah satriya
wus ginanjar wêrata praptèng pêkathik
miwah Dipati Sampang


busanane sami adi luwih
pan sinami lawan para putra
pinarnah pêdalêmane
pinutra-putra danu
pinaringan nêgari katri
Madura ing Balega
Ngaribaya wau
sri narendra adiningrat
ingkang saking Kajêrakan ta ing nguni
wastane Gêniroga


apan mangke wus jinunjung linggih
pan kinarya patih jro punika
Endranata kêkasihe
sultan jêngkar ngêdhatun
cinarita pan sampun lami
antara pitung côndra
Sang Prabu Mêntarum
miyos siniwakèng wadya
pêpak andhèr punggawa para prajurit
jêjêl pêpêt paglaran


sri narendra angandika aris
hèh Tumênggung Mangunonêng sira
lawan Si Yudapranane
Si Katawêngan iku
padha sira dandana aglis
bêdhaha Surabaya
katiga wotsantun
sakèhe môncanêgara
tindhihana putraningsun ki dipati
ing Sampang urunana


abarisa ing têrusan benjing
aja aprang yèn ora linanggar
arahên kurune bae
rampung dhawuh sang prabu
nulya jêngkar lumêbèng puri 
-
warnanên panangkilan
sarêng bubaripun
ingkang arsa budhal yuda
Ki Tumênggung Mangunonêng mêpak baris
kêlawan Alap-alap


sampun pêpak wadya ing Mêntawis
nulya budhal lampahira rikat
datan kawarna lamine
nagri Japan wus rasuh
ing têrusan dènira baris
bêngawan sinangkrahan
binêbêg binêndung
kang mili mring Surabaya
ingurugan dhêplokaning kolang-kaling
dadya ing Surabaya


nora nana toya kang binukti
ingkang ngombe ya dadi laranya
watuk alara wêtênge
rêmbag pra mantri nungkul
kang sawênèh rêmbug ajurit
ana ngajak nungkula
ya ta sampun katur
mring Pangeran Surabaya
siniwaka sakathahing para mantri
rôngga ngabèi dêmang


pra tumênggung pêpak sami nangkil
para mantri lan para santana
sêdaya sumiwi andhèr
sêdaya sami matur
kang sawênèh angajak jurit
sawênèh ngajak seba
èmêng manahipun
Pangeran Surabaya
Ki Dipati Sênjata bèr kang kuwanin
sumaguh dèn adu prang


wong Surabaya sêdaya angling
Tambakbaya pêksa kumawawa
saguh amapag yudane
yèn ajaa karuhun
nora kongsi tilar nêgari
duk ana nêgri Pajang
bisa uga iku
wong rusak angajak-ajak
Tambakbaya burone Prabu Mêntawis
iku angajak rusak


jêr sirèku yèn pangeran iki
nungkul 
- aris marang ing Mêntaram
sira pan katore-tore
ngungsi marang di iku
nora wurung sira macêngis
yêkti tan bisa polah
gonira agêmblung
môngsa ta silih payua
wong Mêntaram marang sira nora sudi
apa manèh sri nata


Sinom
pangeran èmêng ing driya
sagunge para dipati
angajak nungkul arisan
rinasa sajroning galih
rumôngsa sangêt isin
ya ta lama-lama wau
saya kuru kang wadya
sagunge wong Surawèsthi
dèn jak aprang kêncêng sêdya anungkula


marang Sang Prabu Mêntaram
dadya Pangran Surabanggi
kagegeran driyanira
aturing wadya nuruti
lah sira putra mami
sira sebaa karuhun
ingsun ora tumindak
putraningsun Dèn Mas Pêkik
angirida para mantri Surabaya


para mantri aturira
putra paduka puniki
tan sagêd mungkasi karya
ing karsa lamun suwawi
inggih tuwan pribadi
tumindak prayoganipun
apanggiha kêlawan
putranta Natèng Mêntawis
lawan sagung para mantri Surabaya


ngandika lon jêng pangeran
sun tuturi kabèh iki
durung sae awak ingwang
panggih lawan sri bupati
pan amung putra mami
Dèn Mas Pêkik kang lumaku
dadi wakil manira
ngong pasrahkên mring Hyang Widi
môngsa bodho karsane Hyang Maha Mulya


sira padha tuta wuntat

- ngatêrêna putra mami
dadia sêratinira
gawaa wong sèwu iki
gawaa brana adi
lah ta iki layang ingsun
aturna mring utusan
kang baris têrusan sami
Ki Tumênggung Mangunonêng panggêdhenya


sigra mangkat sang dipatya
ingiring kang para mantri
sêdaya lumampah wuntat
para mantri Surawèsthi
pinikul kang brana di
kinarya pratandhanipun
panungkulnya pangeran
gêntia malih winarni
Mangunonêng kumpul lan sakancanira


pêpak lan wadya Mêntaram
kêsaru duta kang prapti
Dêmang Urawan kang duta
saking nêgri Surawèsthi
sarwi ambêkta tulis
anjujug pondhokan agung
Mangunonêng gya mêdal
Ki Ngurawan dèn panggihi
sampun tundhuk Urawan ngaturkên sêrat


tinampan sigra binuka
sinukma sajroning galih
têmbunge sampun kadriya
nungkul Pangran Surabanggi
nanging ngaturkên wakil
Dèn Mas Pêkik putranipun
Mangunonêng sukèng tyas
wusana alon dènnya ngling
iki bênêr karsane kangjêng pangeran


angeman ingkang sarira
nanging kuciwane wakil
Mangunonêng sigra mojar
paran ta rêmbugirèki
umatur para mantri
môngsa borong Ki Tumênggung
Mangunonêng angucap
budhalna gêgaman sami
nulya mulih Kiyai Dêmang Urawan


panggih wadya Surabaya
matur marang Dèn Mas Pêkik
anggèr kawula 
- tur priksa
katrima lampahirèki
Mangunonêng winarni
utusan marang Mêntarum
angaturi uninga
nungkul Pangran Surawèsthi
kunêng dalu enjinge kang kawarnaa


budhal wadya Surabaya
utawi wadya Mêntawis
tan winarna anèng marga
sampun prapta Panaragi
rêrêp sêdaya sami
ya ta wau kang winuwus
Mangunonêng kumpul lan
ya ta Yudaprana angling
kados pundi pangeran ing Surabaya


inggih dene tan lumampah
tan eca raosing galih
mênawi manah alômba
kinarya bujuk kang siwi
Mangunonêng lingnya ris
yèn mêkatên ingkang rêmbug
prayogi ingutusan
yèn saèstu nungkul aris
anusula dhumatêng lampah kawula


Mangunonêng kang dinuta
anênggih Radèn Mas Pêkik
kêlawan Dêmang Urawan
binêktan mantri kêkalih
Mangunonêng lingnèki
Dêmang Urawan sirèku
matura mring pangeran
utawi Radèn Mas Pêkik
dèn asangêt aturana anusula


sampun mintar kang dinuta
ing marga datan winarni
sampun prapta Surabaya
lajêng tumamèng jro puri
lawan pangeran panggih
Ki Dêmang Urawan matur
gusti sampyan ngaturan
dhatêng putranta Mêntawis
kêpanggiha lawan Jêng Sultan Mêntaram


agupuh kangjêng pangeran
anulya dandan sira glis
jroning tyas nutuh sarira

- rumaos lêpatirèki
dhahar aturannèki
kang para mantri sêdarum
têmah pangran samangkya
anglalu sajroning galih
ya bok ana palimirmane jêng sultan


adarbe wêlas maringwang
cêguk baliluning dasih
Pangran Surabaya budhal
Ki Tambakbaya umiring
Dipati Pajang sami
Jagaraga datan kantun
lêstari lampahira
Pangran Surabaya prapti
anèng nêgri Panaraga kawarnaa


Mangunonêng duk sineba
lawan sagung para mantri
kêtawêngan Yudaprana
sakancanya sêdayèki
kèndêl nèng Panaragi
anganti karsa sang prabu
sêmana sampun prapta
dutane sri narapati
sarwi mundhi timbalan dalêm sang nata


wus panggih ponang caraka
lawan Mangunonêng nênggih
dhawuhkên timbalan nata
ya ta Pangran Surawèsthi
prapta sampun kêpanggih
lawan Mangunonêng wau
ya ta gandhèk Mêntaram
dhawuhkên timbalan aji
hèh pangeran andika kinèn wangsula


kêlawan putra andika
punika tumuta bali
mring nêgari Surabaya
karsanipun sri bupati
mung Tambakbaya nênggih
kang pinundhut mring Mêntarum
lawan Dipati Pajang
tuwin sagung para mantri
Surabaya pinundhut dhatêng Mêntaram


putra paduka sang nata
inggih ta arsa udani
sagung mantri Surabaya
dhingkluk Pangran Surawèsthi
tan lênggana sayêkti
ing karsa dalêm sang prabu
nadyan ta pêjah gêsang

- kinarsakna sri bupati
pan sumôngga datan kuwasa lênggana


sêdayanipun katura
pêjah gêsang tan darbèni
Mangunonêng sigra budhal
tan kawarna anèng margi
prapta nagri Mêntawis
lajêng umarêk sang prabu
katur solah dinuta
miwiti malah mêkasi
para mantri Surabaya ingandikan


Adipati Pajang lawan
Tambakbaya Jagaragi
sami ngandikan ing ngarsa
rôngga dêmang lan ngabèi
sêdaya praptèng ngarsi
angandika sang aprabu
hèh Tumênggung Sapanjang
samêngko sira ngong kardi
tuwa-tuwa ana nêgri Surabaya


bundhêle wong Surabaya
dèn bêcik pangrèhirèki
tan ana liya mung sira
mungguh kapracayan mami
parentahana sami
mungguh ala bêcikipun
para mantri samoa
pirsakêna dhawuh mami
kang sinung ngling sêdaya saur kukila


sumujud anèng bantala
ngandika malih sang aji
hèh kabèh padha muliha
si paman nèng Panaragi
ampirana ya iki
anuli gawanên mantuk
marang ing Surabaya
mulih kêlawan si adhi
yèn wus prapta si paman nèng Surabaya


omahna nèng jaban kutha
aja wèhi batur siji
sandika anulya mentar
sang nata ngandika malih
mring Pajang Adipati
tuwin mring Tambakbayèku
lawan Ki Jagaraga
sun dangu matura yêkti
kayaparan sira balela maringwang


katiga sarêng aturnya
miwiti malah
- mêkasi
sang nata kadugèng cipta
anulya parentah aglis
padha lunasên iki
iku kabèh wong têtêlu
uwa Mandurarêja
dhawuhna konên jênêngi
wus tumandang wadya kang dinutèng nata


kunêng ta ingkang kinisas
gêntia malih winarni
sira Tumênggung Sapanjang
lan sagunge para mantri
lampahe sampun prapti
anèng Panaraga wau
Pangeran Surabaya
kêlawan Radèn Mas Pêkik
dhinawuhan timbalane sri narendra


pangeran nuwun sandika
Tumênggung Sapanjang aglis
budhal saking Panagara
datan winurcitèng margi
wus prapta Surawèsthi
pangeran lajêng dinunung
anèng ing pêrampelan
lan sagarwa putranèki
tanpa rewang sakêlangkung kawlasarsa


lajêng ambantêr ngibadah
tuwakup narimèng têkdir
lan sagarwa putranira
angabêkti siyang ratri
ênêngna Surawèsthi
kocapa nêgri Mêntarum
Jêng Sultan ing Ngalaga
ing dina Soma tinangkil
pêpak andhèr kang wadya jingga nonoman


Durma
pan wus pêpak sagung wadya ingkang seba
magêrsari mêrapit
lêmbing tulup pêdhang
sumambung tumbak sulam
wong anyutra amêrapit
wong priyataka
munggèng ngarsa tan têbih


saragêni ajajar ana ing ngarsa
banderanya mêrapit
warnanên kang seba
kaparak jagabaya
angkragnyana sisihnèki

- kapilih jajar
sisih sami kapilih


udaraga asisih lawan niyaga
wong nirbaya anangkil
lan wong kartiyasa
sisih lan wisamarta
wong brajanala asisih
wong brajayasa
sêdaya sami nangkil


astranôngga asisih wong maodara
wong jodhipati sisih
lan wong wijakôngka
sami nangkil sêdaya
wadya margôngsa nèng wuri
wong suranata
asisih lawan carik


Panêmbahan Purubaya anèng ngarsa
lawan kang rayi-rayi
Jêng Pangeran Arya
Wiramênggala seba
lan Pangeran Singasari
myang Dipasana
lan Dêmang Tanpanangkil


Jêng Pangeran Juminah sampun aseba
Pangeran Mangkubumi
Pangran Pugêr seba
miwah Pangeran Sampang
sêdaya pêpak anangkil
para sêntana
Pangeran Sukawati


lan Pangeran Balitar sampun aseba
dene para bupati
Pangran Martasana
miwah Prawiratruna
Arya Pulangjiwa nangkil
Arya Tanpolas
lan Rôngga Wirasari


Adipati Martalaya wus aseba
lawan Sang Adipati
Pamênang wus seba
Pangeran Pringgalaya
punika ingkang anangkil
Kusumayuda
Dêmang Malaya tuwin


Rajaniti kêlawan Ki Katawêngan
Tumênggung Wiramantri
pan sami wêdana
Ki Tumênggung Môndraka
Kyai Têpèngsara nangkil
miwah ta sira
Ki Arya Dhadhaptulis


pêpak andhèr sagung bupati 
- kang seba
Endranata anangkil
Singaranu seba
Tumênggung Wiraguna
Arya Yudaprana nangkil
Ki Alap-alap
Manunonêng Dipati


Radèn Pamot ingkang munggèng ing ngayunan
Ki Kuladaragêni
Kyai Salingsingan
Ki Panji Singajaya
Ngabèi Patrabôngsa ris
Suramanggala
Surayuda sumiwi


Ki Tumênggung Sindubaya munggèng ngarsa
lawan Jamênggala ris
Ki Malangsumirang
Ngabèi Nayahita
lan Ki Panji Wirabumi
Astrawêdana
Arya Panular nangkil


Ki Ngabèi Randhêla Ki Wirataka
Kandhuruan ing Wêdhi
myang Kartamênggala
wadya nandhon punika
Dipati Madura nangkil
wong numbak anyar
sèwu lawan wong bumi


wong Banyumas têngahan lan wong Pasundhan
Ciancang lan Ciamis
Tumênggung Ciancang
Wirakêncing kang nama
Wiradita ing Ciamis
Tumênggung Suma-
dinala Ribonanggris


Sukapura ing Bandhung Parakan Muncang
Cilanguhungku nênggih
Pangeran Sumêdhang
punika wêdananya
Darmayuda sarêng nangkil
Ki Jaluhita
Cianjur sami nangkil


ing Carêbon pangerane sami seba
sêdaya pan sumiwi
pêpak nèng Mêntaram
miwah môncanêgara
sawetane gunung Wilis
pêpak sêdaya
anèng ngarsa narpati


pra dipati pasisir wus nèng Mêntaram
wetaning Batang nênggih
kulon 
- Balambangan
wisma anèng Mêntaram
jêjêl pipit ingkang nangkil
tanpa wilangan
wadyabala Mêntawis


Kangjêng Sultan Ngalaga alon ngandika
apa mulane Pathi
adhi mas Bragola
nora katon aseba
iki pêpak wong pasisir
môncanêgara
mangsane uga mangkin


gya Tumênggung Endranata atur sêmbah
kawula myarsa warti
inggih rayi tuwan
pasisir lèr punika
sêdaya dipun irupi
Nglasêm Juwana
ing Grobogan wus kerid


amung Dêmak kang maksih muwêr jro kutha
tyang alit dèn bahaki
Kudus lawan Rêmbang
ing Kalinyamat kêna
Blora Pajangkungan kerid
sawênang-wênang
rayi paduka Pathi


èsmu duka sri narendra angandika
lah iya adhi bêcik
ngayoni maringwang
dhuh uwa Purubaya
sampeyan galih sayêkti
sintên prayoga
tandhinga lan si adhi


inggih uwa Purubaya karsaningwang
kula tindak pribadi
inggih adhi êmas
Bragola ing Santênan
arsa ngayoni mring mami
tandhing prawira
bok inggih ngong turuti


wong Mêntaram kêbat padha adandana
ingsun umangkat enjing
sagung pra dipatya
sami matur sandika
sang nata jêngkar tinangkil
malêbèng pura
ginarêbêg pra cèthi


kawarnaa enjing anêmbang têngara
orêg wadya Mêntawis
amêpak gêgaman
sêdaya
- sami prapta
anèng alun-alun mêrgil
ambèr mring pasar
ing lurung jêjêl baris


nora kêna lurung kambah mring wong liwat
kèbêkan dening baris
miwah kang turôngga
pirang-pirang anggabag
lir samodra tanpa têpi
lamun sinawang
kadya prawata gêni


gêgamane wong pasisir warna-warna
ingkang binolang kuning
ing mas kapurancang
ana pinonthang lima
wargu ganjur lawan lêmbing
kang tumbak ingas
ana kang tumbak putih


wadya Sampang landhehane bolang-bolang
tumbak sulam mêrapit
pondhang puput aglar
tulup lêmbing lan pêdhang
prajurite bêcik-bêcik
brêngose capang
ingkang panjang pinuntir


kangjêng sultan sampun angrasuk busana
rasukan Kyai Gundhil
akuluk bathokan
rinangkêp dhêsthar Arab
anyariga dhuwung kalih
Kyai Bêlabar
Ki Sangkêlat nèng ngarsi


sigra miyos orêg wadya ing Mêntaram
gêgaman dalêm mijil
saragêni tembak
amyang kang tumbak abang
wargu ganjur lan pênjalin
sinulam êmas
gêlathik mungup ngarsi


sri narendra adhawuh nêmbang têngara
budhal sagunging baris
nulya têtêg munya
obah cucuking lampah
kadya ru-ara swara tri
swaraning janma
anguwuh kang nèng wuri


Pangkur
swarane turôngga munya
piniyarsa lir ombaking jêladri
kri- / ciking tikswara gathuk 
abra lêlayu sinang
yèn sinawang girisi ingkang wadya gung
untabing kang wadyabala
kadi awun-awun gêni


sang nata nitih turôngga
sigra budhal sagunge ponang baris
gunging wadya tanpa etung
lampahe anèng marga
tiningalan anglir ôngga sasra wêrdu
nèng ranu sarêng kêlabnya
lir pendah sela blêkithi


sêdaya para sêntana
lampahira nèng wuri sri bupati
lampahing gêgaman rawuh
jabaning taji nulya
pan anglarug anèng Pajang sampun rawuh
wadya pasisir sêdaya
samya lumampah dhingini


utawi môncanêgara
lampahira wus gêpok tanah Pathi
wau Kangjêng Sultan Agung
rêrêb ing tanah Pajang
sakathahing wadya kang wus alêlaku
lajêng sami ambêbahak
ing padesan bawah Pathi


kêbo sapine rinayah
wong kang bôngga banjur dipun patèni
wong ing desa kawur-kawur
lumayu ngungsi kutha
sami atur upêksi lêlurahipun
ya ta ingkang kawarnaa
wau Sang Dipati Pathi


amêpak sagung gêgaman
sami kumpul sagunge para mantri
Arya Kêndhuruan ngayun
lan Sawunggaling jajar
Sindurêja Ngabèi Wirasrayèku
Dipati Wiramênggala
riya kulon anèng ngarsi


Ki Binarong munggèng ngarsa
Arya Mangunjaya anjajari
lawan Dêmang Surènglampus
Ngabèi Tirtanata
Rôngga 
- Carang ing desa anèng ing ngayun
tanapi Sang Arya Tôntra
miwah Radèn Mêgatsari


Pangalasan lan Ki Dêmang
Jagadtaka miwah Ki Wadungaji
Jayèngrana jajaripun
Kyai Rôngga Pramana
lan Ngabèi Wirasêkti anèng ngayun
para mantri ing Santênan
Suranata munggèng ngarsi


miwah Dêmang Surantaka
jajarira Ngabèi Wirapati
Rôngga Martahita ngayun
lawan Surabêrama
lan Ngabèi Jayapati sisihipun
utawi Citrawijaya
andêl-andêlira Pathi


Dipati Pathi ngandika
mring sagunge wau kang para mantri
kaya ngapa wartanipun
mungguh gègèring jaba
ya ta nêmbah kajinêman aris matur
gusti kula myarsa warta
dêdamêl Mêntaram prapti


têpis-wiringing Santênan
sami risak abdi alit ing dèsi
jinarah sêdayanipun
kang bôngga pinêjahan
adipati ing Pathi ngandika arum
sapa baya wong Mêntaram
ingkang dadi senapati


jinêman matur anêmbah
wartosipun raka dalêm sang aji
inggih Kangjêng Sultan Agung
kêrig wadya Mêntaran
pra sêtana andhèrèkakên sang prabu
samangke sri naranata
anèng Pajang dènnya mêrgil


lan sagung para sêntana
sawadyanya dipati myang prajurit
ingkang dadya cucuk pupuh
wadya môncanêgara
lan pasisir rêsahnya kêlangkung-langkung
ya ta wau kawarnaa
inggaling carita nênggih


- Dipati Pathi ngandika
hèh sakèhe wadyaningsun prasami
payo jangji barêng lampus
aja na kang sulaya
Kandhuruan
Sawunggaling Sindurjèku
Binarong lan Mangunjaya
Raja Mênggala Crangdèsi


lan Ki Dêmang Tanpanaha
Arya Tôndha Rahadèn Mêgatsari
ing Pangalasan Jantèku
Waduaji Jèngrana
Ki Prameya lan Ki Rôngga Surènglampus
Surantaka Sutalaya
Angabèi Jayèngpati


Kyai Rôngga Martahita
Wirabrama Ki Rôngga Kartapati
Astrawijaya puniku
Karyayuda Caruban
Dêmang Cukil lan Gêlapthathit Galudhug
Dêmang Kêtawan lan rôngga
Rôngga Cêkaklak Rang-aring


Ki Dêmang Gêlapangampar
Endragêni Ki Udan Riwis-riwis
Cakrajagad Bajulbuntung
Langitbêdhah Gununggêmplah
Jurangambrah Setanrungan Carukdhênggung
Cêngèngèh Macanlautan
Cèlèngwijung Thona-thani


Astrapati Rajanglawang
Dêmang Bênce Dêmang Tuhu Lik-olik
Rajêk Pajang Gugurgunung
Dêmang Jagatumbakan
Setanmangan Bêlismangap Cela-cèlu
datan ana kaliwatan
Rujakbluwang Bajotali


Patragajah Tambakbaya
Astranôngga Kiyai Patragati
Sewandana sarêng matur
gustiku sang dipatya
sampun mawi pindho karya dasihipun
lami gêsang anèng dunya
tuwuk sih paduka gusti


lan kang abdi titir tatal
sampun mênggah mêngsah prang tyang Mêntawis
tinêmpuhna 
- arga watu
angêbura samodra
tan kumêdhèp sêdayane abdinipun
pêjah ingayahan tuwan
wus kasêdya siyang ratri


sênadyan ing ariloka
sampun pisah ngèstupadaning gusti
Dipati Pathi myarsa tur
sagung prajuritira
lir tinêrês raose wêrdayanipun
wusana alon ngandika
ya bangêt tarima mami


prasêtyanira maringwang
anging iki lêgane ati mami
kakang êmas sang aprabu
dene tindak pribadya
ingsun sêdya atandhing suraning ripu
gandhèng kunca kantar boja
liru kanthèt gênti kêris


apragola wêntis jôngga
tosing balung ngadu pêrêding kulit
kêncênge otot lan ingsun
matur para prawira
sampun susah sagunge para tumênggung
Mêntaram kula kang mangsah
atandhinga ing ajurit


môngsa ta kula ulapa
yudanipun bupati ing Mêntawis
kang abdi kewala rampung
yèn maksih dhuwung kula
Kyai Gringsing ampuhe kêlangkung-langkung
ulun sudukakên arga
kayone sêdaya garing


tiyang kang ngambil kayunya
inggih sami kinarya bêthak gusti
ingkang nêdha sêkulipun
untune sami gugrag
kang sawênèh wêtênge sami malêmbung
Ki Dêmang Cêkaklak turnya
gusti sampun walanggalih


lamun taksih waos kula
Kyai Naga ampuhnya anglangkungi
yèn kinarya aprang pupuh
singa ingkang katiban
datan nampik 
- tiyang ingkang têguh timbul
saèstu jisime lungkrah
nguni sampun anglampahi


kula warangi punika
inggih wontên sapinggiripun kali
dêdhak lawan toyanipun
sami kawula bucal
dhatêng kali ulam salêbêting kêdhung
sami pêjah lir tinuba
ingkang ngambil mina sami


tinêdha lajêng tiyangnya
badan lungkrah bosok sêkala gusti
wêradin lan toyanipun
sintên kang ngunjuk toya
 sami pêjah sami lan anêdha racun
tangguhipun Pêjajaran
wasiyatipun pun kaki


Sang Adipati Santênan
iya kabèh sanak manira iki
ingsun jaluk sukèng kalbu
padha sun ajak pêjah
aja ana gêrantês wardayanipun
yèn atine uwas-uwan
mundura ta mumpung urip


atolèha anak rayat
saur pêksi sagunge pra prajurit
sang adipati gustiku
dene apindho karya
umanjinga ing yomani dasihipun
sampun pisah lan paduka
gumantya têmbang kinanthi


Kinanthi
iya sun tarima sagung
prasêtyanya marang mami
nanging ta panjaluk ingwang
aja na kang nguciwani
padha angêrêmna netra
aja sêdya nolèh wuri


Kandhuruan matur nuwun
dhuh gusti sang adipati
kamangkara lir paduka
dene kèn ngrêmkên pangèksi
punapa sang adipatya
botên andarbèni bêcik


nadyan kawula
- pukulun
tumuta sabaya pati
yèn sampeyan nêdya pêjah
kula kang matia dhingin
yèn paduka nêmahana
kawula sampun mêningi


Arya Sawunggaling matur
prasêtya kawula gusti
sampun liya saking tuwan
anggèn kawula angabdi
yèn sampeyan sêdya pêjah
kawulane sampun kari


Arya Sindurêja matur
panêdha kawula gusti
yèn sampeyan arsa yuda
kawula ngamuk kariyin
yèn benjang kawula pêjah
sakarsa-karsa ing wuri


lan anêdha malih ulun
sampun ngawula liyaning
ing dunya praptèng dêlahan
mung sampeyan gusti mami
nadyan manjinga nêraka
kawulane sampun kari


apadene nèng swarga gung
tulusa kula dêdasih
tulusa angèstupada
mangraup suku sang pêkik
dèrèng rumaos kawula
sagêd malês sihing gusti


Ki Raja Mênggala matur
yèn sampeyan arsa jurit
môngsa kawula mundura
angamuk tiyang Mêntawis
panêdya kawula ing prang
botên niyat mantuk urip


Dipati Tohpati matur
wong punapa nêdya urip
yèn gusti amangun yuda
sapa kang lumayu benjing
sampun pinakanan sêga
prayogi dinulang tai


Tumênggung Binarong matur
yèn ana wong wêdi mati
eman-emane wanudya
pinondhong wong wêdi lalis
iku pantês 
- kang mangkana
amondhônga kirik gudhig


Sang Dipati Pathi muwus
ingkang ingsun têdha benjing
saking sêtya pêkênira
tinêtêpna ing Hyang Widi
dipati malih ngandika
amundhuta arak api


pawongan cèthi wotsantun
lan busana wastra tuwin
picis atanapi reyal
borèh lênga wangi-wangi
gêgubahan puspa raja
karang mêlok miwah sumping


kang dinuta sigra mundur
tan asuwe nulya prapti
Dipati Pathi ngandika
dhumatêng kang para sêlir
padha sira larihana
sêsumping trapna ing kuping


ingkang nayub sami wuru
kathah supe marang gusti
sawênèh ana angucap
panêdha kula ing benjing
yèn sampun têmpuh ing yuda
kula ingkang ngamuk dhingin


amalês sih gustiningsun
sang adipati ing Pathi
wutahe gêtih kawula
lan tigase jôngga mami
kula damêl nyaur benjang
sihing gusti marang mami


saturun kawula besuk
sampun liya dèn ujungi
yèn dede sang adipatya
tan suka kawula gusti
Dêmang Tumbakan angucap
panêdhaningsun ing benjing


ajanmaa kaping pitu
kawula maksih angabdi
sampun gusti ngantos liya
tan sagêd ngawula malih
yèn benjing têmpuh ing yuda
kula kang umangsah dhingin


sang adipati amuwus
prasêtyanira prasami
lan manira tan prabeda

- panêdyaningsun sayêkti
benjang têmpuhing ayuda
sun sêdya barênga mati


barênga lan sanak ingsun
miwah sagung para mantri
aja nganti ganti dina
angamuk uwong Mêntawis
nanging iya pirabara
yèn padha bisoa urip


nanging ta panduganingsun
ingsun mungsuh kakang aji
pirabara yèn mênanga
pasthine ingsun nêmahi
kaya pa lamun mundura
mendah ta èsêming janmi


eman-eman wêdi lampus
wong agung Bragola Pathi
bêranyak bagus prawira
dhasar wus wibawa mukti
munduran wêdia pêjah
mendah prawane wong Pathi


ingkang padha anggêguyu
Dipati Bragola mangkin
katêkan ing parangmuka
têka anglès wêdi mati
kaya dudu wong prawira
anglulun têka anyupris


Radyan Kandhuruan matur
lawan Arya Sawunggaling
lan Tumênggung Sindurêja
umatur sarwi anangis
dhuh gustiningsun pangeran
sampun tuwan tumut jurit


kawula gusti kang magut
yudane tiyang Mêntawis
yèn abdi tuwan sêdaya
kongsia mundur sênyari
rinampoga saking wuntat
dèn ngantyajur rontang-ranting


pangeran andika kundur
tulusa wibawa mukti
nyakrawati baudhêndha
wontên ing nêgari Pathi
kula piyambak kang mapag
yudane tiyang Mêntawis


tumangguh asmarèng ripu
yudane tiyang Mêntawis
benjang tuwan 
- umangsaha
kawula yèn sampun mati
pêjah satêngah ngayuda
môngsa borong karsèng gusti


sakarsa paduka kantun
kula sampun kantos uning
sang adipati ngandika
anêdha manira ugi
saking trêsna pêkênira
tan kuwawa amalês sih


winalêsa ing Hyang Agung
kapindho marang jêng nabi
sagunge sanak manira
miwah kabèh para mantri
antuka rahmating Sukma
amanggiha swarga adi


dinulura sêdyanipun
slamêta praptaning pati
aja na manggih sangsaya
dèn akua umat nabi
praptane ing ariloka
aja na pisah lan mami


Arya Mangunjaya matur
dhuh gusti sang adipati
sampun mêngsah raka nata
pan rakamta sri bupati
botên wontên cacadira
aturipun ngasmarani


Asmaradana
sang aprabu ing Mêntawis
sangêt sihe mring paduka
sampun andhahar ature
wadya kang tan arjèng sabda
amrih risak paduka
punika setan sawujud
sumiwi nyothe curiga


kang matur ngojok-ojoki
supados dadosing yuda
mung amrih rusak kimamawon
inggih punika bêndara
eblis anumpak gajah
raka paduka sang prabu
Sultan Agung ing Mêntaram


mring paduka langkung asih
pinarcados sêdayanya
ing lair têrus batine
apan paduka kinarya
gih
- bupati wadana
angrèh pasisir sêdarum
tur ingandêlakên prana


punapa cinacad gusti
nguni Dipati Bragola
gih Pathi ngriki kithane
duk jênêngnya Senapatya
Ngalaga ing Mêntaram
balela dhatêng sang prabu
têmah manggih karisakan


mila atur kula gusti
sampun-sampun mêmêngsahan
lan raka paduka katong
mila kathah tur kawula
datan ajriha pêjah
saking bêkti trisna ulun
gusti dhumatêng sampeyan


sagung sanak-sanak mami
kang padha atur prasêtya
nèng ngarsane gustiningong
inggih alêrês sêdaya
saking sêtya tuhunya
ngabdi marang gustiningsun
nanging padha rasakêna


mungguh trape wong ajurit
paman ta têlung prakara
nistha madya utamane
yèn dudu tandhinge aprang
iku anêmpuh nistha
wong sawiji nêmpuh sèwu
iku dudu trap wong aprang


wong ngamuk punggung rannèki
ingaran wong nêdya ngêndhat
tur siya-siya patine
madyane uwong ayuda
padha lawan mungsuhan
utamane wong prang pupuh
kang ngêrobi tandhing ing prang


wadyane kang aja rêmpid
mungsuhe nungkul arisan
ingapura sadosane
yèn taksih anglawan yuda
kêkurangan pêkakas
sinungan pêkakasipun
yèn lara sinungan tômba


nguni wontên critanèki
wong sawiji mangun yuda
tanpa wilangan 
- mungsuhe
tumpês mungsuhe kang wêndran
ingkang sawiji waras
amung Menak Jayèngsatru
Wong Agung Surayèng Jagad


ujar ta sampun ginaib
dene Hyang Kang Maha Mulya
tinitahkên punjul dhewe
duk alame jaman kitrah
sawuri rasulolah
tan wontên kadya puniku
gusti nêgari Santênan


abdi paduka ing Pathi
amêngsah tiyang Mêntaram
pami kalèn lit toyane
anêmpuh kali bêngawan
mangsane banjir bandhang
paran margane rahayu
kalêbêt tyang nêdya rusak


dede Menak Jayèngmurti
pukulun tiyang Santênan
sang dipati ngandika lon
kayaparan Mangunjaya
dene uwis ubaya
lan Si Endranata iku
myang Pangran Madurarêja


dudu satriya sayêkti
lamun cidra ing ubaya
baya ta uwis pêsthine
dene Hyang Kang Maha Mulya
wis tinulis wak ingwang
dhingin ana lohkhil makful
sun mati mungsuh kakang mas


sayêkti tan kêna gingsir
tulise durung tumitah
uwis dadi papêsthène
môngsa bisaa wah-owah
jêr obahing kawula
saking Hyang Kang Maha Agung
kawula nora kuwasa


apa winicara maning
Mangunjaya malih turnya
gusti kang wus trang dhawuhe
jêng nabi ingkang mustapa
Mukhamad Rasulollah
Hyang Suksma gih dhawuhipun
dhatêng kawula sêdaya


kinèn 
- nampik kinèn malih
lêlakon bêcik lan ala
pagene milih kang awon
jarag kudu siya-siya
apa tan kasikua
marang ing Hyang Suksmana Gung
kalêbêt anêmpuh sarak


mênggah ta tiyang aurip
punapa datan ngrêksaa
dhumatêng badan wadhage
sang adipati ngandika
paran ta Mangunjaya
gon ingsun suminggah iku
papêsthènira Hyang Suksma


jêr ingsun durung dumadi
wus mangkene takdiring Hyang
Mangunjaya lon ature
sampun kumênthus sampeyan
mila sangêt tur kula
jêr kawula tumut lampus
yèn sapeyan praptèng lena


môngsa kula kantun urip
nanging ta nadyan pêjaha
ingkang prayogi ucape
puniki karsa paduka
inggih pêjah anjarag
siya-siya kang tinêmu
paran datan gondhèlana


pira angèle wong mati
pira angèle wong aprang
yèn wus pinanggih nalare
jêr sama-sama tumitah
kêlawan wong Mêntaram
padha tinitah Hyang Agung
nora wêdi ujung tumbak


nora wêdi gênti kêris
lawan prajurit Mêntaram
yèn katêmu padha ijèn
ujar ika wong Mêntaram
nora kulit têmbaga
nora abêbalung prunggu
lawan datan otot kawat


sênadyan kulita maning
têmbaga otota kawat
pêrunggu iku balunge
ya môngsa ingsun wêdia
jêr ta padha kawula 
-
dudu kirun wanakirun
iya prajurit Mêntaram


mung siji masguling ati
wong balela ing narendra
nora prayoga ucape
ratu kalifahing Allah
sênadyan ta ratua
awênang lamun minungsuh
yèn ratu agawe rusak


jêr iku Sultan Mêntawis
ambêg adil palamarta
inggih puniki dadose
kêncênge karsa sampeyan
lir Prabu Dasamuka
rikalanira amungsuh
Sang Prabu Ramawijaya


tan dhahar aturing ari
Sang Gunawan Wibisana
mung anjarag rusak bae
anggêgawa wong sapraja
dhuh adhuh gustiningwang
anèng ariloka ulun
kang abdi angèstupada


dulunên sih kula gusti
benjing têmpuhing ayuda
sang dipati ngandika lon
Mangunjaya sun tarima
aturira maringwang
nanging ta kapriye ingsun
lamun ta angoncatana


ujar ngong kang wus kawijil
pira ta laraning pêjah
pan aran satriya ingong
wirang ngong pilaur pêjah
iya benjang kewala
ing ariloka katêmu
kabèh sanak-sanak ingwang


sang dipati angling malih
kabèh sanak-sanak ingwang
padha sêdhiyaa kabèh
ing benjang enjang ngong mêdal
atataa gêgaman
ginanjar wrata sêdarum
para prajurit Santênan


nulya kundur sang dipati
malêbêt ing dalêm pura
amêthuk para garwane
pra sêlir ngiring wurinya
sawusira 
- pinarak
andhèr para garwanipun
ana angusap sri nata


Sinom
kang para garwa tumingal
cahyane sang adipati
netya beda lawan saban
para garwa matur aris
kawula matur gusti
punapa ta karanipun
dene datan ngandika
punapa duka mring rabi
pan kawula suka dipun jêjuwinga


sang dipati angandika
kawruhanta nimas yayi
pan ingsun tutur mring sira
sun iki pamit ngêmasi
marang sira mas gusti
ingsun benjang arsa mêthuk
yudane kakang êmas
Sri Naranata Mêntawis
sakabèhe garwaningsun iya sira


ing bênjang sapungkur ingwang
dèn bisa sira mas yayi
angawula mring Mêntaram
dèn bisa angalap ati
lawan ingsun atitip
maring putraningsun jalu
luwih saking mêmêlas
durung wruh rasaning mukti
ingsun tinggal poma yayi dèn karêksa


lah ta yayi wruhanira
yèn ingsun amangun jurit
lawan kakang mas Mêntaram
amêsthi tumêkèng pati
kang garwa sami anjrit
miyarsa sabdaning kakung
umyung sajroning pura
para garwa para sêlir
miwah cèthi parêkan tuwin pawongan


manggung-manggung akaruna
katut para nyai alit
alara-lara karuna
anut kancanira nangis
tangise jêrit-jêrit
nora wêruh purwanipun
amung tangis tularan
para garwa aturnèki 
-
dhuh kakang mas bok inggih sampun mangkana


wêlasa dhatêng pawongan
yèn tinilar kadipundi
sintên kula ladosana
sampun sampeyan ajurit
lawan rakamta aji
anut ature wong gêmblung
punapa cacadira
rakamta sri narapati
yèn paduka lingsêm anuwun apura


kawula ingkang sowana
dhatêng kangjêng sri bupati
kang sapisan kadang tuwa
kaping kalihe narpati
wajib mala anggitik
wajib ngapura ing luput
môngsa siyosa duka
wau ta sri narapati
yèn paduka kakang mas nuwun apura


sampun ta sampeyan bôngga
mring raka paduka gusti
wêlasa dhatêng pawongan
kang raka ngandika aris
wus pinasthi Hyang Widi
yayi praptèng ajal ingsun
dening wadya Mêntaram
ingsun ingkang amêkasi
awibawa anèng nêgara Santênan


putranira Radèn Rôngga
apan ora anggêntèni
uripira pirabara
kang garwa sayanjrit nangis
sambate mêlasasih
wong dalêm sangsaya umyung
samya milu karuna
wau Sang Dipati Pathi
datan keguh ginubêl ing para garwa


kang kaèsthi ing wardaya
tan arsa cidra ing jangji
wus kinikis kang wardaya
wong urip wêkasan mati
nadyan tumêkèng pati
prayoga ucaping pungkur
tan cidra ing ubaya
ya ta kawarnaa enjing
sang dipati tan sêdya gingsir ngubaya


- wau Dipati Bragola
adus kuramas abêrsih
lêbar lajêng agêgônda
jêbat kasturi kang wangi
busana wus sumandhing
sêksana lajêng angrasuk
nyampinge sêmboja sêkar
paningsêt cawêni putih
arasukan langking rinenda kêncana


pamêkak cindhê puspita
sarungan kêris tinulis
sawit tandha dhasar pêthak
ukirane tunggak sêmi
dhuwunge parungsari
apan jigja tangguhipun
wangkingan rangkêp tiga
kang satunggal tangguh Tubin
dhapuripun carita akêlenthangan


kang satunggil dhuwungira
Ki Kêlêng ingkang anggitik
nênggih dhapure sêmpana
katiga sampun rinakit
lancingan cindhe wilis
rinenda dondomanipun
pamêkak gêgêbyogan
tinurut kinitir-kitir
yèn sinawang rênyêp-rênyêp kadi lintang


ajamang mas kinartipa
têbah jaja anting-anting
kêlatbau agêgêlang
bêbadhong sampun rinakit
lancingan rangkêp kuning
asingsim pating palancur
sinawang sang dipatya
kadi Karna Senapati
tinandhing prang lan Arjuna Bratayuda


prajurite wus agêlar
anganti wijiling gusti
gêgaman sampun mêlatar
dinulu lir gunung sari
gêgaman warni-warni
waos benang miwah wulung
ana kang tumpêr ingas
wênèh bung ampèl myang jinggring
kang sawênèh benange kinapurônta


warnanên sang adipatya
saksana sigra 
- umijil
ginrêbêg ing para garwa
udrasa para pawèstri
sêdaya luhnya mijil
praptèng latar kinèn wangsul
sêdaya para garwa
prasami lara anangis
cipatanira badhe tinilar pralena


sang dipati sampun prapta
nèng paseban nulya linggih
obah kang baris ing jaba
gêgaman dalêm wus mijil
tabuhanira asri
asri umbul-umbulipun
lêlayu abra sinang
lir pendah prawata sari
wastanira kang dadi lurah kapêdhak


Citrapati Cakrayuda
lawan Prayahita malih
Sragêni lurah kanoman
Prayanôngga lawan malih
nênggih ingkang nisihi
Ônggayuda wastanipun
Yudapati Patrawisa
lurah nulup Wisamarti
wong anyutra Ônggadara Jalêksana


wong angrangin lurahira
Jayèngsari Jayèngrêsmi
wong magêrsari akapang
sêdaya prayitnèng wèsthi
nganti dhawuhing gusti
budhale wadya sêdarum
sang dipati parentah
têngara budhalkên baris
gya têngara kang baris pangarsa budhal


busana awarna-warna
ana bajo wora-wari
baludru ana sangkêlat
rinenda turut pênjait
sangkêlat warni-warni
kuning irêng biru wungu
wênèh sangkêlat seta
galar kunus sutra wilis
asri tinon lir pendah prawata sêkar


têlase gêgaman jaba
sumambung sang adipati
nitih kuda dhawuk pêthak
awasta 
- pun layarwarih
binusanan bra asri
jro pura kang kinèn tunggu
mantri papat pinatah
kang sami prawirèng jurit
lampahira wus prapta jawining kitha


lajêng tata pêsanggrahan
kasukan-sukan angênting
ênêngêna ing Santênan
kawarnaa sri bupati
nèng pakuwon siniwi
Endranata alon matur
pukulun sri narendra
rayinta Dipati Pathi
mêthuk yuda jawi kitha mêsanggrahan


sri narendra angandika
payo atataa baris
kang dadi pangawak kiwa
Singaranu kang nindhihi
pangawat têngên iki
ingkang dadi tindhihipun
puniku karsaningwang
Endranata kang nindhihi
pra sêntana kabèh kang dadia dhadha


nindhihi têngêran ingwang
manira kang anèng wuri
kabèh bupati Mêntaram
pra sêntana kang nindhihi
padha dèn ngati-ati
wong Pathi prakosa têguh
gêlara grudha nglayang
rampung timbalan narpati
pra dipati lajêng anata gêgaman


wus sami sawang-sinawang
wong Pathi lan wong Mêntawis
sêdaya para sêntana
kang krakêt parêk sang aji
rada lindhuk gonnèki
pagêr jarak kêliripun
ênêngna sri narendra
wau Sang Dipati Pathi
apinarak nèng têratag pêsanggrahan


Dipati Pathi ngandika
marang Kandhuruan aris
pêspadakna kang pratela
ênggone kakang mas ngêndi
iku sun sêdya ngati 
-
mring Allah panêdhaningsun
aja liya manira
kang nangani maring mami
yèn liyaa kakang mas ingsun tan lila


matia nèng ngarsanira
sun arsa atandhing sêkti
jaya mrata sura mrata
matur nêmbah Sawunggaling
kula sampun kèn nêlik
kang kiwa gêgaman agung
Singaranu punika
ingkang minôngka têtindhih
baris kanan tindhihipun Endranata


dene ingkang dadya dhadha
sagunge wadya Mêntawis
tindhihe para sêntana
raka paduka sang aji
ênggène anèng wuri
alindhuk panggenanipun
kalingan pagêr jarak
ngandika sang adipati
lah ta payo aja nganggo kêlayatan


gêlara gurdha anêba
saeka barêng ngêmasi
sêksana nêmbang têngara
kang bêndhe bèri tinitir
tambur salomprèt suling
mabyungan suwaranipun 
sagung para sêntana
kanthi wuru sawêtawis
wus prajangji ing prang tan sêdya mundura


Durma
Kandhuruan matur kula nuwun lilah
arsa ngamuk rumiyin
Sawunggaling turnya
kèjèk gusti sampeyan
sapun tumut magut jurit
eca sarea
wontêna dalêm puri


sang dipati angling padha sun tarima
prasêtyamu mring mami
nanging sêdyaningwang
kabèh wong ing Santênan
aja na mundur ing jurit
barênga pêjah
sirna satêngah jurit


payo ngantêp ayuda lan wong Mêntaram
aja 
- na mundur jurit
sêksana parentah
mariyêm linggar munya
swara lir ngrubuhna langit
mimis lir udan
pêtêng kukusing bêdhil


surak lir grah prajurit wus nitih kuda
Kandhuruan nèng ngarsi
Sawunggaling jajar
wong Mêntaram prayitna
suraknya mawanti-wanti
lir pendah gêrah
anêmpuh wadya Pathi


êlor kidul surakira ambarungan
kadya rubuh kang langit
ngamuk wong Santênan
nêmpuh pangawat kanan
sêsumbar Ki Sawunggaling
lah tadhahana
prajurit ing Mêntawis


Sawunggaling prajurite ing Santênan
Endranata nindhihi
prajurit kang kanan
wong pasisir sêdaya
tinêmpuh mring Sawunggaling
lan sawadyanya
tan ana ngeman pati


Kandhuruan nêmpuh sarwi sumbar-sumbar
aja na ngapirani
pring sadhapur kônca
êndhog sapatarangan
aja na cidra ing jangji
barênga pêjah
aja na mundur jurit


sarêng nêmpuh prajurite ing Santênan
tandange gêgilani
anglir singa lodra
galak amôngsa jalma
lir gunung rubuh kang bêdhil
suraking bala
kadi rubuh kang langit


asauran lan swarane kalataka
wong cilik ing prang dhingin
rame ingkang yuda
pêtêng têngah payudan
awit kukusing kang bêdhil
ramening yuda
lir gabah dèn intêri


kukus pêtêng gagap-gagapan kang yuda
sêdaya gamannèki
tumbak ganjur pêdhang 
-
prawira antuk papan
solahe bala ing Pathi
lir banthèng mêta
tandange wadya Pathi


mêdhang numbak wong pasisir bubar-bubar
tan ana môngga pulih
prajurit kèh pêjah
tandangnya nora pira
sira Arya Sawunggaling
pangamukira
saklangkung gêgilani


Ki Tumênggung Endranata pan tumingal
lamun prajurit Pathi
angamuk manêngah
kadi singa mêmôngsa
Endranata sigra gêndring
tan tolèh wuntat
bokonge koplak-kaplik


kêbatira pêlayune Endranata
Ki Arya anuruti
mring Ki Endranata
ingkang binuru kêbat
anulya malik kulambi
atilar bala
amor lawan pêkathik


sirna larut wong pasisir barisira
samya ngungsi ing wuri
nanging tan atêbah
sigra wadya Santênan
wus mingêr pangamuknèki
wadya Mêntaram
sampun angati-ati


sigra nêmpuh wong Pathi mring wong Mêntaram
rame têmpuhing jurit
akèngsêr pamuknya
wong Pathi katadhahan
tan ana angucap ajrih
ramening surak
têtêg awor lan bêdhil


kadya ombak samodra môngsa kasapta
ramene wong ajurit
Ki Nayamênggala
panggih Ki Nayahita
arukêt saluhur wajik
sêndhal-sinêndhal
sarêng kêris-kinêris


ting salêmprot sarêng niba saking kuda
sampyuh sarêng ngêmasi

- Ki Sura umangsah
aprang lan Jagabaya
rame watangira uthik
Surabramantya
panumbake anitir


Ki Tumênggung Jagabaya sigra numbak
Surabramantya nangkis
nanging kabêrabad
kêna gulu iringnya
Surabramantya ngêmasi
suraking bala
kadi karênging langit


Jayèngrana aprang lawan Martalaya
wong sèwu angêmbuli
sami kuwatira
langkung ramening yuda
Martalaya ngangsêg wani
Ki Jayèngrana
tumandang narik keris


Martalaya sêksana narik curiga
goco-ginoco gênti
Jayèngrana pasah
jaja crih rahnya muncrat
aniba lajêng ngêmasi
Ki Kandhuruan
têtulung ing ajurit


sampun pangih ayun-ayunan kalawan
Tumênggung Rajaniti
sami ngagêm watang
dangu gêbang-ginêbang
Rajaniti anglarihi
ginêbang jêplak
nulya dipun larihi


Rajaniti kêna jajanira tatas
muncrat ludira mijil
aniba nèng kisma
datan kongsi mindhoa
Ki Rajaniti ngêmasi
suraking wadya
lir umbak nêmpuh curi


Mangunonêng wêruh anake palastra
kudane dèn camêthi
adhuh putraningwang
durung wayahmu pêjah
lawan sira durung mukti
hèh Kandhuruan
payo tandhing lan mami


gya tinumbak Kandhuruan kapalêsat
tiba saking turanggi
nèng kisma brangkangan
nanging ta datan pasah
tinumbak tinitir-titir 
- 2 ]

Ki Kandhuruan
ngadêg sarwi nglarihi


Mangunônêng tinumbak jajanya pasah
niba lajêng ngêmasi
sigra Kandhuruan
kudanya tinitihan
anulya dipun camêthi
asumbar-sumbar
watangira kumitir


lah rêbutên iya iki Kandhuruan
kaipe mring Dipati
Bragola Santênan
ing kene kêmbulana
dadi bungahe tyas mami
barênga mara
ing kene ngong kêmbari


Kartajaya aprang lawan Yudabôngsa
rame ukih-ingukih
atumbak-tinumbak
Kartajaya kabranan
panumbake nitir-nitir
anulya niba
Kartajaya ngêmasi


Ki Dipati Santênan ningali wadya
mantrine akèh mati
langkung sangêt merang
aprang angadu bala
nitih kuda cinamêthi
wastaning kuda
nênggih pun layarwarih


sarêng mangsah kapêdhak lawan jinêman
kudanya sami nyirig
tan liyan sinêdya
dipati ing Santênan
mung kang raka sri bupati
têngêranira
pinêlêng jroning galih


sampun parêk lawan gêgaman Mêntaram
kinarutug ing bêdhil
surak lir ampuhan
bêndhe munya angangkang
Kodhokngorèk rame muni
sang adipatya
datan anolèh wuri


Pangkur
dyan kinêtab kudanira
aprayitna sagung wadya Mêntawis
sang dipati sigra nêmpuh
wadya Mêntaram tadhah
liwung awor wadya Mêntaram kèh lampus

- dene prajurit Santênan
tandangnya lir banthèng kanin


anumbak mêdhang anigas
anyuduki anjêjêg angakahi
arame kang yuda campuh
swara kadi prahara
bêdhil muni lawan kalataka barung
bêndhe bèri mawurahan
awor tambur miwah suling


kang têtêg kaya butula
surakira mungsuh rowang pan anjrit
swarane atri gumuruh
kadya prawata bêntar
wong ing Pathi sumêdya sarênga lampus
sira Dipati Bragola
wus sumêdya lêbu gêni


Singaranu wus kèsisan
katunjang ing wadya mèlu anggêndring
Dipati Pathi angamuk
tan ana wani tadhah
bubar larut sagunge wadya Mêntarum
jêng sultan anyandhak sigra
Ki Bicak tinabuh aglis


bêngkêk datan bisa munya
ya ta wau kangjêng sri narapati
nulya sumungkêm ing kêpuh
maladi sêmèdinya
pan anêgês karsaning Suksma Kang Agung
wungunya sigra anyandhak
Ki Bicak tinabuh muni


angangkang anèng awiyat
pra sêntana sigra ngingêrkên baris
sêdaya sarêng manêmpuh
myarsa swara Ki Bicak
Adipati Pathi têrang dênnya ngrungu
swarane Ki Bicak ngangkang
angingêrakên turanggi


sarwi sru dènira mojar
lah ta payo wong Pathi iki muni
Ki Bicak tinêmbang ngungkung
pra sêntana katingal
barisira sampun arakit sêdarum
prawira Pathi anulya
prasami nyamêthi wajik 
-


wus sêdya lêbu tumangan
pra sêntana sampun prayitnèng wèsthi
sumêdya ngawaki pupuh
sarêng nyamêthi kuda
sarêng nêmpuh para sêntana Mêntarum
wong Pathi sarêng tumingal
prasami nyamêthi wajik


nêmpuh sêntana Mêntaram
wadya Pathi Rahadèn Wirasêkti
anyamêthi kudanipun
sarwi angêmbat watang
mungsuh rowang suraknya atri gumuruh
sami prajurit kapanggya
rame watangira uthik


wong Mêntaram ingkang nama
Radèn Wirawiguna kang prajurit
Wirasêkti matang gupuh
mring Dyan Wirawiguna
gya ginêbang winalês tinumbak wau
gulu iringira kêna
tan pasah niba ngêmasi


Wirasraya pan tumingal
mandhi watang têtulung Wirasêkti
biring lanangan kang dhapur
kumukus pucukira
sumbar-sumbar payo kene wong Mêntarum
kêpangguh Wirawiguna
lajêng dènira ajurit


Ki Wirasraya tinumbak
saking dharat panumbakira nitir
Wirasraya jajanya trus
aniba sampun pêjah
Ki Dipati Tohpati sigra têtulung
sigra anyamêthi kuda
panggih Pangran Mangkubumi


arame tumbak-tinumbak
watang putung gya mudhun saking wajik
kalihira sarêng caruk
candhak-cinandhak pinggang
kalihira sarêng sami narik dhuwung
asuduk-sinuduk gêntya
sami têguhira kalih


kêrisira tanpa karya
sigra gêlut ukih banting- binanting
Pangran 
- Mangkubumi wau
angrasa yèn kasoran
nyandhak konthol Tohpati jola anjumbul
binanting tiba anulya
tinunggangan dèn kakahi


Tohpati asru amojar
acarobo wong Mêntaram ajurit
Pangran Mangkubumi muwus
ing sak ajang-ingajang
jêr ta iki rêbut urip rêbut lampus
dèn idak gulune pêjah
wau Tumênggung Tohpati


Sindurêja mangsah panggya
lan Pangeran Pugêr sami sawiji
adangu lawung-linawung
tan ana kang kasoran
Sindurêja angantêp panumbakipun
Jêng Pangeran Pugêr panggah
watang putung tan nêdhasi


gya sinudhuk Sindurêja
jaja tatas aniba wus ngêmasi
Kandhuruan mangsah gupuh
sarwi asumbar-sumbar
lah rêbutên iki prajurit linuhung
banthènge nêgri Santênan
papagna padha prajurit


singa tinêrajang bubar
wong Mêntaram tan ana môngga pulih
Panêmbahan Purbayèku
awas dènnya tumingal
wong Mêntaram yudanira mawut-mawut
panêmbahan sigra mangsah
lawan Kandhuruan panggih


panêmbahan sru dêlingnya
Kandhuruan lumayua sira glis
emanên bojomu ayu
kuwatira sapira
akulita têmbaga wêsi balungmu
otot kawat sungsum gala
nora wurung sira mati


Kandhuruan asru lingnya
baya nora nana manungsa sêkti
amung Purbaya sirèku
sun kêmbari
- tutugna
sabudimu durung ulap ingsun mungsuh
Kandhuruan sigra numbak
Pangran Purubaya kuntit


kajêngkang karangkang-rangkang
asru angling setan Kandhuruan bêlis
anumbak tan wêruh ngurus
Kandhuruan ta sira
lah emanên bok uga putung tanganmu
Ki Kandhuruan miyarsa
anggêtêm anggigit lathi


panêmbahan mèsêm mujar
usapana tumbakmu gupak gêtih
Pangran Purubaya muwus
eman-eman ngong tapa
yèn pasaha katumbak angur ta lampus
nalika duk anèng tampah
Kandhuruan sru sumêngit


yèn tumbakku nora pasah
payo kene sira ngunusa kêris
anitir panumbakipun
Pangeran Purubaya
narik kêris Kyai Panji agêmipun
kêna jajanira niba
datan pasah ingkang kulit


nanging anuntak ludira
kalesedan Kandhuruan ngêmasi
Pangran Mêgatsari ngamuk
kinêmbulan ing kathah
kanan kering ing ngarsa miwah ing pungkur
kadi Abimanyu yuda
rinêbut Kurawa pati


nalika prang Bratayuda
lir kitiran lawunge Mêgatsari
gya Pangran Purbaya nêmpuh
tinumbak sang pangeran
jaja têrus aniba anulya lampus
wadyanira jêng pangeran
saksana angrubut wani


Jêng Pangeran Purubaya
kinarubut mring wadya Mêgatsari
laju nêmpuh ngamuk liwung
kadya Sang Jayèngrana
ing nalika prang lan Samadana
- Prabu
wong Mêntaram duk tumingal
pangeran rinêbut jurit


kang mlajar bali sêdaya
atêtulung jêng pangran ing ajurit
wong Mêntaram sarêng nêmpuh
wadya ing Pathi panggah
dèn êbyuki ing kathah wus akèh lampus
Sawunggaling ngamuk nêngah
tandangira gêgilani


mobat-mabit lawungira
kinarubut dening wadya Mêntawis
singa kang tinêmpuh mawut
kudane sampun pêjah
narik kêris adharat dènira ngamuk
kang tinrajang bubar-bubar
Jêng Pangeran Purbayèki


tyasira rada was-uwas
wus liniga dhuwunge Kyai Panji
momor lan prajurit jagul
Sawunggaling tan wikan
gya sinuduk saking ngiringan kang lambung
anjola malês tan angsal
niba lajêng dipun byuki


mring wadya Mêntaram kathah
tinalenan binônda Sawunggaling
Raja Manggala têtulung
nêrajang amanêngah
Jêng Pangeran Purubaya awas dulu
anulya pinapag ngarsa
Raja Mênggala nglarihi


wanti-wanti panumbaknya
watang putung pangeran anglarihi
angênèni jaja têrus
Raja Manggala pêjah
Adipati Bragola awas andulu
prajurite kathah pêjah
kêlangkung merang tan sipi


asru dènira ngandika
kari mati jênêng manira iki
kapêdhak jinêman sampun
akathah ingkang pêjah
ingkang gêsang wêtara mung patang puluh
punika tan kêni têbah
mangsah tan sêdya ngunduri


- Durma
Adipati Santênan pangamukira
anglir Bimanyu jurit
ing prang Bratayuda
rinêbat ing Kurawa
binêdhilan ngarsa wuri
ing kering kanan
mimis kadya gurimis


tan tinolèh dene Dipati Santênan
amung sri narapati
pinêlêng wardaya
adangu ingulatan
sêmana wau kêpanggih
ênggèn sang nata
kudane dèn camêthi


sri narendra anitih kapal bêndana
pun wagugên namèki
cêmêng ulêsira
gamêlira wotsêkar
dhuh gusti paduka salin
kapal bêndana
pun wagugên puniki


wanti-wanti turipun tan piniyarsa
sapisan kaping kalih
ping tiga kaping pat
kangjêng sultan ngandika
môngsa sun sêdya gumingsir
wus ingsun sêdya
iya barênga mati


wus tinitir Ki Bicak munya angangkang
wadya kang anèng ngarsi
sarêng alokira
lah payo iki prapta
kapêdhak sawiji angling
alah ta ingwang
mati bubukên mami


Nayadarma kapêdhak bêkta ampilan
agême sri bupati
Kyai Baru Karna
binêkta Nayadarma
anulya anuwun pamit
sri naranata
ya ta ngandika aris


lah ta iya yèn satuhu wani sira
tumbakku baru kuping
sira tambakêna
Nayadarma tur sêmbah
sandika gya mentar aglis
saking ngarsendra
umangsah ing ajurit


Adipati Pathi wus kinalang-kalang
wus 
- parêk sang dipati
anulya nêrajang
mring kapêdhak Mêntaram
prasami ngantêp kuwanin
wus tinadhahan
Sang Adipati Pathi


kinarubut kudanira sampun pêjah
malumpat sang dipati
ngamuk lan curiga
ya ta Ki Nayadarma
prênahe rada kapering
sigra tinumbak
wau sang adipati


lambungira Adipati Pathi pasah
dhasar sayah ajurit
sang dipati niba
lajêng nêmahi lena
rêbutan wadya Mêntawis
ngaku tuk karya
matèni sang dipati


sampun katur dhumatêng sri naranata
yèn dipati ngêmasi
kinèn ambêktaa
jisim marang ngajêngan
kapêdhak sigra wotsari
nulya lumampah
mring prênahe kang jisim


Mangunjaya wuninga dipati pêjah
angrêbat tan kuwawi
anulya lumajar
mulih maring Santênan
angukut kang kari-kari
dyan kawarnaa
ingkang amundhut jisim


wong kapêdhak kewuhan pambêktanira
arsa pinundhi-pundhi
satrune sang nata
arsa dipun sèrèda
iki sêntana narpati
sami kewuhan
ana wong tuwa siji


asru mujar puniki karêp manira
sirahipun pinundhi
sikil sinèrèda
sêdaya kapêthukan
anulya dipun lampahi
sirah ingangkat
sukune dipun irit


aningali sang nata kalangkung suka
sampun prapta ing ngarsi
sang nata ngandika
lah padha adêgêna
iku jisime 
- si adhi
wus jinaganan
ngandika sri bupati


tatabana apa gêgamane aprang
nulya dipun tatabi
datan anggêgawa
katur sri naranata
angandika sri bupati
adhi Santênan
wus sêdya nora mulih


lah wiyakên lathine adhi Bragola
apa baya barêsih
sampun pinariksa
katur rêgêt kang waja
angandika sri bupati
tan kobêr iya
asisig ta si adhi


angandika sang nata mring wadyabala
sapa ingkang matèni
wadya atur sêmbah
sami arêrêbutan
angandika sri bupati
hèh Nayadarma
prènèkna tumbak mami


pinariksa ki baru kuthah ludira
angandika sang aji
ya Si Nayadarma
kang matèni Bragola
kawarnaa Sawunggaling
sampun binônda
Endranata ningali


Endranata ngiwi-iwi sarwi ngucap
dene ta nora luwih
Sawunggathèl sira
ing mêngko wus binônda
angamuka sun jêjêgi
langkung bramatya
Sawunggaling sru angling


nora isin sira anjing Endranata
mau malik kulambi
arêp ingsun tumbak
umpêtan awor kompra
dene ta dêlapmu urip
eman sang nata
maringi tunggak sêmi


eman-eman alinggih lampit si bangsat
wong jêrih wêdi mati
duraka nèng dunya
Endranata miyarsa
wirang mundur linggih wuri
sarwi angucap
ngadhêp wong kêna
- sarik


sampun katur Sawunggaling wus kabônda
dhawuh kinèn mêjahi
sampun pinêjahan
Sawunggaling sukèng tyas
kêlamun awèta urip
wirang nèng dunya
warnanên sri bupati


angandika sang nata mring Alap-alap
sira mentara aglis
lan Si Jagabaya
miwah Arya Panular
Si Ngabèi Wirapati
lan wong Mêntaram
milua urun mantri


amboyonga marang nêgara Santênan
poma sira dèn bêcik
yèn ana kang bôngga
anuli patènana
yèn wus mati kang prajurit
sira boyonga
dèn ênting aja kari


sarupane wong wadone ing Santênan
yèn bojone priyayi
ya sira tandhua
aja kongsi lumampah
lawan anggawaa joli
bok ipe benjang
sira tunggangna joli


Alap-alap lan Tumênggung Jagabaya
Panular Wirapati
wus amit tur sêmbah
nulya bubar sêdaya
datan kawarna ing margi
warnanên sira
Mangunjaya kang prapti


wus malêbu jro pura atur uninga
mring garwane dipati
yèn kang raka seda
tumpêsan saha bala
ya ta garwa samya anjrit
wong dalêm pura
gumuruh samya nangis


sêsambate sêdaya amêlasarsa
umung swaraning tangis
lir pendah ampuhan
sagunge para garwa
asangêt amêlasasih
aniba-niba
ana gumuling siti


- putranira kang aran Rahadèn Rôngga
samya dipun tangisi
adhuh putraningwang
êndi ta ramanira
sapa wlas ing sira gusti
dhuh putraningwang
kakang mas adipati


jêngandika tilar putra maksih jabang
durung wruh rasa mukti
adhuh putraningwang
samêngko sira lola
kang putra barêbês mili
sajroning pura
gumrah swaraning tangis


para garwa prasami agêgulungan
ana kang sambat mati
ana sambat bapa
wênèh sambat lakinya
pundi ujarira asih
dhatêng kawula
pundi tandhane mangkin


têka dika tega tilar dhatêng kula
andika seda dhingin
dhuh kakang dipatya
kawula dika bêkta
datan sagêd kula kari
sang adipatya
ingsun gawanên mati


kapanggiha lan dika anèng akerat
tulusa angladosi
kula dhatêng dika
ênêngna jroning pura
ingkang gumêdêr anangis
wong dalêm pura
ya ta kang dhandhanggêndhis


Dhandhanggula
wong Mêntaram wus malêbêt sami
jroning kutha nêgari Santênan
anèng ing pasar barise
kawarna kang winuwus
sanggung wadyabala ing Pathi
kang tinanggênah wuntat
sumêdya mrih lampus
mantri papat sêdya bela
Kyai Suraprameya kêlawan malih
gih pun Rôngga Jaladra


Surataka Pangalasan sami
wong sêkawan trah prajurit nyata
wus sami rumanti kabèh
warnanên ta kang
- rawuh
wus udani wadya Mêntawis
yèn para mantri bôngga
praptèng alun-alun
wêtara wadya Santênan
kalih atus sigra têngara anitir
mantri papat bêk sura


kinarutug mimis datan gingsir
pangamuke wong Pathi lir buta
mêmôngsa sangêt kaluwèn
golong pangamukipun
wong Mêntaram tan sêdya gingsir
wong Pathi pêrangira
karoban ing mungsuh
têmahan pêjah sêdaya
prajurite papat ngamuk ngowak-awik
wong Mêntaram sudira


Alap-alap anyamêthi wajik
wus kêpanggih lan Suraprameya
awatang-winatang rame
Suraprameya nglawung
Alap-alap gêbang patitis
kontal watangnya jêplak
Alap-alap nglawung
kêna jajanira pasah
ingabênan kanine gya mundur nuli
ngamuk Rôngga Jaladra


Arya Panular ingkang nadhahi
watang-winatang Rôngga Jaladra
kabrabad gulu iringe
sanyari pasahipun
undurira sampun mêcati
mangsah Ki Surataka
Wirapati mêthuk
arame tumbak-tinumbak
Surataka atiba tinumbak aglis
pêcah jajanya pêjah


Jagabaya Pangalasan jurit
rame ukih tan ana kasoran
Ki Alap-alap nulya ge
mangsah sigra têtulung
gya anumbak saking ing kering
kêna pilinganira
mundur lajêng ambruk
anèng sapipining lawang
nulya linggih Pangalasan angêmasi

- nèng pipi lawang lênggah


Dêmang Suraprameya ngêmasi
linggih sarwi leyangan gêndhaga
Ki Wira Jaladra layon
mati ngurêbi pintu
Mangunjaya sarêng ningali
prajuritira têlas
sêksana lumayu
malêbêt ing dalêm pura
Radèn Rôngga wau kang dipun ulati
wus kêpanggih anulya


gya binêkta ngungsi munggah ngardi
wukir Prawata ingkang sinêdya
ya ta wadya Mêntarame
malêbèng pura sampun
gumêr gumrah swaraning tangis
Lap-alap Jagabaya
aniti sêdarum
sagunge kang rajabrana
lan wong dalêm Alap-alap amarani
marang sang rêtnèng pura


sang juwita maksih lara nangis
Alap-alap tan kêna marêka
amaksih têbih prênahe
sagung wong dalêm umung
sami nangis pating jalêrit
ana kang niba-niba
sinjangnya tan ketung
marga suta mangan lêmah
kang sawênèh sinjang malik praptèng kuping
wit sangêting karuna


angarompol lalêrira wilis
sami ngrubung kang marga atmaja
malah ta gayêr tangise
kêri asênut-sênut
lalêr wilis kathah kang manjing
sajroning kori praba
prandene tan ketung
nulya na wong tuwa prapta
gya ginitik sarwi sru dènira angling
dubilah iki apa


kang sawênèh ana niba tangi
kitrang-kitrang asêsambat biyang
dene sun lagi antuk sèh
tinilar marang kakung
ana ingkang nangisi nyai
cinêthot sarwi 
- ngucap
sira durung tutug
lagya olèh sih sadhela
wêkasane sira tinilar ngêmasi
ya besuk rasakêna


sira ana nêgara Mêntawis
môngsa dadak kuranga wong lanang
malah kuwarêgên kowe
môngsa kobêra turu
kang sapisan rupamu bêcik
kapindho maksih kênya
watak wong Mêntarum
môngsa trimaa ping sanga
sawêngine sira dèn angati-ati
ginarap wong Mêntaram


wis mênênga babo putu mami
aja watir kêkurangan pangan
ya anggèr ora-orane
sira ngantia nganggur
nèng Mêntaram têka sawêngi
mung nini kuthanira
batanên sing kukuh
pasangana paku rancang
baluwarti lamun ana mungsuh prapti
kang panggah aja owah


para sêlir lara-lara nangis
gêgulungan ing saparan-paran
kagulung sumur sirahe
nuju sat sumuripun
pan kajungkêl sirah nèng siti
brahalanira mangap
malongo lir bêruk
wong Mêntaram parêk miyat
amancêrêng lir kucing ningali cindhil
cinandhak sikilira


gya ingangkat ginawa manginggil
margatmaja ingêlus lan asta
kagêpok senapatine
kagèt anulya dulu
ana kakung sumandhing linggih
gapyuk rinangkul sigra
anulya ginêlut
adhuh lae ta si kakang
nora nyana lamun iki maksih urip
nyata trisna maringwang


- wontên inya siji aningali
ngangên-angên sajroning wardaya
kaya priye wêkasane
yèn agung sami muwun
môngsa iya kandhêga tangis
tan wurung binoyongan
marang ing Mêntarum
ni inya aris angucap
mring Tumênggung Alap-alap ing Mêntawis
ni inya aturira


ki tumênggung mangke kadipundi
renanira gusti ing Santênan
kados ta pundi samangke
Alap-alap amuwus
lah ta nyai kadi punapi
ing rena jêngandika
kawula tan purun
inggih lamun masesaa
yêkti ajrih kawula dhatêng sang aji
amongah sang ratu mas


nikèn inya wuwuse amanis
lah kiyai joli pêkênira
andika lêbokna age
mangke kawula matur
sun ririhe sang rajaputri
mênawi sagêd lêjar
saking atur ingsun
sigra ni êmban lumampah
sampun prapta ngarsane sang rajaputri
lênggah kapara ngarsa


solahira kêlangkung ngalap sih
nikèn inya andheprok nèng lèmah
amêlasasih ature
dhuh nyawa gustiningsun
akèndêla mangke rumiyin
napa wêkasanira
manggung agung wuyung
dawêg gusti linampahan
wus wiyahe wong lanang mati ajurit
wong wadon dadi tawan


sang suputri tan kandhêg anangis
lara-lara dènira karuna
wong jro pura nangis kabèh
inya tan kandhêg matur
sênggruk-sênggruk 
- sarwi anangis
dhuh gustiku mas nyawa
mèndêla karuhun
inggih manuta kewala
sampun kongsi ginêpok wadya Mêntawis
gusti dados punapa


nikèn inya asru jêlah-jêlih
lah mênênga wong sadalêm pura
aja angrudah galihe
gustimu lagi liwung
têka padha bingungi nangis
balik padha dandana
lang-olanga sangu
lah sira môngsa wurunga
dipun bêdhol binoyong wadya Mêntawis
payo ta linakonan


sang juwita tyasira wus gigrig
amung kantun sêk-mingsêk kewala
ni êmban tumulya age
pinondhong sang rêtna yu
inginggahkên dhumatêng joli
para garwa sêdaya
jinoli tinandhu
wong dalêm prasami mêdal
cinawisan tandhu sampun sami nitih
wênèh anunggang tundhan


sarupane rabine priyayi
sampun sami tinandhu sêdaya
budhal sing nêgara kabèh
sêdalan tangis umung
lare alit pating jalêrit
ana kang jaluk sêga
wênèh jaluk banyu
jaluk susu myang dolanan
apan kathah bêboyongan saking Pathi
kadi uwong angarak


ana dhudha tuwa kuru mêngi
tur madati mikul akringkangan
andêrwili sêsambate
dhuh adhuh awak ingsun
binoyong mring nêgri Mêntawis
ana nêgri Mêntaram
ana adol apyun
kalèlètku wus mèh têlas
yèn êntèka
- nèng Mêntaram sangu mami
êndi gèn sun ngupaya


têtagihan baya banjur mati
angur ingsun yèn têkan Mêntaram
yèn êntèka lèlèt ingong
bêcik banjur angamuk
tandhing aprang lawan sang aji
yèn aku mênang aprang
banjur rabi ayu
gôndra pira wong Mêntaram
dènnya ngucap napasira mêmpis-mêmpis
umbêl luh dêleweran


tandhu joli andulur nèng margi
jajarane asri tiningalan
tumbak benang nèng ngarsane
langkung pangrêksanipun
magêrsari para prajurit
kocapa sri narendra
wus bubar karuhun
sampun prapta ing Mêntaram
sri narendra anggêganjar sakèh mantri
miwah para sêntana


pan bêdhahe nêgara ing Pathi
sinêngkalan pan sirna pandhita
tinata ratu babade
sêmana sang aprabu
pan adangu sang rajaputri
purwane lakinira
balela maringsun
sang dyah matur Endranata
ingkang bangus ambujuk ngadon-adoni
sang nata asru duka


duk sêmana sira sri bupati
sampun miyos siniwakèng wadya
akandhêg sitinggil bae
pinarak sitiluhur
Martalulut kang dèn timbali
lan Ki Singanêgara
ngandika Sang Prabu
Martalulut Singapraja
sudukana Si Endranata dèn mati
ana ing pagêlaran


ususira bêlabarna nuli
ing waringin kêmbar karonira
tugêlên iku lugune
êndhas 
- panjêrên gupuh
têngah ngalun-alun Mêntawis
jisime pakakêna
iya marang asu
kalihira sarêng nêmbah
asandika ing timbalan sri bupati
gya mentar saking ngarsa


wadya Mêntaram sêdaya ajrih
aningali dukane sang nata
konjêm ing siti mukane
Endranata wus lampus
lan binêdhèl usus ingambil
wus kinarya bêlabar
anèng wringin kurung
sri narendra sampun jêngkar
angêdhaton sagunge wadya Mêntawis
agiris manahira


Girisa
wus mangkana lama-lama
sri narendra siniwaka
pêpak ingkang wadyabala
miwah kang para sêntana
Panêmbahan Purubaya
kang tansah munggèng ing ngarsa
kang tinantun ing sri nata
kangjêng sultan angandika


lah ta uwa Purubaya
prakawis ing Surabaya
kang rama warti wus seda
kang kantun mung putranira
Ki Mas Pêkik parabira
punika ta karsa kula
sun boyongi mring Mêntaram
kula arsa wuningaa


Jêng pangran Purbaya turnya
kula sumôngga sang nata
inggih umiring sakarsa
prayogi katimbalana
sang nata anulya duta
gandhèk maring Surabaya
cêndhaking carita prapta
Pêrampelan dhukuhira


Alap-alap sampun panggya
dhawuhkên timbalan nata
sêdaya sampun jinarwa
dhawuhe sri naranata
Dèn Mas Pêkik asandika 
-
anulya dandan gya budhal
Alap-alap dhawuh marang
Kyai Tumênggung Sapanjang


kinèn dandan angiringna
Dèn Mas Pêkik lampahira
mring Mêntaram dèn karêksa
kabèh uwong Surabaya
ing pungkur arumêksaa
lampahe ing Butuh prapta
angujung maring astana
sawêngi sare ngastana


Ki Mas Pêkik sare dagan
têngah dalu wayahira
ana swara kapiyarsa
angsung pemut ponang swara
alah ta Ki Surabaya
wruhanira besuk sira
ing Pajang ana narendra
putumu kang dadi nata


ngêdhaton ing Wanakarta
Ratu Kuning ingkang nama
iya kaki putunira
kulone kutha kang pura
kagyat wungu saking nendra
wus raina angandika
marang kang tunggu ngastana
apa sira ngrungu swara


ing Pajang kene cinêtha
ing besuk ana narendra
kaprênah putu manira
Ratu Kuning parabira
kêdhatone Wanakarta
juru kunci ris aturnya
kawula botên miyarsa
Dèn Mas Pêkik angandika


kariya tunggu astana
anulya budhal sêksana
datan kawarna ing marga
Ki Tumênggung Alap-alap
mring Mêntaram atur priksa
dhumatêng sri naranata
Dèn Mas Pêkik sampun prapta
sang nata lajêng sineba


pêpak ingkang wadyabala
miwah sagung pra sêntana
sang nata alon ngandika
lah ta uwa Purubaya
kados pundi rêmbagira 
-
Radèn Mas Pêkik punika
yèn prapta ing ngarsa kula
sintên yoga ngabêktia


punapa uga patuta
Dèn Mas Pêkik ngabêktia
uwa paduka galiha
kang dados prayoganira
Panêmbahan Purubaya
yèn saking pamanggih kula
Dèn Mas Pêkik ngabêktia
inggih wit kungkulan nata


botên kalêbêt ing nistha
sampun kawon kawruhira
prayogi tinimbalana
majênga ing ngarsa nata
wus ngandikan marang ngarsa
ing samangke lumêksana
sang nata suka ngandika
alêrês uwa paduka


hèh ta gandhèk timbalana
Dèn Mas Pêkik mring ngarsèngwang
gandhèk anêmbah sêksana
Kyai Alap-alap prapta
Dèn Mas Pêkik sadayanya
nèng sor ringin durung seba
gandhèk dhawuhakên sabda
marang Dèn Mas Pêkik sigra


lajêng marêk ngarsa nata
curiga sumèlèh kisma
sangêt nganorakên raga
muka lir konjêm ing kisma
dhasar sangêt ajrihira
katanggung dening sih nata
kang muka datan tumênga
sênênnya sri naranata


kadi kêmbar ingkang surya
merang sagunge manusa
mangrêpa tumungkul padha
Dèn Mas Pêkik lon aturnya
dhumatêng sri naradipa
gusti pêjah gêsang kula
katura ngarsa narendra
witing saking mudha dama


tuwuk sih paduka nata
pun dasih angeca-eca
botên sumêja sewaka
milamba duk tampi sabda
ngandika marêk ing
- nata
ciptamba tampi nugraha
laelatul kadri prapta
sumusup jantung kawula


padhang têrang ing wardaya
myarsa rum manising sabda
pun dasih upami mina
kasrambah ing tirta marta
jêng sultan sarêng miyarsa
suka sajroning wardaya
sang nata aris ngandika
mring Dipati Surabaya


marma sira ngong prih seba
anèng ing ngarsa manira
wus pêsthi karsaning Sukma
patêmon sasi lan surya
sêdhênge bangun raina
umijil sang hyang radetya
patêmon lawan sêsôngka
iya iku upamanya


sakawan surup kang sôngka
yèn sêpi salah sijinya
pêsthi suwung kang buwana
Dèn Mas Pêkik pama côndra
manira upama surya
dadi têtimbanganira
ya Mêntaram Surabaya
yèn sira datan anaa


puwara rusak kang praja
puput ing Mêntaram têmah
lan manèh jênêng manira
nora têmu lawan sira
sirèku pama têlaga
pancurane ya manira
sira ingkang nadhahana
tirta gung tibèng têlaga


pêsthi asat kang têlaga
lamun ora nadhahana
mungguh upamane sotya
sirèku êmbananira
yèn êmbanan tanpa sotya
sayêkti suwung kewala
yèn sotya tanpa êmbanan
pan iku kurang utama


hèh Dèn Mas Pêkik ta sira
anèng Mêntaram wismaa
kadipatèn ya maksiha
nêgara ing Surabaya
sun paringkên maring sira
kabèh wadya Surabaya
aja owah
- kaya kuna
kang linggih lampit gêndhaga


apan ta iku maksiha
aja owah kaya kuna
ing Mêntaram Surabaya
mapan ta tunggal kewala
Ratu Pêkik darbe praja
Mêntaram lan Surabaya
lamine datan winarna
Adipati Surabaya


tinariman ing sang nata
ingkang rayi sri narendra
Ratu Wandhan wastanira
sih lulut apalakrama
mangkana alama-lama
sang nata anèng jro pura
marang cèthi angandika
timbalana ri manira


Ratu Wandhan maring pura
matura manira lara
kang cèthi mintar sêksana
Ratu Wandhan dalêmira
kasurabayan punika
sampun umarêk ing ngarsa
Ratu Pêkik lênggah samya
cèthi dhawuh sabda nata


titi timbalan narendra
Adipati Surabaya
asru dènnya ngusap jaja
ing siyang dalu sumôngga
dasih tan sagêd lênggana
Ratu Wandhansari sigra
umangkat wus praptèng pura
sapraptaning ngarsa nata


nulya lênggah sri narendra
Ratu Wandhansari nulya
ngabêkti marang kang raka
mangusapi lêbu nata
Ratu Wandhan aturira
kakang aji grah punapa
tyas kula langkung kapita
kangjêng sultan lon ngandika


yayi luwih saking lara
manggon ing ati manira
angranuhi ingsun rasa
larane ati manira
dene ta ana pandhita
ing Giri durung aseba
marang Mêntaram samangkya
mung iku gêrah manira


nora nana
- tambanira
tanah Jawa sun kang ngrata
wus kalah para narendra
amarga ing bôndayuda
mulane ing Giripura
tan sun rusak ing ayuda
durung pinêsthi ing Suksma
Sang Pandhita Giripura


ing samêngko maksih jaya
nanging ing samêngko iya
pandhita ing Giripura
pêsthi kang ngalahna yuda
iya amung lakinira
kasoran ing luhurira
ing nguni Susunan Ngarga
gêguru marang sang tapa


Susunan ing Ngampèldênta
iku purwane ing kuna
iku ta ingkang carita
ing purwane kuna-kuna
iku ta kang duwe crita
ing mêngko pan mèh tumêka
wirayat kang wus kacrita
dudukwuluh ingkang tômpa


Dudukwuluh
nuli tapa akathah yuwananipun
ing tanah Jawa umiring
angalahakên prang pupuh
Ratu Wandhansari aglis
mring kang raka awotsinom


yèn mêkatên karsa dalêm sang aprabu
kawula anuwun pamit
dhawuhkên timbalan mulku
sigra lèngsèr saking ngarsi
amêdal saking kêdhaton


lampahira ing Surabayan wus rawuh
wus panggih lawan kang laki
manêmbah angaras suku
Ratu Pêkik anulya glis
kang garwa sarêng wotsinom


gya rinangkul ingaras lungayanipun
anggarjita jroning galih
yèn ana karya kang pêrlu
anulya sang liring Ratih
sêmana lajêng pinondhong


pan ingêmban 
- mban ing cindhe puspita alus
binêkta ing jinêm wangi
lajêng dènnya pulanglulut
amain tikswara lungid
ing sawusira karongron


nèng jinêmrum sang rêtna bêbisik arum
ing karsane sri bupati
jinarwa titi sêdarum
purwa madya wêkasaning
ingkang raka lingnya alon


ingsun sêngguh yayi datan kadya iku
karsane sri narapati
yèn wêruha awak ingsun
iya duk ing nguni-uni
ing Giri pinrih sumaos


angidhêpa sujuda marang Mêntarum
wus kagêgêm tangan mami
nèng sêlaning drijiningsun
iku Sang Pandhita Giri
saèstune awak ingong


nora kalih lawan Giri Sang Awiku
lir amithês wohing ranti
pêsthi bêdhah Giri iku
Ratu Pêkik lingnya aris
dhuh kusuma pujaningong


sun aturkên mring rakanta sang aprabu
dasihe anyuwun pamit
mring Giri mêrêp ing ripu
sang rêtna anyabêt liring
kang raka tyasira kepon


aja watir pasrahna Suksma Kang Agung
dasihira datan lami
mring Giri ngrabasèng pupuh
ya ta nulya mangkat aglis
sarimbit malbèng kêdhaton


ingandikan sapraptane ngarsa prabu
Ratu Wandhan lan kang laki
wus ngabêkti kalihipun
tumungkul lir konjêm siti
sang prabu ngandika alon


kayaparan pandhita ing Giri iku
sun têmpuhakên sirèki
nungkule marang Mêntarum 
-
umatur Pangeran Pêkik
pukulun gusti sang katong


gih sandika pun dasih nuwun pangèstu
dadosa jimating jurit
saking ing pangraos ulun
awêwaha sèwu malih
kados ing Giri kang mungsoh


dèrèng ulap ulun amêrêp ing ripu
samangke kawula amit
pangèstu dalêm kasuwun
kawula umangsah jurit
dhatêng ing Giri rêrêmpon


rayi dalêm kusumèng rat sang rêtna yu
datan ulun bêkta jurit
alon ngandika sang prabu
yayi mungguh karsa mami
bojonira ariningong


lawan kabèh kang para garwa-garwamu
padha gawanên ajurit
sawiji aja na kantun
uwis sah lumrah prajurit
kang lanang kasor rêbut rok


ingkang wadon upama jarahanipun
Pangeran Pêkik wotsari
mèstuti dhawuh sang prabu
kalih sarêng awotsari
mangaras pada sang katong


sri narendra alon pangandikanipun
adhuh yayi ari mami
aja pisah lan lakimu
sarêngna sapati urip
dèn pracaya mring Suksmanon


Pangran Pêkik sampun pinaringan sangu
êmas sêlaka myang picis
busana mawarna agung
Ratu Wandhan dèn paringi
busanèstri adi kaot


gya andonga wau Kangjêng Sultan Agung
sêlamêta ingkang rayi
dènira mangsah prang pupuh
mênanga dènira
- jurit
rinêksaa ing Suksmanon


sang dipati lan kang garwa awotsantun
sigra lèngsèr saking ngarsi
lampahira sampun rawuh
ing dalêm parentah aglis
angumpulakên sagung wong


wus misuwur wong Surabaya sêdarum
samangke Pangeran Pêkik
pan sampun kalilan mundur
dhatêng nêgri Surawèsthi
sagarwa putra aboyong


suka-suka wadya lit siyaga kumpul
wahana myang tandhu joli
tanapi sagung pêpikul
para mantri pêpak ngarsi
Ratu Pêkik ngandika lon


wruhanira sêkabèhe mantriningsun
marma ingsun kinèn mulih
ing karsaning sang prabu
ingsun kinarsakkên jurit
maring Giri arêrêmpon


para mantri tur sêmbah sêyanipun
inggih yèn paduka gusti
amêrêp ing Giri wau
sampun paduka ajurit
maring Giri arêrêmpon


gôndra pintên tiyang Giri yudanipun
Pangran Pêkik ngandika ris
samêngko ingsun angrungu
Sunan Giri amèt siwi
pêranakan Cina tanggon


para mantri umatur adhuh gustiku
mêngsah Cina kucir malih
sênadyan Cinane gundhul
kawula gusti tan ajrih
arêbut rok ing prang popor


gôndra pintên Cina kucir Cina gundhul
kathah wadya Surawèsthi
wadya Giri tiyang gunung
panganane wi gêmbili
Pangran Pêkik ngandika lon


anak 
- êmas ing Giri ta karsaningsun
ya nora sun pêrêp jurit
pan amung sun purih nungkul
patuta kêrana aris
dadi anggambuh lêlakon


Gambuh
wontên mantri kang matur
kula myarsa warta sang awiku
andarbèni putra angkat Cina kucir
Endrasena wastanipun
puniku digdaya tanggon


arsa mapag prang pupuh
Sang Pandhita Giri gya tumurut
aturipun Endrasena Cina kucir
amapagêna ing ripu
kang wadya punggawa golong


ngandhêlkên bêdhilipun
singa tinuju pan botên luput
gih punika sênjata andêling jurit
kang sinipat datan wurung
kêna mimis têmah layon


langkung pracayanipun
Panêmbahan Giri dhatêng kuncung
angandika wau ta Pangeran Pêkik
sokur Cina mapag ripu
môngsa ta mundura ingong


mungsuh prang Cina kuncung
mara nuli ambêndhea gupuh
atêngara prajurit samya mêrgil
aglar anèng alun-alun
linèlèr arta panganggo


prajurit wrata sampun
nulya kinèn atêngara wau
panêngêran têngara bubarkên baris
budhal kang wadya panganjur
sajuru-juru mirantos


Pangeran Pêkik pungkur
saha garwa parèstri nèng pungkur
nitih joli prajurit nèng kanan kering
nitih kuda ulês dhawuk
busananira 
- binarong


ginrêbêg wadyanipun
para prajurit kang anèng ngayun
yèn sinawang solahira gêgirisi
datan kawarna ing ênu
praptèng ngandhap amakuwon


tata pakuwonipun
sangandhap wukir Giri wadya gung
ambêlabar lir samodra tanpa têpi
nêngna kang sampun kêkuwu
ing Giri kang winiraos


sang pandhita duk lungguh
ingayapa para mantri agung
Endrasena kang tansah sumiwèng ngarsi
wontên mantri tuwa matur
ulun ngaturi pawartos


wontên mêngsah gêng rawuh
wadya Surabaya ingkang rawuh
tanpa wilis dêdamêl kados jaladri
ngêndhanu lir pendah mêndhu
tanpa watês kang pakuwon


badhe minggah ing gunung
ing Giri ngriki arsa ginêmpur
sang pandhita miyarsa ngandika aris
kayaparan ta budimu
Endrasena mungsuh rawoh


Endrasena umatur
kula ingkang amêthuk kang mungsuh
ya ta wontên kêtib tuwa matur aris
adhuh gustiku sang wiku
yèn tuwan dhahar tur ingong


luhung paduka patut
aris-arisan kewala nungkul
mindhak-mindhak ngathahkên risaking abdi
yèn tuwan mapag ing ripu
môngsa ta wurunga kawon


mêngsah tyang siji sèwu
kulit têmbaga balunga prunggu
otot kawat sungsum wêsi purasani
botên wande rêmak rêmpu
kulitipun ajur amoh


môngsa ta sagêd tatiru
- inggih kuna-kuna critanipun
Bagendhambyah Wong Agung Surayèng Bumi
wong siji mungsuh nêm puluh
sèwu wêndra mungsuh lolos


ingkang sawiji wutuh
wulu sawiji pan botên runtuh
ingkang satus wêndra sirna brastha gusis
amung satunggil puniku
ujar tinitah Hyang Manon


lanang jagad sawêgung
botên kêni kêlamun tiniru
botên wande dados boja lalêr wilis
Endrasena sru ambêkuh
wis aja kakehan padon


aku dhewe kang magut
wêndran barana mungsuh kang rawuh
andhêlika aja sira mèlu jurit
jêr ta tan liya gunamu
mung yèn ana ajating wong


bêgagah gonmu ngêpung
prawirane iya santri gundhul
dèn adu prang mêringis kakehan criwis
Endrasena nêmbah matur
sarwi sru dènnya miraos


lawas sun ayun-ayun
amungsuh prang lan wong Surèngkewuh
praptèng jawi têngara bêndhe tinitir
kang wadya Giri akumpul
sagêgamannya mirantos


mrêbot modin ngalumpuk
kabèh sami abusana pingul
yèn sinawang kadi kuntul nêbèng sabin
kêtib utawi pangulu
nèng ngarsa ayun rêrêmpon


Cina pranakan kumpul
lan sêntana senapatinipun
Endrasena paranakan Cina kucir
bala Cina kalih atus
pating galidrah kadya
- mong


mangsane asêsunu
katêndhagan marang buktinipun
para Cina wus Islam sêdaya sami
gaman abir miwah pênthung
canggak pêdhang tumbak kolong


nabuh têngêran kênthung
bêndhe bèri swaranira umung
sêdya ngamuk ing ayuda sarêng mati
sêksana umangkat gupuh
lampahing prajurit golong


wong Surabaya krungu
nulya anata prajuritipun
ingkang dadi dhadha sabêt kanan kering
tuwin awak lawan buntut
gêlar garudha anothol


Endrasena gih sampun
kang para prajurit sapun kumpul
mapan baris prajurit kang ngagêm bêdhil
sêksana prangira campuh
bêdhile muni bêrondong


kang binêdhil tan luput
wadya Surabaya kathah lampus
wadya Surabaya arsa ngamuk wani
kadhinginan tangkêpipun
wong Giri ngamuk kumroyok


mangsah wong Surèngkewuh
rame prang sampun acampuh
ing yudane wong kalih asilih-ukih
suraknya lir gunung rubuh
para santri dhikir bêngok


kabèh anêdya lampus
wadya ing Giri ngamuk punggung
sinasog ing tumbak busur miwah lêmbing
tan kandhêg pangamukipun
kasmaran anêmah layon


Asmaradana
wus bubrah tataning baris
wadya Giri anèng têngah
pangamukira wus amor
barise pating sulayah
gustine tan karuwan
wong ing
- Surabaya kawur
prajurite kèh palastra


wadya Surabaya ngisis
wong cilik sami lumajar
pra prajurit bubar kabèh
ulate pating pandirang
datan môngga puliha
ya ta kêsaput ing dalu
kang buru mundur sêdaya


wong Giri wus sami bali
wangsul marang prênahira
wadya Surabaya kabèh
prajurite sami seba
dhumatêng gustinira
sêdaya sarêng umatur
ngaturakên pêjah gêsang


kawula tiwas ing kardi
wadya tuwan kathah pêjah
kang gêsang sami kaponte
kaburu kaponthal-ponthal
dhumatêng tiyang Arga
sêdaya atêguh-têguh
datan kandhêg ing tikswara


putra Cina kang nindhihi
tuhu kêlamun waspada
datan luput pambêdhile
wadya tuwan kathah pêjah
Pangran Pêkik duk myarsa
ature wadya sêdarum
ya ta angrês kang wardaya


tyasira pan sampun miring
rumôngsa datan kuwawa
tan sumêdya pulèh gêtèh
Ratu Wandhan waspadèng tyas
ingkang raka sungkawa
aris pangandikanipun
umatur dhatêng kang raka


yèn makatên kang ajurit
kawula anêdha lila
ing yuda ngong tandangane
kang raka gupuh ngandika
dhuh gustiningsun nyawa
ratu-ratuning wong ayu
kayaparan karsanira


wadyanira maskuari
prajurit akèh pralaya
kang garwa aris ature
sok uga andika lila
mênawi ta kawula 
-
sagêd mulihakên purun
kang raka asru ngandika


sakarsanira maskwari
manira baya suwala
amung andhèrèk kemawon
sêmana wus bangun rina
Ratu Wandhan gya mêdal
pinarak nèng tarub agung
akalihan ingkang raka


sineba ing para mantri
Ratu Wandhan angandika
marang wadyabala kabèh
hèh wadyane lakiningwang
iku pan darbèk ingwang
reyal namung wolung èwu
dumên kancamu dèn rata


sandika nulya binagi
wêrata wadya sêdaya
arta utawi pangangge
sagung prajurit wus tômpa
ganjarane sang rêtna
kadya rajapan dènnyandum
nora nana kaliwatan


prajurit ing Surawèsthi
Ratu Wandhan ris ngandika
hèh wadya manira kabèh
sagunge ganjaran ingwang
padha sira gawea
ngingoni anak rabimu
ing besuk yèn mulih sira


praptèng omah ywa kuwatir
yèn ingsun mulih ing benjang
ya marang Mêntaram ingong
ngaturakên pêjah gêsang
yèn iku pêrangira
tan ana kang wani kiwul
sun matur ing kangjêng sultan


jêr wus kalah gonmu jurit
kabèh kaburu ngayuda
pra mantri kang mati akèh
wong cilik samono uga
ya ta para prawira
sêdaya sarêng umatur
prasami nangis sêdaya


tanapi para prajurit
lan mati sami karuna
adhuh adhuh gustiningong
sampun ta kadya 
- mangkana
ingkang abdi sêdaya
panedyane siyang dalu
nglabuhi raka paduka


sarambut tan sêdya gingsir
ingkang abdi sêdayanya
lêbura lan siti amor
anglampahi ing ayahan
sampun mênggah ayuda
kalawan santri ing Gunung
têmpuhêna gunung waja


malêbêt sêgara gêni
angêbur samodra tawa
datan gumingsir abdine
kawula ing benjang enjang
gusti anyuwun lilah
ulun umangsah ing ripu
atandhing lan Endrasena


sênadyan balunga wêsi
otot kawat sungsum gala
têmbaga dados kulite
môngsa kawula ajriha
dene kagila-gila
mung Endrasena ginunggung
kaya wong lêlanang jagad


dinumèh wasis ambêdhil
môngsa ta iku kadia
Wong Agung Jayèngpalugon
yèn pêtak ngobahkên jagad
puniku Endrasena
anake Cina kêkuncung
kêkuciran ngacar-acar


arsa ngrata tanah Jawi
ya ta môngsa kêlakona
sêlak katiban astèngong
pêsthi bali dadi Cina
adol tangkwèh lan gula
sawênèh ana kang muwus
sikêpa ngarit ing desa


dhuh gustiku Pangran Pêkik
sampun susah ing wardaya
kula kang mêthuk jurite
santri gundhul miwah Cina
yudane kula uja
kang wadyabala gumuruh
prasami ngajak mêtu prang


mumpung ingsun iki wani
mungsuh 
- siji sèwu ingwang
yèng ngandêlna gaweningong
mikul angkring sabên dina
môngsa mundhak-mundhaka
nora bisa lungguh ingsun
lampit leyangan gêndhaga


mumpung ta ing dina iki
ana dêrajat kabuka
besuk yèn tan ana manèh
kang sawênèh ana ngucap
sun tandhinga salêksa
yèn angangkat êmbataku
nora wêdi nora uwas


yèn sira amangun jurit
pan ingsun arsa uninga
wruhanira sira kabèh
ujare lêluhur ingwang
prajurit luwih digbya
Jawa tanpa lawanipun
kang saking rama ji kuna


sun guru pratingkah jurit
matur nuwun prajuritnya
gusti kenging tan kenging gèr
paduka samput tumut prang
yèn kula maksih gêsang
Pangran Pêkik alon muwus
prasêtyamu sun tarima


winalêsa ing Hyang Widi
Ratu Wandhan malih nabda
mring prajurit sêdayane
kabèh padha singidana
besuk têmpuhing yuda
yèn muni têngaraningsun
bêdhil muni kaping sapta


sagunge prajurit mami
nuli nêmpuha ing yuda
ngantêpa ing prang rêrêmpon
Ratu Wandhan sigra budhal
ginrêbêg wadyanira
rada têbah lampahipun
dèn undhangi wadyanira


Ratu Wandhan sikêpnèki
sêdaya wus sami prapta
pinaring busana kabèh
pangangge kang murub muncar
lir prajurit sinawang
kabèh sikêp Surèngkewuh
kulambi sangkêlat 
- abang


ana ijo wungu kuning
klambi sora-sari ana
prasami trênggos kuluke
sinondheran sutra pita
ngajrihi tiningalan
Ratu Wandhan siyaga wus
sêksana anulya budhal


tan pisah kakangirèki
Pangran Pêkik Surabaya
wadya lit lir grah swarane
jêng sunan ing Giripura
sampun miyos ngayuda
sikêping pri Surèngkèwuh
umangsah jingga nononam


Durma
datan nganti parentahe gustinira 
lajêng pating barêkik
suraknya lir gêrah
wadya ing Surabaya
malatar dènira baris
jêng sunan myarsa
anulya inggal mijil


akalihan ingkang putra Endrasena
sampun angagêm bêdhil
wadya Surabaya
singa binêdhil kêna
nanging wadya Surawèsthi
tyasnya bêk sura
tan sêdya mundur jurit


pan rumôngsa kabotan sihing gustinya
anêdya malês bêcik
sami ting galidrah
sikêping Surabaya
kang ngamuk saya mangukih
têmpuh kang yuda
kadi ombak jêladri


sampun rukêt kang aprang tumbak-tinumbak
sawênèh gênti kêris
apêdhang-pinêdhang
ana gandhengan asta
ana kang bithi-binithi
Sang Endrasena
angamuk mobat-mabit


saya nêngah pangamuke Endrasena
lir pendah banthèng kanin
lir
- buta don boga
singa katrajang bubar
wadya Surabaya miris
bubar lumajar
barisira angisis


Ratu Wadhan tumingal wadyanya rusak
sêmana anudingi
mring wadya simpênan
kinèn mêtu sêdaya
bêdhil sampun dèn sulêdi
muni ping sapta
prajurit mangsah jurit


dipun lambung wong Giri saking ngiringan
nanging datan udani
bubar ting sulayah
pêpati ting jalêmpah
wong Giri lumayu giris
putra ing Cina
kinêmbulan ing jurit


Endrasena angamuk lan wadya Cina
tandange gêgilani
nanging katadhahan
pangamuke wong Cina
tinumbakan akèh mati
pating sulayah
wangkene tumpang tindhih


gègèr mawur kang urip prasami giras
arsa angamuk wêdi
sêksana lumajar
sami angungsi arga
ingkang kari sami kanin
kang urip bubar
sêdaya sami ngungsi


ana ingkang angungsi raja pandhita
sawênèh ngrêbut rabi
wênèh ngungsi jurang
mlayu pinggir sêgara
ing Giri wus dèn ubêngi
barise kapang
pan sampun dèn idêri


ya ta wau Pangeran Pêkik lan garwa
minggah dhatêng ing Giri
lan sawadyanira
prajurit anèng ngarsa
pinapag anèng ing marga
dening wanodya
garwane Sunan Giri


sami nangis garwane raja pandhita
sêdaya angabêkti
dhuh karsa punapa
anggèr nuwun kawula
apuntênipun 
- sang yogi
lêhêng gêsanga
kinaryaa pêkathik


Pangran Pêkik alon dènnya angandika
hèh wruhanira sami
sun tan sêdya paran
yèn kêna sang pandhita
mulane sun têka iki
arsa panggiha
iya lawan sang yogi


sêdyaningsun ni mantu mring lakinira
nora ingsun patèni
yèn kêna elinga
nungkula mring Mêntaram
ngaturêna pati urip
sun ora nyana
kêlamun mapag jurit


salawase yèn gugu pitutur ingwang
têkaa ngarsa mami
aja salah cipta
lah mara timbalana
lan aja anggawa kêris
payo dèn inggal
têkaa ngarsa mami


para garwa sami nimbali sêdaya
umarêk marang laki
prasami anêmbah
gusti atur kawula
andika dipun timbali
dhatêng Pangeran
Pêkik ing Surawèsthi


pan agêpah ature raja pandhita
sêksana dandan aglis
tan mawi curiga
sampun prapta ing ngarsa
sang pandhita atur bêkti
dhatêng pangeran
sang tapa langkung ajrih


angandika pangeran ing Surabaya
hèh pandhita sirèki
paran karêpira
sirèku ingsun gawa
marang Surabaya mangkin
sira ngidhêpa
marang Sultan Mêntawis


sang pandhita ing Giri alon turira
datan lênggana gusti
sampun karsaning Hyang
wirayat kina-kina
ing tanah Jawi puniki
tan kenging gethang
karèh dhatêng Mêntawis


jêng
- pangeran lakung angrês kang wardaya
marang mantu ningali
alon angandika
aja maras tyasira
ngong gawa marang Mêntawis
seba jêng sultan
Sunan Giri turnèki


gih sandika ulun mituhu sakarsa
inggih dhatêng nglampahi
pangeran ngandika
mring wadya Surabaya
padha jaganana sami
wadya sêdaya
umatur marang gusti


yèn suwawi sang pandhita pinêjahan
milanya têmah jurit
abdi kathah pêjah
inggih saking punika
ingsun ora dèn idèni
amatènana
dudu bubuhan mami


iya besuk lamun lair putuningwang
kang numpês uwong Giri
wis sira tandhua
sêmana sang pandhita
tinandhu sagarwanèki
ginawa marang
nêgara ing Mêntawis


uwong wadon sampun binoyongan samya
siji tan ana kari
miwah rajabrana
Pangran Pêkik gya budhal
cêndhaking carita prapti
nèng Surabaya
mung nginêp gangsal ratri


lajêng budhal dhatêng nêgari Mêntaram
sang pandhita tan kari
tan kawarnèng marga
prapta nêgri Mêntaram
anulya sowan sarimbit
malêbèng pura
kang raka kandhêg kori


Ratu Wandhan sampun prapta ngarsa nata
manguswa pada aji
sang nata ngandika
lah êndi lakinira
kang rayi matur wotsari
ing brajanala
sultan ngandikèng cèthi


timbalana praptaa ing ngarsaningwang
mbok inya angabêkti
sigra amit 
- mentar
tan dangu praptanira
ing ngarsane Pangran Pêkik
nèng brajanalan
bok cèthi angabêkti


nulya matur bok cèthi mring jêng pangeran
gusti kula tinuding
paduka ngandikan
gya budhal nulya prapta
sumungkêm pada sang aji
wus kinèn lênggah
nêmbah umatur aris


ulun sampun nglampahi sabda narendra
ambêdhah dhatêng Giri
mangke sampun bêdhah
sang pandhita kabêkta
sumôngga karsa sang aji
sagarwanira
rajabrana tan kari


sri narendra alon dènira ngandika
bangêt tarima mami
saking karyanira
mêngko ta sang pandhita
sun paringakên sirèki
isining Arga
nuwun Jêng Pangran Pêkik


garwanira yayi sun paringi iya
kaputrèn busana di
wis yayi muliha
marang ing dalêmira
sarimbit nêmbah wotsari
lèngsèr umentar
nèng jawi ngêthèk putih


