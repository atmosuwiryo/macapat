Mas Cêbolang duk miyarsa warti
-ning Sèh Adi asramèng Majênang
lênglêng kataman wirage
nir cipta thuyul jêruk
kang kaèsthi muhung Sèh Adi
alon ing aturira
dhuh sang pinisêpuh
mugi ywa kirang aksama
benjing-enjing sabakdanira Subêki
ulun myang catur rencang

Laju maring Majênang ngulari
Sèh Matyasta ingkang wus kacêtha
Nur Subadya lon dêlinge
puniku langkung dhaup
botên saking tan rênèng ati
kanggenan kaampiran
paduka nak bagus
tulusa kang tyas sutrêsna
nanging botên sagêd sung timbanganing sih
wontên namung pitêdah

Nyai wisma mêdal saking panti
angladoskên sêkul parasulan
samêkta sararangkene
Subadya lingira rum
kabênêran sira pribadi
baliya marang wisma
ing saananipun
arta tanapi kang sinjang
lawan barang olèhe anggonne ngibing
anakmu Mas Cêbolang

Sesuk-esuk bakdane Subêki
arsa laju nutugake sêdya
sun tuduh amêrlokake
kampir Majênang iku
kapanggiya lan Sèh Matyasta
Nyi wisma lon lingira
kula gèr jumurung
pitêdahe ramandika
ewadene bilih kaparêng nèng ngriki
pun êmbok suka bingah

Rèhning Kyai botên asisiwi
lamun ramandika têkèng lena
nak bagus dados gêntose
mêngkoni nèng Salaung
Mas Cêbolang lingira aris
dhuh bibi pasihanta
saklangkung anuhun
botên wontên pakèwêtnya
nanging mangke kula kêdah anglampahi
pitêdahe rakanta

Inggih anggèr kula anjurungi
botên langkung ing pamuji kula
dinugèkna sakarsane
rinêksa ing Hyang Agung
ingapura sadosanèki
tinêbihna ing bahya
pandamêl kang luput
muhung èngêt kanthinira
Mas Cêbolang tumungkul nuwun turnèki
nyi wisma malih nabda

Sarta miwah barang sasamining
kang tumitip nèng ulun punika
kabêkta-a sadayane
Cêbolang mèsêm matur
kathah-kathah kangge punapi
tiwas adadya bêktan
ulun mêndhêt namung
sacêkapipun kewala
sakantune kula aturakên nyai
sumangga ing sakarsa

Nurwitri ngling prayogi lumaris
pajar gidib supadya ywa wikan
warog jathil myang sanèse
Ki Subadya panuju
gya Nurwitri mring pondhoknèki
Saloka Kartipala
Palakarti sampun
samêkta alon-alonan
mring pandhapa datan ana kang udani
wus nunggil Mas Cêbolang

Rasulan gya dinongan Basuki
paragate donga sarêng nadhah
dumugi cinarikake
pajar gidib awallu
Mas Cêbolang sarencangnèki
sami asasalaman
miwah rencang catur
dyan winêling marganira
ngalor ngetan tandya bidhal sadayèki
manapak patalunan

Êmprit gantil munya kawlasasih
pindhanira nyandhêt kang lêlana
kolik tuhu nêmênake
bêluk acêluk-cêluk
maring rowang kacêr srigunting
sikatan cocak thilang
jalakurèn pênyu
kalamun bisa-a ngucap
payo kanca ngurmati swara kang nyaring
supaya kang umentar

Inggaring tyas kang samya lumaris
kang sinung ling rahab samya munya
sata anggantêr kluruke
garèng ngèrèng animbrung
kinjêng tangis ngiyêng ngayêngi
lir koncatan katrêsnan
mêrak munya ngungkung
bidho darès alap-alap
sandhanglawe jakawuru bèthèt slindhit
blêgdupuk grindan êngkak

Ambiyantu munya cêrik-cêrik
êngkuk kutut dêrkuku sêpahan
dupi myarsa manggung age
suwara rêbut bêsus
lantas antar cêtha dumêling
mèh raina sêmu bang
buyar ingkang manuk
wurahan andon wohwohan
myang mring têgal pêksi kang kulinèng warih
mring tlaga jajênêkan

Sigêg paran ungêling kang pêksi
wus raina warog jajathilan
wong Sêlaung sadayane
amiyarsa kalamun
Mas Cêbolang sarencangnèki
wau ratri wus linggar
saking ing Sêlaung
jaluèstri balulungan
sami nusul ngetan ngidul ngalèr sami
lampahnya gêgancangan

Kang kapanggya sukane angênting
giyak-giyak mêndhak-mêndhak lingnya
dhumatêng pundi Kêmase
de têka nora dhawuh
mring dasihe paran wakmami
kang dados kalêpatan
binêndon wakingsun
woting tyas mugi wangsula
mring Salaung adalêma wismamami
busana boga arta

Ulun ingkang marnèkkên utawi
rintên dalu jagi kasugêngan
têbiha ing sangsayane
Cêbolang lingira rum
iya bangêt panrimamami
têmbe sawangsulingwang
nglêgani karêpmu
samêngko padha wangsula
nora lawas yêkti ingsun bali malih
labêt kabyatan trêsna

Yèn makatên karsanta wong dhandhing
ulun miwah sakarsa sadaya
tumuntur ing saparane
tan ana sêdya mantuk
lamun datan sarêng wong jlanthir
Cêbolang gung kèmêngan
locitaning kalbu
paran lamun daktulaka
ing karêpe milulu saka trêsna sih
upama lêstaria

Padha mèlu wong samono iki
gawe ribêt amumurung sêdya
ananging ta kaya priye
lamun wus karsanipun
Ingkang murba ing Sahir Kabir
iya kinapakêna
wasana lingnya rum
jalu èstri mitraningwang
kang sutrêsna maringwang wong kawlasasih
tumuntur ing saparan

Sru sukèng tyas kang samya sinung ling
dhuh Kêmase sampun susah-susah
bab nadhahe sadangune
tuwin arjaning laku
ulun ingkang anguwawèni
sarwi agiyak-giyak
lajêng lampahipun
karsaning Hyang Maha Nasa
dènnya sami mahawan kasasar maring
wana grêng wêrit pringga

Swara umyung rèh kagiri-giri
wrêksa agung sumiyut lir rêbah
kumêrot sêmpal êpange
prêbatang malang megung
pêdhut dhêdhêt amawa tistis
ing akasa limêngan
mêndhung angêndhanu
jawah drês thathit liwêran
Mas Cêbolang tan pisah lan rencangnèki
laju mangalèr ngetan

Warog jathil sarencangnya sami
bilulungan asrêpe kalintang
narêthêg sirna kiyate
tan uning kang dènênut
ngidul ngilènlampahnya prapti
Karangtalun têgalan
ing dhusun Sêlaung
byar anon Hyang Bagaskara
lingsir kilèn sadaya samya ngungun ngling
ya Allah ngudubilah

Nora dipe yèn tumêkèng têgil
sukur nora binadhog ampuhan
puluh-puluh wus bêgjane
tan linilan tutpungkur
têtêp kinèn muhung ngêntèni
ujare ora lawas
jlamprong nuli wangsul
iya ing têmbe kewala
lamun wangsul tèrèng dhêmpêl ulêr jisim
ywa nganti bisa minggat

Sowang-sowang mantuk maring panti
sigêg Slaung kang nandhang kacuwan
nahan Cêbolang lampahe
pindha kabuncang lesus
sumèlèh ing têpining têgil
ing wanci wêktu Ngasar
klantih nadhah nginum
Palakarti Kartipala
Ki Saloka ngalèlèh ngisoring janti
Nurwitri Mas Cêbolang

Rêrêmbagan paran kakang iki
bocah katri tan na kêlar glawat
kakang kariya ing kene
ulun kang marang dhusun
papariman uruban bukti
miwah mèt toya sêndhang
kinarya anginum
Nurwitri ririh lingira
dipun sabar lah punika wontên kèksi
jalma èstri babêkta

Miyêk-miyêk gêgendhong anyangking
wusnya parêg nyi wadon aberag
tundhuk atatanya rèrèh
kêtêmbèn ingong dulu
papatute pun anak têbih
rencange sru katoran
Cêbolang lingnya rum
inggih bokne kasinggihan
ulun saking ing Mantawis badhe maring
asramèng ing Majênang

Sowan maring Sèh Matyasta siddhi
duk nèng wana kataman babaya
tan uning praptaning ngare
rencang tri nir ing bayu
manthuk-manthuk nyi wadon sarwi
nguculi bubundhêlan
nigan nyamuk-nyamuk
lambe jinèwèr wus abang
susur anèng tangan kiwa angêcuwis
baguse kalêrêsan

Ngriki niki ran ing ardi Wilis
ing Majênang lah nika katingal
enyong puniki rencange
Sèh Matyasta linuhung
dèrèng lami tyang jalêr lalis
dadya ingong wulanjar
karanne bok Mawur
ingong badhe asung têdha
mring kang sami nanêm boga canthèl gagi
paringe Sèh Matyasta

Rencangdika niku rak kêlantih
dawêg niki sêkul gangsal pênak
lawan sakêndhi toyane
dika têdhakkên gupuh
lah kantunna ngantos nèng ngriki
yèn êmpun mandum têdha
enyong nuntên wangsul
sêdhêng niku êmpun kuwat
enyong ingkang nglarapakên matur kyai
ananging sumêrêpa

Caranipun lamun sowan kyai
kêdah enjang lajêng pinanggiyan
mangke dalu prayogine
sipêng nèng sudhungulun
Mas Cêbolang mèsêm nyagahi
sêkule wus tinampan
Nyai Mawur laju
sarampunge mandum têdha
wangsul marang panggonanne kang kalantih
wus waluya sadaya

Wawi sampun kadangon nèng ngriki
lumaksana nyi lanjar nèng ngarsa
nyampe slendhang lambehane
nolah-nolèh mring pungkur
praptèng wisma tamunya nganti
anèng jawining dhadhah
Nyai Mawur gupuh
jaga satru ginêlaran
sênthong kanan sênthong kering binarêsih
dinupan sinêkaran

Arêratêng nèng tangga sawusing
amiranti tinata nèng wisma
nyamikan wedang ron cêngkèh
liwêt ayam dêmuku
sambêl gorèng rêmpêla ati
karupuk kulit ayam
winadhahan bumbung
Nyai Mawur salin sinjang
tuwuhwatu kêmbên bathik orang-aring
poncot nèng wonga-wonga

Klambi sampir lurik kêmbang blimbing
bênik tangan sanga nisih êmas
jingga-loka rangkêpane
pupur jalirit bathuk
gêlung gondhèl sinungan sari
tongkèng argulo mawar
nêngna lanjar Mawur
Cêbolang sarencangira
kang anganti anèng sajawining kikis
cacêngklungan mangantya

Cêbolang ngling èh kakang Nurwitri
iki priye têka nora prapta
bok lanjar kang gondrèng-gondrèng
Nurwitri mèsêm muwus
bokmênawi sawêg ngrarakit
sunggata myang sarira
radi mambêt kalbu
Saloka mangayubagya
rèh paduka nami kapotangan yêkti
ge nyaur boya nana

Kintên-ulun nyai lanjar maksih
radi majêng dhatêng mamah-mamah
katawis tanduk liringe
kuciwane sadumuk
sampun radi lungse ing wanci
ananging taksih bêrgas
manis ngundhung-undhung
badan nglênthang sawatara
mindhakalus parang jaja gêmuh nyêngkir
atut lamun sinêngka

Bilih klèjêmipun anong-aning
lamun sisêmbadan sampun êsah
potange bok lanjar bêrèt
Mas Cêbolang angguguk
apa manèh ingkang pinikir
kajaba asrah badan
Ki Nurwitri dhaup
ya lanjara ya tuwa-a
ana apa wong anane amung kuwi
wah têtêp kapotangan

Lanjar Mawur wus dangu angintip
myarsakakên kang samya rêrasan
rujuka lawan karêpe
mêdal sing dhadhah gupuh
ngancarani mring tamunèki
lah suwawi lajuwa
tumamèng ing sudhung
Cêbolang sarencangira
pinarnahkên anèng jarambahing panti
sangajênging krobongan

Nyai lanjar bikut angladèni
pangudutan panginangan wedang
cêngkèh myang nyanyamikane
sumangga anak bagus
rinahapan sawontênnèki
sêgane tiyang arga
rencang sêpi samun
saèstune botên pakra
muhung alumayan jampining kalantih
yèn sampun sami nadhah

Lèlèh-lèlèh ing sênthong prayogi
sisi sowang Nurwitri Cêbolang
katri nèng jrambah wismane
gya rinahapan sampun
sasêgahe sawusnya bukti
lanjar Mawur kèngêtan
sidike kang ulun
istipar angudubilah
nora eca bêcik daklapur samangkin
mangsa wurunga wikan

Nyumêt obor blarak minggah ardi
kawarna-a Sèh Luhung Matyasta
pinarak lan sakabate
anèng srambining tajug
lanjar Mawur marêg wotsari
Matyasta mèsêm lingnya
babo Nyai Mawur
têka sira mandhan rawa
amêmacak agêganda burat wangi
paran gatine lampah

Baya sira katamuwan santri
mojar saking nagri Ngèksiganda
Mas Cêbolang pangarêpe
maksih anom binagus
kadi calon aoliya di
papat rowange iku
Nurwitri ya bagus
Ki Saloka Kartipala
Palakarti anggawa têrbang kakalih
Nyi lanjar matur nêmbah

Inggih èstu dhawuh kang kawijil
tan nalimpang marma enyonggancang
atur uning age-age
muhung cumadhong dhawuh
Sèh Matyasta lingira aris
iku tatamunira
paran sêdyanipun
inggih yun sowan paduka
yèn mangkana nuli aturana aglis
Cêbolang Gambuh nêmbang

Mundur Nyi lanjar Mawur
praptèng wisma panggih tamunipun
lingira lon enyong wau atur uning
nanging dèrèng ngantos matur
pandangunipun cumêplos

Tan nalimpang sarambut
dalah têrbang kakalih winuwus
sapunika Kemase sarencang sami
kinèn lajêng dhatêng tajug
ki dalêm sru ngantos-antos

Mas Cêbolang andhêku
yèn makatên sampun dados kalbu
kula dèrèng kinantên sipêng ing ngriki
èstunipun namung manut
sadhawuhe sang kinaot

Nyi Mawur manis muwus
botên dados punapi ki bagus
sampun kerit praptaning surambi masjid
lanjar matur lajêng mantuk
Cêbolang majêng wotsinom

Manêmbrama Sèh Luhung
padha bêcik kang nêmbe katêmu
lan ing ngêndi pinangka sinêdyèng kapti
miwah sinambating arum
lalagon kaya wong kulon

Cêbolang nêmbah matur
kula nami pun Cêbolang èstu
tiyang pêkir asal ing nagri Mantawis
pasantrèn têbih praja gung
rencang sakawan rumojong

Mênggah ing sêdyaulun
saèstune amalulu manut
krêntêging tyas wasana sumanggèng kapti
dhèrèk sakarsa pukulun
pun patik saèstu kothong

Matyasta mèsêm manthuk
insya Allah kang sipat ngalimun
yèn sambada sira lêrêpa nèng ngriki
yèn wus dungkap mangsanipun
pupungkasane kalakon

Ingsun kajibah angsung
ing pituduh pancadaning mantuk
nanging isih kataman cobaning Widdhi
rucahing tingkah mèh asung
bilai wit kabasturon

Cêbolang duk angrungu
suka ing tyas sumungkêming kalbu
rencang catur kawistara nayogyani
samya eca manahipun
amiyarsa sabda jatos

Ngling malih sira kulup
aso panti apa anèng tajug
kang sinung ngling nêmbah aturira aris
kawula nyuwun lêstantun
wontên ing tajug kemawon

Matyasta ngling mring wadu
hèh Pêngawe mundhuk mongkok rambu
mringa wisma nyuwunna kalawan lêmpir
lan kêmule kêntèl wulung
apadene kang susugoh

Sarapan sabên esuk
mangan pindho awan lawan dalu
wedang kahwa nyanyamikan aywa kari
kinang pangudutanipun
saanane kang mirantos

Pangawe nêmbah mundur
wangsul bêkta klasa lêmpir kêmul
panginangan pangudutan wedang kopi
rampunging panatanipun
ki wisma lingira alon

Kono sambinên kulup
saanane suguhe wong gunung
Mas Cêbolang sakancane angrahapi
rèhne sira padha rapuh
bêcik bacut padha aso

Pangawe sakancamu
gilirana kang jaga nèng tajug
Sêmang Ganggo Galêndhong Kalênthung Siring
Muntap Majêmuk Talutur
Galêndhèh Ludira Boyong

Si Jênthur Miling lagu
Tukung Sapang nêmbêlas puniku
mapat papat gilirane sabên ari
sandika kang tampi dhawuh
sêdhêng payo padha ngaso

Sèh Matyasta tumurun
praptèng wisma lan waela pangguh
katri nama Kacandra Rondhon Malatsih
Malat awit sesuk-esuk
sakabèhe bocah wadon

Sumêdhang Bondhèt Mandul
Gondrèng Rimong Gêndre Cakêt Mangu
Lêbêt Sèdhêt Glewang Lobong Titipati
gilir sabên ari têlu
kang padha ngladèni dhayoh

Kalawan sasuguhmu
ywa kuciwa saananing gunung
ni Malatsih sandika wus marintahi
mring wadu wadon sadarum
kunêng dalu tan rinaos

Andungkap wanci Subuh
Mas Cêbolang lawan santri catur
myang pra santri sami ngambil toyastuti
Ki Nurwitri adan gupuh
swara arum tumalawong

Matyasta wus mring tajug
para santri maca slawat umyung
kinêplokan cêp mênêng gya dènkamati
paragating waktu Subuh
Sèh Matyasta mulang ngaos

Praptèng pêcak sapuluh
bubar ingkang sami ngaji mantuk
wêktu Luhur, Ngasar, Magrib, Ngisa, Subki
sêmbahyang maring ing tajug
bakda Ngisa bakda Luhur

Manggihi tamunipun
sabên ari tan lowong kadyèku
myang sasêgah lumintu tan nguciwani
Cêbolang takon mring Lagu
kakang abdine sang kaot

Èstri kalawan jalu
sami gêndhing niku namanipun
Sèh Matyasta rumuhun saking ing pundi
Lagu ngling gêndhing prèhipun
kula bagus dèrèng ngrêtos

Jêng Kyai duk rumuhun
saking Wirasaba asalipun
taksih mambêt santana lan sang dipati
nging watêkan botên mathuk
nèng riki lajêng dhudhukoh

Sring criyos duk nèmipun
rêmên ngringgit gêndhing gêndhèng baut
e la layak kang Lagu ki dalêm wasis
sanès talêcêr ing gunung
wiryèng praja kang cinèngkok

Nahên ta laminipun
Mas Cêbolang nèng Majênang sampun
tigang ari nuju bakdaning Isa-i
Sèh Matyasta ngling mring tamu
Cêbolang kalamun seos

Lagon ukara têmbung
Sadat Kurès Mantarum lan dhusun
manganjali èstunipun botên sami
rumuhun ulun winuruk
abdidalêm kêtip Winong

Lêlagon warni catur
raras Nênêm Sanga Manyurèku
mencok Barang utawi ukaranèki
inggih wontên sanèsipun
mung sawatawis kemawon

Lah mara payo kulup
laras Sanga cikmène tiniru
para santri bisa-a lalagon nagri
kang sinung ngling nêmbah laju
Gurisa gantining Gamboh

Bismlahir rahmanir-rakim
ênawètu angukira
bikimatin sadatèni
wa ujuban bil ngumuri
maharotan wa kidatan
parlallilahi tangala
niyatingsun ngucapakên
ing Sadat kalimah loro

Kalle awajib sapisan
ing dalêm saumuringsun
parêlu karana Allah
Asdadu Allah ilalah
ilalah Assadu anna
Muhkamadan Rasullolah
ngawruhi ingsun satuhu
tan na Pangeran mung Allah

Lawan angawruhi ingsun
satuhu Nabi Muhkamad
iku utusaning Allah
mangka maknane la ila
la ilolah iku nyata
amot napi lawan ismat
mangka kang dèn-napêkakên
iku sakèhing Pangeran

Kang lyan saking Pangran kita
mangka kang dèn-ismatakan
iku kang Êsa kang tunggal
kang nora dinadèkakên
andadèkkên alam kabèh
yaiku Pangeran kita
Kang Agung kang Mahamulya
yaiku kang aran Allah

Mangka têgêse kang aran
Allah iku nuduhakên
dalêm Date kang Mahluhur
ora warna ora rupa
ora arah ora ênggon
ananging wajib ananya
kalawan mokal oranya
sing sapa ngucap tuhunya
aran Allahu Tangala

Warna rupa arah ênggon
wong iku dadi kupurnya
utawa Nabi duta
Muhammad iku manungsa
ingkang lanang amardika
kang akil balèg sanyata
kang abagus warnanira
kang mancorong cahyanira

Kadi purnamaning wulan
utawa kaya baskara
ingkang katurunan wahya
kang wajib duwèni sipat
Sidik Amanat Tabêlik
Sidik bênêr maknanira
de Amanat kang pêrcaya
Tablik nêkakakên nyata

Mokal linyok mokal cidra
lan mokal angumpêtêna
wênang ngaral bangsa riyah
kang ora cinacadakên
ing dalêm martabatira
bangsa Arab bangsa Kurès
bangsa Mim bangsa Muntalib
kang rama Radèn Ngabdullah

Kang ibu Dèwi Aminah
kang pinutrakakên Mêkah
ing wulan Rabingulawal
ing tanggal kaping rowêlas
malêm Sênèn ing tahun Dal
waktu saur wancinira
swiji kaol antaranya
wanci Mahrib lawan Ngisa

Ingkang tanggal kaping wolu
utawane yuswanira
Jêng Nabi Muhkamad iku
kawandasa taun dènnya
ngalih marang ing Madinah
yuswa tigalikur taun
utawi malih yuswanya
Jêng Nabi Muhkamad ika

Pan sawidak tigang warsa
seda ana ing Madinah
sinarèkkên astananya
ing Madinah wulannira
Rabingulawal ing tanggal
ping rolas ing dina Sênèn
ing taun Dal wêktu Luka
mangka ta ingkang angucap

Jêng Muhkamad Rasullolah
kalimahira Sahadat
animpên angèstokakên
barang kang dèntêkakakên
dening Kangjêng Rasullolah
salahu nglahi wassalam
salahu nglahi wassalam
salahu nglahi wassalam

Allahuma salingala
Sayiddina ya Muhkamad
Allahuma salingala
Sayiddina ya Muhkamad
Allahuma salingala
Sayiddina ya Muhkamad
iya wa ngala alihi
wa sahbihi wa ngalimi

Tamat gya sa-takaballa
lahu minkum sêsauran
mina wa minkul takabal
ya karim rêmpêg swaranya
Sèh Matyasta mèsêm lingnya
èh pra santri sadaya
sabên sakbakdaning Ngisa
bêcik padha sinauwa

Sadat Kurès lagu praja
supayane padha lêbda
pra santri matur sandika
gya sami mantuk sadaya
kantun sakawan kang jaga
Mas Cêbolang ngaras pada
ulun matur saèstunya
wit sinau ngaos amba

Ngantos dumugi samangkya
winulang tuwin miyarsa
Sadat kalimah kalihnya
namung makatên kewala
duk ulun kulinèngpraja
supêkêt kêtip ngulama
kamipurun matur tanya
raos tumancêp ing nala

Datan wontên ingkang karsa
namung gumujêng kewala
kang kaparêng angandika
iku bae rasakêna
têmbe yèn wus tinarbuka
sayêkti sira uninga
wasana ngantos samangkya
tambah kandêl kijapira

Tangèh lamun karaosa
malah ura ngayawara
wontên wawênganing nala
èstu dhawahing Kang Kwasa
tarlèn muhung Jêng paduka
kang badhe nêmbadanana
raosing manah kawula
kang tumanêm salaminya

Kawula sumanggèng karsa
mugi-mugi kaparênga
paring barkahing minulya
sarencang-ulun sadaya
mangèstu pada paduka
Sèh Matyasta duk miyarsa
atur panuwun ngrarêpa
kang lir madu pinasthika

Rumêntah sih wêlasira
pantèn bênêr ciptanira
sayêktine pancèn ana
kêploke kaya èsthinta
ananging mungguh manira
walahu alam wong liya
pirabara condhong karsa
antuk idayat sanyata

Besuk malêm Jumngah ngarsa
pantèn sarencang sawarda
ulunwêdhari karsanta
lamun jêntus lan wêktunya
sira padha tinarbuka
Cêbolang sarencangira
sukèng tyas marwata suta
matur sandika sadaya

Matyasta malih ngandika
nadyan wus kêrêp miyarsa
reyang carita kinarya
ngêntèni bliyuting mata
bab mring wadon lan wong liya
sukur sigit raosira
nêmbah suka marang karsa
Matyasta duduk wêdharnya

Ana umat sawiji amandêng wahyu
saking sangêt dènnya miskin
tatapa wus patang taun
antuk Laelatulkadri
nuli tutur mring kang wadon

Laelatulkadri rupa watu têlu
sasmita kang kapiyarsi
watu têtêlu puniku
dènumbulna gênti-gênti
apa karêpe ing kono

Wus tinêkan barang kang sanêdyèng kalbu
apan nora mindho kardi
jaluka sagunung-gunung
êmas sosotya pan dadi
tinêkan sêdyane kono

Lan rabine sêdyane arêbut ducung
kang wadon mung nêdya sugih
ingkang lanang karêpipun
dènsinggih dadi bupati
duwe nagri sarta gêdhong

Ingkang wadon jaluk nagara tan rêmbug
nganggur bae dènasugih
maras mênèk kinawayuh
payo jaluk sugih-sugih
duweya mas pitung gêdhong

Sadangune pradondi durung karêmbug
watune tininggil-tinggil
karsa dènumbulkên iku
anjaluk duwe nagari
sarta dènaduwe gêdhong

Mèh dènuncalakên kang wadon angrêbut
ywa jaluk dadi priyayi
dadi sugih bae nganggur
bupati sugih kuwatir
enak nganggur bae ingong

Ingkang lanang saure sarwi asêndhu
bêcik wong duwe nagari
sarta kang sugih kalangkung
angrèh wong rina lan wêngi
sugih êmas kongkon uwong

Ingkang èstri nyêntak aja anjajaluk
sugih arta duwe nagri
sugiha bala kang iku
duwe gêdhong sèwu sami
kang lanang mêksa ambêkos

Amacicil sarwi ngumbulakên watu
lagi watune sawiji
unine pan konthol sèwu
katlicut nyêntak kang èstri
nuli awake bak konthol

Konthol sèwu jêjêl anèng awakipun
arêgut ênggon apipit
anèng mata wolulikur
gulu janggut bathuk pipi
ambiyêt kêbak ing konthol

Sarandunning awak kêbak jêjêl sungsun
abêntêt tindhih-tinindhih
gumêdêr pating gurandhul
ingkang èstri anangisi
kang lanang gêgêtun jomblong

Mau-mau angguguwa rêmbugingsun
sayêktine nuli sugih
ngarêpakên gêdhong sèwu
isi mas barana adi
ujêr kowedhewe wangkot

Anauri kang lanang mênênga iku
watu kari loro iki
kang siji ngong arsa jaluk
ilange saking wak mami
kabèh sarupaning konthol

Dene siji ngengeyan ngong karya jaluk
nurut sira jaluk sugih
aduweya gêdhong sèwu
ngumbulakên watu malih
srya sru dènnya wiraos

Konthol kabèh lunga-a saka wakingsun
nora nganggo dènwalêri
konthole kang lawas katut
pating parêsat tan kêri
konthol lawas mèlu coplok

Pan sumêbrung têkan dakare kêlayu
sawab Laelatulkadri
dadi sapangucapipun
kalalèn konthole lami
karayut kêna wiraos

Dèn-gagapi konthole dhèwè wus suwung
têkan dakare malêncing
aniba gumulung adhuh
adhuh lae kontholmami
rinapu marang kang wadon

Wis mênênga pan dilalah durung kuntung
nora kudu sugah-sugih
muliya bae kontholmu
watu iki kari siji
gawenên angundang konthol

Gya ngumbulkên watune kang siji kantun
konthole kang kinèn bali
tan asuwe nuli wangsul
têtêp nèng gonnira lami
bèn niyate tan kalakon

Mas Cêbolang sarencang sru gujêngipun
èngêt lalakon kang uwis
ngandika malih Sèh Luhung
wong wadon iku sayêkti
tinitahakên Hyang Manon

Apan namung dadi ganjaran satuhu
datan kêna dadi kardi
kaênas ing para jambur
kang nêrak arang basuki
wit Nabi Adam kinaot

Ingêdhunkên tuk babêndu saking luhur
purwèng garwa kang jalari
sapiturut durung antuk
bakdaning Rasullolahi
têkèng êntèk kari yêktos

Nora kêna lamun tinêraka iku
jaba yèn nêdya bilai
akèh pra pandhita wurung
kuwalène saking èstri
sêdya wicaksana kaot

Dadi kumprung kang sêdya wirya saèstu
dadi rusak anêmahi
ingkang anêdya rahayu
têmah amanggih bilai
jalaran saka ing wadon

Mas Cêbolang matur paran criyosipun
tiyang kang loma nglangkungi
pantèn carita kasêbut
padha nèng Tajusalatin
lêgawa manis kinaot

Kalih prakara ingkang binagi
kang pinaro adil lawan loma
ingkang saparo adile
pinarêngakên sampun
mring Nusirwan Sultan Madayin
saparo dinum samya
para ratu-ratu
ing ngalamdonya sadaya
kang saparo mung ginadhuh ratu siji
Sultan adil Nusirwan

Kang loloman ya pinarakalih
kang saparo dinum wong sajagad
saparo wong siji bae
tur iku dudu ratu
kang pinaring loman sapalih
wong cilik tur mardika
nênggih wadyanipun
sri naranata ing Arab
nama Katim iya kang abangsa Tahyi
nênggih ing pehak Ngarab

Assakiyu kabibulah nênggih
wal kabilu amanngaluolah
rapal puniku têgêse
nênggih wong loma iku
pan kêkasihira Hyang Widdhi
wong kumêt satruning Hyang
pinanci dosa gung
mutamat para pandhita
dosa loro alane wong kumêt siji
lan bêcike wong loma

Lamun ana wong loma ing bumi
atas angên-angêne sampurna
sinungan bênêr tatane
saking murah tyasipun
nadyan dudu kang dènlomani
yêkti mèlu manpangat
saking bumi luhur
wong kumêt budine andhap
ya sanadyan duduwa kang dènkumêti
tan wande mèlu mada

Sêbêl purêt wahyuning Hyang Widdhi
kamisasat akèh kang amada
dene kanisthan budine
jro kitab Sitrul-muluk
kocap wontên ratu sawiji
anama Sultan Bahram
ratu gung pinunjul
sawapatira mamêkas
mring kang putra besuk yèn ingsun ngêmasi
sira gumantya ring wang

Lamun ana abdine narpati
wani muni anèng ngarsanira
angalêmbana yêktine
lawan sabênêripun
mungguh tindakira narpati
anuli paringana
arta dipun agung
sajênênge anèng donya
aywa kongsi mangan artane pribadi
maksiya artanira

Iku wite karaton sayêkti
mratelakkên ing wahyu kang prapta
ngundurakên tyasira gèr
solahira kang dudu
yêkti sira wirang nindaki
pratingkahe kanisthan
sabab wus ginunggung
yèku wong magêri nistha
wontên malih jro kitab Adabu salin
ratu kang winicara

Kang ngilangkên pamujining dasih
ratu kumêt tan ana utama
sagung pandhita pujine
ratu loma puniku
nadyan nora nana kang muji
aja nganggo pandhita
darajate luhur
tinêkan barang sinêdya
iya dene sasat nampani pribadi
duwèk anèng potangan

Nguni kang dadi ojating bumi
Katim Tayi kang apehak Ngarab
ngêsorkên ratu lomane
dadya ratu têtêlu
kang miyarsa bramantya sami
dene andina-dina
sagung wadyanipun
tan nana malih dènucap
amung Katim Tahyi lomane ngliwati
tan ana kasumbaga

Sultan ing Rum nalika sumiwi
Prabu Kaesarungi ngandika
marang sagung punggawane
wira gujalanipun
ingkang aran si Katim Tayi
pira gêdhonge baya
isi artanipun
dene lomane kalintang
ingkang padha narpati angrèh nagari
nora sida diloka

Lan wong apa lungguhe si Katim
apa lubalang apa satriya
apa ya juru gêdhonge
mring kangjêng kakang prabu
narapati Bandarngulami
punggawa matur samya
punika pukulun
tiyang ngangguran kewala
bangsa Tahyi ing pehak Ngarab pun Katim
mung inggih amardika

Sultan ing Rum angandika malih
ya pagene angluwihi raja
si Katim Tahyi lomane
apa dènanggo iku
dene nora tampi ubêkti
nora angrèh nagara
bisane kadyèku
apa bisa gawe êmas
aturipun inggih samya tan andugi
mungguhing takdirolah

Sultan ing Rum angandika malih
dene ingsun iki ratu murah
têka tan ana lokane
iya sapa kang ngrungu
ing samêngko iki si Katim
kadhêmênane apa
kang dadya tyasipun
punggawa matur tur sêmbah
wardinipun samangke rêmên turanggi
arêgi tigang lêksa

Sakalangkung gènnira ngrêmêni
tangèh lawan turangga ngakathah
gêng luhur miwah ulêse
sanadyan para ratu
datan darbe ingkang ngèmpêri
kadi turangganira
pun Katim pukulun
gêdhogan tinunggil nendra
inggih saking tan kenging pisah pun Katim
dènnya sih mring kudanya

Sultan ing Rum angandika malih
wong tatêlu mantri acaosa
si Katim ingsun cobane
parakna layangingsun
lan paparingingsun puniki
si Katim duwe kuda
iku ingsun pundhut
duta sigra lumaksana
tiga mantri datan kawarna ing margi
praptèng jajahan Ngarab

Wanci wêktu Ngasar praptanèki
pun Katim mêntas atatamuwan
pan sadina susugune
saking gunging tatamu
ngênting gènnya anyugatani
langkung suka tyasira
sabubaring tamu
dutane rajèng Rum prapta
wêktu Ngasar mêndhunge angliliwati
prapta udan sok-sokan

Kadi banjir saking ing wiyati
awor ampuhan kagila-gila
Ki Katim lawan tamune
pan sami kabêr kukut
dènnya gênging jawah lan angin
nalika iku datan
ana wong kang mêtu
saking jrih udan ampuhan
pan pun Katim arsa susuguh ing tami
kèwêdan dening udan

Kirang warnane ulamirèki
dening jawah tan kêna wong mentar
ngupaya sangêt jawahe
dadya turangganipun
sinambêlèh kang dènrêmêni
ingolah warna-warna
sinêgahkên tamu
Ki Katim suka tyasira
tatamune kacukup dènnira bukti
maca Alkamdulilah

Samya ngungun ecane abukti
tamu ngraos lamun kapotangan
kanikmatan ing suguhe
arip netra ing dalu
enjingane samya alinggih
munggèng made antara
kapat lawan tamu
caraka ing Rum anulya
maringakên surat saking narapati
mring Ki Katim tinampan

Nulya dutèng Rum amuwus aris
lah punika yayi gustiningwang
akikirim paparinge
Sri Prabu minulyèng Rum
Katim dhêku amaos tulis
punika jroning surat
mundhut kudanipun
Katim wusnya maos surat
netra pucêt aclum ngungunnya kêpati
sènès wadananira

Carakèng Rum miyat marang Katim
sawusira amaos kang sêrat
têka aclum wadanane
sarta bangêt anjêtung
kadya nênggak ing waspanèki
dutèng Rum têrkanira
sangêt awratipun
pinundhut turangganira
carakèng Rum palimarma angling ririh
mila yayi andika

Sasampunira maos kang tulis
cahyanira yayi sangêt biyas
saingga maras ing tyase
aywa ta wancak-kalbu
lamun maksih sira rêmêni
ingsun kang ananggunga
dukane sang prabu
kuda maksih anèng sira
sira Katim mèsêm dènnira nauri
taha yèn makatênna

Pun kakang kula têtah sakêdhik
wingi-wingi nalikane prapta
têka botên dhawuhake
dadya mangke katrucut
cuwa karsanira sang aji
dene kula punika
kang arsa pinundhut
taksiya gêsang upama
yêkti katur sumangga ing siyang ratri
ing gusti sri narendra

Sampun mênggahing punika malih
kinarsakkên ing Prabu Kaesa
yêkti lêstari karsane
tan pae anggêpingsun
lan kang rayi sang natèng riki
Sultan Bandar ngulama
sami gustiningsun
dadya ing mangke kawula
tan kadugi inggih ngupadosi malih
ingkang mirip punika

Ingkang kasêmbêlèh wau ratri
kinarya sêgahing dika samya
kirang ulam-ulamane
kasaput jawah agung
mila datan kêna wong ngili
inggih ngupaya ulam
mila manah nglampus
turangga dadya kapragat
karya ulam ingabukti wau ratri
dutèng Rum duk miyarsa

Rinangkul gapyuk sigra pun Katim
iya dene nora kaya sira
ingsun kainan wingine
duta sigra mit mantuk
tan ingucaplampahing margi
prapta nagarinira
marêk ing sang prabu
katur solahing dinuta
wiwitannya prapta wismane Ki Katim
malah praptèng wasana

Katur sasolah bawaning Katim
Prabu Kaesan ruming ngandika
Ki Katim paribawane
kagyat gumujêng guguk
goyang waktra angêmbat wêntis
bênêr dadiya loka
si Katim puniku
liwat saking lêgawèng tyas
kunêng prabu ing Ngêrum gantya winarni
sri naranatèng Ngêsam

Amiyarsa yèn kabare Katim
kang abangsa Tahyi pehak Ngarab
kaonang-onang lokane
kasuwur kamisuwur
warta malah katur para ji
gya sri bupati Ngêsam
pan arsa angutus
amundhut kang ora-ora
anyênyoba ing bêrbudine ki Katim
rakyate natèng Ngarab

Nata ing Sam pan arsa ngayoni
mantri kakalih ingkang dinuta
amundhut kang anèh-anèh
amundhut unta satus
tur kang dawa wulune sami
kang irêng-irêng samya
mata kalihipun
kang rangkung-rangkung dêdêgnya
duta mêsat datan kawarna ing margi
prapta ing tanah Ngarab

Panggih lawan sira Katim Tayi
dhinawuhakên timbalannira
Sultan ing Sam pamundhute
langkung anèh puniku
kaya nora kêna pinikir
Katim dhêku tur sêmbah
sandika wakingsun
sanajan inggih langka-a
dêrmi-dêrmi yèn maksih sihing Hyang Widdhi
dhatêng sang prabu ing Sam

Lamun maksih dinamêl narpati
natèng ing Sam dening Kang Amurba
mokal tan antuka mangke
duta sinêgah sampun
Katim sigra dènnya ngulati
marang ing padhukuhan
urut gunung-gunung
sanak-sanake sadaya
binobotan samya tumut angulati
yèn binudi ing majat

Ngêndi olèh unta kang kadyèki
parandene takdiring Hyang Suksma
datan alami antuke
pêpêk kang unta satus
duta Ngêsam ngungun ningali
Katim pasrah ing duta
sumangga puniku
sami andika pariksa
bakmanawi wontên kang siwah satunggil
wêlinge prabu ing Sam

Tinitènan sadaya sayêkti
kadi pundhutane prabu ing Sam
caraka mit sinungake
mangu-manguna laku
pira-pira Katim nyangoni
unta satus binêkta
tan kawarnèng ênu
nagari ing Ngêsam prapta
katur marang sang prabu unta sing Katim
ngungun sang natèng Ngêsam

Sarwi jêtung angandika aris
èstu lamun si Katim balaba
iku ingsun coba bae
agawok têmên ingsun
dudu ratu bisa ngulati
unta kang langka-langka
kapotangan ingsun
ing jaman iki tan ana
kaya Katim kinon amangsulna malih
sarta mot rajabrana

Paparinge natèng Sam mring Katim
unta satus kawratan barana
pèni-pèni paparinge
datan kaparèng ngênu
duta ing Sam samana prapti
ing Tahyi pehak Ngarab
lan Katim wus têmu
dhinawuhakên sadaya
unta wangsul sarta winotan paparing
pèni mas rajabrana

Sira Katim andhêku nampèni
ingundhakan sanak-sanakira
kang anduwe unta kabèh
prapta sadaya sinung
Katim datan arsa angambil
ing pangaji sadinar
Êpon tan amundhut
pangaji sakêthi ana
pan sadaya anak putune Ki Katim
sugih sami sakala

Carakèng Sam eram apan maksih
dene Katim tan arsa angalap
ing barana paparinge
lajêng mring anak putu
duta ing Sam pan sampun pamit
prapta ing nagari Sam
katur ing sang prabu
têtêkone Katim mulya
prabu ing Sam têtêp mawongsanak Katim
saking kayungyun myarsa

Kunêng Sultan ing Ngêsam winarni
prabu ing Yahman duk sêdhêngira
miyarsa Katim wartane
duka yayah manêbut
sru ngandika mring para mantri
ya ngêndi ana kumpra
angluwihi ratu
si Katim pan wong alasan
sajinise angon wêdhus datan malih
lawan wong angon unta

Pira kadare wong kang angon kambing
dadak duwe pamêtu salêksa
apa kang dènlomakake
wong bingung anut umyung
ingkang padha ngêlêm si Katim
ingsun sèwu sadina
pan sidêkahingsun
mring pêkir miskin katiman
parandenetan ana ingkang amuji
kasaru wontên duta

Dutanira Sultan ing Mahribi
atur surat anunuwun warta
saking Mahribi lokane
ana wong bangsa dhukuh
lomanira anglêliwati
ngêsorkên para raja
nênggih ojatipun
saking Mahribi kapyarsa
pehak Ngarab kang abangsa Katim Tahyi
loma kagila-gila

Samyarsanya surat sing Mahribi
natèng Yahman sumungku miyarsa
latu latung bang jajane
asru dènnira muwus
mring pandhega kang saba wêngi
lumakuwa ing Ngarab
wonge kakang prabu
patènana dipun enggal
kang anama si Katim kang bangsa Tahyi
cangkingên ingkang murda

Ya mulane iku sunpatèni
aja kongsi iya tiba sasar
kakèhan tampa pujine
dene wong durung wêruh
wus anggunggung marang si Katim
karana ingsun wênang
matèni wong iku
yèn kalakon karyanira
ingsun ganjar apa ing sakarsanèki
yèn wus yuda kanaka

