Rabi'u'lawal duk kala nulis
jam sawêlas ing dina Anggara
kaping lima ing tanggale
taun Êje kaetung
angkanira ingkang winarni
ingetang taun Jawa
sèwu wolung atus
rolikur sirahing warsa
masa Kapat wuku Prangbakat lumaris
nuju taun Rêkatha

madyaning kawuryan kramaniti
pan anawung kang sêkar Macapat
ingkang rinêngga kandhane
nênggih Ratu pinunjul
nagri agung ing Maospahit
sumbagèng tri bawana
prakosa dibya nung
trang luhur karatonira
angluwihi kinasihan ing dewadi
tan ana kang tumimbang

kasub ing rat angêtêri bumi
Buminata Sang Sri Brawijaya
kucêm isining rat kabèh
pan sagung ratu-ratu
bawah-angin akèh kajodhi
tur bulubêkti samya
dhatêng sang aprabu
tuwin sagung pra pandhita
samya lulut sih marang sri narapati
wit tyas susila arja

nuju dina Soma sri bupati
arsa miyos dhatêng panangkilan
upacaranira abyor
pra dipati supênuh
saos ngarsanira sang aji
wuwusên kapatihan
maglaran sadarum
para putra myang santana
kyana patih kasaru wau kang prapti
putra saking ing wana

data tita lingira ing nguni
kang kocapa Ki Dilah tumama
andheprok ing pasebane
kyai patih puniku
Gajahmada ing Maospait
kalanira yun seba
Ki Dilah kadulu
anglosod anèng paseban
Kyana Patih Gajahmada nulya angling
hèh rare ngêndi sira

Jaka Dilah matur mring ki patih
rare ngalas datan wruh pinangka
datan kantênan wijile
têbih bapa lan biyung
ulun niki ingkang nêsêpi
pantês kidang mênjangan
saênggèn dêdunung
mangke anèng ngarsa tuwan
pan anglindhung ing karsa kiyai patih
kyana patih lon mojar

dene sira praptèng jro nagari
apa ingkang sira sêdyèng nala
lan sapa aranmu rare
pun Dilah wasta ulun
nêdya ngabdi sri narapati
yèn kaparêng lan karsa
ngawulakkên mring sun
suka anyangking karanjang
linging patih iya milua mring mami
sun aturkên sang nata

Jaka Dilah suka jroning galih
gya lumiring dhatêng kyana patya
praptèng ngalun-alun kinèn
lênggah waringin kurung
majêng ngidul dènira linggih
kyana patih maglaran
punggawa supênuh
miyos sang sri naranata
magêlaran punggawa pêpak sumiwi
kagyat nata tumingal

rare anèng sor waringin rakit
angandika sang sri naranata
lah gandhèk priksanên age
gandhèk nêmbah wus gupuh
sapraptane waringin rakit
Ki Dilah pinariksa
turira lon arum
kawula têtiyang ngarga
ran Ki Dilah arsa ngawula ngabêkti
ing gusti sri narendra

inggih alit mila anèng wukir
tanpa rena inggih tanpa kadang
kang mariksa mundur age
wus katur sang aprabu
angandika sri narapati
lah mara timbalana
marang ngarsaningsun
glis prapta ngarsa narendra
sri bupati ningali rêsêp ing galih
kinèn wor panakawan

sri narendra langkung dènira sih
dene ana èmpêre kang warna
ing tindak lawan tanduke
iya mèmpêr sang prabu
lama-lama Sri Maospait
arsa cangkramèng wana
nggrit kidang anumpu
banthèng kalawan mênjangan
wus parentah mring wadya punggawa mantri
asaos karsa nata

Jaka Dilah matur awotsari
adhuh gusti amba nuwun duka
yèn suwawi karsa rajèng
sampun dhatêng wana gung
ulun ingkang ndhatêngna ngriki
banthèng kidang lan sangsam
anèng ngalun-alun
yèn wontên ayahan tuwan
sri narendra ngandika asêmu runtik
hèh Dilah têmên sira

ananggupi marang karsa mami
pacêt alit  liwat kumawawa
yèn nora nana yêktine
mêsthi yèn sira lampus
ingsun bêsèt kulitirèki
sagung para punggawa
samya njêngêr ngrungu
ing ature Jaka Dilah
samya angling ing nala rare puniki
gêsang sasat pralaya

Jaka Dilah umatur wotsari
adhuh gusti kawula sandika
anglampahi karsa rajèng
gya mentar tan asantun
tanpa rewang dhatêng wanadri
prapta kahyanganira
kêpanggih lan ibu
gya rinangkul tinangisan
sira prapta mring wana pa ana kardi
sun sawang pan kadukan

dene sira age-age prapti
sêmunira kaya wong kadukan
lah tutura sira anggèr
lêgane atiningsun
Ni Rasêksi kathah dènnya ngling
suta tansah kinuswa
Ki Dilah lon matur
marmane sun age prapta
pan ingutus dhatêng gusti sri bupati
angambil buron wana

kinèn nggirèng sato alas kèhing
inggih dhatêng alun-alun ika
ing karsanira sang rajèng
Ni Rasêksi amuwus
lan Ki Dilah sowana aglis
ingsun ingkang nggiringa
marang alun-alun
sakèh ingkang buron wana
andêlêna biyangira anèng wuri
nuruti karsa nata

ingkang putra tur sêmbah nulya mit
sigra mentar tumamèng nagara
prapta ngalun-alun age
Sang Nata Majalangu
ri sêdhêngesiniwèng mantri
anèng ing pagêlaran
Ki Dilah kadulu
dèn iring ing buron wana
sangsam kidang maesa banthèng lan kancil
sarwi munya sadaya

yèn janmaa pan punika gusti
amba ngaturakên pêjah gêsang
sumangga ing sadayane
mring Nata Majalangu
Jaka Dilah matur wot sari
dhuh gusti sri narendra
ngaturakên ulun
antuk sakèh buron wana
nggih sumangga ing karsa sri narapati
sang nata ngling tarima

nulya mangkat lawan pramèswari
sami nitih ing jêmpana sinang
Ki Jabadbèdri arane
anggêrit sangsam wau
Brawijaya sukanya ngênting
salaminira gêsang
tan kadya puniku
sukanira anèng dunya
katingalan Ki Dilah kang dadi margi
suka Sang Brawijaya

sinakolèh Ki Dilah makarti
apan wau kinulawisuddha
jinunjung wau linggihe
jinênêngakên sampun
Arya Damar sinung nagari
tanah sabrang Palembang
pan kinèn angratu
ginawan bala salêksa
saking Jawi ingakên suta sang aji
dibya pan kinasihan

sampunira wau lami-lami
kang kocapa wau Putri Cina
ingaturkên mring sang rajèng
saking Raja Cinèku
langkung ayu warnaning putri
yèn ngombe katon lèrnya
lir gêdhah dinulu
saking sampurnaning endah
lamun dhahar katon upan-upannèki
lir widadari kendran

Brawijaya sukanira ngênting
sinaosan putri saking Cina
dadya garwa ingkang anèm
ênting sih mulènipun
pramèswari ing Dwarawati
garwanira kang tuwa
sihira pan kantun
Pramèswari sigra mular
nyuwun pêgat ulihna mring yayah wibi
pan ingsun Putri Cêmpa

Brawijaya sigra dènira ngling
ariningsun yèn sira tan arsa
amaru Putri Cinane
yêkti iku sun tundhung
saking pura ing Majapait
Brawijaya nênurat
surasaning kalbu
kawrat nawalamring putra
sinungakên marang Gajahmada Patih
tinampèn gya manêmbah

pan widagda Gajahmada Patih
wus uninga ciptanirèng nata
glis dandan lumampah age
ing Garêsik jinujug
Arya Damar kalane nguni
tinundhung mantuk sigra
saking Majalangu
nèng Garêsik pamondhokan
pan anganti wadyane sri narapati
kathah kang dèrèng prapta

sigra prapta Gajahmada Patih
ing Garêsik cundhuk lan Ki Arya
Damar wau nulya lèngsèr
saking lênggahanipun
Patih Gajahmada sigra ngling
hèh Risang Arya Damar
ulun pan ingutus
dening sang sri naranata
maringakên garwa-dalêm mring sirèki
putri sing nagri Cina

myang kang layang Prabu Maospait
kinèn maringakên marang sira
nulya tinampenan age
mring Arya Damar sampun
glis binuka sinuksmèng galih
têmbunge kang nawala
pèngêt layang ingsun
Brawijaya Majalêngka
hèh Sang Arya Damar sira sun paringi
risang putri ing Cina

aja sira rewangi karêsmin
lah antinên ing titipan ingwang
yèn wis babar ing putrane
karsanira puniku
risang putri Cina ing nguni
pan iku garwanira
ywa taha maring sun
saèsthine driyanira
apan kawrat anèng surat ingsun tulis
rampung tata titinya

Arya Damar sigra dènira ngling
lah Kiyai Patih Gajahmada
inggih matura sang katong
sêmbah-ulun anuwun
karan ulun kandhêg Garêsik
alami tan alayar
anganti ing ulun
karsane sri naradipa
rèhning lami ngawula sri narapati
eman ewuh ing lampah

Kyana Patih Gajahmada mulih
dyan lumampah tumamèng nagara
prapta ing Majapaite
risang nata kêpangguh
Patih Gajahmada turnya ris
dhuh Gusti Naradipa
ulun tuwan utus
dhumatêng pun Arya Damar
maringakên surat kalawan sang putri
nuwun turnya pun Damar

data tita lingira ing nguni
kang kocapa Arya Damar mancal
nulya binabar layare
anuju angin timur
gya lumampah palwanira glis
kadya jaran mangêrap
ing Pulembang rawuh
tumama marang byantara
Arya Damar wus têntrêm ngadhaton adi
mulat praja kasmaran

kunêng gantya kang winarni
kocapa putra ing Tuban
Radèn Sahid duk kesahe
ngabên sawung bêbotohan
kang rama pêgal tyasnya
tinundhung sing wismanipun
kesahe saparan-paran

yèn sampun angabên pitik
kêplèk kècèk gimêr sampak
pakumpulan samya botoh
sakathahe prabotira
têlas karya kasukan
yèn wus têlas prabotipun
murang-murung nabok tiyang

ciptane Rahadèn Sahid
pan lajêng angadhang dalan
ambêbegal pakaryane
sabên-sabên pan mangkana
yèn kalah bêbotohan
angrêbut nèng marga agung
tan ajrih rinampog tiyang

kaloka putra ing Tuban
digdaya mêjahi marga
ambêbegal pakaryane
katur mring Jêng Sunan Benang
yèn Putra Tuban mbegal
nging dèrèng katanggor iku
Jêng Sunan Benang ngandika

marang sahbat lawan murid
payo padha anggêgodha
mring bayi kang ambêk kaot
Dyan Sahid putra ing Tuban
ika kêkasihing Hyang
nanging durung antuk guru
mulane têmah ruhara

nulya mêpak sahbat murid
Jêng Sunan Benang samana
sampun ngrasuk busanane
ngagêm srêban rinenda mas
tasbèhnya sutra bara
atêkên jungkat sinêlut
kancana tunggul mutyara

jêng sunan nulya lumaris
ingiring murid sahabat
sadaya kang samya ndhèrèk
areka arsa salata
marang Mêkah samana
praptèng marga nggèn Dyan Bagus
putra Tuban kang mbêbegal

Radèn Sahid aningali
yèn wontên tiyang lumampah
têtêkên jungkat mêncorong
kancana tunggul mutyara
anulya tinututan
Radèn Sahid asru muwus
paman êndi jungkatira

dene mêncorong sun uning
yèn tan awèh ingsun rêbat
apa arsa nyuduk mring ngong
lah mara sira nyuduka
ingsun maju ing ngarsa
jêng sunan mèsêm lon muwus
jêbèng aywa salah karya

sira njaluk jungkat mami
mbutuhake wong lumampah
datan akèh pangajine
yèn sira arêmên dunya
ingsun warta kewala
lah sira ambilên gupuh
kancana intên ganjaran

ya ta punang kolang-kaling
tinuding mring kangjêng sunan
malih dadya mas mêncorong
aslaga intên mutyara
gumêlar ting galêbyar
Radèn Sahid gawok ndulu
kamitênggêngên tan ngucap

jêng sunan lajêng lumaris
dèn gawe-gawe lampahnya
anjarag wau karsane
sêmu ngêntèni kang mbegal
duk lagya saonjotan
Radèn Sahid nulya emut
ngraos lamun kaluhuran

wus pinasthi Radèn Sahid
mring Hyang Suksma Kang Kawêkas
kono prapta nugrahane
èngêt marang kaluhuran
pratandha trus kusuma
kapencut ilmu pituduh
rahmate ingkang sarira

Dyan Sahid kêbat nututi
mring lampahe Sunan Benang
tan matur anginthil bae
wus prapta madyaning wana
kèndêl Jêng Sunan Benang
angandika mring kang nusul
sira jêbèng paran karsa

anginthil ing laku mami
anusul wong arsa salat
apa arsa makmum jêbèng
Dyan Sahid matur manêmbah
mila kula tut wuntat
dhatêng paduka sang wiku
kula arsa puruhita

kapengin kadya sang yogi
sacipta kula kaanan
anuwun wêjang wiyose
kawula atur prasêtya
saking tan gadhah beya
amung pêjah gêsang katur
sumangga karsa paduka

kangjêng sunan angling aris
apa têmên jêbèng sira
nora cidra mring Hyang Manon
sira sanggup puruhita
kapengin kaya ingwang
mandiya saciptanipun
yèn têmên ya tinêmênan

nging abot pitukonnèki
wong dadi wali utama
dudu brana patukone
mung rila sêca lêgawa
tan mingsêr yèn wus ngucap
jrih ing guru sih Hyang Agung
sun tan ngandêl basa swara

yèn ora kalawan yêkti
yêktine wong puruhita
apa wani sira jêbèng
sun pêndhêm têngahing wana
lawase satus dina
yèn wani sira satuhu
jumênêng Sèh Waliu'llah

nêmbah matur Radèn Sahid
kawula sumangga karsa
tan nêdya cidra Hyang Manon
sanadyan tumêkèng lena
kawula tan suminggah
jêng sunan nulya angrangkul
mèsêm sarwi angandika

ingsun darma angsung margi
mring sira Dyan Sahid iya
sayêktine sira dhewe
ing sakarsa-karsanira
tinrima mring Kang Murba
hèh murid sahbat dèn gupuh
ki jêbèng karyakna luwang

samana Ki Jaka Tubin
pinêtak madyaning wana
wana Gambira wastane
kang pinêtak wus tinilar
jêng sunan lajêng salat
mring Mêkah sakêdhap rawuh
bakdane salat Jumungah

nulya kondur panggih murid
pan lajêng nganglang buwana






Babad Majapahit mung kapêthik samene bae, banjur nyandhak kawitane Sajarah Jati, jêr carita lêlakone Radèn Sahid iku uga dadi kawitane Sajarah Jati.Surakarta, Juli lKang mêthik kanggo bêbuka iki, R. Tanaya.