matarèkakên ing paman nênggih
Pangran Dipati Mangkunagara
malik ing tingal karsane
mungsuh ing rama prabu
rêbut bêja ing tanah Jawi
Pangran Adiwijaya
wau duk angrungu
sidhakêp astapirolah
pikir apa iya kang mangkene iki
dene liwat nglêngkara

nora patut babo anak mami
pan dhèwèke kawilang prawira
kalok ing jagat wiryane
ing aprang sudibyanung
yèn jêbula pikir nyêkuthis
kalok rêbut cakotan
saru yèn rinungu
duraka wani wong tuwa
nadyan padha wong tuwa ramanirèki
kang sumare Lawiyan

durung ambêciki ing sirèki
iki iya padha ramanira
mring sira akèh bêcike
wus kêrêp atêtulung
lamun sira kasoran jurit
kinukup dinandanan
lamun sira rêmpu
ingulih-ulih kalakyan
ingulihkên malih mring bawahirèki
pinikul ingawakan

dèn andhêmi praptèng baya pati
babo nyawa apa walêsira
wong tuwamu apan akèh
dene mung siji iku
kang anyangkul ing baya pati
kang putra lon turira
paman kang puniku
sami ugi lan kawula
yèn kinarya manggala inggih ngandhêmi
rêmak dipun bandhêmna

ujêr rayi sampeyan pribadi
kasangêtên anggêga pun rôngga
kang tinut sapanggawene
kang paman asru muwus
reyang iki durung mênangi
kalamun adhi rôngga
duwe atur dudu
wus lawas reyang kêkancan
aja sira nganggêp atur tan sayêkti
wong ala amrih bubrah

kang kelangan mung sira pribadi
iya amung lawan pamanira
ing tanah Jawa rusake
karana roro iku
kang têtela bisa nglakoni
amikul tanah Jawa
karsaning Hyang Agung
dene kang akèh kang padha
andhêdhumpil amèk waris ing sirèki
lan maring rama para

pituture anglir toya mili
Pangran Adiwijaya mring putra
Pangran Mangkunagarane
kang putra sêmunipun
datan keguh saengga wukir
kêna ngangin ukuran
tan môntra ing sêmu
yèn tabêtkên nèng maruta
dadya bantu Pangran Adiwijayèki
lir kanin kêni gotra

kadang lawan kaponakan sami
tyasnya kadi kasêsêlan arga
nênggak kumêmbêng waspane
tan pamit unduripun
lajêng budhal sawadyanèki
Pangran Adiwijaya
karsane anusul
mring kang rayi asêmaya
angantosi sang rajèng Mangkarawati
Pangran Mangkunagara

panyanane kang paman duk mijil
mundur marang pakuwon kewala
tan dipe lajêng budhale
dadya kinèn anusul
Jagalatan ingkang tinuding
lampahe sêsandêran
nèng marga kasusul
umatur Jagaulatan
kathah-kathah pangandikanira aris
Pangran Adiwijaya

Jagalatan umatura aris
iya marang ing bêndaranira
lamun mangkono karsane
ingsun tan bisa ngrungu
angur adoh wak ingsun iki
nora kagawa-gawa
iya ngalèr ngidul
Pangeran Adiwijaya
datan kêna ingaturan wangsul malih
lajêng sabalanira

Jagalatan datan antuk kardi
ingkang paman tan purun wangsula
wus lajêng lan sabalane
ingkang rayi kasusul
sang aprabu ing Pakungwati
nèng dhusun Pagadhingan
dènira kasusul
sami lajêng lampahira
marang Gowong nungkak kang punggawa kalih
kang kinèn kumpul bala

Ki Tumênggung Mangkudirja nênggih
lawan Tumênggung Suradilaga
wau wong agung kalihe
kèndêl ing lampahipun
Kaliabo ing sawadyèki
pan lajêng masanggrahan
wadya sami cucul
tan atêbih ênggènira
Sultan Bantên lan kang raka mung lêt kêdhik
satêngah dhusun Wangan

salèr Wangan kang dèn pasanggrahi
wau Pangeran Adiwijaya
Sultan Bantên ing kidule
Pangran Diwijayèku
lajêng siram dhatêng ing kali
lèpèn agêng lèr desa
ing jêjurang punthuk
margi sangking lèr punika
kawuwusa bala Kumpni sakenjing
lêlampahan anglarag

Singaranu ingkang dèn parani
nanging amung manggihi sakêdhap
angical Singaranune
Kumpni nêdya wangsul
Luknan Kulman ingkang nindhihi
dragundêr tigang dasa
Bugis lawan Wangsul
sadaya mung kalih bêlah
wonge Jawa kalih atus winitawis
mantrine mung lêlima

Kumpnislam mung Kapitan Trai
anèng marga Mênorèh kapapag
kaki-kaki sangking kilèn
ngênthir palayunipun
dèn adhangi mring para mantri
kaki sira mandhêga
pagene lumayu
kaki tuwa saurira
Kaliabo kula punika angili
wisma kula kabrokan

ing Pangeran Adiwijayèki
inggih prapta sangking wetan lawan
sultan ing Bantên sarênge
upêsir sami ngrubung
apa akèh bature kaki
ature botên kathah
wontên tigang atus
balanipun kang akathah
wontên Gowong Kulman lan Kapitan Troi
arêmbag pinurugan

nanging cêdhêp sampun ta katawis
nadyan mukul têtambur yèn nyêlak
yèn sampun katon mungsuhe
sigra ngilèn wadyagung
pan adhêdhêp lampahirèki
wontên kacèt satunggal
magang têgêsipun
gêng inggil Walandinira
kang anêmên wontên ing ngarsa pribadi
lampah Kumpni prapta

dhun-udhunan gok-enggokan margi
katon anjirap wong angon jaran
Kumpni anambur age
umyang surak gumuruh
dragundêre garudug bêdhil
gègère abusêkan
kuwur kawur-kawur
pangeran kasusu mêntas
reyab-reyab lan bok ajêng Gôndasari
Kumpni tan wuninga

pan angawur dènira bêdhili
sipat katon dèn bêdhil kewala
gamêle amapagake
pangeran kudanipun
ri saksana sampun anitih
mundhut waos tan ana
wurung arsa ngamuk
arsa nyandêrakên kuda
sêliripun anjêlih bok Gôndasari
sambat-sambat pangeran

Luknan Kulman lan kadhèt miyarsi
Walônda magang anarik pêdhang
sinogok jôngga iringe
yèn angarsakna laju
kadi botên dipun tututi
pijêr akuthêkêran
nganti sêliripun
arsa binoncèngkên kuda
sigra kadhèt lan tambur sami mêdhangi
sayah pangeran rêbah

prapta Tulung rajèng Pakungwati
nêmpuh angamuk kuda sadasa
wontên salawe dharate
anunjang ngamuk punggung
tinadhahan Kapitan Troi
wantu sampun kapapan
ngamuk tan pakantuk
prajurite mati papat
Sultan Bantên undure dipun bêdhili
bênggang mring kidul desa

sangkin kathah prajurit kang rakit
wontên sèkêt kang sampun samêkta
amor Sultan Bantên age
tambur banderanipun
Sultan Bantên ingkang nindhihi
nging maksa katadhahan
kari tatanipun
Walandi kadhèt kang magang
ingkang mocok utamangganing prajurit
Pangran Adiwijaya

lajêng bubar kang bala Kumpni
nuju mayor sangking Sêcang prapta
mring Tarayêm sabalane
Luknan Kulman kasusu
dèn kêkinthil marang kang abdi
Pangran Adiwijaya
lan ki rayi wau
pan Sultan Tubagus Buwang
kêdah ngamuk angrêbat datan pakolih
kêdhik sampun kapapan

sapraptane sabrangan Paragi
kang nututi wus wangsul sada
Sultan Tubagus Buwange
Kulman lan Troi sampun
lampahira Tarayêm prapti
katur satingkahira
duk wau prangipun
lan Pangran Adiwijaya
anèng Kaliabo kapupu ing jurit
lawan sêlir kabandhang

Mayor Pèbêr undhang pra dipati
samya prapta tumênggung sadaya
Tumênggung Wiradigdane
myang Surajênggalèku
miwah wau Ki Rajaniti
mustaka munggèng talam
wontên ing bêbangku
sami kinèn mariksaa
punapinggih antuke Kulman puniki
Pangran Adiwijaya

rurub sinjang pêthak dèn ungkabi
sarêng jêtung marêbêl kang waspa
Tumênggung Wiradigdane
sarwi asênggruk-sênggruk
duk tumingal Ki Rajaniti
miwah Malang nagara
Surajênggalèku
pra dipati pan sadaya
rawat waspa asêrêt saurirèki
inggih yêktos pangeran

Mayor Pèbêr sigra mundhut mantri
kintun sêrat marang ing Samarang
dragundêr rolas lampahe
lawan mantri pêpitu
kuda sèkêt ingkang lumaris
angatêr lampahira
mustakanirèku
praptane nagri Samarang
wus tinampan tinulak dutanirèki
mantuk bêkta parentah

Dyan Sakèbêr carakane manggil
Kapitan Bagrak lan Arungbinang
kang abaris ing Pagêlèn
sami prapta ing Kêdhu
duta sangking Samarang prapti
lamun ta Luknan Kulman
punika jinunjung
nênggih anama kapitan
lawan kadhèt Walandi magang kinardi
kurnèt sami sakala

Kumpninira Kapitan Troi
koprale sami minggah sarean
sarean minggah alpèrès
pawarta wus misuwur
Adipati Suryanagari
angaturi wuninga
lamun sedanipun
Pangeran Adiwijaya
prang ing Kaliabokapupu ing jurit
carakanira prapta

mring Pangeran Mangkunagarèki
duk miyarsa sigra gya têngara
samêkta budhal barise
majêng amor panganjur
ing Tarayêm arsa ginitik
nanging kathah kang malang
pangran langkung bêndu
kapupune ingkang paman
lir taksaka molah pinidak kang pêthit
dene kang pra dipatya

milanipun sami dèn aturi
ing Tarayêm lagya pakumpulan
Kapitan Bagrak Pagêlèn
lan Arungbinangipun
lan akathah bêkta prajurit
wadyanira Pangeran
Mangkunagarèku
parentah anglèncèrana
mring Tarayêm Suryanagara Dipati
pangiriting gêgaman

ing Tarayêm sami ngati-ati
mungsuh katingal ewon kudanya
sami maliwat lampahe
wau ta kang winuwus
Pangran Arya Purubayèki
miyarsa yèn kang raka
ing aprang kasambut
langkung sungkawèng wardaya
sêdhih kingkin barise wus mundur malih
marang wetan Paraga

wus arêmbag dènnya karya tulis
Pangran Dipati Mangkunagara
atur wuninga badhene
mring kang rama sang prabu
ingkang wontên môncanagari
mantri Suryanagaran
sakawan tinuduh
kunêng malih kawuwusa
ingkang lagya angradin môncanagari
sang natèng Kabanaran

sampun tumindak sri narapati
èstu nêdhaki mring Surabaya
mêdal ing Jipang badhene
inggih sakidulipun
Pandhantoya kang dèn margani
dènira masanggrahan
anèng Pandhanbanyu
margi èwêt môngsa jawah
mila rubêt ing lampah rêmbag sayêkti
anèng ing tanah Jipang

dutanira Pangran Singasari
prapta ngaturkên pranakan Jipang
anak putu Mataune
têtiga ingkang sêpuh
Natapura lan Kartasari
katiga Jayèngrana
ing sakaturipun
apan sampun tinarima
pinarapat ing Jipang ingkang nyêpuhi
Tumênggung Natapura

wolung èwu ing Jipang nagari
Natapura ingkang dadi tuwa
lungguh patang èwu dhewe
kêkalih arinipun
Jayèngrana lan Kartasari
sami angalih bêlah
kalih bêlah èwu
sèwu pinundhut sang nata
salamine dadya tumênggung amiji
pun Suradimanggala

duk maksihe anèng Sokawati
pun Tumênggung Suradimanggala
sampun dadi punggawane
dene kang pitung èwu
tinanêman punggawa katri
sami sakadangira
anaking Mataun
bupati ingkang têtiga
pinaringkên dhatêng ingkang rayi malih
Pangeran Singasêkar

anèng Tuban Pangran Singasari
mila datan asowan kang raka
dènnya andina prang rame
lan Tumênggung Sidayu
mungsuh malih Petor Garêsik
ing Lasêm ing Lamongan
kang sampun anungkul
wus akathah balanira
miwah sagung pacotan mantri pasisir
suwita ing pangeran

ing nalika wontên Pandhanwarih
nênggih wau kapatèn punggawa
Pangran Mangkudipurane
dipati ing Madiun
sri narendra gupuh nêdhaki
marang pakuwonira
Pangeran Madiun
kalangkung pangungunira
ingantukkên pinêtak Madiun nunggil
ing kaki buyut canggah

ya ta wau parentah sang aji
marang Dipati Wiranagara
kinèn dhingini budhale
sangking ing Pandhanbanyu
ngidul ngetan lampahirèki
anjog ing Wirasaba
wong Jipang kang tuduh
mantri sakawan wangsula
yèn wus nabrang wus anjog Wirasabèki
budhal sawadyanira

lan Dipati Cêbolang tinuding
dadya pangarsa sawadyanira
mungsuh wus cêlak ênggène
prajurit Surèngkewuh
ingkang sami atêngga tamping
wontên dhusun ing Tambar
dêdamêle sèwu
nging mantri desa kewala
pacak baris Kandhuruan Kabulêngkir
kang baris anèng Tambar

nata budhal sangking Pandhanwarih
Dêmang Sokawati kang sadasa
nênggih satus kapalane
winor munggèng ing ngayun
akanthia wong Surawèsthi
Dêmang Gogangdhalungan
lan Sokajêngkilung
Tambaktanèwung kalawan
Dêmang Mungkung Rajêgwêsi Gondhangrawing
tate angrusak jagang

sangking Pandhantoya mung sawêngi
masanggrahan natèng Kabanaran
nuntên budhale enjinge
panganjur wus acampuh
lan prajurit ing Surawèsthi
wanci pukul sawêlas
para dêmang muwus
marang Dipati Cêbolang
ki dipati prajurit ing Surawèsthi
sampun wontên ing ngarsa

sami sampeyan kèn wontên wingking
campuhing prang suraka kewala
Dipati Cêbolang linge
kakang Sokajêngkilung
miwah bapa ing Gondhangrawing
kula kang botên tega
bilih wontên mungsuh
adate wong Surabaya
para dêmang sadaya sami nauri
sanadyan mangkatêna

ki dipati sampun walanggalih
apan sampun pandamêlan kula
Cêbolang asru wuwuse
bêdhile têlung atus
Kandhuruan ing Kabulêngkir
angling kang para dêmang
nadyan bêdhil sèwu
sagsana barise mapag
Ki Cêbolang balane ngêtêbi wuri
mungsuh wawas-winawas

para dêmang atêngara bèri
lajêng kukuk sarêng nabêt kuda
nandêr pati patêmpuhe
binêdhilan gumrudug
misih nêmpuh ngilês turanggi
kagum wongSurabaya
bubar kawur-kawur
malêdug kathah kang pêjah
sami ngungun Cêbolang prajuritnya ngling
mangkene tangkêpnya prang

tan angrasa mungsuh manusèki
kaya amungsuh sato kewala
bêrêg kidang manjangane
sami suka gumuyu
Kandhuruan ing Kabulêngkir
bature kang kacandhak
mati kang pêpitu
barise gêrus agiras
arsa ngêsuk para Dêmang Sokawati
nging Dipati Cêbolang

kèndêla sampun angungsir malih
apan èwêt ing ngajêng punika
kawit arupak papane
mung ngriki kang apatut
kang dadosa kanggenan baris
pasanggrahan sang nata
amot ing wadyagung
kèndêl ngaturi wuninga
wadya Surabaya wus samya angrakit
kang badhe pasanggrahan

wisma dêmang dhusun agêng asri
atusan kali ngubêngi wisma
sami joglo gêdhe-gêdhe
sadaya wismanipun
dêmang ngêbyok pagêre bumi
kang jaga sêsaosan
pasanggrahan prabu
sarawuhira sang nata
saha bala ing Tambar dèn pakuwoni
sagung dadya pangarsa

atur sirah pêpitu kang kêni
Ki Dipati Cêbolang ngandikan
tinanggap ing saature
Cêbolang paran mau
bocah ngarêp dènnya ajurit
Cêbolang matur nêmbah
pan sarwi gumuyu
pukulun abdi paduka
ngeramakên Jangrana aturirèki
kadya ambêrêg sangsam

datan môntra mêngsah manusèki
kadya amêngsah sato kewala
tan wontên mutawatire
sami suka gumuyu
ingkang wontên ngarsa nrêpati
sang nata angandika
wus watêke iku
yèn amungsuh padha Jawa
pêngrasane kaya andulu cêcindhil
kaya gitik kaluwak

sang aprabu alon pangandikanipun
iya kari pira
kutha ing Surabayèki
inggih kantun sadalu margi kewala

wadyanipun pangarsa sadayanipun
kinèn ngêlar-êlar
jajahan ing Surawèsthi
kanthi lawan wonge Dipati Cêbolang

langkung gugup caraka kadya sêsulung
kang maring Samarang
nêdha bantu kang prajurit
Mangkubumi dhêsak nagri Surabaya

ya ta wau langkung sungkawa gupêrnur
cipta katiwasan
yèn bêdhaha Surawèsthi
nora wurung pasisir kerut sadaya

sakèhipun loji-loji sadaya wus
kinèn urunana
bêbantu mring Surawèsthi
kantor-kantor kang sami tunggu dagangan

kêna urun bantu mring Surabayèku
Mandar Bandhan Banjar
Sumênêp Sêmbawa prapti
sami tugur ing nagari Surabaya

kumpulipun Kumpnine putih sèwu
Bali Bugisira
kalih èwu bêcik-bêcik
Madurane kang tugur langkung salêksa

kriganipun wong Sumênêp tigang èwu
dêlèr wus putusan
mrasanak mring rajèng Bali
pan atumbas prajurit di tigang lêksa

panêdhane amung antuk kalih èwu
ingkang pêpilihan
tugur ing Surabayèki
Panêmbahan Cakraningrat kang kinarya

tindhihipun senapati ing prang pupuh
langkung pinasrahan
parentaha bali-bali
Cakraningrat ing tyas angguguk kewala

badhenipun wus rêmbag lan pra tumênggung
nênggih Surabaya
ingkang jaga ambeyani
angangsahna ing layange kamôndaka

wantu-wantu idêlèr dènnya kêkintun
marang panêmbahan
linopa pangrasanèki
nanging guguk lair batin panêmbahan

wus arêmbug lan Tumênggung Surèngkewuh
ing sakarsanira
panêmbahan tan gumingsir
anaosi prabeyane kamôndaka

reyalipun kewala kang patang èwu
cindhe satus kêmbar
ingkang warni sinjang kêling
lan sangkêlat sadaya pan tigang jodhang

waosipun talêmpak landheyan wêrgu
sadaya nêmbêlas
balongsong mas sopalnèki
anyatail êmas sami tuwa-tuwa

malihipun talêmpak landhoyanipun
pèlèt kang timaha
wêwolu êmas kang manjing
nigang reyal mas rêgi bèh ro sadaya

pistulipun ingkang sêdhêng patang puluh
alus patang pasang
sinarasaha rêspati
pangidon mas lan kacu lopak-lopak mas

kudanipun sakêmbaran kore dhawuk
kathah cinatura
atur-atur pakêkirim
kang sinarêng lawan surat kamôndaka

dutanipun kêkalih wong Surèngkêwuh
Madura satunggal
andêl pun kuda prang langit
sigra mangkat mring Tambar katri caraka

munggèng ngayun bêras kêbo lawan lêmbu
kabiri lan menda
pêpanganane tan kari
saisine Madura lan Surabaya

praptanipun mas rôngga ingkang jinujug
caraka turira
kula dutane kang rayi
Cakraningrat lan caraka Surapringga

ya ta gupuh duta ingirit lumêbu
gêgawane aglar
akathah awarni-warni
angêbêki jawi regol pasanggrahan

canthèl atur mas rôngga ngandika mangsuk
prapta ngarsa nata
rôngga matur awotsari
dutanipun rayi dalêm ing Madura

kanthènipun kalih duta Surèngkewuh
carakèng Madura
nama pun Kuda Pranglangit
Surapringga pun Ngabèi Suradirja

malihipun pun Dêmang Sirnabayèku
sang nata ngandika
iya timbalana aglis
rôngga mêdal lêbête ngirit caraka

praptanipun ing ngarsanira sang prabu
carakèng Madura
sigra pun Kuda Pranglangit
sèlèh dhuwung mangsah ngaras padèng nata

sru gumuyu sang nata têtanya asru
sira salamêtan
wong iki kaping pat iki
Si Pranglangit bae sok ingkang dinuta

unduripun tan sinung doh lungguhipun
ngaturakên surat
tinampan angandikaris
hèh Pranglangit iki apa nganggo gêmak

nêmbah matur Pranglangit sarwi gumuyu
pukulun narendra
môngsa sandea gih pasthi
panuwune pêksi ing jêng padukendra

suratipun binuka sinukmèng kalbu
tur sêmbah kawula
katura ing padukaji
rayi dalêm pun Adipati Madura

kula nuhun ing karsa tuwan pukulun
têdhak wontên Tambar
arsa dhêsêg Surawèsthi
lah ta inggih pakantukipun punapa

pan pukulun kawêca prajurit punjul
tilara ukara
ing krama anglêbur niti
sakalangkung inggih pangowêl kawula

inggih lamun paduka prang tambung laku
apan jêng paduka
karsa ngradin tanah Jawi
atêtulung dhatêng ing manusa Jawa

arsa gêpuk suku nagri Surèngkewuh
wadhuk ing Samarang
sirah nagari Batawi
langkung nistha prang kawit pêthit ginêcak

sakalangkung kanisthan dalêm pukulun
lamun makatêna
paduka kalok ing bumi
yèn prajurit sudibya utamèng laga

lêrêsipun anggitika sirah wadhuk
Batawi Samarang
apan wong Jawa puniki
pra dipati taksih samya ngingu sadat

pasthinipun sadaya angayun-ayun
têrus kabatinan
mujèkakên padukaji
tinulusna dening Hyang Jalawangaja

wuwuhipun ing kaprajuritanipun
mugi ta sagêda
têtulung sêdhih ing dasih
prihatine wadya pasisir sadaya

lah pukulun punika pamujinipun
kang abdi sadaya
gêdhe cilik wong pasisir
wong mêngkono munduran arsa ginêcak

sampun tungkul batin cipta kang satuhu
pamujining wadya
wajib paduka lawani
yèn tulusa ambêg umbul-umbul Kuran

tiwas rêmpu kalongan kelangan tuhu
lair batin tuna
buwang pamujining dasih
sapasisir padha lan wali wolulas

yèn pukulun anêtêpi kang satuhu
ambêdhah Sêmarang
bêdhah bêcik ora bêcik
sok si sampun pêdhot ing niyat kewala

sang aprabu duk miyarsa aturipun
kang rayi Madura
kang kawrat sajroning tulis
langkung lêrês kautaman kaluhuran

sêratipun kang munggèng wêkasanipun
nuwun kintun gêmak
lan angaturakên bêkti
prasêtyane pun Tumênggung Surabaya

kalihipun punika kang atur-atur
kados botên kirang
sangking salêksa pêngaji
kadyaparan yèn tuwan nutugna karsa

abdi sampun mêdal katêmênanipun
lamun rinusaka
ing tingkah ngudubilahi
botên arus pinanggih ing kadis kiyas

sampun lêsu niyat ilang sêrêngipun
lingsêm binanjurna
mèh dudu darahing aji
wong anêrak maring ujar kabêcikan

mung sadalu duta sinungan sul-angsul
pinangadêg samya
miwah krisami pinaring
enjang pamit mantuk duta Surapringga

pêndhakipun enjing nimbali wadyagung
Dipati Cêbolang
lan sagung kang pra dipati
ing bang wetan dinangu sudaning udan

ing puniku rina wêngi jawah agung
nuju wulanira
Mulud Êje punang warsi
aturipun pun Adipati Cêbolang

inggih nuhun tangèh kantun kawan tèngsu
kados wulan Arwah
punika ngarang-arangi
yèn punika èstu tan kenging pinêrak

sang aprabu alon pangandikanipun
yèn mêngkono apa
iya enak dèn unduri
mêngkenea karya musakating bala

pakalinthuh akèh têmên kuda lampus
Dipati Cêbolang
tuwan ngarsakna ngèndêli
kang priyogi ing Madiun Pranaraga

liyanipun nagari botên kacakup
lah iya Cêbolang
mung roro iku kasaid
kanggonana sangking gunging wadyaningwang

rêmbagipun sampun dadi unduripun
dhatêng Pranaraga
nèng Tambar wus kalih sasi
dèrèng wontên mêndhane andina jawah

milanipun punggawa sami turipun
ngaturi mundura
dhatêng Pranaraga malih
nanging sami undhang sayaga kewala

pan kasaru wontên sêmpalan sinêndhu
punggawa satunggal
amanggih sêrik ing galih
ngandêlakên wong lawas bangêt sipipnya

Ki Tumênggung Jipang nênggih namanipun
Suradimanggala
salamine murang-muring
lêlungguhe têka kèh kang lagi têka

namanipun Tumênggung Natapurèku
sakadange ika
ingkang dadi mungsuh mami
mêngko têluk têka antuk sawah kathah

jamakipun kang akèha sawah ingsun
dadya aputusan
mring ratu bibu narpati
nuwun tulung umatur ing putra nata

sabinipun Natapura kawan èwu
sèwu kang dèn longa
wuwuhna lungguhirèki
rongèwu Tumênggung Suradimanggala

ya ta wau nênggih kanjêng ratu ibu
kacangkol tyasira
dene ingkang abdi lami
padha-padha punggawa milu bêbakal

Ki Tumênggung Suradimênggala iku
abagus agagah
tur prawira ing ajurit
dadya dhangan ratu ibu karya surat

suratipun kang katur ing putra prabu
nuwunakên lênggah
wuwuh alênglênggahnèki
rongèwu Tumênggung Suradimênggala

suratipun lumaksanèng kangjêng ratu
sapraptane Tambar
surat katur ing nrêpati
sangking ibu wus tinampan tinupiksa

têmbungipun kang ibu ngaturi pemut
abdine kang lawas
punggawa tanapi mantri
sampun kongsi inggih nandhang kasusahan

pun Tumênggung Suradimênggalanipun
bênêr panyuwunnya
awuwuha sèwu malih
dèn longêna lêlungguhe Natapura

prandenipun inggih kantun tigang èwu
gih pun Natapura
sang nata dèn èngêt ugi
inggih pun Tumênggung Suradimênggala

pan tumênggung tumut cablèk-cablèk lêmut
yèn darbe panêdha
sapatute dèn turuti
sampun kongsi ing tyas manggih kasusahan

sawusira maos srat sang nata jêtung
nimbali mas rôngga
lawan Kaji Têpsirodin
katigane Kyai Ngabèi Duljalal

katiga wus prapta ngarsanira prabu
Mas Rôngga Duljalal
sêrat winaos tumuli
wusnya têlas mas rôngga anênggak waspa

ciptanipun tiwase sariranipun
pisahe kalawan
Jadirja Suryanagari
sabarang prakara nora bisa ngangkat

suratipun lajêng sinungakên wau
Ngabèi Duljalal
lawan Kaji Têpsirodin
wus winaos sang nata asru ngandika

lah ta iku pikire wong apa iku
nora rêrêmbugan
rôngga kalawan sirèki
apadene têtarèna mring wong tuwa

bênêripun sun mêdhakkên wong tuwèku
ya Si Ngabduljalal
iku lungsuran bupati
Ki Tumênggung Wirasastra nagri Dêmak

yêkti patut dèn saba jaluk pitutur
bêrkate wong tuwa
kacèk wiwekanepasthi
wêruh maring alang ujuring prakara

kang kadyèku anjaluk wuwuhe lungguh
nagari ing Jipang
tanpa mata tanpa kuping
apa uwis iya rata tanah Jawa

dene besuk yèn wis bêdhah Surèngkewuh
iya ana uga
duwe panjaluk ngarani
ing samêngko sayêktine kudu beka

apan iku dudu wit ing karsaningsun
adhi Singasêkar
panuwune marang mami
aprakara iya nagara ing Jipang

nyaosakên paranakane Mataun
ginawe dangdanan
iku karêpe si adhi
ujêr bênêr dadi sun turut kewala

dene besuk yèn tiwasa karyanipun
abêring ayuda
yêkti sun pundhut pribadi
sun salini êndi kang bêcik karyanya

pasthi kono tibaning panjunjung ingsun
ing mêngko kayapa
lagi arungan ing kardi
apan uwis wong sèwu miji maringwang

iku ingsun iya uwis nama nguthuh
pan nagari Jipang
sun srahakên mring si adhi
lagi ingsun macak manggalaning aprang

sun paringi pawitan ing Jipang iku
sun long sèwu iya
lêlungguh sangunirèki
sun paringkên lungguh Suradimênggala

lamun iku kurang upacaranipun
kaprabon punggawa
kurange busananèki
nênuwuna mring ibu iya prayoga

jaluk lungguh ing nagara Jipang iku
ibu tan duwea
ingkang duwe iya mami
lagi ewuh samêngko iya ing Jipang

kang sun tuduh kasenapatèn prang pupuh
dhimas Singasekar
Si Jipang dadi wêwinih
pawitane mêmangun asmarèng laga

sang nata ngandika malih
marang Ngabèi Duljalal
hèh Duljalal paran kuwe
paukumane bêbeka
ngrêruwêt ing prakara
ingkang kaya si tumênggung
iya Suradimanggala

Ki Ngabduljalal wotsari
pukulun sumanggèng karsa
yèn katrapa ing lêpate
sawêg sapisan punika
kenging ugi ngantosan
dapur pênêd pun tumênggung
inggih Suradimanggala

yèn kapuntêna utami
iya padha tuturana
dènnya abangêt lupute
aja mindhoni prakara
kang nora kabênêran
sang nata nimbali jagul
ing pawon kalih wus prapta

nanging babêkêl tinampik
sang nata andikanira
kabêcikên bêkêl kuwe
misih wutuh kêkêrisan
misih wutuh bêbêtnya
golèka sikêp kang punuk
kang bêbêt bagor momohan

kang sabuk dêbog sasuwir
tan adangu nulya prapta
sikêp bêbêt bagor amoh
sami sungsun punukira
kinèn ikêt siladan
sang nata ngandika asru
padha mêtua paseban

lan sira undhangana glis
kang pra dipati kang seba
Si Suradimênggalane
timbalana mring paseban
katri sarêng wêdalnya
undhangan kang pra tumênggung
sadaya wus sami prapta

ya ta wau sri bupati
amuruk sikêp punika
ingkang kinèn dhawuhake
marang Suradimênggala
dangu pamulangira
kinèn bêkta aritipun
gêgaman kang sinangkêlang

sigra sikêp kalih mijil
kang pra dipati wus aglar
ngadêg sarwi atêtakèn
pundi Suradimanggala
tumênggung sèwu Jipang
sigra wontên mantri tuduh
gih puniku ngarêp dika

sigra sarêng malangkêrik
anjêlèh dènira ngucap
dubilah bagus rupane
patut dadia santana
sêdhêng yèn kumlungkunga
baya baik pêrangipun
hèh Si Suradimênggala

timbalane sri bupati
sira jaluk wuwuh sawah
iya bumi Jipang manèh
alah si sèwu kewala
iya bumi ing Jipang
alapên kang wôlung èwu
aja tanggung babar pisan

nuli mangkata pribadi
angambil nagara Jipang
nanging iku kang aduwe
ingkang rayi sri narendra
Pangeran Prabu Jaka
pinaringkên ing sang prabu
kang rayi sarta pinacak

kasenapatèning jurit
ngrêbat pasisir bang wetan
samêngko Tuban ênggone
Pangran Arya Prabu Jaka
tundhungên gêntènana
têkanta jêjulukipun
pètên anggonên wasiyat

Suradimênggala nangis
bupati môncanagara
prasamya gumujêng kabèh
para Dipati Mataram
tumut jêtung sadaya
dadya ngungkrêt gujêngipun
bupati môncanagara

nanging maksih ting cakikik
mulat wau solahira
sikêp ingkang dhawuhake
solahe ladak kumêthak
ikêtipun siladan
anggung nyikud aridipun
dhawuhe anyêntak-nyêntak

paranta aturirèki
hèh Si Suradimanggala
pijêr mrêbês mili bae
ya maune kaya ngapa
dene ta kaluputan
jamak nalaring tumênggung
pasthiga ambèn pêngpêngan

nganggo nalar mata kuping
ngrungokêna dêdêlênga
wêruh ing môngsakalane
apa sun gêntèni sira
nanging gawe dêlajad
sikêp dadia tumênggung
pasthi rêngkaning nagara

hèh Suradimanggèlèki
yèn tumênggung kaya sira
abêcik sikêp atine
ilok wêruh ing ukara
hèh Suradimanggala
pan sira iku tumênggung
mamak nora wruh ngukara

iya patut dèn jêjuwing
tumênggung kang kaya sira
dene wus sèwu lungguhe
pilihan nagara Jipang
tur kang ngêlèh kewala
kurange prabot tumênggung
pan misih sangking sang nata

durung tinungge sirèki
tinuduh bêdhah nagara
byung-êbyung tumênggung akèh
iya durung papak sira
kaya katri punggawa
Radèn Suryanagarèku
mas rôngga lan Jayadirja

katri bupati ngêntasi
kang tate bêdhah nagara
ya katêlu parandene
nora mamak kaya sira
wus têlas kang timbalan
sikêp mangkat sarwi ngêntut
ngêdên mak brut sarwi kesah

gumêr kang para dipati
gujênge ambata rêbah
nging môncanagara bae
kang pra Dipati Mataram
sami jêtung kewala
sikêp praptèng ngarsa prabu
umatur sasolahira

mangkana ing lami-lami
wau Suradimanggala
tulus kalantur pikire
dènnya sangêt kawirangan
wus parêng takdiring Hyang
owahe apuranipun
Sri Bupati Kabanaran

sigra dènira anuding
utusan amawi surat
mring Surabaya badhene
nora wruh yèn Surabaya
wus nungkul kabatinan
dutane jujug Mataun
kang tugur ring Surabaya

yèn tinampana anuli
minggat marang Surabaya
anggawa saprajurite
kalih bêlah kêkapalan
kalih atus kang dharat
nanging Tumênggung Mataun
tan purun angaturêna

nênggih marang senapati
Panêmbahan Cakraningrat
inganggêp dêdora bae
jinaganan amragalba
kayapa yèn têmêna
Suradimanggala iku
ing nguni panèkêt desa

Suradiwôngsa namèki
mangkya kinarya punggawa
lêlungguh sèwu sawah loh
pêpilihan nagri Jipang
wijil panèkêt desa
ing mangke nama Tumênggung
Suradimanggala Jipang

mila tan kandêl sayêkti
wau ulihe kang duta
dalu nasak wana gêdhe
nuju wana jinaganan
mring wonge Ki Dipatya
Cêbolang kang baris ngayun
panganjur manggalaning prang

kawênangan dèn cêkêli
wonge Suradimanggala
katiga lampah pandunge
wus kacêkêl dhinedhelan
layange wus kacandhak
ing enjingira wus katur
marang Dipati Cêbolang

sigra dènira lumaris
marang pakuwon mas rôngga
ngaturkên mratelakake
yèn wadyanira pangarsa
antuk srat lan bêbandan
mas rôngga miyarsa ngungun
sami sinimpên kewala

rêmbag lawan Ki Dipati
Cêbolang lawan mas rôngga
sami nasabi lupute
nanging Suradimanggala
kêju tan purun seba
korèngên pawadanipun
tan kêmit datan aseba

dinangu sakitirèki
gandhèk Radèn Darmasuta
korèngên mung sakadhêle
nora patut yèn dadia
mudhokakên wong seba
sang nata kalangkung bêndu
bedane wong anèng praja

pabarisan akèh pikir
ya Si Suradimanggala
têka mêngkono budine
kaya ta wong wus aguna
mudhokakên paseban
dukane kalantur-lantur
rêmbêse pratingkahira

lamun carakanirèki
nênggih Suradimanggala
kang sangking Surabayane
lampah dalu kawênangan
marang bala pangarsa
cinêkêl mring wadyanipun
sira Dipati Cêbolang

dadya samya mrih nasabi
mas rôngga lawan Cêbolang
sampun pinundhut surate
katupiksa ing narendra
langkung bramatyanira
supe lamun wau-wau
wus dhawuh kang pangandika

tan kêna mêtokkên gêtih
bupatine kawan wêlas
kang milu bêbakal kabèh
mêningi kalapa gêbang
miwah pama jakawal
ing punika gênging bêndu
kalingan sampun dilalah

cinêpêng wus dèn lunasi
wau Suradimanggala
sami angungun kancane
wiwit prihatin sadaya
tan ana kang wania
umatur pratelanipun
yèn bupati kawan wêlas

dhawuh pait ingkang gêtih
Mas Rôngga Wirasantika
kadhèwèkkên jrih kimawon
mangkana kang tuwa-tuwa
iki lamun anaa
Radèn Suryanagarèku
nora mangkene karsanya

lamun punggawa wus dadi
dangdanan barang rinêmbag
pikir kang padha rujuke
aja ta pinisah-pisah
lamun iku pisaha
buwang dangdanan satuhu
yêkti ngêngêmbangi tiwas

natèng Kabanaran nguni
anglurugi mungsuh kathah
nanging katri punggawane
Dipati Suryanagara
Rôngga Wirasantika
Tumênggung Jayadirjèku
katri punggawa dangdanan

sabarang ingkang pinikir
sang nata anut kewala
yèn sampun rêmpêg pikire
Dipati Suryanagara
Tumênggung Jayadirja
mas rôngga katiganipun
dadi barang tinindakan

pisahe punggawa katri
kari sawiji mas rôngga
tuna barang sapikire
mung ajrih kalong kanthinya
dadya niring prawira
yèn darbea karsa dudu
tan wontên purun malanga

anane punggawa katri
ingkang sami purun malang
milaris barang karsane
punika kêkês sadaya
mila sangkin andadra
anggung karsa tanpa urus
tan mawi catur pariksa

lagi ature wong siji
sanadyan roro têlua
kaparêng padha sêngite
gêmbul ngangsahkên wadulan
têka banjur ginêga
akirang polatanipun
kalamun panggawe ala

kudu gêmêt kudu titi
yèn ana atur wadulan
nora sah wong nênêm bae
wong pitu wolu sadasa
sanadyan mangkonoa
binobot wêwatêkipun
aja age gugu ujar

wajib mariksa pribadi
amrih sah tibèng kukumah
kalamun ora mêngkono
kaya Suradimanggala
nadyan sinasabana
mring kancane pra tumênggung
prandene nêmahi lunas

mangkana sri narapati
mèh bêdhah lêlakon giwar
sangking tipis têtalingne
para nyai juru wedang
Bok Suthup namanira
bojon pinilih rumuhun
nanging lakinira minggat

tiyang sangking Surawèsthi
Pulangrêsmi namanira
mulih mring Surabayane
mangkya suwitèng Cêbolang
pan bêndarane lama
kinarya lêlurahipun
prajurit ing Surabaya

ing mangke Sang Adipati
Cêbolang sowan sang nata
Pulangrêsmi maksih dhèrèk
dadya Bok Suthup punika
asring manggihi marang
Pulangrêsmi lakènipun
mring pondhokan Surabaya

kawênangan dèn lunasi
sangsaya kêkês sadaya
wau sang nata budhale
sangking dènnya baris Tambar
Rabingulakir wulan
aparêng kala sinambut
kadhaton ing Surakarta

lêlarèn pinagêr siti
nênggih pagêr buminira
têpung lan loji kang bètèng
ing Rabingulakir wulan
taun Je duk sêmana
anunggil sêngkalanipun
saptèsthi angrasa tunggal

ing Dhukut wuku marêngi
wau natèng Kabanaran
ing marga tan winiraos
mundur praptèng Pranaraga
enggar kang wadyabala
rawuh pêndhak enjingipun
miyos siniwèng ing bala

mêmacak para dipati
Madiun ingkang kinarya
nênggih anake kang anom
Pangeran Mangkudipura
Radèn Purwanagara
linajêng jêjulukipun
Pangeran Purwanagara

ing Jipang sèwu kinardi
kadang Suradimanggala
anggantyani lêlakone
nama Suradimanggala
wontên caraka prapta
srat sangking kang putra katur
Dipati Mangkunagara

bêbukane tur udani
kalamun wau kang paman
Pangran Adiwijayane
seda kasambut ngayuda
mungsuh Kapitan Kulman
nèng Kaliabo prangipun
sawêg mondhok tinututan

nunggil rajèng Pakungwati
duk sami cucul turôngga
mêngsah punika praptane
pun paman Adiwijaya
inggih sawêg asiram
mungsuh prapta lajêng nubruk
mila tan kongsi kiwula

sang prabu ing Pakungwati
ngamuk têtulung ing yuda
dèrèng pêpak prajurite
mila pamukekatulak
rencange kathah pêjah
lan malihipun pukulun
kawula atur wuninga

inggih dhatêng padukaji
pun Tumênggung Wiranata
lan pun Ranadiningrate
kesah wus tilar ing Sala
bêkti malih paduka
ingkang dados kesahipun
sangking paman Buminata

bojone dipun rusuhi
mila botên angsal manah
samangke sangêt tobate
dhumatêng paduka nata
miwah dhatêng kawula
kula sumôngga pukulun
ing karsa tuwan sri nata

wau kalane miyarsa
sang nata raosing tulis
surat kang sangking Pangeran
Dipati Mangkunagari
nimbali pra dipati
para mantri praptèng ngayun
munggèng ngarsa narendra
wong Suranata pinilih
sru ngandika pan sarya anênggak waspa

anak putu wruhanira
marma padha sun timbali
kakang mas Adiwijaya
seda kasambut ing jurit
nèng Kalihabo goning
lan Si Kulman mungsuhipun
duk lagi pamondhokan
kuda lagya dèn uculi
kang ngênginthil mungsuhe kasêlak prapta

nora kongsi antuk bela
si adhi ing Pakungwati
angamuk-amuk katulak
prajurite kèh ngêmasi
malah ta dèn kêkinthil
mungsuhe saunduripun
sarwi marêbêl waspa
kang wadya duk amiyarsi
gumarênggêng pangungune wadya kathah

pating salênggruk kang wadya
akathah ingkang anangis
sang nata malih ngandika
sajatine ingsun iki
pan iya nora pati
gagêtun ing sedanipun
dene abêring aprang
sok pisaha tanpa kardi
lan patine Si Tumênggung Jayadirja

gêgêtun Si Jayadirja
sedane kakang mas iki
yèn prakara ing ayuda
ilang bauningsun kering
patine Jadirjèki
nanging sun rasa ing kalbu
tan duwe kadang tuwa
kang kari ing tanah Jawi
pan ing kono tyas ingsun kadya winêjak

tinunggu ing kadang tuwa
aja kudu milu jurit
kacèk antêpa tyas ingwang
upamane cundhamani
ya ta kang wadya malih
angot kang pating salênggruk
kondur wau sang nata
cinarita madya sasi
datan antuk dhahar nendra madyadipa

yèn dalu akêkayalan
awiyar ing Pranaragi
kêbon wanan sang dipatya
sang nata angingkis latri
anggung dènnya lunganis
tanpa rowang lamun dalu
anjajah pakêbonan
uyang sariranirèki
datan kêna narendra siniwèng wadya

akarya tarub balarak
munggèng soring nagasari
pèrèng ngarsa yèn kondura
ri wusnya samadya sasi
wit lêjar tyasiraji
kondurira sang aprabu
lajêng dènnya parentah
ngundhangkên santri angaji
sabên dalu utusan binoja-boja

enjing sang nata sineba
mijil ing pasowan jawi
aglar satriya punggawa
pramônca prawira mantri
miwah sagung prajurit
mantri prameya piyanjur
sang nata angandika
marang sagung pra dipati
hèh sakèhe Dipati Pajang Mataram

padha sun lilani sira
mulih mring Pajang Matawis
nanging aja bêbarêngan
êlêta sapuluh wêngi
wong Pajang kang dhingini
wong Mataram kari pungkur
yèn besuk arang udan
dèn padha enggala bali
angsah ingsun ambêdhah ing Surabaya

dene kang tunggu maringwang
amunga kang pra dipati
môncanagara kewala
mung putra santana kari
sandika pra dipati
malih ngandika sang prabu
Tumênggung Sindusastra
sira akaryaa tulis
angsul-angsul marang Si Mangkunagara

lan malih kang saprakara
sedane kakang mas iki
uwis padha amupusa
iya wus takdiring Widhi
ajana kang prihatin
mring ajal wêwatêsipun
anungkulakên iya
ing pakarya mangun jurit
kapindhone pan iya parentah ingwang

Si Tumênggung Wiranata
iya dèn ulihna malih
lungguh bupati pangarsa
aja owah kaya dhingin
iya amung sawiji
Ranadiningrat sun pundhut
praptaa Pranaraga
surat dadya sinungkên glis
mring dutane Pangeran Mangkunagara

caraka pamit umêsat
kunêng gantya kang winarni
dêlèr gêlak dutanira
mring Pangran Mangkunagari
kathah dènnya kêkirim
amrih sangêt pisahipun
pangeran lan kang rama
duta dêlèr wanti-wanti
ing sêmune kadi ta anganggo japa

kadya sela saupama
Pangran Mangkunagarèki
anggung pinocok ing waja
lami-lami têmah gigrig
budhal sangking Matawis
Têgalbayêm ngetanipun
kèndêl ing Pajagalan
alami sawêg anganti
pra dipati kang taksih ajêng-ajêngan

agunêm nèng Pajagalan
Pangran Mangkunagarèki
kasaru dutane prapta
ingkang sangking Pranaragi
sêrat katur ing gusti
ingkang sangking rama prabu
tinampan tinupiksa
wusnya tarimanirèki
dènnya atur wuninga sedaning raka

kaping kalih pêparentah
Tumênggung Wiranatèki
muliha karyane lawas
dadi bupati pangarsi
amung punggawa siji
Ranadiningrat pinundhut
praptaa Pranaraga
pangeran aniti-niti
pandangune solah tingkahe kang rama

yèn wus prapta Pranaraga
badhene kang pra dipati
sami kalilan mantuka
Bupati Pajang Matawis
sawingking kula gusti
pra dipati budhalipun
inggih benjing katiga
ingandikan wangsul malih
nutugakên karsa gêcak Surabaya

ing Madiun pêjahira
Pangran Mangkudipurèki
mangke Rahadèn Sumbarja
sampun pinacak bupati
nanging namane maksih
Pangran Purwanagarèku
pangeran angandika
têka mêngkono kiyai
sabênêre iya anak kang atuwa

Si Tumênggung Sumadirja
iya ing Magêtan iki
dene kang anom dadia
iya Magêtan prayogi
anulya dèn timbali
Tumênggung Sumadirjèku
lawan Ranadipura
Kudanawarsa wus prapti
pangulune Ki Iman wus tinimbalan

sadaya wus samya prapta
lawan wadya mantri miji
pangeran alon ngandika
hèh Sumadirja sirèki
tanpa gawe ing mangkin
gonira milu maringsun
ramanira kang pêjah
Madiun wus dèn tanduri
kang pinacak arinira Si Sumbarja

dene ta ing lakunira
iya karsane kiyai
ginawakakên maringwang
tinuduh umangun jurit
mêngko bapakne mati
têka kang anom tinandur
anyilikakên manah
kiyai ngowah-owahi
iya kaya lunase Tumênggung Jipang

sadosane tinimbanga
pan durung sumurup yêkti
ya Si Suradimanggala
têka tan ana katolih
bature mangan kunci
mangan lo anèng wanagung
liwat milu kangelan
lara pati dèn labuhi
Si Tumênggung Suradimanggala Jipang

iya ing mêngko sok wonga
gêlêm milu ing kiyai
ujêr wus sugih jajahan
nguni bêbakale yêkti
dèn bêbujung Kumpni
têlusupan jurang gunung
ing pirang-pirang wulan
mung mangan dhangkèling kunci
nora ginggang ya Si Suradimanggala

bêsona-bêsono iya
sangking tan ngrasa sayêkti
kalamun dadia cacat
têka nora dèn maklumi
wus jamake wong cilik
akêdhik dêduganipun
Ki Iman matur nêmbah
lamun mangkotên ramaji
botên esak kang kocap ing kadis kiyas

lamun panjênêngan nata
inggih angowah-owahi
lamat suda kang darajat
pangeran mèsêm ing batin
pangran ngandika malih
Ranadiningrat sirèku
pinundhut ing jêng nata
ngandikan mring Pranaragi
nêmbah matur Tumênggung Ranadingrat

pukulun ajrih kawula
manawi dipun pêjahi
pangeran gumujêng latah
lah Kudanawarsa iki
wong siji kang nêmahi
kang akèh gêmpal tyasipun
jêr Suradimanggala
tunggale padha prajangji
lara lapa sisip kêdhik pinêjahan

wonge kabèh kêkês padha
pêpintone kang sawiji
iya Suradimanggala
pan iku kancane lami
sapa kang manastèni
ngugung wong pakbêlas iku
pugawa lara-lapa
mêngko kabèh pasthi elik
sapatine ya Si Suradimanggala

têtela kaca bênggala
mangkana tinundhung sami
payo padha makuwona
bubar sagung pra bupati
miwah pra mantri miji
mangkana ing dalunipun
miji papat ngandikan
lawan pangulunirèki
kanêmira Tumênggung Kudanawarsa

sami munggèng ngarsanira
pangeran miyoskên pikir
dènira arsa mangkêlang
Kudanawarsa turnèki
dhuh anggèr kadipundi
sawêg inggih bekanipun
gusti rama paduka
adarbe karsa pribadi
inggih dene dèrèng radin tanah Jawa

nanging ta sadasa-dasa
inggih pinupus ing batin
awon kocapa ing liyan
binêtahakên utami
pangeran ngandikaris
yèn aja bêtaha ingsun
dhingin mula wus êcrah
jêr kabangêtên kiyai
tômpa matêng mêntah-mêntah dikalêthak

Tumênggung Kudanawarsa
aturira ngasih-asih
gusti paran kinarsakna
pikir kang botên prayogi
saru ing tanah Jawi
pan paduka putra sêpuh
tur paman mara tuwa
inggih ing don kadipundi
angandika Pangeran Mangkunagara

lah iya Kudanawarsa
yèn ingsun maksiha nunggil
mati ngênês baya ingwang
nora bisa anglakoni
pangulune nambungi
tur sêmbah alon umatur
dhuh gusti makatêna
pundi kang botên kadugi
sakarsane inggih rama jêngandika

inggih ngaturana surat
ing rama tuwan sang aji
tuwan darbea panêdha
yèn botên dipun sagahi
punika sêdhêng purik
pangeran ngandikanipun
yèn ingsun mangkonoa
pasthi nuli dèn timbali
karsaningsun aja kongsi tinimbalan

yèn ingsun tinimbalana
yèn ora lumaku wêdi
witning ingsun lumakua
kapriye polahku benjing
ingsun katêmu wêdi
lagi mêngkono tyas ingsun
buh apa kang amawa
wêdiku kapati-pati
lumuh têmên ingsun iki katêmua

bênêr anaa kang ngucap
kudu karusakan mami
puluh-puluh ingsun têmah
dadi mati dadi urip
lan kapindhone mami
ngaurip tiwas kalangkung
layone kangjêng rama
tan kêna tunggal Magiri
kaya ingsun kajaba trahing Mataram

iki dêlèr ing Samarang
ngajak bêcik sun langgati
dèn eca ing pamrih ingwang
mung layone rama mami
sok ngumpula Magiri
amung iku pamrih ingsun
tan ana sêdya liya
mung layone bapa mami
sok ngumpula iya ana gunung Mêrak

yèn ora sun langgatana
lupute pangarah mami
layone wong tuwaningwang
pan dhingin sanggup kiyai
iya amratikêli
maring Kumpni amundhut
layone ingkang raka
nora jêbul malah mangkin
lamun ora ingsun dhewe ingkang molah

dene kiyai ing benjang
bangêt dêduka ing mami
kongsia mukul maringwang
dêlèr sanggup anulungi
wus matês pikir mami
Kudanawarsa umatur
nanging ta dipun sabar
mawia rèrèh sakêdhik
rama tuwan wong agung surayèng jagad

aguna tur aprawira
wêweka sudibyèng wèsthi
Ki Iman nambungi sabda
inggih sayêktos sang aji
wong agung amupugi
ing aguna kasab lêmbut
prakosa môndrawignya
têtêp prawirèng ajurit
nanging mangke ing wêwatak sagêd owah

dene inggih kongsi lunas
punggawane kang wus jangji
barênga sapêjah gêsang
lara-lapa dèn labuhi
lagi sisip sakêdhik
têka nora nana ketung
pratôndha bakal tiwas
mangke kolu anglunasi
mring Tumênggung Suradimanggala Jipang

linalèkkên ing Yyang Suksma
apêse bakal mêrpêki
dene tan nganggo kemutan
abdine sabaya pati
setan ingkang ngalingi
sampun dilalah puniku
pasthi abdine samya
kang kari maras awêdi
dadi kaca inggih Suradimanggala

wus dadi ingkang pirêmbag
nèng Pajagalan Matawis
mangkêlang amumpangkara
ing saèstu badhe mungkir
ya ta wau winarni
praptane kang sangking nglurug
bupati ing Mataram
katiga sarênge prapti
Jayaningrat Janapura Jasêmbodra

Mas Rôngga Wirasêntika
pra Dipati Sokawati
sarênge mantuk sadaya
Bupati Pajang Matawis
kang sangking Pranaragi
wau bupati katêlu
praptane Pajagalan
lan pangeran sami panggih
tigang dalu kèndêl anèng Pajagalan

langkung sami sukanira
dinangu solahing nguni
ing nalika baris Tambar
katur miwiti mêkasi
ingkang dinangumalih
kalane panglunasipun
wontên baris ing Tambar
ing nguni dènnya matèni
mring Tumênggung Suradimanggala Jipang

kalangkung dados wêlasan
rama paduka sang aji
sangmangke ewah kang karsa
ingkang ngabdi kêkês sami
pun rôngga mangke jêgrik
de tan purun darbe atur
mêrbês mili kewala
ing nalika dèn lunasi
pun Tumênggung Jipang Suradimanggala

rencangipun lara-lapa
karo cawêt dèn lakoni
bêlusukan saba alas
amung mangan dhangkèl kunci
mangke karta sathithik
sugih brana sugih batur
lali abdine lama
ingkang milu baya pati
pun Tumênggung Suradimanggala Jipang

Pangeran Mangkunagara
angantêp sarwi bêbisik
mring Janingrat Janapura
nglairkên karsanirèki
sambat punggawa katri
mangkya dèrèng sagêt matur
kula aso sakêdhap
wontên nagari Matawis
yèn wus bangban kula inggih nuntên sowan

punggawa katri kalilan
wus lajêng dhatêng Matawis
nuntên wontên dutanira
Pangeran Purubayèki
nêdha bantu ngajurit
anggung kasor yudanipun
pangeran angandika
wong Pagêlèn sira iki
umatura marang paman Purubaya

iya lamun ora bisa
tinuduh umangun jurit
mêcah Pagêlèn tan pêcah
wus nora bisa nglakoni
paman Purbaya iki
angur mundura dèn gupuh
aja dêdawa wirang
ing aprang pijêr katoring
kalah maring Si Tumênggung Arungbinang

apan ora sanggup ingwang
ing Pagêlèn ambantoni
angur nunggala maringwang
si paman Purbaya iki
uwis muliha aglis
mêngkono wêwêkas ingsun
duta tur sêmbah mêsat
pangeran undhang wadyèki
budhal sangking Pajagalan ing Mêtaram

kondur marang tanah Pajang
ing lampahira wus prapti
pasanggrahan ing Barija
wuwusên bala Kumpni
Sakèbêr angundhangi
budhal nglêboni Matarum
kawan atus sadaya
prajurit Kumpni putih
Kumpnislam dhomas pan wolung kapitan

pêpitu kang pra dipatya
Batang Kêndhal Lèpèntangi
Ki Tumênggung Mangkuyuda
Wiradigda Rajaniti
Surajênggala malih
Malangnagara kawolu
sangking Tarayêm budhal
samarga-marga ajurit
mêngsah lawan Dipati Suryanagara

lan Pangran Natakusuma
lèrèn dènira nadhahi
sangking kêkathahên mêngsah
dènira prang mundur miring
nanging bala Kumpni
amêlak tan won purun
Sakèbêr barisira
wus angancik ardi Gamping
wus rinakit larèn jagang kapurancang

pinarnah mariyêmira
luhur brate baluwarti
bêkta mariyêm sadasa
dene pondhokan wong Jawi
jinagang pagêr bumi
akawah kukuh abakuh
Tumênggung Mangkuyuda
ing Kêdhu wus kinèn mulih
apacaka baris anèng gunung Lawak

Dipati Suryanagara
kèndêle dènira baris
anèng Jênu sakancanya
sakawan kang pra dipati
ya ta wuwusên malih
Pangeran Buminatèku
kang wontên Surakarta
anandhang musakat malih
sakesahe Ki Tumênggung Wiranata

kalawan Ranadipura
Pangeran Buminatèki
bature tan bisa mêdal
ngupaya pangan tan olih
Pangran Buminatèki
kaoncatan dhaharipun
jajahan Surakarta
pan sampun rinupêg malih
kathah minggat wonge Pangran Buminata

arsa angêlar jajahan
Pangeran Buminatèki
mêdal sangking ing nagara
panêlawe desa wani
anadhahi ing jurit
tinitiran sagènipun
dadya kaburak-burak
cêngkelak lumayu mulih
maring Sala kangelan tan antuk karya

Kumpni wus sami ewa
sang nata amitambuhi
dadya rongèh manahira
nora etung wirang isin
nêmu lêlingsêm mangkin
tan kemutan waunipun
moyoki mring kang raka
anake wong gendhong sênik
mangkya dene kabutuh tan bisa dhahar

lawan bature kèh minggat
Pangran Buminata mangkin
kesah sangking nagri Sala
kabutuh tan bisa ngising
arsa anungkul aris
asrah pati uripipun
marang natèng Banaran
kang wontên ing Pranaragi
nanging jujug Pangeran Mangkunagara

sapraptane ing Barija
gumujêng dènira panggih
Pangeran Mangkunagara
paman karsa dhatêng pundi
kang paman anauri
sebakêna awak ingsun
marang ing rama para
kang wontên ing Pranaragi
atur tabèk sumungkêm ing lara pêjah

gumujêng alatah-latah
paman bilih dèn patèni
inggih raka jêngandika
isin darbe kadang jêrih
sayêkti paman benjing
linêbêtakên ing sumur
sampun asring ngandika
iya kadang-kadang mami
yèn wêdi prang aja tatêmu lan ingwang

pangeran ing Buminata
sêdhêng lamun dèn patèni
ênggèh patut kadang tuwa
gêntining bapa sayêkti
môngsa selaka nênggih
yèn wong tuwa kudu nglampus
têka para aturna
kang putra umatur aris
kantun pintên prajurit paduka paman

sampun boya duwe bala
kang kari rolas galintir
mung lima kang nunggang jaran
pêpitu kang dharat sami
ingsun iki musapir
jaran marang ing sirèku
tunggangane bok para
kewala turôngga katri
mung kêlara lumaku mring Pranaraga

tanggêl paman umatura
ing raka dika kiyai
rayi sampeyan pun paman
Natakusuma puniki
sawêg kula aturi
tumut baris ing Matarum
sayêktine musakat
rencange tiyang pasisir
botên darbe têtiyang Pajang Mataram

ingkang paman sinaosan
pakuwon dipun aturi
sadhahare sinaosan
makuwon kang paman aglis
wau kang dèn timbali
Pangran Natakusumèku
prapta sangking Mataram
ing Jênu kang kari baris
Adipati Suryanagara Môndraka

lan Tumênggung Wiradigda
Tumênggung Mangkudirjèki
Pangeran Natakusuma
barisan Barija prapti
lawan pangeran panggih
Mangkunagara andangu
paman wilujêng samya
taksih kathah sun tingali
prajurite katingal nganggo bandera

Pangeran Natakusuma
umatur gih kadipundi
bêndara lamun nyuruda
punika inggih satunggil
tan wontên kang ginajih
sangking pundi sabinipun
mung murugakên trêsna
malah kula dèn ingoni
amung kantun kêkapalan pitung dasa

sanjata kang tigang dasa
kawan dasa waosnèki
sèkêt abdi dalêm dharat
pangeran ngandika malih
jamakipun prayayi
satriya para tumênggung
wontên tilase uga
dipun trêsnani wong cilik
nadyan inggih kesaha sangking nagara

taksih wontên umat trêsna
lamun darbe labêt bêcik
botên kadi raka dika
paman Buminata mangkin
kesah sangking nagari
botên wontên kang angingus
sangking wong tabêt ala
mila tan wontên tut wingking
pundi wontên bature mung wong lêlima

kula badhe tur wuninga
ing raka dika kiyai
yèn paman katunggilêna
Bupati Pajang Matawis
sènès paman pasisir
kula nuwun karsanipun
upami tinêtêpna
pun paman baris pangarsi
sayêktine kula suwunakên sawah

paman botên kalepetan
kula ingkang amrayogi
Pangeran Natakusuma
bêndara sumanggèng kapti
yèn ugi anglèpèti
ing kula kawula nuwun
gih botên kula paman
pribadi ingkang mrayogi
lamun maksih tinunggil karya lan kula

pangeran sampun akarya
surat katur ing ramaji
wus dadya caraka mêsat
ing marga datan kawarni
praptaning Pranaragi
surat katur rama prabu
tinampan tinupiksa
bêbukane tur udani
lamun rayi dalêm paman Buminata

mangke ngaturakên tobat
nungkul ing paduka malih
samangke tilar ing Sala
lan kawula sampun nunggil
rencange kapat kucing
kalangkung musakatipun
bojone samya dharat
langkung kula isin-isin
kêdah nêmah tobat sumungkêm ing tuwan

lan rayi dalêm pun paman
Natakusuma ing mangkin
sampun anunggil kawula
sumôngga ing padukaji
sumêdhot tyasiraji
Tumênggung Sindusastra wus
kinèn akarya surat
mring kang putra angangsuli
lan parentah sang nata tigang prakara

pangeran ing Buminata
Pangran Natakusumèki
pinundhut mring Pranaraga
lawan ingkang kaping katri
Ranadiningrat nênggih
kang rama sampun amundhut
praptaning Pranaraga
tan ana jêbule prapti
surat dadya sinungkên duta sarkara

duta mêsat sangking Pranaragi
kunêng malih ingkang winursita
Pangran Natakusumane
asring ngandikan dalu
ing Pangeran Mangkunagari
paman Natakusuma
paran jampènipun
wong wêdi apêpanggiha
lan wong tuwa kapindhone narapati
kula puniki paman

dhatêng raka andika kiyai
punapa kang dadia têtômba
paman ilanga wêdine
inggih andika wuruk
kagyat wau dènnya miyarsi
Pangran Natakusuma
jêthèt manahipun
langkung èwêt asurira
dangu-dangu Pangran Natakusuma ris
anggèr punika beka

inggih beka pandamêling eblis
karêmêne setan karya rêngat
têtukaran lan sanake
sabotên-botênipun
aja atut lan tôngganèki
mila anggèr ajriha
paran milanipun
dhasar gêgêntining bapa
kaping kalih tur maratuwa sayêkti
pangran gumujêng latah

paman ingkang mêmarahi ajrih
raka dika kiyai samangkya
wontên sènèse karsane
wontên punggawanipun
langkung sangking tumut ing sakit
rencange abêbakal
nênggih pun Tumênggung
Suradimanggala Jipang
dosa kêdhik punika dipun lunasi
wontên barisan Tambar

kancanipun kang dipun pêjahi
pun Tumênggung Suradimanggala
punika kêdhik dosane
pun Ranadipurèku
inggih paman mêntas ambalik
puniku dadi kaca
sayêkti linampus
sampun agêng ingkang dosa
pangraose botên sande dèn pêjahi
mopone sapunika

Pangran Natakusuma turnèki
sènès abdi kalawan paduka
pan macan sagalakane
tan badhog anakipun
sami kèndêl anggagat enjing
bubar tanpa wêkasan
amakuwon sampun
Pangeran Natakusuma
pandugine awon kalêthêk ing galih
katon ing solah tingkah

Ki Tumênggung Kudanawarsèki
ingalihakên nama dipatya
angangge karsane dhewe
malah wus amisuwur
apan dèrèng atur udani
dhatêng rama sang nata
cêlingkrik jinunjung
Dipati Kudanawarsa
pra Dipati Mataram wus sami prapti
pabarisan Barija

Ki Dipati Janingrat Matawis
anakipun pinundhut wus ningkah
Tumênggung Jasêmbodrane
lan putraning pambayun
Radèn Ajêng Sombro namèki
sampun ingalih nama
rahadèn tumênggung
anênggih Sumanagara
sawêg ningkah nanging dèrèng apêpanggih
nganti kèndêl ing karya

Pangran Arya Purubaya prapti
lan Pangeran Amangkukusuma
sampun akêdhik balane
pan amung kuda satus
ingkang rayi wadyanirèki
mung kantun pitung dasa
kêkapalanipun
para tumênggunge samya
kang nglabuhi Pagêlèn para wadyalit
ambyuk ing Arungbinang

duta prapta sangking Pranaragi
katur surat sangking rama nata
tinampan tinupiksage
jroning surat kang dhawuh
ingkang putra atur udani
Pangeran Buminata
ing panungkulipun
pinundhut mring Pranaraga
asarênga Pangran Natakusumèki
katri Ranadipura

Pangran Natakusuma siraglis
tinimbalan praptèng ngarsanira
pangeran pangandikane
paman dika pinundhut
ingandikan mring Pranaragi
sukur punika paman
mila kula suwun
nunggila baris lan kula
kyai botên angarsakkên ing samangkin
kadi wêlas miyarsa

yèn lamia paman wontên ngriki
sayêktine tan wande musakat
mila kula suwunake
mangkya têmah pinundhut
inggih paman langkung utami
luwung nuntên umangkat
inggih besuk esuk
nulya Pangran Buminata
ingaturan prapta ing ngarsanirèki
kang putra aturira

inggih wontên sêrate kiyai
paman pinundhut mring Pranaraga
paman Natakusumane
punika sarêngipun
kula angkatakên ing benjing
sampeyan gih punapa
sarêng angkatipun
pun paman Natakusuma
misih ngadêg banderanipun sasupit
kapalan pitung dasa

gih sampeyan paman kadipundi
anglingsêmi ing raka paduka
dadi pangeran kêkere
sayêkti lajêng bêkus
dêstun lamun jêmbêri bumi
pangeran anak raja
bature mung pitu
kang têlu nora kêrisan
Pangran Buminata angandika aris
paran pitulungira

iki ana duwèk ingsun kari
warisane iya eyangira
sêsupe kari sasêle
rêgane têlung atus
iya karya tuku turanggi
saparo kang dadia
sanguning lumaku
kuda salawe kewala
lagi sêdhêng ngupaya bocah ngong lami
kang anèng desa-desa

Pangran Mangkunagara lingnyaris
kula paman nyambang jaran lima
lan uwang sèkêt sangune
dadose paman kantun
angupaya rencang rumiyin
paman Natakusuma
budhal besuk esuk
sampeyan sawêg adangdan
ular batur pangeran ngandika malih
paman Natakusuma

lamun raka dika jêng kiyai
dangu dhatêng pun Ranadipura
kalangkung sangêt mopone
ajrih bilih linampus
kêkês dening wayanganèki
kiyai darbe karsa
abdine linampus
binobot dosane mapan
lan Tumênggung Suradimanggala yakti
gêdhe Ranadiningrat

sampun nuduh ing mantri kêkalih
dhèrèk Pangeran Natakusuma
sangking Barija budhale
mring Pranaraga laju
tigang dalu wontên ing margi
praptaning Pranaraga
katur ing sang prabu
lajêng dènira ngandikan
sapraptane ing ngabyantara narpati
ngabêkti ngaras pada

gya winêngkul dening sri bupati
Pangeran Arya Natakusuma
sawusnya dangu undure
ngandika sang aprabu
paran adhi sira pribadi
polahe sutanira
Mangkunagarèku
iya gumyahing pawarta
apan arêp umadêg sri narapati
wus nora ngimanêna

iya marang ing karaton mami
arêbut tuwuhing tanah Jawa
kumaki bangêt wartane
kalangkung èwêdipun
Pangran Natakusumèng batin
arsa matur pêsaja
bok wêtuning bêndu
satêmahe antuk nama
wêwadulan ilang namaning bupati
siniku ing sujana

arsa nora matura sayêkti
kêna dora sanadyan doraa
wong Rêngat rinapêtake
dora ganjaran iku
ngatutakên sêsatron sami
dadya tur winatara
mrih tibaning alus
pukulun mênggah kawula
dèrèng sagêt mêstani badhea mungkir
dhatêng putrapaduka

nanging inggih ugungan sayêkti
putra dalêm ing watak titindra
puyêngan mayêng wiyange
gawat kuwayanipun
pilih ingkang kenging andugi
asumbêr-sumbêrana
bawur wowor sambu
sumuk sumêngka sumamar
kang môngka toh tanpa titih parikêni
kênaka mrih pikêna

jro sêmbrana pamèting pakolih
nanging dulu kula tinimbalan
putra dalêm sêsambate
paman paran puniku
têtambane wong ati wêdi
kula puniki paman
pan ajrih kalangkung
lan kiyai pêpanggiha
têka wêdi akêkês apati-pati
inggih ing tyas kawula

Pangran Natakusuma turnèki
gih bêndara pandamêling setan
dede manah sayêktine
dipun agêng pukulun
ing mujadah gih kadipundi
lamun kalampahana
tanah Jawa rêtu
sintên kang dèn arsa-arsa
abdi dalêm bêndara satanah Jawi
amung kalih paduka

inggih lawan ramanta sang aji
angandika wau sri bupatya
hèh yayi mas iya kuwe
marang sira pan mungup
wêdi iku osiking ati
adhi mas Buminata
tan barêng sirèku
tur sêmbah alon turira
inggih sawêg adangdan ngupaya dasih
kados sawingking kula

wau Pangran Natakusumèki
dhinawuhan kinèn makuwona
ngalun-alun lèr kilène
pinaring sabin sangu
ginêmpalkên Madiun sabin
sèwu barêbêg lawan
Pace Caruban wus
akathah prajuritira
duk puniku Pangran Natakusumèki
ngiras môngka warana

kawan dalu antawisirèki
praptanira Pangran Buminata
Natakusuman pondhoke
sontên ing praptanipun
enjingira dipun timbali
mijil paseban jaba
wau sang aprabu
aglar pra mônca punggawa
para mantri pra muka adining jurit
supênuh ngarsa nata

praptanira wau ingkang rayi
sèlèh dhuwung lajêng ngaras pada
sarwi karuna abure
kang raka sang aprabu
nênggak waspa tyasira rujit
kathah karasèng driya
têlas kadangipun
ala-ala sok ngisisa
angandika marang kang para dipati
padha patutên iya

adhi êmas Buminata iki
apa bupati apa satriya
ingkang amrih sêmbadane
wadya tan purun matur
samya dhêku nuwun turnèki
dadya malih ngandika
wau sang aprabu
lamun dadia satriya
kurang bagus lan kurang prawirèng jurit
basa aran satriya

kang abagus kang prawirèng jurit
iku kang antuk nama satriya
dhimas iki ora kabèh
kurang wêwanènipun
ing sayêkti kurang abêcik
mung patuteadhi mas
dadia panambur
iku kang luwih prayoga
kuciwane têka dadi kadang mami
yèku marahi nistha

ingkang munggèng ngarsa pra dipati
para mantri sami nyakot ilat
sami angampêt guyune
kang rayi langkung dhêku
aturira angasih-asih
pêjah gêsang sumôngga
ing jêng kakang prabu
kawula nekat anêmah
anglabuhi ing tuwan sapati urip
botên nêdya suminggah

iya yayi jamak wong abêcik
barang panggawe tan tundha bema
ambuwang cingcing têlêse
ya uwis ariningsun
akèh-akèh ingkang kawijil
lah iya ngarah apa
babo wong sadulur
balik ingsun atêtanya
sira têmu lan sutanta Ki Dipati
Kaki Mangkunagara

kayaparan pratikêle mangkin
dene kathah wong matur maringwang
lamun owah tênagane
kang rayi nêmbah matur
inggih lêrês kang matur sami
Tumênggung Danawarsa
mangke wus jinunjung
Dipati Kudanawarsa
anakipun pun Jayaningrat Matawis
Tumênggung Jasêmbodra

pan ingalih namanipun mangkin
Radèn Tumênggung Sumanagara
pinêndhêt mantu samangkin
paningkahipun sampun
nging pangantèn dèrèng apanggih
dene adêging nata
ngantos dhatêngipun
inggih pun dêlèr Samarang
sampun jangji sang nata duk amiyarsi
sêmutên ingkang jaja

mukanira kadya wora-wari
sugal wau pangandikanira
wus dilalah baya kiye
jagat kudu arêtu
wong mangkana arêp dadyaji
hèh sagung pra dipatya
kapriye budimu
mêngkene lakuning jagad
sarwi rawat waspa wau sri bupati
sangking kaku tyasira

iya ujêr ta kudu kumaki
tate aprang ngalahakên paman
adhi Buminata kiye
anggung dèn uwus-uwus
mêngko arêp wani ing mami
dhingin ingsun pithêsa
yèn kala kaburu
anggung angungsi maringwang
tanpa rewang ingsun kukup sun tulungi
sun ulihakên bawah

nuli waras dadi uwong maning
sun tambuhana ilang ngalêndhang
pinênthung wong desa bae
mêngko kudu kumingsun
pikir jajalanat dèn goni
bocah kudu kumêthak
kumewat kumingsun
wau kang para dipatya
para mantri akathah waspa drês mijil
mulat ing gustinira

Pangran Pakuningrat awotsari
dhuh pukulun sampun age duka
dipun tambêm dipun sarèh
dèn asabar dèn samun
sampun môntra-môntra yèn runtik
sang nata angandika
lah ta bênêr iku
adhi êmas Pakuningrat
ngarah apa wong tuwa wus duwèk mami
momot apura sabar

Sindusêstra lah sira pribadi
akanthia rêrowang kaparak
ing jro iya kaliwone
Ki Muhyadin tinuduh
karya surat badhe lumaris
dhawuh marang kang putra
pangeran puniku
Dipati Mangkunagara
wusnya dadi sinung kang badhe lumaris
Tumênggung Sindusêstra

kunêng wau lampahing dutaji
kawuwusa kang baris Barija
Pangran Mangkunagarane
wus dadya ingkang rêmbug
ingkang paman wau jurungi
Pangeran Purubaya
sagah kang ananggung
wilalate ingkang rama
jroning aprang kang nangguhi tulak sarik
Pangeran Purubaya

sami eram sagung pra dipati
garundêle Pangran Purubaya
wong ngarêp inganjatine
yèn ora karya kuwur
tan kalingan tiwasirèki
sampun jêlèh kang raka
têtulung abantu
tan ana undhakanea
bok pinêcat pakaryane senapati
karuwan ora daya

adol sêngung sanggup anadhahi
gêrdakane kang raka sang nata
adol syara tanpa gawe
nadhahi rama prabu
yèn enjuha sayêkti uwis
mungsuh lan Arungbinang
anggung dèn bêburu
salawase durung mênang
ing sapisan-pisana pan durung ondhil
anggung kaponthal-ponthal

nadyan datan amawi Kumpni
dipun ijèn kewala tan mênang
pinapag ing prajurite
nyatus padha anyatus
anyèwua dèn sêsamèni
sapisan durung mênang
puniku agêndhung
mring Pangran Mangkunagara
saguh wani anadhahana ing jurit
raka natèng Banaran

apan uwis anggon-anggonèki
lamun uwong kuwanène suda
mung jail kuwarisane
wau ta kang rinêmbug
badhe ngutus dhatêng Sêmawis
Tumênggung Janapura
andhandhang lumaku
kinanthèn kalih punggawa
Ki Tumênggung Suramangunjaya nênggih
lan Patih Purubayan

Ki Tumênggung Tirtanagarèki
binêktan kapal alus rong pasang
katri punggawa lampahe
sagung para tumênggung
punggawane kang rama sami
tinimbalan sadaya
mring Barija sampun
ingandhêg sami ngecanan
ing tyasipun binoja ing sabên wêngi
kasukan ôndrawina

Pangran Mangkukusuma akaid
lawan Dipati Suryanagara
Tumênggung Môndarakane
samya minggat ing dalu
nusul dhatêng ing Pranaragi
kang kantun pra dipatya
jinagan ing dalu
Tumênggung Surawijaya
Pusparana Tumênggung Wiradigdèki
Tumênggung Dipadirja

lan Tumênggung Jayarata nênggih
Tumênggung Wiratmaja kalawan
Tumênggung Mangkuranane
lan Têgalangunangun
pan pêpitu kancane sami
Pangran Mangkunagara
wiwit angrêrayut
kabèh bawahe kang rama
tinêlukkên ing Kêdhu Pajang Matawis
padha jrih nungkul samya

amung bawahipun Sokawati
dèrèng nungkul andina paprangan
nênggih mas rôngga mungsuhe
nèng Sokawati tugur
Brajadênta lan Brajamusthi
andina rêbat bawah
malih pra tumênggung
Tumênggung Surawijaya
inggatira angumpul nèng Sokawati
lajêng tumut anggung prang

Pangran Mangkudiningrat jênêngi
lan kang paman Pangran Purubaya
ngirup wetan Marapine
wong cili bingang-bingung
wau para pangeran kalih
gagêdhugi lampahnya
kang sami angrayut
wetan Bayalali samya
langkung rame andina-dina ajurit
si mijawa pucungan

lor lan kidul agênti buru-binuru
wadyane kang rama
para mantri pra dipati
yudanipun krêp unggul arang kasoran

ya ta wau lampahe katri tumênggung
kang maring Samarang
Tumênggung Janapurèki
lan tumênggung nênggih Suramangunjaya

lan Tumênggung Tirtanagara puniku
Patih Kapurbayan
lampahe amundhut nênggih
ing layone syargi Jêng Pangeran Arya

praptanipun ing Paterongan pinêthuk
kareta têtiga
langkung dènnya angurmati
praptanipun Samarang dêlèr wus panggya

sêratipun Pangran Mangkunagarèku
tinampan winaca
kadhadha raosing tulis
mundhut layoning rama Pangeran Arya

dhasaripun ing Samarang sampun rawuh
sangking Batawiyah
kinurung sampun rêspati
tabêlane prayoga tumpang santosa

dutanipun sinungga-sungga kalangkung
tumênggung têtiga
pinistakkên nèng Samawis
tinalèdhèk sakalangkung sami suka

dhasar agung idêlèr pisungsungipun
mring duta punggawa
Tumênggung Janapurèki
lawan Ki Tumênggung Suramangunjaya

katrinipun Tirtanagara Tumênggung
lami nèng Samarang
gangsal dina gangsal wêngi
nulya budhal sangking nagari Samarang

ngajêngipun layon kuda kawan atus
kang jajari dharat
kalih atus kanan kering
para kaum ing ngarsa maca tilawat

budhalipun angin gora sindhungriwut
mêsês bayubajra
prahara maruta tarik
tan kawuwus gangsal dalu anèng marga

Pangran Mangkunagara sigra amêthuk
bêkta kaum kathah
sidhêkah samargi-margi
têtawure gumêdêr samarga-marga

mangsanipun katiga mawi galudhug
sinalin punggawa
ingkang lajêng mring Magiri
têtindhihe lampah Dipati Janingrat

sapuniku Pangran Mangkunagarèku
langkung suka duka
sukane layon duk prapti
ing pangrasa kadi rawuhira gêsang

dukanipun têtêp layon ingkang rawuh
mandah mêningana
kang putra prawirèng jurit
sugih bala akathah punggawanira

wangsulipun Pangran Mangkunagarèku
ing kalih onjotan
pangatêrira nèng margi
wangsul marang pasanggrahan ing Barija

praptanipun anyurtanah nigang dalu
lajêng mitung dina
gumuruh santri angaji
kêrig kaum kiwa têngên ing Barija

ya ta wau agantya ingkang winuwus
kang ngarêbat bawah
bang wetan ing Sokawati
mas rôngga lan Tumênggung Ranadipura

ing prangipun andina buru-binuru
akathah pêpêjah
mantri ngajêng Sokawati
Pranaraga têpiswiring kalêbêtan

Ki Tumênggung Mangkuyuda praptanipun
wong Matesih ika
andêl punggawanirèki
ing Pangeran Dipati Mangkunagara

lajêng katur mring sang nata lamun mungsuh
manjing Pranaraga
Parangwadung dèn anciki
kang anama Ki Tumênggung Mangkuyuda

sigra nuduh Sumabrata kinèn magut
budhal saha bala
tumênggung ing Pranaragi
gurawalan ing Parangwadung wus prapta

lajêng campuh wong Pranaraga anubrug
mungsuh sami Jawa
sarta wontên kang ngidèni
mila wantêr prajurit ing Pranaraga

mungsuhipun amung kuda kalih atus
tigang atusira
wong Magêtan kang wus balik
tumut baris Ki Tumênggung Mangkuyuda

kang tinubruk mring Radèn Surabratèku
bêkta kêkapalan
kalih atus kang pinilih
lajêng campuh arame pan sami kathah

Ki Tumênggung Mangkuyuda wus kasambut
kathah kang kacandhak
wong Matesih akèh mati
Mangkuyuda pinocok kang utamôngga

wus malêdug ngisis sakarine lampus
Radèn Surabrata
wus wangsul mring Pranaragi
lan ambêkta utamangganing punggawa

prapta katur langkung sukanirèng kalbu
pinundhut kang sirah
mring ngayunan binuka glis
wêwadhahe kukusan kuping nêmbêlas

pra tumênggung sadaya kinèn andulu
sirah Mangkuyuda
irênge kaya kêlasi
jêjenggote binundhêl apalawangan

alon dangu wong têka ngêndi ta iku
sigra matur nêmbah
Kyai Kaji Têpsirodin
inggih tiyang sangking Matesih punika

malih dangu marang ing Radèn Tumênggung
Surabrata paran
pratikêlira ing jurit
matur nêmbah Ki Tumênggung Surabrata

barisipun inggih wontên Parangwadung
kirab badhe ngetan
ing lampah kawula sisip
kula tubruk sangking lèr barise bubrah

rencangipun sakantunipun kang lampus
larut asar-saran
ngidul angilèn prasami
langkung suka Surabrata wus ginanjar

dhuwungipun kalih lawan cara Wangsul
kandêlan kancana
ingkang Jawa wrat satail
cara Balèn wrat pitung tail mas tuwa

waosipun satunggal lan sanjata lus
bênting lan rasukan
ginadhang nama dipati
lamun wontên jayane sapisan êngkas

sirah sampun kinèn manjêr ngalun-alun
sigra pêparentah
Surabrata dèn bubuhi
rumaksaa jajahan nagri Kaduwang

ing Madiun Pangran Purwanagarèku
bubuhan rumêksa
jajahan kalih nagari
Kamagêtan kalawan ing Jagaraga

ya ta wau Pangran Mangkunagarèku
kalane miyarsa
bupatinira ngêmasi
Mangkuyuda pinocok prang Pranaraga

langkung bêndu dhasar miyarsa wêwadul
pun Ranadiningrat
lamun Rôngga Sokawati
anyumbari ing Pangran Mangkunagara

langkung bêndu arsa ngawaki prang pupuh
anggitik Mas Rôngga
Kudanawarsa Dipati
aturira lan sagung para dipatya

dhuh pukulun sampun angawaki nubruk
dhumatêng pun rôngga
kinêrig kang pra dipati
kalih wêlas ginitik dalu kewala

wêrtènipun papêjahe tigang atus
lan pun Wirarana
prajurite kang binijig
kalih bêlah kang sayêkti tumut pêjah

sampun rêmbug budhal dalu sêdya nukup
marga tan kocapa
praptanirèng Sokawati
têtindhihe Dipati Kudanawarsa

lajêng nubruk praptanira wanci bangun
mas rôngga alena
mung ngandêlakên prajurit
binêdhilan sami kagèt bubar-bubar

ênggènipun gêng têbih datan kasusu
kobêr sami dangdan
lajêng têtulung ing jurit
langku rame mas rôngga kagyat anendra

tanginipun sayaga sagarwa sunu
arsa têtulunga
wontên prajurit tur paksi
kang nênukup Pangeran Mangkunagara

langkung agung punika gêgamanipun
rêrepot sadaya
tan sami kinèn rumiyin
kinèn anjog nagri dhatêng Jagaraga

sigra wangsul lawan kuda têlung puluh
têtulunging bala
panêmpuhe sangking wingking
lajêng ngamuk akathah mêngsah kabranan

kathah lampus tambuh rewang tambuh mungsuh
dènnya prang kongsibyar
mundur sawadyanirèki
sarwi nangis Mas Rôngga Wirasêntika

mantrinipun amung kêkalih kang lampus
pun Wiradigdaya
dêmang ing tikdak ngêmasi
satunggile ki dêmang tukang pamancas

liyanipun wong cili mati sapuluh
miwah mungsuh kathah
kang kabranan kang ngêmasi
binabujung wus adoh malêbèng wana

mundur wangsul sagung kang sami bêbujung
kèndêl Kuwadungan
anarubakên wong cilik
pêparentah Dipati Kudanawarsa

Ki Tumênggung Ranadipura tinuduh
ingkang ngayumana
kabèh tanah Sokawati
sigra budhal Dipati Kudanawarsa

ingkang kantun Sokawati dèrèng tarub
sakilèn bêngawan
wontên sakawan bupati
dadya kontit sor prange Ranadipura

kang lumaku mas rôngga sabalanipun
praptèng Pranaraga
katur marang sri bupati
prapta risak Mas Rôngga Wirasantika

langkung ngungun adangu panjêtungipun
wau praptanira
kang sangking ing Sokawati
kang wus pasthi lamun saèstu baliknya

sang aprabu enjing siniwèng wadyagung
pramônca punggawa
aglar manggalaning jurit
rôngga dêmang ngabèi sêntana putra

sang aprabu pêparentah ing wadyagung
padha ngestokêna
dhimas Buminata mangkin
sun lihakên aran Dipati Bintara

ing samangkin kang dadi warananingsun
sakalane siyal
Si Mangkunagara iki
iya dhimas Ariya Natakusuma

aduwea iya sosorane têlu
ing jêro satunggal
si rôngga ing jaba kalih
ingkang têngên ya si adhi Pakuningrat

wadanane wong gêdhe dènira lungguh
sosoran kang kiwa
iya wadana Panumping
lan si adhi Dipati Suryanagara

duk puniku lajêng tari pra tumênggung
paran ing pratingkah
apa iya sun têtêpi
rêmak-rêmpu ana ing môncanagara

nêmbah matur Pangran Natakusuma rum
kula nuwun duka
yèn ngarsakna padukaji
anêtêpi nèng tanah môncanagara

ing tyasipun abdi dalêm sadayèku
kadya sinasaban
ing Jêmbangan langkung sêdhih
agêng alit prasami kawudhung ing tyas

saminipun lawan prang mêmpên pukulun
wong Pajang Mataram
dene wong môncanagari
dèrèng manjing tyase punika sadaya

sang aprabu pangandikanira arum
payo pra dipatya
padha rasakna sayêkti
bênêr êndi pikir ingsun lan adhi mas

sami matur pukulun salêrêsipun
lêrês rayi tuwan
Pangran Natakusumèki
abdi dalêm inggih mangkatên sadaya

sang aprabu gumujêng ngandika arum
iya yèn mangkana
ingsun budhal sangking ngriki
rêbut papan ing tanah Pajang Mataram

iya iku Dipati Cêbolangipun
sun tuduh ngetana
nèng Wirasaba Kadhiri
akanthia kabèh wong môncanagara

mung Madiun angulon bubuhanipun
lan Si Jagaraga
Warung lawan Balorèki
bubuhane ing karya ngetan kewala

tan kawuwus wusnya amêmatah laku
sang nata budhalan
sangking nagri Pranaragi
mring Madiun wadyane kadya hèrnawa

wadyanipun prajurit jro maksih wutuh
mung para dipatya
kang sangking Kêdhu prasami
sami suda wus lami dènnya kaponthal

pra tumênggung kang umiring sang aprabu
taksih sami wêtah
praptèng Madiun sang aji
kaèbêkan sangking gunging wadyakusya

gantya wau tanah Pajang kang winuwus
kang ngarêbat bawah
sawetan wukir Marapi
wong Kamangkunagaran anggung kaponthal

malah sampun mêmacak para tumênggung
urut Kuwêl samya
ingkang pinacak bupati
pamrihipun kuwata arêbut bawah

nora etung panajung dadi tumênggung
sok silih rosaa
iya rêbut bawah dadi
wong panèkêt Sêtrayuda ing Ungarang

wus jinunjung sangking kathah sanakipun
sura ing ayuda
wus sinung namanirèki
pun Tumênggung Surawikrama Ungaran

dadya bingung wong cili keron kalangkung
tambuh dèn pêpiliha
karo-karo padha gusti
rêbut sênêng rêbut tangguh ing wasana

kang winuwus wau nagari Madiun
Pangran Martalaya
punika ingkang ngêmasi
anakipun satunggal jalu wus dadya

langkung kathah nanging nak wadon puniku
kang jalu satunggal
Mlayakusuma namèki
sampun dadi bupati anèng Caruban

milanipun karsanira sang aprabu
nênggih ingkang putra
wau pangeran dipati
waris sangking ibu Madiun nagara

dadya wau kang putra sampun tinandur
Madiun kanoman
kang minôngka angêmbani
kasêpuhan Pangeran Purwanagara

sang aprabu wus budhal sangking Madiun
wadyane balabar
angêbêki Wanagiri
busananing prajurit awarna-warna

praptanipun anèng Bayêm akêkuwu
wadya amèt papan
wontên duta tur upaksi
sangking Wiranagara sarta Cêbolang

surat katur binuka sinuksmèng kalbu
nênggih tur wuninga
Kumpni ing Surawèsthi
lan Maduntên minggah mring môncanagara

langkung agung pan inggih dêdamêlipun
Japan Wirasaba
ingkang sampun dèn anciki
kawan dasa mêngsahe nèng Wirasmara

palajênge tur upaksi
inggih dhatêng Pasêdhahan
abdi dalêm ingkang kawon
gih pun Japan Wirasaba
kula nuntên lumampah
kagungan dalêm pukulun
nagri Japan Wirasaba

pan sampun karêbat malih
rame anggèn kula aprang
langkung kathah pêpêjahe
sang nata suka miyarsa
lajêng kintun ganjaran
lan aparing angsul-angsul
lampahing duta tinulak

parentah sri narapati
marang sagunging jajahan
dèn padha polatan kabèh
yèn ana tinêkan mêngsah
aja prang yèn kabotan
dèn inggal asunga wêruh
kang pra dipati amônca

mangkana ingkang winarni
Kamagêtan binantonan
prajurit ingkang prapta kèh
wadya Kamangkunagaran
sigra atur wuninga
binantonan kang lumaku
Radèn Arya Jayèngrana

lawan kinèn ananduri
Rahadèn Mangunkusuma
sangking Bayêm budhal age
sapraptaning Kamagêtan
lajêng campuh ing yuda
bêdhil-binêdhil gumuruh
arame sami suranya

acaruk rukêt ing jurit
sor titih prajuritira
kamuk rinukêt bubare
prajurit Mangkunagaran
banderane kabandhang
miwah waos sênjatèku
turôngga akèh kabandhang

tarub santananirèki
Rahadèn Mangkukusuma
kang anandur budhal age
barisan Bayêm wus prapta
Ki Arya Jayèngrana
kalawan sakancanipun
katur ngaturkên bandhangan

langkung suka sri bupati
pinaringkên kang bandhangan
ingkang antuk sadayane
mangkana wau sang nata
sangking ing Bayêm budhal
masanggrahan Tèmpèljimbung
wadyagung apamondhokan

wontên kang matur upaksi
yèn nagari Jagaraga
nênggih wontên bêbantune
prajurit Mangkunagaran
dêdamêlipun kathah
nênggih kêkalih tumênggung
sang nata duk amiyarsa

utusan Ki Têpsirodin
Suranata wolung dasa
Mêrjan Muhyadin kanthine
sangking Tèmpèl Jimbung budhal
prajurit Suranata
tan luwih wong wolung puluh
arsa ngukub Jagaraga

praptanira bangun enjing
prajurit manjing nagara
lajêng mangsah mungsuh kagèt
sami kasusu wêdalnya
lajêng campuh ngayuda
arame nèng ngalun-alun
ingamuk wong Jagaraga

bubar sami aningali
mungsuhe dudu wong jaba
wêruh lamun prajurit jro
mila kawur asar-saran
akèh tinggal dangdanan
kèh kabandhang kudanipun
tambur bêndhe lan bandera

mungsuh mawur sampun gusis
Kaji Têpsirodin sigra
wong bumi tinarubake
wontên bêkêl desa rosa
pinacak pinasrahan
Surayuda namanipun
kumpul kuda pitung dasa

binakta marang ki kaji
bubar sangking Jagaraga
prapta pasanggrahan Tèmpèl
katur marang sri narendra
suka natèng Banaran
pinacak nama Tumênggung
Surayuda waunira

têtêp anèng Saosragi
Tumênggung Suradipraja
dadya pangarsa lakune
wus wuwuh prajuritira
kapat bêlah turôngga
budhal sangking Tèmpèl Jimbung
sang nata sawadyakusya

sadintên dènnya lumaris
sang nata sabalanira
prapta tanah bumi Murong
ing Kunir wastaning desa
sang nata masanggrahan
anganti carakanipun
Ki Tumênggung Sindusastra

kalih dalu anèng Kunir
praptanira Sindusastra
katur surat wêwangsule
Pangeran Mangkunagara
dene Ranadipura
kiyai maksa amundhut
amopo Ranadipura

lampahe tan antuk kardi
Ki Tumênggung Sindusêtra
sampun têtela balike
lir sêsulung dutanira
marang dêlèr Samarang
miwah dêlèr dutanipun
wira-wiri ingkang prapta

wuwusên dêlèr Samawis
sayaga kapraboning prang
ngundhangi pra dipatine
kang sami badhe binakta
Lèpèntangi ing Kêndhal
Batang Pamalang ing Kudus
kalawan Têgal Kanoman

lawan ing Dêmak satunggil
wolu kang para dipatya
kawan atus Kumpnine
kang pêthak dene kang Islam
dhomas wolung kapitan
lan sakèhe kadangipun
Pangeran Mangkunagara

sakawan jalu prasami
kang sêpuh sampun anama
Pangran Tirtakusumane
nanging kasêbut ing kathah
iya Pangran Pancuran
duk anèng Batawènipun
wismane anèng Pancuran

nulya wau ingkang rayi
Rahadèn Warihkusuma
nulya Toyakusumane
arine Ranukusuma
sampun jangkêp sakawan
kang badhe binakta nglurug
mukul natèng Kabanaran

nanging sawêg angantosi
bupati pasisir samya
dèrèng sampun dangdanane
lan dêlèr wêktu punika
kathah angingu magang
magang mantri pitung puluh
ngangkah kabupatèn samya

ingkang magang ngangkah mantri
nênggih satus tigang dasa
badhe sinung gêgamane
sanjata lus karbin samya
jangkêp ingkang sanjata
amung waos pitung puluh
pinundhutkên pra dipatya

para dipati pasisir
waos sulam gêrandi mas
sami cêmêng landheyane
punika kang dèrèng pêpak
milane ingantosan
kunêng malih kang winuwus
kang wontên Murong barisnya

tanah Murong dhusun Kunir
Sri Bupati Kabanaran
lagya anata barise
pra dipati ingandikan
kang sami munggèng ngarsa
sang nata anjunjung-junjung
mring wadya ingkang prayoga

wontên abdinira lami
nging maksih mantri kewala
pun Dêmang Panatasingron
mangkya kinarya punggawa
sinungan bawah kathah
pinaring nama tumênggung
Tumênggung Wrêksanagara

sinung panêkare mantri
kanthi angêlar jajahan
pêpitu kônca mantrine
Ki Ngabèi Gupitôngga
punika mantri tuwa
lan Dêmang Surangunangun
Dêmang Têgal Pangalapan

lan Ki Dêmang Jurangtawing
Ngabèi Ranadikdaya
Rôngga Mêsnun Rônggalawe
Ngabèi Jayasêngkala
tinuduh angêlara
jajahan saurutipun
Matesih sapangidulnya

budhal maring Murong aglis
Tumênggung Wrêksanagara
prajurit kêkapalane
kumpul kawan atus lagya
wus ngancik Pacangakan
sapangilèn sapangidul
tinarubakên sadaya

mung wetan maksih nadhahi
ing prang wong Matesih samya
sami tumut mantri jêro
kêkalih kang sami têngga
mantri jro kang nanggulang
ing yudane ki tumênggung
nanging karoban ing mêngsah

piniluta sampun kêni
nungkul mantri jro kalihnya
mring sira Panatasingron
Tumênggung Wrêksanagara
sigra dènnya utusan
mring Murong ngaturi wêruh
ing Pangran Natakusuma

yèn Matesih sampun radin
mantri jro kalih atêngga
wus sami nungkul kalihe
wasta pun Jayakalpika
lan pun Jayaprayitna
bêndara nuntêna katur
ing raka paduka nata

Pangran Natakusuma glis
sowan angaturkên sigra
surate Panatasingron
sang nata trusthèng wardaya
mantri jro nungkul samya
kinintun ganjaranipun
bênting cindhe èpèk renda

lawan pinaringan lampit
nguni nyèkêt lungguhira
kinarya nyatus ing mangke
bênjang yèn tulus karyanya
ginagadhang punggawa
mangkya pakaryaning pupuh
nunggil lan Wrêksanagara

wus jêmbar jajahanèki
praptèng kidul Sumêdhangan
ing Ngutêr Ngaribayane
Nglaroh ingkang maksih bôngga
malih ingkang winarna
wetan Marapi kang tugur
punggawane tinimbalan

wus praptèng Murong prasami
anggawa samantrènira
praptanirèng pakuwone
Pangeran Natakusuma
sigra ingirit seba
sang nata miyos têtarub
sawadya prajurit aglar

Pangran Natakusumèki
ngaturkên kang wau prapta
Tumênggung Dipadirjane
Tumênggung Surawijaya
miwah samantrènira
winiji-wiji dinangu
ing Lumbu Sutawijaya

pun Martawijaya Pêngging
ing Lungge Sêtradinôngga
Surawijaya mantrine
akathah kang winastanan
nênggih Surawijaya
ingalih jêjulukipun
Ki Tumênggung Alap-alap

Sutawijaya ingalih
Ngabèi Jayanagara
Sêtradinôngga ing Nglungge
Ngabèi Wiranagara
Barengan Sutawirya
Kamanukan namanipun
Angabèi Kartapraja

ing Pêngging namanirèki
Angabèi Suradirja
Kêpadan Kartanadine
Giyanti Dêmang Karangra
Danupati ing Langkap
ing Sima Singadirjèku
sura Dêmang Awijaya

Dêmang Sungkupmanarèki
ing Talawong Katawêngan
wus jangkêp mantri salawe
mantrinira Alap-alap
urut Pêngging kewala
ing bang kidul mantrinipun
Ki Tumênggung Dipadirja

sadasa sami ingalih
urut Jatinom sadaya
Ranupati ing Kadarèn
ing Galagah Ônggajigja
Sindupati Karajan
Puluwan Côndrasurèku
Jungkare Suralêgawa

kalangkung Martanayèki
kadang wargane sadaya
Tumênggung Dipadirjane
kinèn têngga bawahira
wetan Marapi samya
aprang andina arêbut
bawah pan ganti kasoran

akathah ingkang pêpati
anênggih wêktu punika
patining wong tanpa gawe
wong sajagad ngungun samya
iki pratingkah apa
nadyan mungsuh sami ngungun
wong tuwa ing Surakarta

èstu gunaning Kumpni
kalawan rosaning brana
têka anut kang cinorok
Pangeran Mangkunagara
winastan kêkandhangan
sikara anglêbur dhapur
ambubrah tindak wus enak

kang tugur wetan Marapi
wadya Kamangkunagaran
andina yudane kasor
wus kaingkut bawahira
Jatinom sapangetan
Jurangjêro urutipun
kalèyèk anggung rinupak

jajahane sami tipis
nulya binanton santana
Pangeran Purubayane
lan Pangran Mangkudiningrat
sakawan pra dipatya
Tumênggung Surawinangun
Tumênggung Surawikrama

kathah ingkang para mantri
dêdamêlipun akathah
tinadhahan aprang lèrès
Ki Tumênggung Alap-alap
Tumênggung Dipadirja
ngèrèk miring yudanipun
nanging tan purun bujunga

wau pangeran kêkalih
lawan tumênggung sakawan
makuwon kidul Talawong
Pangeran Arya Purbaya
Pangran Mangkudiningrat
Tumênggung Dipadirjaku
lan Tumênggung Alap-alap

kawratan atur udani
ing Pangran Natakusuma
lajêng katur raka katong
sang nata sigra parentah
mêmatah kang pinatah
marang Pêngging abêbantu
Pangran Dipati Bintara

nênggih sêntana kêkalih
lan Pangeran Pakuningrat
binaktan mantri pamijèn
kalawan sakancanira
Radèn Suraprameya
Ki Bênêr lawan Ki Bêndung
panèkêt sakancanira

nindhihi tumênggung kalih
Alap-alap Dipadirja
wus budhal sangking ing Murong
lawan sang nata parentah
budhalakên pangarsa
Sokawati wetan kidul
lèring Matesih Kamajan

badhe dipun pasanggrahi
wadyagung apamondhokan
urut Karja Jamus kabèh
kèbêkan wadya narendra
wau kang bantu ing prang
mring wetan Marapi gunung
Pangran Dipati Bintara

gangsal atus kang prajurit
prajurit ingkang turôngga
nêmatus kabèh dharate
sapraptanira lèr taman
prasami pirêmbagan
Pangran Bintara andangu
mring têlike Dipadirja

yèn barising mêngsah prapti
dados kêkalih barisnya
kang wetan lawan kang kilèn
ingkang wetan Pamutihan
Pangeran Purubaya
dene ta tumênggungipun
Tumênggung Surawikrama

lawan Tirtanagarèki
katigane Cakrajaya
tumênggung sangking Pagêlèn
kang kilèn baris Kathithang
Pangran Mangkudiningrat
Tumênggung Surawinangun
Tumênggung Jayasudirga

dêdamêle apan sami
prajurite kêkapalan
kapara kathah kang kilèn
matur Pangran Pakuningrat
marang Pangran Bintara
sampeyan kilèn puniku
kawula wetan kewala

rayi Tuwan Purbayèki
puniku Dèn Mas Surata
pêdhotan sangking Pagêlèn
dilalah yèn kudu kalah
mungsuh Pangran Purbaya
paduka kilèn puniku
sami bandêl jajêngkêran

Pangran Bintara nanggupi
akanthi lan Dipadirja
lan kalih dasa mantrine
wetan kanthi Alap-alap
lan mantri kalih dasa
wus dadya wau kang rêmbug
ing aprang ungkur-ungkuran

Ngabèi Jayanagara
lawan Wiranagara kang pangarsi
katiga Suradirjèku
kapalan kawan dasa
sinambungan mantri miji sadayèku
Rahadèn Suraprameya
uwus sakancanirèki

kêkapalan tigang dasa
lan panèkêt sangking kaparak kering
Anggotbênêr Tambakbêndung
Kêmplêng lan Wôngsaprana
catur jarak alah uga mangkotèku
kinarya mantri sadaya
nanging samya mantri miji

sangking Pêngging sampun budhal
wanci bangun tan adangu wus prapti
lèr kali kèndêl sadarum
lawan anganti êbyar
nora suwe pêngajêng nabrang angidul
byar kathah wong guyang jaran
sami têtakèn prayayi

sangking ing pundi punika
dene enjing punika lah kiyai
ana kang gêlêm sumaur
nukup têka ing Sima
wusnya nabrang wau kuda pitung puluh
jujug pasanggrahanira
Pangeran Purubayèki

lajêng kukuk ngamuk samya
wus Saragni Kapurbayan wus tangi
lagya wontên wong sapuluh
bubar pating balêsar
pangerane gugup dharodhog lumayu
gègèr kapusus busêkan
gumrubyug pating jalêrit

akèh mati kèh kabranan
pangerane lumayu karo nyamping
pan cinangking dhuwungipun
sabukan turut marga
kathetheran samarga binujung-bujung
pisahe pambujungira
katuju kalangan kali

Tumênggung Surawikrama
wus kacandhak rinampog angêmasi
para mantri kathah lampus
Pangeran Purubaya
pan inguwuh mandhêga Purubayèku
kaya dudu anak raja
lumayu wêdi ngêmasi

mung bisamu kajailan
papêdhotan lan Arungbinang ngucir
mung gunamu gawe rêtu
ngojok-ojoki ala
gawe bênggang bapa lan anak sirèku
aprang dhewe nora daya
mung jail pangawak iblis

wong duraka Si Purbaya
kari gundhil wong wêdi angêmasi
lan duraka kadang sêpuh
dènira adol umbak
mring kang putra Pangran Mangkunagarèku
sagah nadhahi ngayuda
lan nadhahi walatnèki

mring raka natèng Banaran
mangkya prapta walat amilalati
dènnya syaranira umyung
kapiyarsa ngakathah
anêmahi mèh kacandhak ing prang pupuh
wurunge palêstra nora
wurung dunyane anggundhil

wau kang wus unggul ing prang
lajêng sami ngilèn kang taksih jurit
ing Bênêr kang katalanjur
kadohaning pambalap
Pangran Mangkudiningrat ing yudanipun
mundur miring taksih kathah
prajurite kang ngampingi

Ki Bênêr kalojokira
binalêdig ing mungsuh mingêr aglis
wus anunggil kancanipun
pinêthuk tinulungan
Pangran Mangkudiningrat prajuritipun
kèh pêjah akèh kabranan
lorode kèndêl garidhih

wau kang wus mênang yuda
pirêmbagan kèndêl sami nèng Pêngging
kinumpul sadayanipun
sagung rajabarana
myang sênjata tambur bêndhe waos dhuwung
bèri kuda lan bandera
badhe katur lan sang aji

budhal Pangeran Bintara
Pangran Pakuningrat lan para mantri
tumênggung kalih kang kantun
sapara mantrinira
Alap-alap lan Dipadirja kang kantun
barise sami amêncar
gêlar mrih lindhung ing jurit

wau kang kasor ing yuda
katur marang Pangeran Adipati
Mangkunagara angungun
kalangkung dukanira
dyan têngara kalawan prajuritipun
budhal angawaki yuda
dènnya mrih tumênggung kalih

Alap-alap Dipadirja
kalih arsa pinukul dèn awaki
tumênggung kalih angrungu
ngilang amung pacalang
para mantri sakawan turôngga satus
mindha-mindha anèng dhadha
tumênggunge nganan ngering

Ki Tumênggung Dipadirja
ngilèn mêncar marang wukir Marapi
angidul jog Puluhwatu
ngetan anjog ing wuntat
Alap-alap angetan Wanakartèku
wau dènira siluman
angidul anjog ing Baki

wau ta dêdamêlira
Pangran Mangkunagara kang pangarsi
mantri sakawan kapêthuk
nèng Piji dènira prang
amung kuda satus pat banderanipun
prang lèrès mangalèr samya
binabujung tinut wuri

saparan tinut kewala
Pangran Mangkunagara misih ngungsir
kênèng gêlar kuda satus
puniku tinut wuntat
kidul Sima kèndêl pasanggrahanipun
mungsuh wus ilang mring alas
wus datan ana kaèksi

wau Pangeran Bintara
Pangran Pakuningrat lan mantri miji
praptèng Murong lajêng katur
ing prang panukupira
sapratikêlira ing ngayuda katur
bandhangan brana busana
waos bandera lan bêdhil

lawan sirahing punggawa
pun Tumênggung Surawikrama nênggih
langkung suka sang aprabu
wontên kêdhik mêsgulnya
ingkang rayi Pangran Purbaya barundhul
asusah kaparèng suka
kapok kakang rayi jail

ing ayuda nora daya
yèn ing pikir ngalênthar nora titih
yèn aja sutaning ratu
sayêkti tanpa karya
wau sagung bandhangan wus kinèn andum
sadaya kang sami angsal
kinèn bagi kang waradin

wus dinuman kancanira
sri narendra budhal sangking ing Kunir
majêng barisira ngidul
kumêrab balakusya
kèndêl dhusun Kêmajan wus tigang dalu
wontên duta ingkang prapta
Sêcadirana namèki

êmbane ratu bêndara
surat katur sangking pangeran nênggih
Mangkunagara puniku
tinampan tinupiksa
ngaturakên inggih sêmbah bêktinipun
ping kalih atur wuninga
inggih pun dêlèr Samawis

badhe mukul ing paduka
dêdamêle dhomas Kumpni putih
Bali Bugis kalih èwu
warti bêkta Madura
bupatine pasisir sônga pukulun
kawula nuwun parentah
paran karsa padukaji

kula punika kênia
sampun kongsi sowan ing padukaji
kula ladosi pukulun
sangking têbih kewala
rêmak-rêmpu dipun abêna lan mungsuh
amung jrih sowan kewala
pêpanggih lan padukaji

pun dêlèr dêdamêlira
sampun mijil sangking nagri Samawis
wontên Ngungaran pukulun
panganjur Salatiga
sampun titi duta kinèn mondhok sampun
angantos wangsulan sêrat
sri narendra animbali

ing Pangran Natakusuma
pra santana lan sagung pra dipati
kabèh prapta ngarsèng prabu
samya kinèn wuninga
ing surate Pangran Mangkunagarèku
sang nata mèsêm ngandika
padha pikirên kang bêcik

Pangeran Natakusuma
nêmbah matur datan kenging pinikir
yèn ing kawula pukulun
tan kenging pinikira
sêrat lamis abang ing lathi pukulun
datan pantês ginaliha
paduka sutèng nrêpati

punika srat calawênthah
sru gumujêng ngandika sri bupati
kabèh kang para tumênggung
miwah kang pra santana
apa bênêr adhi Natakusumèku
santana lan pra dipatya
sarêng umatur wotsari

inggih lêrês rayi tuwan
Pangran Natakusuma pan sayêkti
nanging paringa sul-angsul
sampun katawis duka
dipun sarèh ngirih-irih dipun alus
ing têmbung pan botên tumbas
gumujêng sri narapati

nimbali wong Suranata
Ki Mukidin kalawan Ki Muhyadin
Dul Wakit katiganipun
padha sira gawea
têmbung rèngrèng mèh pangrêpa tangkêpipun
anging dudu pangrêrêpa
den ajêg amurba titi

wong têlu padha gawea
dhewe-dhewe gon ingsun amangsuli
mring Si Mangkunagarèku
surat sami sinawang
wong têtiga sarêng damêl datan dangu
pinundhut katur katiga
satunggal kang dèn sênêngi

Ki Dul Wakid kang kinarsan
sampun kinèn nurun lêlurah carik
Tumênggung Sindusastrèku
katur wus ingêcapan
tinimbalan duta Sêcadiranèku
êmbane ratu bêndara
Tumênggung Juwana nguni

pinaring surat wangsulan
lajêng mangkat ngilèn anjog ing Kunthi
Pangran Mangkunagara wus
budhal ngidul sawadya
wus kacandhak wontên pasanggrahan Lêbu
lèr kilèn Ngasêm punika
surate katur ing gusti

gya tinampan tinupiksa
bêbukane alus luwês amanis
sigra dangu kang ingutus
kiyai kaya ngapa
pasêmone iya apa nora rêngu
matur pun Sêcadirana
rama tuwan ngusap wèni

caraka matur wotsêkar
rama paduka sang aji
gusti datan mawi ewah
ing solah tingkahing nguni
pangeran ngandikaris
iya iki suratipun
alus datan rêkasa
anglêr kaya banyu mili
têka ewuh kiyai gon ingsun duga

jêr bisa têmên wong ika
yèn uga olah lêlungit
yèn nêsu iya kayapa
padha sadhela asalin
nora tolih ing wuri
kaya iku patènipun
ing Kêdhu Mangkupraja
wus dadi punggawanèki
nora ketung nglunas ipe dhasar sanak

kalawan Tumênggung Jipang
punggawane milu sakit
iya Suradimanggala
luput thithik dèn patèni
yèku mulane wêdi
ingsun iki atatêmu
pangeran wus utusan
mring Ungaran kang tinuding
nênggih Malangsumirang lan Malangdewa

ambêkta lêmbu sadasa
lawan turôngga sarakit
sarêng wau dènnya budhal
pangeran sawadyanèki
ing Barija wus prapti
ngriku pasanggrahan agung
ingkang minôngka pura
wastanya sampun ingalih
winastanan ing Sumarêjadimulya

wuwusên dêlèr Samarang
Ohèndrub budhalirèki
sangking Ungaran gumêrah
langkung gêng dêdamêlnèki
bêkta mariyêmnèki
sakawan tiktak wêwolu
badhe angantêp yuda
lan Susunan Mangkubumi
kanthi lawan Pangeran Mangkunagara

tanggal sônga likur Ruwah
budhale sangking Samawis
tanggal kaping kalih Siyam
ing Salatiga duk prapti
rêmbên angati-ati
nèng Salatiga kapêthuk
duta Mangkunagaran
ngaturkên suratirèki
Malangdewa kalawan Malangsumirang

surat tinampan binuka
têmbunge atur udani
yèn kiyai badhe prapta
inggih sangking Pranaragi
mangke wontên Matesih
langkung gêng dêdamêlipun
kêrig môncanagara
wiwit amukul ing jurit
rencang kula kang tugur sawetan marga

Marapi kang kula matah
inggih santana kêkalih
para bupati sakawan
pinukul dipun agêngi
pan wadya kula sami
kawon kathah ingkang lampus
inggih tumênggung kula
satunggil ingkang ngêmasi
lampah dika tuwan dipun aprayitna

Pangran Dipati Bintara
mangkya môngka senapati
inggih paman Buminata
mangkya sampun salin nami
nguni tumut Kumpni
kalangkung jêrih prangipun
mangke tumut kang raka
wartine kêndêl tan sipi
pan kinarya manggala pramukèng ngarsa

badhe sanggup purun ngadhang
lampahe baris Kumpni
prajuritipun akathah
pinaring môncanagari
prajurit kang turanggi
nênggih sèwu gangsal atus
tumênggunge sakawan
anigang atus turanggi
mila sagah purun ngadhang lampah tuwan

kuda kalih èwu dhomas
dharate samantên malih
panutupe ingkang sêrat
kintun kuda lawan sapi
dêlèr duk amiyarsi
angundhangi ing wadyagung
ing lampah dèn prayitna
yèn angambah kidul Tingkir
kang amukul badhe Pangeran Bintara

budhal sangking Salatiga
dutane pangeran kalih
anyarêngi lampahira
wau kang baris Kumpni
dêlèr parentahnèki
kinèn anunggil gènipun
lan Pangeran Pancuran
yèn wus prapta Sala benjing
ingsun awèh srat wangsulan ing pangeran

lampahing baris tinata
angambah sakidul Tingkir
wus dadi jajahanira
tumut marang Sokawati
pinacakan bupati
Sêmarangan Bumisèwu
Carub lan Bumisala
kèh pinacak para mantri
têtindhihe Tumênggung Tirtanagara

lan Ngabèi Tirtasura
Ngabèi Tirtayudèki
Ngabèi Tirtawahana
Tirtalêgawa miranti
badhe angriwuk sami
marang idlèr lampahipun
kapalan kanêm bêlah
kinathahan banderèki
warna-warna kang bandera salawe prah

lawan payung kalih dasa
anjirap wetaning margi
kukuk surak nêmpuh sênggrang
prang lèrès saurut margi
yèn wani marêpêki
dèn mariyêm kawur-kawur
nanging sami malawang
ngênginthil ing kanan kering
dadya bala Kumpni eca lêlampah

ing Bayalali wus prapta
sadalu enjing lumaris
kang ngrêriwuk saya kathah
wontên wetan Bayalali
wuwuh tumênggung kalih
Lap-alap Dipadirjèku
rame prang urut marga
ing Gumpang kèndêlirèki
amakuwon dêlèr sakidul Laweyan

wontên dhusun Kabanaran
jêjêl dhusun kanan kering
sapangulon sapangetan
gumuruh kanggenan baris
wadya Surakartèki
Dipati Pringgalayèku
asêsuguh wus panggya
sarêng dutane sang aji
wêdanane Tumênggung Puspanagara

duta ing Mangkunagaran
sampun ingangsulan tulis
wêwangsul Malangsumirang
Malangdewa sami pamit
salaminira nunggil
Pangran Pancuran pan anggung
duk anèng Salatiga
pitakèn samargi-margi
pratikêle kang rayi umangun yuda

Pangeran Mangkunagara
pira ta wadyanirèki
ature kang tinakenan
cacahipun ingkang ngabdi
rayi paduka mangkin
tan prabeda lawan ratu
yèn rayi jêng paduka
Sang Prabu Surakartèki
yêkti kathah Pangeran Mangkunagara

kadi langkung kalih lêksa
balane ingkang turanggi
para tumênggunge kathah
Pangran Pancuran miyarsi
lan anggêping Kumpni
wus ginawe kadya ratu
ana lingsêming driya
yèn kalakona pêpanggih
ingajenan angluwihi kang sarira

dadya Pangeran Pancuran
kintun sêrat mring kang rayi
Pangeran Mangkunagara
aja kongsi apêpanggih
iya lawan Kumpni
bok dhèwèke kênèng apus
aja kèh kaya ingwang
wus kadluwuk nèng Kumpni
suratira binakta Malangsumirang

sapraptanirèng Barija
wus katur gustinirèki
angsul-angsul ingkang surat
sangking idêlèr Samawis
tinampan binuka glis
sarta amawi kêkintun
asrêp wau tyasira
myarsa sagah ing Kumpni
dènira jêng-ajêngan lawan kang rama

rêmbag angêlar jajahan
pangeran nuduh kang rayi
Pangeran Mangkudiningrat
kinèn bobok Pranaragi
mangkya prasamya sêpi
mêtua ing Wukirkidul
Pangran Mangkudiningrat
sawadyanira miranti
budhal sangking Kusumarêjadimulya

nulya lêt ing patang dina
Pangran Mangkunagarèki
budhal sangking Sumarêja
ing lingsir kilèn lumaris
arsa anglanggar nênggih
mring kang rama budhalipun
nuju dina Jumungah
tanggal sawêlas marêngi
nuju sasi Puasa Je ingkang warsa

kèndêl dhusun Patêguhan
Pangran Mangkunagarèki
sakidul ing Paserenan
makuwon sawadyanèki
kunêng gantya winarni
Ohèndrub ingkang gupênur
kang makuwon Lawiyan
sowan marang sri bupati
manggihakên kang raka Pangran Pancuran

kalawan sakadangira
amung ambêkta upêsir
lawan kang para dipatya
mung bêkta magang kêkalih
Abraham marang puri
sigra têdhak sang aprabu
nitih Ki Alundrêsa
abajo baludru wilis
songkok wungu gêmbayèjo nyampingira

rêspati dêdêg pidêgsa
kadya Prabu Maèspati
risang Arjunawijaya
pasêmon wangun nyabrangi
wus mijil sangking puri
ginarêbêg wadyanipun
prapta salèr galadhag
mung menggok angilèn kêdhik
tan adangu dêlèr kasêlak katingal

kèndêl sang nata sakêdhap
mèh têdhak sangking turanggi
dêlèr nyandêr jangan-jangan
tuwan têdhak sangking waji
tanggêl wasisan loji
saksana sarêng lumaku
lajêng sami angetan
sêsaman rampak kudèki
sapraptane loji dêlèr wiwit têdhak

amurugi sri narendra
gupuh sang nata nêdhaki
sangking turôngga anyandhak
tabe rêrangkulan sami
aras-ingaras sami
pan ing jôngga iringipun
nulya jumênêng samya
majêng ngalèr angantosi
ing praptane sira Pangeran Pancuran

nulya kang para dipatya
mêndhak tarab nganan ngering
praptane Pangran Pancuran
rasukan baludru wilis
akuluk jangkang abrit
nyamping ragi Bali sarung
têdhak sangking turôngga
ingiring kabèh parari
dêlèr ngawe sarwi matur ring sang nata

puniku raka paduka
sang nata mêthuk sakêdhik
gapyuk sami sêsalaman
sawusnya kang raka aglis
angrangkul jajanèki
mingsêg marêbêl wêtu luh
anulya ingusapan
ing saptangan sutra kuning
malah dangu dènira adêg-adêgan

wong pasisir sami nyawang
ing pangeran lan sang aji
para mantri pra dipatya
sêngsêm dènira ningali
ewuh dènnya ngarani
sang nata asalin wangun
kadya putra Cêmpala
duk ingangkat senapati
Radèn Dhustha jumênêng prang Bratayuda

idlèr kang minôngka Krêsna
dêdêge alus pêsagi
kuciwa dadi Walônda
wong pasisir ting barisik
Pangran Pancuran iki
têka ewuh tangguhipun
milu kandhangan apa
dêdêge têka baluncing
iya apa sabrangan apa ing Jawa

kalamun wani moyoka
nadyan sabrangana iki
nora tumèmpèl satriya
sêtun tibèng buta cakil
Dêmang Gêndir Panjalin
Ki Ngabèi Randhuwusu
lamun dadia rôngga
pantês Rôngga Walangkolik
yèn Jawaa tumèmpèl ing ngêndi baya

lamun putra tanah Jawa
nora nana kang amirib
dene ibune Madura
sêrigake ana ngêndi
rowane lunga ngênthir
ringkêse têka ngalumpuk
dadak muwuhi kojah
yèn ngandika wuwuh mamring
syara kadya wong wadon gêring rong wulan

êmbuh gone tinêmua
satriya mangkene iki
mila wong pasisir samya
panyawange anitèni
padha ngrungu kalêsik
duk arsa jinunjung ratu
nanging môngsa têmêna
mung murih êlok sathithik
mrih gêrago wong agung kang mangun aprang

manjing loji pilênggahan
idêlèr lawan sang aji
tuwin Pangeran Pancuran
tuwin para ari-ari
dêlèr matur sang aji
tuwan sunan lamun tamtu
eling raka paduka
Pangeran Mangkunagari
kêna dipun arêp-arêp tanah Jawa

kadi enggale raharja
ing nagari tanah Jawi
nanging sumêlang kawula
kula arsa magut jurit
lan rama dika nênggih
Mangkubumi wus pinunjul
prawiraning ayuda
untung ilang bêlum pasthi
rama tuwan prajurit môndragunèng prang

sumbagèng rat wirotama
angadoni jayèng jurit
raka paduka pangeran
Dipati Mangkunagari
rêbat bawah wadyèki
anggung prang sami kaburu
para tumênggungira
Mangkunagaran kèh mati
milu kula ing lusah têtulung yuda

dhatêng raka jêngandika
Pangran Mangkunagarèki
pan sampun ajêng-ajêngan
rama paduka ing mangkin
sampun wontên Matesih
wadyanipun langkung agung
ngêrig môncanagara
baris Matesih ing Bangsri
balanipun anggambuh ngêlar jajahan

