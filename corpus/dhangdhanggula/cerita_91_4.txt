gropyak grobyak playunira sami
ting talêsêp anèng bêbondhotan
grumbul dèn lêboni kabèh
ting slêbar mawur-mawur
tan karuan parane sami
senapati kang pêjah
kalih wus ingusung
marang kulawarganira
wus rinakit ginawa lumayu aglis
antara sampun lêpas

nora rikat playunira sami
rêrêmbugan marang kancanira
bêcik padha mulih bae
wus golong rêmbugipun
wadyabala ing Mukabumi
lampahe lon-alonan
dhèrèkkên kang lampus
grubyuk lakune kang sawa
sampun lêpas gêgaman kang nêdya mulih
gantya ingkang winarna

Sri Narendra Prabu Parikêsit
miyat wadya ing Mukapratala
kang lumayu bubar kabèh
wit senapatinipun
praptèng lena ginawa sami
Sang Prabu Dipayana
sukane kalangkung
kabèh pêparinge dewa
wus cinoba sadaya langkung prayogi
dene sanjata uwa

sirnanira mungsuh Mukabumi
brastha saking hru sanjata uwa
tansah dèn lus-êlus bae
ing warna kadi manuk
môngka bisa micorèng jalmi
agêng kasiyatira
mila sang aprabu
sakalangkung asihira
mring sanjata uwa bisa amungkasi
mring satru kang durtama

sri pamasa Prabu Parikêsit
arsa ngaso anèng sor mandira
ayêm dene marutane
sukanira kalangkung
marang sira sanjata luwih
jumênêng sang narendra
karsanira kondur
nanging kinuncang ing dewa
lampahira saya kaplantrah sang aji
kalunta saparannya

marganira lamat-lamat limit
pèrèng miring sirung marang jurang
jumurung tindak èsthine
toya pating palancur
tumrah ing ron wit-witan sami
mring taru-taru kêmbang
kêmbang ting parêntul
gandanira amrik ngambar
ing sanggon-gon kêmbang parêlok-parêlik
lung mulêt lêt-ulêtan

naranata Prabu Parikêsit
karsanira mêthik kang puspita
mêntul-mêntul nèng ngarsane
winor sanjatanipun
cinundhukkên kang warna pêksi
iku sanjata uwa
tansah dipun êlus
lampahira sri narendra
mèh-mèh dungkap watês bawah Gilingwêsi
mung kurang saonjotan

saya têbih tindaknya sang aji
mlêbêt marang wana gra maniya
alas iku paminggire
Gilingwêsi praja gung
saya nglangut tindak sang aji
ayêm raosing driya
limit marganipun
samantara sri narendra
miyat langên asrine ing wana wukir
kali nora kalingan

sri narendra mirêng swara jêrit
langkung kagyat mring ka wong sajuga
kapiandhêm palayune
dèn oyak daksaka gung
rupanira anggêgirisi
untu angapurancang
mingis siyungipun
agênge ponang daksaka
winitara sabongkoting êtal luwih
rikat pamburunira

kang dèn oyak wis tan nyipta urip
amung nyipta palastra kewala
saking dahat gêng ajrihe
mangkana sang aprabu
langkung wêlas dènnya ningali
sambate mêlasarsa
payus ulatipun
arsa tulung sri narendra
marang titah kang katon pantaran pati
sigra nyandhak gandhewa

sanjata wa kang pinurwèng galih
kang dèn êmbat-êmbat karsa nata
daksaka pinrih lenane
lumêpas sanjatampuh
lumarape saingga thathit
kacundhuk sirah naga
niba lajêng lampus
nanging kuwandane sirna
dahat ngungun Mahaprabu Parikêsit
musnane kanang naga

saantara byar katon sang aji
wanita yu gumêbyar kang cahya
ngadêk nèng tilas nagane
kasmaran sang aprabu
amriksani kang mindha Ratih
sang nata enggal nyêlak
mèsêm sêmu gandrung
pêdhês liringe sang nata
sang lir rêtna sajatine widadari
môngka wus duwe garwa

kaping kalih nêdhênge prihatin
milanipun sang nata gya nyêlak
saking agêng sru brantane
kasanglat sang aprabu
angga cape puyêng kapati
nglumpruk sarira nata
èngêt sang aprabu
iku pan dudu sasama
aturira Sang Aprabu Parikêsit
ulun nyuwun ngapura

dene sintên paduka puniki
angatingal nuntên pasang walat
widadari lon sabdane
yèn sira tyasmu tulus
jawata gung kang murah asih
iku paring ngapura
wong kang ati tulus
ati tan gêndhak sikara
mring wanodya kang katêmu padha siji
sang prabu anggraita

sanalika panggalih sang aji
dèn sirnakkên brangti mring sang rêtna
waluya jati gêrahe
tumungkul lênggahipun
langkung ajrih sri narapati
lir pendah amêmuja
patrape sang prabu
wêlas risang waranggana
angandika hèh hèh kulup yoga sami
ki prabu wruhanira

satuhune ingsun widadari
ngariloka ing kayangan ingwang
têkaku ana ing kene
kang dadi daksaka gung
kaki prabu ingsun tuturi
bangêt panrimaningwang
sira kang têtulung
marang wong kang kawlasarsa
ingsun iki wus lami anèng wanadri
ing mêngko sira ruwat

sangsaya jrih Prabu Parikêsit
tumungkuling mundur lênggahira
sarêng mirêng ngandikane
bingah sira sang prabu
waranggana dènnya ningali
mring Prabu Dipayana
katon ajrihipun
tan ana antaranira
lamun ana kalênik darbèni melik
marang sang widadara

sang aprabu matur ngasih-asih
dhuh pukulun nyuwun pangaksama
dene amba kalimpute
tan wêruh jatinipun
karsaning Hyang kang Maha Luwih
ngicalna sapudhêndha
sêrik siksa siku
tan wrin paduka punika
yèn satuhu-tuhunipun widadari
ngicalna ila-ila

mèsêm nabda risang widadari
kaki prabu sira sun apura
yya sumêlang tyasmu anggèr
sun warah kongsi galur
rungokêna hèh yoga mami
aranku kang sanyata
Dèwi Swagnyanèku
ingsun iki garwanira
Sang Hyang Sambo darunane ingsun iki
gonku rupa taksaka

botên pae duk Sri Parikêsit
winalèhan mring Sambo Bathara
lajêng èngêt wèntèhane
sang prabu sigra matur
darunane ngruwat sang yogi
ature risang nata
miwiti satuhu
kongsi madya ing wasana
titi tètèh aturira sri bopati
sang dèwi langkung trustha

matur malih Prabu Parikêsit
ngaturakên wêlinge kang raka
Bathara Sambo wiyose
sira yèn wruh naga gung
ingkang rupa amôncawarni
naga iku wanodya
mêsthi yèn bojoku
wus katur kabèh wêlingnya
Sang Swagnyana kalangkung suka ing galih
alon ngandikanira

kaki prabu sira wus pinasthi
dadi sêsotyane jagat raya
lawan saturun-turune
dadi ratu sadarum
sira ingkang kinarya wiwit
ratwadil tanah Jawa
bangêt bungah ingsun
sira bisa tulung mringwang
kabungahan ingkang tan ana ngungkuli
bungahku wiwit gêsang

lah majua Prabu Parikêsit
ingsun wulang sanggyaning asmara
sang nata sigra ajune
nêmbah lajêng tumungkul
risang dèwi amulang aglis
ingkang asmara gama
asmara tontrèku
jangkêp pitu kang asmara
lan dununge asmara sawiji-wiji
wanci tumanggapira

langkung suka Prabu Parikêsit
dene mriksa turida asmara
asmara nala ênggone
asmara tura iku
lan asmara nandha linuwih
lawan asmara tura
asmara gorèku
langkung suka sukurira
risang Dèwi Swagnyana ngandika malih
kaki prabu wruhanta

rèhning sira wus widagda wêling
ingsun arsa kondur mring kayangan
tuturku marang ing kowe
sun suwun jawata gung
rahayua lakumu kaki
ing sanagaranira
ayya kongsi rêtu
widada salawasira
matur nuwun Risang Prabu Parikêsit
mugi kasambadana

dhawuhipun Surapsara Dèwi
lawan malih bathari paduka
badhe kondur kayangane
amba langkung jumurung
rèhning sampun watawis lami
lêlana anèng wana
pisah raka tuhu
tan wuninga ing kayangan
iba-iba cumêngklung panggalih yêkti
rèhning wus sangêt lama

sang rêtna yu Swagnyana nulyamit
samantara lajêng tan katingal
musna kondur kayangane
sang nata kari mangu
karêrantan panggalih aji
pisah lan Surapsara
dene sukèng kalbu
sing dhawuh ing widadara
langkung sae tumrap marang sarira ji
ing mangkya karsa nata

arsa kondur mring grogolan adi
sang aprabu èngêt wadyanira
kangên marang kêkasihe
onêng siniwèng wadu
sigra têdhak sri narapati
nanging kinuncang dewa
bingung prênahipun
kapêlantrah lampahira
ngênêr marang laladan ing Gilingwêsi
têbah purug narendra

lampahira Prabu Parikêsit
turut marga limit lamat-lamat
asri kawuryan manahe
tan dangu gya kapêthuk
janma ingkang lumayu nguni
dèn oyak ing taksaka
sarêng sampun pagut
sang nata rinangkul sigra
ning tanparsa pangrangkule dèn inggati
kinira sinatriya

janma ingkang ngrangkul dèn inggati
langkung kagyat winawas tan uwas
yèku kang tulung dhèwèke
kayaparan wak ingsun
rupa apa awakku iki
dene ngrangkul manungsa
tan gêlêm satuhu
ing driya sêmune gila
sun cobane aturku angasih-asih
paran wangsulanira

jalma nisbaya satata linggih
sri narendra lênggah datan arsa
anggung tansah ngadêg bae
jalma nisbaya matur
dhuh pukulun paduka yêkti
kang tulung ing kawula
wau kawlasayun
malah sakêdhik mèh pêjah
yèn sampuna enggal paduka tulungi
sèstu praptèng antaka

sakalangkung suka sukur mami
yèn kaparêng rêntah sih paduka
kawula nyuwun têtakèn
nanging panuwun ulun
kajarwakna ingkang sayêkti
paduka angicalna
sagung saru-siku
sapudhêndha kasingkirna
tulah sarik rêngu rêngat sirna ênting
rèhning ulun punika

dèrèng priksa sajatine wadi
yèn kaparêng paduka wêdharna
teja-teja lêksanane
wingking pinangkanipun
lamat-lamat taksih kaèksi
ing pundi prênahira
kaping kalihipun
panêngran kêkasihira
yèn sinambat ing liyan sintên wêwangi
mugi dipun priksaa

mèsêm mojar Prabu Parikêsit
sêmu lêga kaparêng karsanya
dene micara ature
sarèh wêdhare tutur
ingsun iki sri narapati
ratwagung ing Ngastina
dene namaningsun
Sang Prabu Darmasarana
lawan malih Mahabrata aran mami
tinata sinomira

golong panggalih narendra
dènirarsa mêdhar kawi
tan kumbi walèh karsanya
kêkasihku ana malih
Yudhiswara Narpati
Darmasarana Sang Prabu
ya Prabu Dipayana
iya Prabu Parikêsit
ing Ngastina praja gung nagaraningwang

jalma ingkang namur lampah
ya jalma bêbaya wus nis
sarêng mirêng andikanya
Maha Prabu Parikêsit
tumungkul langkung ajrih
mundur têbih dènnya lungguh
nyata lamun kasoran
lawan Prabu Parikêsit
pan tinata-tata ing panggalihira

tri dangu antaranira
jalma nisbaya ngèngêti
bab karaton ing Ngastina
matur marang sri bopati
sêmu angarih-arih
labêt saking ajrihipun
kontap saking ing cahya
muncar ngênguwung nawêngi
kasambadan ing warna bagus kalintang

dhuh sang prabu nayakèng rat
paduka sri narapati
ratu agung ing Ngastina
kawula nyuwun sajati
paduka têdhak saking
Pandhawa kang darbe turun
punapa têdhakira
Kurawa Sri Kurupati
mugi tuwan karsaa paring sajarwa

mèsêm Prabu Dipayana
pangandikanira aris
paman ingsun trah Pandhawa
putra satriya dimurti
kontap prawira sêkti
kaonang-onang dibya nung
kasih Ôngkawijaya
Bimanyu satriya luwih
Bratayuda wus kondur marang suwarga

putranira kangjêng eyang
Arjuna satriya luwih
kang kontap ing tri bawana
parangmuka kêkês tistis
kang munah satru sêkti
Korawa gusis margiyuh
gêlung nagri Ngastina
jêng eyang sri narapati
Yudhisthira jumênêng nagri Ngastina

eyang Darma madêg nata
satuhune kang nguwati
jêng eyang Radyan Arjuna
iku pawarta sayêkti
mulanira samangkin
karaton Ngastina iku
pinaringakên ingwang
ing batin ingkang darbèni
nagarèku sayêkti eyang Arjuna

têlas pangandika nata
kang namur umatur aris
gusti kula pra Pandhawa
kadosparan ing samangkin
luhuring yuswa sami
karaharjaning tumuwuh
saiba sukanira
among suta wayah sami
angandika Sang Aprabu Dipayana

paman samêngko wruhanta
eyang pra Pandhawa sami
wus kondur marang suwarga
ing kayangan adi luwih
gonira muksa nguni
bêbarêngan karsanipun
karsa mancat pancaka
muksa tumurun ing gêni
ing samêngko anèng jaman kaonêngan

janma kang wis nir ing baya
iya ingkang namur wadi
sarêng miyarsa wartanya
yèn Pandhawa sampun lalis
kagyat kaduwung yêkti
sêdhakêp ing astanipun
êluh mijil turasan
sarikutan dèn usapi
sri narendra ngungun dènira tumingal

wasana alon ngandika
Naraprabu Parikêsit
kayaparan sira paman
karungu carita mami
sira katon sru kingkin
marawayan mêtu kang luh
apa kapênêr sanak
santana mitra sêjati
sira iku lawan eyang Jêng Pandhawa

kang dinangu lon aturnya
têksih sêsêg matur aris
dhuh gusti kula sang nata
mangke ulun matur titi
sokur kula sayêkti
yèn paduka madêg ratu
wontên nagri Ngastina
turuning Pandhawa yêkti
botên ical talêre nata Pandhawa

têksih turuning Pandhawa
ingkang jumênêng narpati
kang bawani ing bawana
ing nungsa Jawi sakalir
paduka kang darbèni
ing satêdhak-têdhakipun
têksih turas Pandhawa
sokur ing dewa sayêkti
kaping kalih saking pandugi kawula

paduka sri naranata
sawêg kinuncang dewa di
saking karsanya jawata
paduka kinèn nulungi
dhatêng kawula gusti
ingkang nandhang kawlasayun
kalampahan paduka
gyannya tulung mring kaswasih
amba sagêd luwar saking ing bêbaya

yèn sampuna padukendra
kinuncang dewa sayêkti
kawula têmah pralaya
sintên ingkang mitulungi
karsane dewa luwih
amba sagêd wurung lampus
pitulung jêng narendra
paduka ingkang paring sih
sih wilasa tumurun dhatêng kawula

sanadyan lampah punika
ugi saking dewa luwih
ananging saèstunira
kawula punika yêkti
kapotangan sajati
nyambat jiwa namanipun
anama nyambut pêjah
kawula dhatêng sang aji
botên ènthèng tiyang ingkang kados kula

amung samangke kawula
gadhah panyuwun sakêdhik
dhumatêng paduka nata
mugi wontêna kang asih
paduka sun aturi
rawuha ing griya ulun
parêng botên parênga
paduka kêdah nuruti
panêdhamba atas saking karsaningHyang

awit wontên prêlunira
paduka kêdah jênêngi
kang dados punagi amba
wontên bêbasan ing nguni
wong utang sakaliring
nanging kêdah-kêdah nyaur
kang nyambut kasaenan
kêdah nyaur sae yêkti
pakantuke lêstantun salaminira

janma ingkang kapotangan
awon dene ing sêsami
jawata kang malêsêna
punika pamanggih mami
mupakat sakaliring
sadaya kang para sêpuh
mila panuwun amba
paduka sri narapati
mugi-mugi lumuntura sih narendra

têdhak ing pondhok kawula
saiba sukaning ati
datan wontên tumimbanga
têlas ature kang dasih
mangkana sri bopati
duk mirêng paturanipun
janma kang mindha papa
dèn galih yêkti tyang alit
milanipun Sang Prabu Dipasarana

mèsêm sajroning wardaya
ewa sangêt sri bopati
riyak kêcoh nèng pêngkêran
nglocita Sri Parikêsit
sukêr timên wak mami
krungu ature wong iku
dene bangêt dêksura
wani ngampirakên mami
tan rumôngsa dhèwèke iku wong apa

marang ratu binathara
nata tan ana kang sami
dadak wani anggêgampang
ngampirakên awak mami
iku wong tanpa budi
nora wêruh githokipun
apa sasama-sama
iku wênang sun têdhaki
upamane aku kêlakon mampira

mendah kusute wak ingwang
sinurak isining bumi
wirang apa kang sun sandhang
nanging ewuhe kêpati
gon ingsun amangsuli
si mêngkonok uwong iku
kanggêg kèndêl kewala
kawistara sangêt runtik
netra sirungjêkutrut rêngu kalintang

janma ingkang mindha papa
mawas Prabu Parikêsit
tan dangu waspadèng driya
kalamun dipun ewani
sayêkti yèn ginalih
sarirane dede ratu
mung katon pandarakan
mèsêm ingkang mindha warni
èsêmira sinamun sajroning nala

janma ingkang namur lampah
ngartika sajroning galih
iki ratu agung mudha
durung wêruh ing wêwadi
baya ing nguni-uni
durung puput madêg ratu
katara ing pratingkah
solah prabawa lan uni
durung wêruh sandi-sandining agêsang

upamane rada wrêda
pêsthi wêruh ing sasami
sanadyan sarira nata
tanpa kôntha tanpa kanthi
pêsthi ngaku wong cilik
gêdhene santanèng ratu
utawa sinatriya
rèhne lumaku pribadi
nora ewuh yèn ana kang maidoa

dadak wani ngaku nata
datan nganggo tôndha yêkti
iku tan nganggo rêringa
labêt ijèh mudha budi
upama aku lali
ingsun sênggrang têmah bingung
ananging dudu lampah
dadi ingsun tan wruh bêcik
kêna siku marang Suksma kang winênang

bêcike ingsun bêlaka
walèh namaku sayêkti
makatên ing aturira
dhuh dhuh jêng sri narapati
kula matur sajati
marang paduka sang prabu
kang bawani bawana
satalatah nungsa Jawi
kauningan kawula matur sajarwa

inggih kula têmên raja
nata Prabu Gilingwêsi
jêjuluk kula narendra
nama Prabu Praswapati
mila akumawani
kula wau badhe ngrangkul
marang paduka nata
rèhning kula kintên sami
botên priksa lamun natabinathara

mila paduka tan arsa
kawula rangkul rakêti
ananging panuwun kula
paduka kula aturi
têdhak mring pondhok mami
kula mangke badhe matur
ing nalar kaelokan
dene paduka nulungi
mring kawula prakawis pantaran pêjah

Sang Aprabu Dipayana
angandika arum manis
paman nuruti wak ingwang
mampir marang Gilingwêsi
yun wruh sira gancari
prakara elok puniku
yèn ta aja mangkana
prakara kang gaip-gaip
nora gêlêm aku marang Gilingwaja

sakalihan sigra mentar
rêruntung ratu kêkalih
nênggêl samadyaning wana
ing galih Sri Parikêsit
kang elok jawata di
kayaparan gancaripun
apa padha lan ingwang
gonku wruh dewa kaping tri
pinaringan kasêktèn lan kanuragan

dene iki elok apa
upama ingsun takoni
bisa kôndha turut marga
iba sukane wak mami
rampung gone nuturi
ingsun nyimpang nèng marga gung
dadi ingsun tan susah
mampir marang Gilingwêsi
nutugake gonku lêlana ing wana

dèrèng ngantos atêtanya
sira Prabu Parikêsit
bab eloke kang carita
sang nata kagyat mriksani
wadya kèh tanpa wilis
panyanane sang aprabu
sri nata ing Ngastina
gêgamaning Mukabumi
arsa nyêgat marang ing sariranira

ing panggalih sri narendra
punika kapasangyogi
berag birawa ing driya
karsane Sri Parikêsit
katon guna sinêkti
môndra prawira dibya nung
paman Sri Praswapatya
wruh yèn ingsun guna sêkti
mêsthi takon gonku olèh kasantikan

ingsun sajarwa kewala
yèn paringe dewa luwih
paringe Bathara Gana
lan paringe Hyang Basuki
lan ana dewa malih
paring kanugrahan mringsun
Hyang Sambo Sri Bathara
garwane iya pêparing
widadari arane Dèwi Swaknyana

lawan tinêngêran ingwang
pra jawata siji-siji
jêjuluk jênênging nata
Hyang Basuki anêngêri
Yudhiswara Nêrpati
Hyang Gana paring jêjuluk
Sang Prabu Mahabrata
Hyang Sambo iya pêparing
kaarana Sang Prabu Dipasarana

tiyang kathah kang kinira
gêgaman ing Mukabumi
sajatine wadyabala-
nira Prabu Praswapati
prajurit Gilingwêsi
kang pisah lan ratunipun
nalika bêrêg kewan
anèng têngahing wanadri
katilapan lawan Prabu Praswapatya

nalikanira mrih sangsam
suri mas sungune putih
mancorot kadi sêsotya
mripate kumala adi
Sang Prabu Praswapati
panggalih langkung kapencut
binujung saparannya
kongsi kapiandhêm yêkti
saparane manjangan tinut kewala

mudhun jurang munggah sêngkan
nglangkahi luhuring ardi
grumbul ori grêng wulusan
rancah-rancah siluk sungil
manjangan rikat dhêlik
anèng siluk-siluk grumbul
sang nata praptèng kana
manjangan lumayu malih
tan-untapan malah mèh kongsi kacandhak

manjangan mlêbu ing guwa
guwa sirung angajrihi
malongo cangkêming guwa
kanggêk Prabu Praswapati
mangu sri narapati
ngandika sajroning kalbu
lan ngasokkên sarira
ing napas akêmpis-kêmpis
ing samêngko manjangan sira budia

wus lumêbu anèng guwa
polahmu ngungsi mring ngêndi
tan wurung nèng astaningwang
sang nata jumangkah aglis
karsane sri bopati
mlêbu marang guwa sirung
kocapa kang nèng guwa
naga gêng kang môncawarni
eca sare anèng pathikaning guwa

dèn idak dening manjangan
sirahe naga kang kêni
kagyat naga krora mangkrak
pêthite obah kumitir
matanira mandêlik
untu ngringih siyungipun
agêng gumilap pêthak
naga ningali ing jawi
katon cêtha kang anèng jawining guwa

têtela iku manungsa
kang nukarta amrih pati
sigra mêdal saking guwa
nyandêr marang sri bopati
sang nata angindhani
kapitèng tyas sigra mlayu
kaburu dening naga
sang nata lumayu gêndring
gya pinanah marang Prabu Dipayana

mangkana lêlakonira
Sang Aprabu Praswapati
duk kapisah balanira
samangke wadya narpati
mriksa sri narapati
lumampah aruntung-runtung
kadya raja satriya
bagus lir yang-yanging bumi
tumaragal kang bala lumayu sigra

praptèng ngarsane sang nata
sira Prabu Praswapati
sinungkêman balanira
lara karuna anangis
Sang Prabu Praswapati
ngêngimur mring wadyanipun
samya waluyèng driya
wartan-winartanan sami
ngunguning tyas dene kinuncang jawata

samya suka sokurira
pra wadya ing Gilingwêsi
tan cinatur dènnya suka
lajêng budhalan sang aji
kondur marang nagari
kêbut-kêbat lampahipun
samya wahana kuda
ing marga datan winarni
sampun prapta ing nagari Gilingwaja

Sang Prabu Dipasarana
ingancaran mlêbêt puri
wadya kang dhèrèk sing wana
kinon prasamya amulih
suka kang wadya alit
sarêng mantuk wismanipun
rame kôndha-kinôndha
lêlakone sri bopati
manggih baya anèng samadyaning wana

tumêka antuk nugraha
tinulungan sri bopati
naranata ing Ngastina
tan wus sukane wadya lit
carita jroning puri
para dyah sukaning kalbu
para parêkan nata
suka ingkang para cèthi
gênging suka ing manah andhandhanggula

abdi jêro suka-suka sami
pinaringan wêruh gustinira
yèn sang nata duk têdhake
ing wana bêrêk satu
kewan ingkang nganèh-anèhi
satêmah kundurira
antuk rowang bagus
môngka nata binathara
ing Ngastina lurahe pra ratu sami
bêjane gustiningwang

salang-surup pawongan pra cèthi
apadudon rame garêjêgan
kewan anèh iya kuwe
ratu bagus satuhu
apa manèh ingkang pinikir
kathah swaraning wadya
gênti kang winuwus
sang Prabu ing Gilingwaja
angaturi pinarak sajroning puri
marang Prabu Ngastina

sang iswara karsa anuruti
lênggah anèng madya dhatulaya
rinêngga palênggahane
kasur pari myang babut
kinrawistha ing sotya adi
sinuji ing pakaja
sinêling jumêrut
muncar-mancur marakata
pan linungsir-lungsir wastra môncawarni
tuhu tan ana mimba

duk samana Prabu Praswapati
wus kêpanggih lawan pramèswara
DèwiSrini pêparabe
garwa winartan sampun
lêlakone sri narapati
duk bêdhag anèng wana
kapisah wadya gung
kongsi sapiturutira
tètèh titi gènira paring wêwarti
marang sang pramèswara

Dèwi Srini kalangkung prihatin
duk midhangêt cariyosing raka
marawayan mêtu luhe
ngêrês raosing kalbu
ketang dènnya sri narapati
binuru ing taksaka
kalunta lumayu
dangu mangunêng ing driya
èngêt marang pitulunging Hyang Kang Luwih
dene Prabu Ngastina

sakalangkung ascaryan ing galih
suka sokur marang Hyang Wisesa
datan ana upamane
sakalihan sang prabu
amanggihi sri narapati
Sang Prabu Dipayana
wus satata lungguh
sinambrama rawuhira
lan sunggata maneka warna mênuhi
sigra lajêng bujana

nutug suka bujana narpati
tan antara luwaran drawina
ingaturan sang pamase
ngaso pakuwon arum
wus pinajang dene ki patih
pakuwon winarnendah
gya têdhak sang prabu
angasokakên sarira
rèhning mêntas andon lêlana ing wukir
angayêm-ayêm raga

sumawana Prabu Praswapati
nyuwun ngaso ngayêmkên sarira
samya mêntas kasorane
linilan Sang Aprabu
Praswapati angênyapuri
kalawan ingkang garwa
samya suka nutug
mangkana rêkyana patya
matah-matah kang jaga sajroning puri
rinakit tikêl tiga

pasunggatan amaneka warni
saprantine tan ana kuciwa
miwah kang sami lêladèn
pinilih ingkang bagus
tandang-tanduk ingkang mrakati
tan kêna yèn wong tuwa
ngladosi sang prabu
kang linilan mung wong priya
ingkang umur ngalih dasa taun sami
pêkik sambadèng tingkah

para kênya ingkang wontên wingking
angrêrakit busana narendra
nyamping agêm pisaline
sangsangan sêkar arum
lawan gantèn rêrokok wangi
pinilih kang wanita
ingkang ayu-ayu
sami pangawak kancana
asêluran para kênya angrêrakit
anèng pakuwon nata

nging winangsit yya ana kumini
awit saking Sang Prabu Ngastina
dèrèng nêdhêng biraine
mila kênya puniku
nèng pakuwon amung cêcawis
anèng ing pangrantunan
ana kang lumêbu
pasarean naradipa
atatêbah kalawan nyêkar-nyêkari
pagubahaning nata

nendyamantri matah wong sawiji
ngulatêna kalênyêt narendra
yèn wis têrang upamane
karsa iswara mau
enggal-enggal dipun cawisi
nanging sri ing Ngastina
têksih wantah tuhu
kang ginêlung mung kadibyan
kanuragan kalawan guna kasêktin
mila tan antuk karya

môngka iku karsane ki patih
pinrih krasan Prabu Dipayana
anèng Gilingwêsi bae
yya kongsi karsa kondur
mring Ngastina dipun lêlali
rèhning nata taruna
wantah karsanipun
mêkatên klêthêking patya
môngka krasan Sang Aprabu Parikêsit
anèng ing Gilingwaja

pakolèhe karsane ki patih
Gilingaya dadi binathara
pra ratu kiwa têngêne
kèdhêp mring nagrinipun
dadi gêdhe ing Gilingwêsi
gênti ingkang carita
patih osikipun
rèhning wus antara môngsa
ngayêm-ayêm sarirane para aji
anuju dina Sukra

ingaturan Prabu Parikêsit
lênggah marang madya dhatulaya
kadya nalika rawuhe
sang prabu têdhak sampun
nèng kadhaton satata sami
lan Prabu Praswapatya
lawan garwanipun
putra kalih wurinira
kang nèng ngarsa ananging kapara têbih
iku rêkyana patya

pra bopati tan kalilan nangkil
lalênggahan anèng jroning pura
Sang Praswapati karsane
mêdharkên pakêmipun
ingkang isi carita gaib
dene pakêm punika
sampun salah sêngguh
pakêm iku têmbung Buda
lamun Arab kitab jênênge sayêkti
êbuk têmbung Walônda

samantara Prabu Praswapati
manêmbrama têmbung manuhara
marang iswara tamune
sang pramèswari prabu
anambrama marang sang aji
Sang Prabu Dipayana
suka kang tinêmu
amangsuli ing pambagya
têmbung arum prasaja tanduking liring
lir madu pinusthika

matur dhêku Prabu Praswapati
dhuh pukulun sang prabu taruna
amba ngaturkên gancare
elok cariyosipun
wontên pakêm kawula gusti
Sang Prabu Praswapatya
ngliring patihipun
dyan nendyamantri tumanggap
ngunjukakên pêthèn mas rinêngga adi
dene rêtna di mulya

tinampenan ririh mring sang aji
gya sinorog ingkang pêthèn êmas
katon mancorot bukune
kinêmbang êmas lurung
kyana patih mundur tumuli
nanging Sri Praswapatya
tan kaparêng tuhu
mring undure kyana patya
kinèn nyêlak anèng ngarsane sang aji
yya kongsi têbah-têbah

ingkang pakêm ingasta tumuli
gya binuka tinon citranira
wus kapanggih bêbukane
matur marang sang prabu
kalilana ulun miwiti
carita pakêm amba
ingkang adi luhung
ngêmot sagunging carita
pra Pandhawa kalawan lêluhur mami
cariyos warna-warna

angandika Prabu Parikêsit
paman prabu iku pakêmira
ana kang muni tulise
para lêluhur ingsun
caritane eyang ing nguni
duk kala timurira
ing lêlakonipun
Pandhawa lare ranira
pakêm iku mungguh rasane tyas mami
tan susah sira waca

caritakna kewala prayogi
sabab sira wus cakêp sadaya
manawa paman kêlalèn
bukaa pakêmipun
sabab paman kabèh wus apil
mèsêm Sri Gilingaya
alon aturipun
pukulun lêrês paduka
sajatose kathah kang ulun apili
pakêm sinèlèh sigra

nèng luhure pêthi êmas adi
pakêm iku pan maksih binuka
nèng ngarsanya sang pamase
Sri Gilingaya matur
dhuh pukulun sri narapati
kang jumênêng Ngastina
buyuta sang prabu
Sang Sri Pandhu Dewanata
langkung bagus kaunang-unang ing bumi
kêkês satru durtama

awit saking tan wontên tumandhing
angêmbari prawiraning yuda
iku saking kasêktène
triloka miris takut
mila agêng Ngastina nagri
jajahan langkung wiyar
dados nagri agung
ratunipun binathara
kuncup kabèh pra ratu ing kanan kering
nyêmbah marang Ngastina

ngaturakên bulubêkti sami
para nata kang nguncupkên asta
mila kasusra prajane
nanging eyang ta prabu| dèrèng darbe putra sawiji
sangêt dènnya duhkita
kapengin sêsunu
Prabu Pandhu Dewanata
karsanira cangkrama ing wana wukir
saking kasêngsêm putra

patih miwah pra nayaka ngiring
ingkang rayi Dyan Arya Widura
pra santana kathah dhèrèk
ascaryan karsa prabu
anênumpu anèng wanadri
kathah lêlangênira
anèng wana agung
ing panuju ari masa
wontên singa gembong agênge nglangkungi
nuju pasi-pasihan

rêruntungan singa gembong kalih
ingkang èstri tansah cinangkraman
dinêlêng marang wong akèh
sinurak ginaguyu
marang wadyabala narpati
sang singa nora kesah
tan ajrih satuhu
marang wadya ing Ngastina
saking dene ramene ingkang nyuraki
kapyarsa sri narendra

Prabu Pandhu angandika aris
apa ingkang dadi rame ika
wadyabala surak rame
apa kang dadi guyu
ingkang rayi umatur aris
nêmbah Radyan Widura
dhuh jêng kaka prabu
wontên singa pêngantenan
botên wigih dinulu sakèhing jalmi
mila dadya gêguywan

wontên gampèng gampang dèn tingali
cêlak grumbrul ngajêngakên guwa
tan angèl tinon ing ngakèh
dènnya kakahan kukuh
kêkêt kèkèt tan kungkah-kangkih
mila anggung sinurak
mring wadyabala gung
punika katon anglela
tan kalingan lang-alang lan kali-kali
sing ngriki katon ngegla

Prabu Pandhu mèsêm aningali
wikridita dènira sanggama
tan ganggam tiningal ngakèh
satuhu karya ngungun
pratingkahe angiming-iming
sakêdhap aluwaran
nuntên lêkas lulut
Prabu Pandhu Dewanata
langkung gawok solahe sima kêkalih
akarya lingsêming tyas

Prabu Pandhu angandika aris
marang abdi kêkasih ranira
Ardapuwa lan arine
Powarda namanipun
kinèn gêsah singa kang laki
tandya ki lurah kêmbar
sandika turipun
nêmbah kalih nulya mintar
mring gèn singa wus cêlak anggêsah wani
kalawan binalangan

kang sardula tan sêdya gumingsir
enak-enak dènnya asanggama
ki lurah pêgêl manahe
nyandhak talêmpakipun
lurah kalih arsa numbaki
mèh kari gêcosira
ki lurah tinubruk
kêna karo barêng rêbah
gya binêkuk tyang kalih sarêng ngêmasi
sigra lêkas sanggama

Prabu Pandhu kagyat duk ningali
kang kêkasih binêkuk ing singa
kêkalih sarêng patine
sardula tansah lulut
karya ewa rasane ati
krodha Sang Dewanata
ngasta langkapipun
sinungan jêmparing sigra
pan ingêmbat ardacôndra cawang kalih
ginalih sagêd bancang

sigra lêpas saking gandhewa di
kadya kilat lampahe warastra
kacundhuk karo sirahe
gumêbrug lajêng lampus
wikridita bangke tan kèksi
musna tanpa karana
ngungun sang aprabu
nanging sinamun ing tingkah
Prabu Pandhu Dewanata têdhak aglis
marang ing pacakraman

tan cinatur solahe sang aji
anèng pacangkraman têngah wana
tan kathah sukarênane
manggung kacuwan prabu
lajêng kondur sri narapati
kang dhèrèk botên ewah
pêpak kang bala gung
patih lan para bopatya
pra santana kang rayi tan kênatêbih
Arya Yama Widura

kondurira jêng sri narapati
sampun ngancik ing kikising kitha
nanging sang nata karsane
nitih turangganipun
agêm nata kang rata rukmi
tan karsa nitihana
kinon anèng pungkur
mila rêndhêt lampahira
sang aprabu eca ngangkahkên turanggi
nyirig kanang turôngga

Sang Aprabu Pandhu aningali
kang kukila andon anèng êpang
kukila anèh rupane
sang nata nulya laju
dèrèng têbih tindak narpati
manuk iku katingal
anèng ngarsa prabu
mencok nèng wit pinggir marga
êpang manglung pinggir dalan dèn encoki
katingal bêbundhêlan

kawistara kêkalih kang pêksi
pêpasihan nulya don asmara
sang prabu laju lampahe
wus têbih sang aulun
pêksi anèh katingal malih
anèng ngarsa narendra
kagyat Prabu Pandhu
duka nyandhak kang gandhewa
manuk iku linêpasan ing jêmparing
sawêg andon asmara

dibyaning kang môncawarni
nêdhênge asmaragama
kêna jêmparing kalihe
karo kuwandane sirna
nulya na gara-gara
angin agêng gumarubug
udan dêrês aliwawar

aliwawar anèng langit
ngrêgancang lan carat warsa
muriring kang mulat kabèh
saking kêkêsing kang manah
mangkana gara-gara
saya dangu katon surut
tumarontong antariksa

riris dhawahipun aris
mung kêpyur-kêpyur kewala
dangu-dangu ilang kabèh
ana katon sanalika
jawata rong kêmbaran
ingkang mindha manuk wau
lawan ingkangmindha sima

ngandikanira rum manis
kaki prabu wruhanira
ingkang warna manuk ingong
ingkang rupa wikridita
jawata ariningwang
padha suka andon lulut
cangkrama lan garwanira

sira têka wani-wani
gawe cuwa asmarèng tyas
sira kuwalêsan têmbe
kênèng gêla kaya ingwang
mung iku wêkas ingwang
musna jawata puniku
ngungun Prabu Dewanata

sakalangkung miris tistis
mirêngkên dukane dewa
susah sungkawa sang katong
kondur ing tyas wirandhungan
praptèng kadhaton sigra
dhawuh bubarkên kang wadu
kang dhèrèk klilan muliha

kang wadyabala wus mulih
kacarita sri narendra
saking sangêt gêng susahe
utusan marang Gandara
ngaturi ingkang raka
Drastharastra Sang Aprabu
tan kacatur lampahira

duta Ngastina wus prapti
ngarsane Prabu Gandara
aglis nêmbah lon ature
dhuh pukulun sri narendra
ulun môngka dinuta
ing rinta jêng sang aulun
Prabu Pandhu Dewanata

paduka dipun aturi
rawuha nagri Ngastina
narpendra sangêt onênge
Sang Aprabu Drastharastra
ngandika mring utusan
ingsun onêngku satuhu
marang yayindra Ngastina

antarane tigang ari
ngasone wadya Ngastina
nulya budhal sang akatong
sira Sang Prabu Gandara
kêbut sawadyakuswa
utusan Ngastina wau
dhinawuhan anèng ngarsa

ing marga datan winarni
wus prapta nagri Ngastina
Prabu Pandhu mêthukake
rawuhira ingkang raka
nulya arêrangkulan
satata lênggah sang prabu
anèng tarup wêwangunan

mangkana Sri Praswapati
mriksani wanci wus êlat
dinuga sri nara katong
sampun sayah gyannya lênggah
matur Sri Gilingaya
marang Ngastina Sang Prabu
dhuh anggèr rèhning punika

sampun dungkap lingsir wêngi
sumôngga samya bibaran
manawi parêng sang katong
dugèkkên caritanira
eyang buyut narendra
benjing-enjing ulun matur
andugèkkên kang carita

kaparêng Sri Parikêsit
sigra prasamya bubaran
ing wanci sontên sang katong
lênggah malih kados adat
Sang Prabu Gilingaya
dhêku alon aturipun
dhuh anggèr Prabu Ngastina

manawi parêng ing galih
amba dugèkkên carita
buyut narendra gancare
manggut Prabu Dipayana
Sang Prabu Praswapatya
mêdhar carita di luhung
duk Sang Prabu Drastharastra

binagèkkên ingkang rayi
Sang Sri Prabu Dewanata
sawuse bage-binage
sinunggata neka warna
samya eca bujana
nutug dènnya dhahar kêmbul
sarampunge dènnya dhahar

kang raka dipun aturi
kondur marang dhatulaya
kapanggih lan garwèng katong
sang pramèswari Ngastina
ya ta Sang Drastharastra
tan lênggana sigra kondur
marang kadhaton Ngastina

wus prapta sajroning puri
pramèswari ing Ngastina
mêthukkên marang sang katong
ngrangkul jêngkuning narendra
Dèwi Madrim kang kiwa
sawusira nguswa suku
Sang Sri Prabu Drastharastra

satata dènira linggih
anèng madya dhatulaya
sawusnya onêng galihe
nêmbah Prabu Dewanata
alon ing aturira
dhuh pukulun kaka prabu
Drastharastra ing Gandara

mila paduka aturi
rawuh praja ing Ngastina
wontên prêlu awigatos
kula mendra saking praja
tapa dhumatêng wana
nyuwun titip kaka prabu
nagari kula Ngastina

kawula sawêg nglampahi
ing karsa Hyang Kang Winênang
garwa amba sakarongron
kalih pisan kula bêkta
têtèki wontên wana
dene jêng kaka sang prabu
sampun kondur mring Gandara

utusana amondhongi
mring garwa kalawan putra
Prabu Gandara lingnya lon
gêlêm yayi prabu ingwang
kotitipi nagara
amung ana wêkas ingsun
yayi aja lawas-lawas

bokmênawa dina buri
kurang prayoga ing lampah
nata Ngastina matur lon
sampun mawi wancakdriya
kula lawan paduka
datan wontên manah klèntu
ing wingking sintên wuninga

rêmbag punika wus dadi
pinêndhêt gancanging kôndha
Prabu Drastharasta age
utusan mondhongi garwa
kalawan para putra
môngka Risang Prabu Pandhu
ngutus bopati têtiga

damêl dhepok ing wanadri
aran wana Margamulya
wus budhal barêng angkate
mring Gandara lan mring wana
gancange kang carita
Dèwi Gêndari wus rawuh
anèng ing nagri Ngastina

lan putra Korawa sami
utusan kang saking wana
ingkang sami damêl dhepok
sampun wangsul mring Ngastina
mèh kadya bêbarêngan
sampun matur Prabu Pandhu
ing asrama sampun dadya

rawuhe Dèwi Gêndari
pinêthuk marang sang nata
kalawan pramèswarine
gapyuk lajêng rêrangkulan
sami onêng-onêngan
Dèwi Madrim datan kantun
lawan Kunthi nalibrônta

sampun sami tata linggih
Prabu Pandhu Dewanata
angaturakên pambage
marang pramèswarinira
kang raka ing Gandara
lawan paring pambagyèku
dhumatêng Dyan Kurupatya

Dursasana lawan malih
sira Radyan Kartamarma
sawêg têtiga putrane
Sang Aprabu Drastharastra
Sang Prabu Dewanata
pamit mring raka sang ayu
sang pramèswari Gandara

Bok Ayu Dèwi Gêndari
kula pamit badhe mendra
marang ing wana dhêdhepok
garwa kalih kula bêkta
tapa dhumatêng wana
amung kula titip bakyu
karaton kula Ngastina

kagyat Sang Dèwi Gêndari
anauri pêgat-pêgat
drawaya mêtu êluhe
sêrêt wijile kang sabda
dhuh yayi wêkas ingwang
enggala tumuli kondur
ayya suwe anèng wana

pramèswari Dèwi Kunthi
kalawan putri Mandraka
sami pamit mring sang sinom
pramèswari kalihira
kumêmbêng waspanira
Dèwi Gêndari gya muwus
saking ngêrêsing wardaya

rawuhe Dèwi Gêndari
wontên nagari Ngastina
sangang dintên sang akatong
Prabu Pandhu Dewanata
masrahkên kang nagara
kabèh ing saisènipun
dalah para wadyabala

Arya Widura wus ngrakit
joli kalihan jêmpana
turôngga agêm sang katong
sampun rumanti sadaya
sigra matur rakendra
sawega sadayanipun
Prabu Pandhu sukèng driya

lajêng pamit mring raka ji
Sang Aprabu Drastharastra
kalilan lajêng budhale
tan cinatur anèng marga
prapta ing padhepokan
têdhak sanggar Prabu Pandhu
pra garwa nèng pasanggrahan

nutug gyan muja sêmèdi
sigêg gantya cinarita
nagri Ngastina kocape
nagara gung tanpa sama
murah saliring barang
nagri kuncara kasuwur
mring praja liyan nagara

sarêng tinilar sang aji
Prabu Pandhu Dewanata
katingal alum prajane
sarupa nagara lara
sanggyaning têtuwuhan
datan mulat Prabu Pandhu
susah prihatin sadaya

pitik iwèn kêbo sapi
jaran gajah padha susah
mèlu prihatin ratune
wadyabala nora beda
sami ruditanira
carita prabu kang kantun
Drastharastra langkung susah

dènnya galih ingkang rayi
Prabu Pandhu Dewanata
panuwunipun sang katong
enggal antuka nugraha
kondur marang Ngastina
mung punika ciptanipun
botên melikkên Ngastina

sampuning alami-lami
Radèn Sangkuni winarna
mêdal osikipun awon
matur marang ingkang raka
Sang Prabu Drastharastra
yèn kaparêng sang aprabu
winakilna mantrimuka

matur sapisan ping kalih
ngantos rambah kaping tiga
sang nata mêksa tan awèh
Sangkuni darbèni akal
rêmbag lan putra nata
Dyan Kurupati sang bagus
lawan Radèn Dursasana

kathah ature Sangkuni
dènira ngadoni akal
murih sagêde kalakon
saking sagêd ngumandaka
putra kalih punika
dhasar têksih sami busuk
dèrèng sumêrêp lukita

mila Rahadyan Sangkuni
gadhah karsa kang tan arja
wiwit ing kala waune
Rahadyan Sangkuni ika
pêrang lawan sang nata
kinêmpit mring Prabu Pandhu
mêgap-mêgap mèh palastra

trêngginas Dèwi Gêndari
ngrangkul padane narendra
nyuwunakên apurane
mring ari Rahadèn Suman
ature kathah-kathah
Prabu Pandhu botên keguh
matur malih sang lir rêtna

mring Prabu Pandhu sang pêkik
makatên ing aturira
dhuh Prabu Pandhu sang katong
kula dados lintunira
kawula amawongan
sakarsa paduka manut
lintunipun adhi kula

yèn ngantos pêjah Sangkuni
ingkang abdi kantun lola
awit kakang kula katong
prang lawan paduka pêjah
Sang Prabu Dewanata
lilih ing tyas wêlas dulu
marang Dyah Gêndari Rêtna

gènnya ngêmpit Dyan Sangkuni
inguculakên saksana
Sangkuni mèh dados layon
dhadha gèpèng sawatara
pundhak kalajêng nyangkrang
napasipun mêlar mingkus
mele-mele ilatira

Sang Rêtna Dèwi Gêndari
sarêng priksa kang mangkana
jêrit nungkêmi padane
dhumatêng eyang paduka
Sang Prabu Dewanata
kathah-kathah aturipun
wêlas prabu ing Ngastina

Radèn Suman dèn jampèni
dhatêng eyang padukendra
amung pinaringan kêcoh
sapisan nir kang mêmala
waluya sanalika
nanging warnanipun bagus
Dyan Suman ical sadaya

punika Radèn Sangkuni
gyannya sangêt ngônta-ônta
dhatêng eyang ta sang katong
môngka rumuhun Dyan Suman
ing warna langkung pelak
baranyak sarira lurus
baguse lir Radèn Sômba

mila sangêt dènnya runtik
nanging sagêndhing kasoran
twin buyut paduka katong
Sang Aprabu Dipayana
kalangkung sukanira
miyarsakkên aturipun
Sang Aprabu Praswapatya

dhasar Prabu Gilingwêsi
dhèmês cucut yèn ngandika
kang mirêngkên guyu kabèh
pramèswari Gilingaya
pinathêt gujêngira
ki patih guyu tumungkul
saking ajrih mring sang nata

Sang Aprabu Praswapati
miyat wanci dèrèng êlat
miwah risang nara katong
sêmu trustha yèn lajênga
tanggap Sri Gilingwaja
dumugèkkên criyosipun
Dyan Sangkuni karsanira

Dyan Sangkuni dhasar wasis
prakara kang mrih tan arja
ananging bangêt wêrite
tan kawiyak somèng jalma
sêrike mring sang nata
sasape trêsna kalangkung
mring Sang Prabu Dewanata

mila kaponakan kalih
tan wontên nglagawèng driya
Kurupati lan arine
sami amangayubagya
sami munjuk kang rama
yèn Sangkuni aturipun
prayogi dipun turuta

Drastharastra Sri Bopati
kaledhon panggalihira
siyang dalu dipun gonjèng
putra lawan pramèswara
Sangkuni tinurutan
winisudha sang aprabu
dados wakil mantrimuka

panatane Dyan Sangkuni
marang nagari Ngastina
putrane para bopatos
para mantri sutanira
winisudha sadaya
waradin têkyan wong pikul
sadaya manahe eca

mila manahe bopati
kalawan panêkarira
suyut asih sadayane
tan wêruh yèn kênèng gêlar
amung Arya Widura
ingkang wicaksana tuhu
priksa karsane Dyan Suman

nanging tan karsa mancahi
awit Sang Arya Widura
karêm mandhita karsane
datan karsa munasika
tingkahe Arya Suman
narimah tyase sang bagus
wus pinacak adipatya

marang kang raka ing nguni
sinungan nagri piyambak
nanging alit karatone
sêdhênge mung adipatya
padhane ing Ngawôngga
Banakêling Banjarjungut
lênggah pangran adipatya

mangkana ing lami-lami
pramèswari ing Ngastina
garwanira sang akatong
Prabu Pandhu Dewanata
kondur marang Ngastina
Dèwi Kunthi namanipun
dèn dhèrèkkên putra gangsal

jujug kadhaton sang putri
lajêng sowan raka nata
nungkêmi pada sang katong
aturipun mêgap-mêgap
tansah dènnya udrasa
langkung kagyat sang aprabu
mirêng tangise wanita

môngka wuta sang nêrpati
gugup Prabu Drastharastra
inggal nimbali garwane
Dèwi Gêndari gya sowan
dhinawuhan rakendra
têmonana dhêhayohmu
apa nyata arinira

Nalibrônta nini Kunthi
dene iki gawa anak
lêlima môngka patute
kang têlu saka rinira
Sang Kunthi Nalibrônta
kang loro patutanipun
Dèwi Madrim pramèswara

aja dadi tyasmu yayi
ingsun iki tinitipan
nagara mring ari katong
mula sun titipariksa
yya kongsi kasamaran
yèn têlik kang marasandu
Dèwi Gêndari turira

manawi pamanah mami
yayi dèwi pramèswara
inggih punika warnane
yayi Kunthi Nalibrônta
sawusira mangkana
kang rayi nulya rinangkul
anjêrit sarwi karuna

Dewabrata Sang Maharsi
nuju tuwi ing Ngastina
mriksa rawuhe sang sinom
sakêlangkung wêlasira
Sang Prabu Drastharastra
matur marang maha wiku
tan pêgat aturing nata

dados matur sang prabu mring maha wiku
dhuh rama sang maha rêsi
sumôngga kawula manut
rèhning kula amung darmi
dipun pasrahi kadhaton

Rêsi Bisma alon pangandikanipun
prayogane sun takoni
padha piyarsakna prabu
Drastharastra Narapati
matur sumôngga kemawon

Rêsi Bisma nimbali sang rêtnaning rum
pramèswari Dèwi Kunthi
dikaporèng ngarsaningsun
pramèswari majêng ririh
sang rêsi ngandika alon

Nini Kunthi kayaparan wartanipun
anak prabu sri bopati
binathara kaki Pandhu
duk anèng dhepok wanadri
wêlinge ingkang wigatos

pramèswari Ngastina nêmbah umatur
dhuh pukulun maha muni
utawi jêng kaka prabu
Drastharastra Narapati
kawula matur sajatos

lawan sira yayi Arya Widurèku
rungunên pitutur mami
lan paduka nimbok ratu
Gandara sang pramèswari
ulun amêdhar cariyos

dhuh pukulun botên sagêd matur galur
rèhning amba tiyang èstri
cêkakan kewala cukup
samangke kula wiwiti
anggèn kawula cariyos

rawuhipun pasanggrahan kaka prabu
Pandhu Dewanata nguni
nèng sanggrahan botên dangu
lajêng kewala sang aji
lumêbêt sanggar kemawon

dhaharipun sabên dintên amba kintun
amung sabên pitung ari
Prabu Pandhu karsa kondur
nyare sadalu saari
wontên pasanggrahan katong

laminipun amba kintên kalih taun
ri paduka narapati
paring pangandika arum
bingah sêmuning panggalih
makatên dhawuh sang katong

yayi Dèwi Kunthi ingsun paring wêruh
dhawuhe Hyang Kang Linuwih
kaparêng panuwun ingsun
sira bakale garbini
kaping tiga têmbe miyos

lanang kabèh iku yayi bagus-bagus
pinaringan guna sêkti
prawira môndra dibya nung
satru tama kêkês atis
saking wirotamèng tanggon

yayi pramèswari Dèwi Madrim besuk
sira pinaringan siwi
loro lanang warna bagus
padha wirotamèng jurit
iku dhawuhe Hyang Manon

Prabu Gilingaya miyat wanci sampun
antaraning lingsir ratri
matur marang sang aprabu
Naranata Parikêsit
dhuh anggèr sri narakatong

benjing-enjing dinugèkkên criyosipun
bibar samangke prayogi
rèhning sampun sami lêsu
kaparêng Sri Parikêsit
bibaran prasami manggon

enjingipun Praswapati Sang Aprabu
karsa lênggah môncaniti
amranata wadya agung
kados adatira nguni
sarêng sontên sang akatong

dugèkakên cariyose Prabu Pandhu
dhuh Gusti Sri Narapati
Dipayana amba matur
gancaripun pakêm adi
makatên ingkang cariyos

yayi dèwi pramèswari karonipun
padha mujaa sêmèdi
nanging ayya sira sêngkut
sawatara iku bêcik
êmpaning pikir tan dhompo

ingsun yayi nora kêndhat anyênyuwun
patrape kaya kang uwis
lajêng sami anyênyuwun
nèng sanggar langgatan adi
lami-lamining lêlakon

kula katon garbini ingkang rumuhun
sampun dumugi ing wanci
babar mêdal jalu bagus
gara-gara gêgirisi
sadayanipun kang uwong

sami dhawah saking palinggihanipun
kantu kantaka sayêkti
nanging amung tigang pangu
sabyakta eraming galih
rayi paduka sang katong

kaping kalih ingkang dados elokipun
wiwit mêdal jabang bayi
sampun wontên gêlungipun
môngka warni gêlung kêling
kados ukêle pra katong

lami-lami lare mindhak agêngipun
gêlung kêling mindhak ugi
satimbange agêngipun
kalawan ingkang darbèni
sêdhêngan kalamun tinon

kaparingan nama dening kaka prabu
Puntadewa sang apêkik
walagang putra pambayun
sarta botên nate sakit
wiwit tan nêsêp mring uwong

amung nêsêp jêmpol lan darijinipun
mila datan kênèng sakit
tan antawis laminipun
kula anggarbini malih
sampun dumugi sêmados

mêdal jalêr kiyêng kiyat warni bagus
nalikane badhe mijil
mawi nywara gêrêng asru
kawula langkung mêngkirig
ajrih kawula kêpatos

bokmanawi warni buta tansah giyuh
sarêng mêdal jabang bayi
angin pôncawara lesus
gara-gara gêgirisi
punika langkungkuwatos

awit saking gurda gêng sêmpal kapikut
mawut wrêksa alit-alit
pêtêng dhêdhêt mawa têdhuh
mèh kongsi satêngah ari
gènira pêtêng kang dhepok

ing samangke sampun pulih buwana gung
padhang kadi nguni-uni
bingah kaka Prabu Pandhu
jabang bayi dèn parabi
Radèn Bratasena anom

lami-lami walagang sira sang bagus
kalis sagunging sêsakit
dene wontên anèh tuhu
tan sama padhaning jalmi
kuku asta kacariyos

atos landhêp mingis lir gêgaman ampuh
tan kenging dipun kêthoki
angandika Prabu Pandhu
benjing lamun mangun jurit
wus rampung kuku kemawon

gadhah watak brangkêlo budine lurus
sapa ala dèn alani
yèn bêcik malês rahayu
Rêsi Bisma mariksani
mring radèn kang cinariyos

ingkang mirêng sadaya kalangkung ngungun
dene anganèh-anèhi
kayaparan dadinipun
kang mêsthi kalangkung bêcik
gone ngiyasani yêktos

nglajêngakên Dèwi Kunthi aturipun
dhuh rama Hyang Maha Muni
lan Gêndara kaka prabu
sampuning kang lami-lami
ulun idham-idham awor

anggarbini malih angsal pitung tèngsu
sabên dalu amba ngimpi
pra jawata sami rawuh
sabên dalu ganti-ganti
kalih wulan botên towong

pra jawata sadaya paring dhêdhawuh
ing suraosipun sami
putramba kang ulun kandhut
mêdal jalêr kang bêbayi
lir Hyang Asmara sayêktos

diwasane dadi kondhanging kêkidung
aja manèh kang pawèstri
yèn noraa padha gandrung
sanadyan wong lanang ugi
kasêngsême lir wong wadon

lamun miyat marang putranira besuk
sambada prawira sêti
kinasih mring jawata gung
môngka sugih garwa putri
kyèh widadari ambojo

sarêng dungkap masa panggarbininingsun
lair ingkang jabang bayi
wontên teja tan malêngkung
inggile mèh sundhul langit
jawah sêkar ting talêpok

lawan wontên gônda mulêk ngambar arum
jawata lan widadari
kèh mudhun sami têtulung
ngurmati kang jabang bayi
samya gêganjar kang miyos

Prabu Pandhu paring pêparab kang sunu
Sang Bagus Radyan Pamadi
gih Arjuna Pandhusunu
Radyan Janaka winêgig
pra pandhita samya rawoh

andongani mêmuji sadayanipun
kalis sagunge sêsakit
walagang kang cahya mancur
kang amba pangku puniki
lare kang ulun cariyos

kados sarêng tab-untaban lan sang ayu
pramèswari Dèwi Madrim
bobot sarêng lawan ulun
pantaranipun Pamadi
duk rikalanipun bobot

Dèwi Madrim kantun ing pambabaripun
mêdal kêmbar jalu sami
warnanipun langkung bagus
duk rare punika lair
kang sasôngka katon loro

Pintèn Tangsèn namane rahadèn bagus
walagang tan kênèng sakit
lami-lami para sunu
samya dêmolan kang wanci
rukun rêruntungan tinon

sakalangkung ascaryanira sang prabu
malah sampun angraosi
karsanipun badhe kondur
marang Ngastina nêgari
benjing wulan ngarsa mawon

dintên tanggal punika dèrèng kapetung
utawi sampun angrakit
badhe angsal-angsalipun
kagêm kondur mring nagari
ingkang anèh kewan sato

dèrèng kongsi jangkêp angsal-angsalipun
sang iswara kênèng kingkin
makatên ngandikanipun
môngka kang dados wawêling
ingsun yèn tumêka layon

sutanira kabèh padha jakên kondur
marang Ngastina nagari
aturna mring kakang prabu
Drastharastra Narapati
turutên apa kang dhawoh

yayi Kunthi sira yya sulayèng kalbu
lan kakang sri narapati
lan dhawuhe rama Wiku
Abiyasa lawan malih
mituhua kang sayêktos

mring dhawuhe rama Dewabrata Wiku
paranpara maha muni
têlasing rèh dhawuhipun
Prabu Pandhu lajêng lalis
Dewi Madrim tumut layon

ingkang sawa kêkalih sampun katunu
nèng pancaka langkung asri
jiwa jisim sampurna wus
lajêng ulun sowan mriki
kula sumôngga kemawon

para sêpuh giyuh kumêmbêng ingkang luh
mangkana Sang Mahamuni
Dewabrata osikipun
kuwatir marang Sangkuni
lêlabête tyas kang awon

prayogane pinondhongan mring wismèngsun
gampang ing wuri pinikir
sêdhêng ingsun bisa rêmbug
marang Muniworèng wukir
Saptarêngga wiku totos

ngrumiyini Muniwara sabdanipun
anak prabu narapati
Drastharastra karsaningsun
Pandhawa lan Dèwi Kunthi
sun pondhongi wismaningong

nèng Talkôndha rèh Pandhawa têksih timur
yèn diwasa besuk gampil
apa sakarsanta manut
Drastharastra ngandika ris
inggih sumôngga kemawon

Kyana Patih Sangkuni lon aturipun
lêrês risang maha muni
yèn mangke sumilih ratu
anèng Ngastina nagari
dèrèng diwasa sayêktos

nagara gung ratunipun têksih timur
punika mutawatosi
nadyan pra santana agung
punggawane wira sêkti
nanging tan prayoga yêktos

sampun kumpul rêmbag rimbagane sêpuh
ibu lan Pandhawa aglis
binêkta sang maha wiku
Risang Dèwibrata Rêsi
sanalika lajêng bodhol

nèng Talkôndha Pandhawa lawan kang ibu
langkung dènnya mukti sari
dèn êmong marang sang wiku
angungkuli pra narpati
pangêmonge sang palunggoh

awit saking Dewabrata Sang Awiku
dadya paranpara wukir
para nata kabèh takut
bisa gawe narapati
têtêp angungkuli katong

Rêsi Dewabrata ing sakarsanipun
kalakon padha tumuli
ngrusak nata gawe ratu
pangwasane gêgirisi
saking wirotamèng kewoh

milanipun Pandhawa winulang sagung
kagunan lawan kasêktin
bisa ajur-ajèr lêmbut
wus êntèk sagung kasêktin
Dewabrata Wiku katong

mring Saptarga Abiyasa kang rayiku
rêmbug rimbagane dadi
Pandhawa kinarya ratu
nèng Ngastina kang nagari
Bagawan Biyasa anon

mèsêm matur Abiyasa Sang Awiku
kakang Dewabrata Rêsi
môngga ngatas dewa luhung
karsanta têka agampil
yèn wus parêng dewa katong

Rêsi Dewabrata tan sawalèng kayun
sigra ngambil toyastuti
kêkalih sampun têturuh
minggah marang sanggar ririh
wiwara tinutup karo

dèrèng lami sang pandhita kalihipun
sarêng dènnya antuk wangsit
sang rêsi kalih wus rêmbug
sêdhakêp ambrêbês mili
saking wêlas mring sang anom

dèrèng kenging Pandhawa yèn ngadêg ratu
anèng Ngastina nagari
inggih kenging madêk ratu
Pandhawa liya nagari
kêdah tinumbas rêkaos

têgêsipun kêdah babat wana agung
iku dènnya madêk aji
besuk ngalih nagara gung
ing Ngastina praja adi
ngalih gon boyong kêdhaton

kudu nganggo panggil prang gêdhe ing besuk
Bratayuda dèn arani
dadyakkên suka dewa gung
tan kêna dipun owahi
pinasthi tan kêna menggok

sadayèku dhawuhe jawata luhur
mila para maha muni
ing tyas karêrantan tuhu
Dewabrata nyuwun pamit
wus linilan enggal bodhol

tan cinatur ing marga dènira kondur
wirandhungan anèng margi
saking sangêt susahipun
Dewabrata Maharêsi
ing Talkôndha sampun rawoh

jujug marang ing sanggar gya tutup pintu
pitung dina pitung bêngi
sang wiku antuk pitutur
mêdal saking sanggar ririh
pra Pandhawa sowan gupoh

angabêkti marang risang maha wiku
Pandhawa kinêmpit-kêmpit
rinangkul lungayanipun
sadaya aganti-ganti
sawusira tata lunggoh

pinaringan wahyu kanugrahanipun
saking dènira sêmadi
paringe jawata luhung
dèn êtrapkên siji-siji
wus rampung nugraha manggon

sira ikuPuntadewa putuningsun
pinasthi dadi narpati
nanging dèn sarônta kulup
Bratasena sira kaki
pikirmu lir dhandhang yêktos

