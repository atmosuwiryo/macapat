tan kawarna ing laminya mangkin
kang kocapa Jêng Sultan Mataram
miyos tinangkil wadyandhèr
munggèng ngarsa sang prabu
wontên abdi dalêm kang nami
nênggih pun Gêniroga
wus jinunjung lungguh
ran Tumênggung Endranata
Kangjêng Sultan nulya angandika aris
mring Mangunonêng agya

Mangunonêng adandana aglis
ing ayuda sira angluruga
mring Surabaya dèn age
sakèhe wadyaningsun
iya sira ingkang angirid
Mangunonêng wotsêkar
sigra budhal sampun
Ki Ngabèi Katawêngan
Dêmang Yudaprana sampun awotsari
sadaya sampun bidhal

wong Mataram wus abudhal sami
lampahira marang Surabaya
tan kawarna ing lampahe
prapta ing Japan sampun
ing Têrusan dipun pondhoki
bangawan sinangkrahan
pan sarwi binêndung
kang mili mring Surabaya
ingurugan bêbathang lan kolang-kaling
dadya wong Surabaya

nora nana toya kang binukti
singa ngombe banjur dadi lara
awatuk lara wêtênge
mantri samya arêmbug
wênèh ana kang ngajak jurit
ana ngajak têluka
ngriku sampun katur
mring Dipati Surabaya
sinewaka dening ingkang para mantri
ngabèi lawan arya

pra dipati tumênggung dipati
pêcattôndha rôngga lawan dêmang
wus samya anangkil kabèh
mapan sampun umatur
kang sapalih angajak jurit
sêparo ngajak têpang
kèmêngan tyasipun
Adipati Surabaya
wau ingkang datansah angajak jurit
lumaku ingabêna

wadya Surabaya kabèh angling
Tambakbaya maksa kumawawa
amêthukakên jurite
yèn mênanga karuhun
pêsthi unggul dènira jurit
duk mêksih anèng Pajang
ing pangrasaningsun
wong mati angajak-ajak
Tambakbaya bêburone wong Matawis
pasthi agawe ala

ki dipati kèmêngan ing galih
dipun raos lêrês ingkang mojar
angajak têpunga mangke
dèn rasa ing tyasipun
nanging maksih karasèng galih
isine saya kathah
sakèh wadya kuru
labête lami tan mangan
sakathahe nênggih kang angajak jurit
samya têluk sadaya

mring Mataram samya nungkul bêkti
dadya Adipati Surabaya
awuyungan jro kalbune
ing mangke sêdyaningsun
arsa nungkul marang Matawis
lah putraningsun sira
lumakua nungkul
ingsun pan ora tumindak
putraningsun Mas Pêkik sun gawe wakil
kèringa mantrinira

para mantri samya awotsari
matur dhatêng gusti sang dipatya
pangraos kawula mangke
lah anggèr lampahipun
yèn kawula botên mungkasi
yèn suwawi lan karsa
paduka pukulun
inggih tumindak priyôngga
apanggiha lan Kangjêng Sultan Matawis
supados katrimaa

Adipati Surabaya angling
ingsun wêruh kabèh karsanira
yêkti ingsun ora sae
katêmua sang prabu
ngamungêna putrèngsun iki
Mas Pêkik wus prayoga
dadya wakil ingsun
manira srahkên Hyang Suksma
lara pati langkung karsaning Hyang Widhi
ingsun uwis pracaya

lah Urawan lumakua aglis
iringêna lakune putrèngwang
sira dadi sêratine
anggawaa wong sèwu
lan sagunge kang para mantri
bêktaa kang barana
iki surat ingsun
angsungêna mring utusan
kangjêng sultan kang baris jabaning biting
Mangunonêng wastanya

sigra budhal Rahadyan Mas Pêkik
pan ingiring wadya Surabaya
pan samya tata lakune
rajabrana pinikul
kang pikulan munggèng ing ngarsi
nênggih kinarya ruba
kang badhe anungkul
sapraptaning pabarisan
dèn sêsiwo dening wadya ing Matawis
wong Surabaya ebat

Kyai Dêmang Urawan kariyin
bêkta sêrat tan adangu prapta
anênggih barisan gêdhe
Ki Mangunonêng wau
Ki Urawan dipun panggihi
wus katur suratira
winaca ing kalbu
mangkana ijêmaning srat
lamun têluk Pangran Surabaya nanging
wakil mring putranira

Mangunonêng sigra dènira ngling
iya iku babo karsaningwang
kang sun anti salawase
nanging kuciwanipun
putranira kinarya wakil
Mangunonêng ngandika
priye ingkang rêmbug
mantri sadaya turira
môngsa borong Mangunonêng ngandika ris
gaman padha bubarna

gya Ki Dêmang Urawan wus mulih
sampun matur dhumatêng radyan mas
katarima ing lampahe
Mangunonêng winuwus
pan utusan dhatêng Matawis
angaturi uninga
Surabaya nungkul
enjing wau kawarnaa
sampun bubar kabèh wadya ing Matawis
tuwin ing Surabaya

tan kawarna lampahirèng margi
sampun prapta garêbêg samana
samya arêrêp barise
kawarnaa ing dalu
Mangunonêng lawan Ngabèi
Katawêngan rêmbagan
lan Yudapranèku
Katawêngan sigra mojar
kadospundi Dipati ing Surawèsthi
dene boya lumampah

botên eca suraosing galih
bokmanawa manahe tan lômba
kinarya bujuk putrane
Mangunonêng amuwus
yèn mangkono karsanirèki
prayoga ingutusan
lamun yêkti nungkul
lah iya age nusula
wus utusan Mangunonêng duta mantri
marang ing Surabaya

Dyan Mas Pêkik ambêktani mantri
Ki Urawan kang kinèn matura
kang sangêt mring sudarmane
utusan wus lumaku
tan winarna ngênu wus prapti
nagari Surabaya
Urawan gya matur
sampeyan gusti ngaturan
tumindaka dhumatêng nagri Matawis
sowana kangjêng sultan

adipati agupuh ing galih
wus busana kuda kinambilan
sarwi nutuh sarirane
rumaos lamun luput
datan dhahar rêmbaging mantri
môngsa yèn mangkonoa
galihe anglulun
ingsun têdha ing Hyang Suksma
kangjêng sultan ngapuraa jênêng mami
cupêt baliluningwang

sampun budhal sira Adipati
Surabaya lawan Tambakbaya
andhèrèkake lampahe
Ki Sanjata tan kantun
Adipati Pajang tan kèri
sigêg ingkang winarna
pabarisan agung
anganti ing Pranaraga
Adipati Surabaya sampun prapti
dhatêng ing Pranaraga

gya klêmpakan sagunging dipati
Mangunonêng lawan Katawêngan
Yudaprana sakancane
sami rêrêp nèng ngriku
nênggih nganti karsa narpati
tan antara samana
wontên duta rawuh
mundhi timbalan jêng sultan
wus kêpanggih lawan Mangunonêng aglis
pangeran kang utusan

sampun prapta nênggih Adipati
Surabaya sigra kang utusan
dhawuhkên timbalan rajèng
paduka kinèn wangsul
lawan putra dika Mas Pêkik
dhumatêng Surabaya
dhawuh kang sinuhun
mung Dipati Tambakbaya
kang pinundhut kacaosna mring Matawis
lampahe dipun inggal

lawan sakèhe kang para mantri
Surabaya pinundhut sadaya
kinèn lajênga ing mangke
putra paduka prabu
apan arsa inggih udani
mantri ing Surabaya
dipati tumungkul
datan kuwasa lênggana
ing karsane kangjêng sultan ing Matawis
Surabaya katura

nadyan pati urip ingsun iki
pan sumôngga karsane jêng sultan
datan ngraosa adarbe
tan kawarna ing ênu
Mangunonêng wus dèn timbali
mantuk marang Mataram
sakônca wus daut
sarta mantri Surabaya
myang Dipati Tambakbaya datan kari
tan kawarna ing marga

sapraptane ing Pajang anuli
Tambakbaya sigra pinêjahan
nênggih kalangkung têguhe
tan pasah ing braja gung
ingantêban sela tanapi
datan ginawe rasa
dene pêjahipun
apan binandhulan sela
sinilêpkên ing bêngawan pêjahnèki
Mangunonêng gya mlampah

sampun prapta nagari Matawis
enjing miyos kangjêng sri narendra
pêpak wadya nangkil kabèh
kasaru praptanipun
Mangunonêng munjuk ngarsa ji
manêmbah ing suku sang
salampah wus katur
pinurwa têkèng wêkasan
panungkule Dipati ing Surawèsthi
sampun katur sadaya

myang pêjahe Ki Tambakbayèki
anèng Pajang wus katur sadaya
miwah bêstan mantri kabèh
lan boyongan wus katur
angandika sri narapati
ya sakèhing bêbandan
mantri Surèngkewuh
kabèh padha uculana
lan sakèhe bojone ulihna sami
marang ing lakinira

bêstan sampun sami dèn uculi
bojonipun pinaringkên samya
mring lakine dhewe-dhewe
ngandika sang aprabu
dene karsaningsun ing mangkin
Si Tumênggung Sêpanjang
ingkang ingsun tuduh
ngayumi wong Surabaya
amituhu sagung wadya ing Matawis
jêng sultan malih nabda

lah ta sira muliha dèn aglis
lan si paman anèng Pranaraga
ampirana dipun age
iku mèlua mantuk
mring nagara lawan si adhi
omahna jaban kutha
aja gawa batur
kang kinon anulyabudhal
sampun prapta ing Pranaraga sira glis
pangeran atut wuntat

tan kawarna ing marga wus prapti
Surabaya Tumênggung Sapanjang
angênggèni ing kuthane
pangeran ênggènipun
anèng Rêmpah saanak rabi
ênêngêna samana
kocapa Matarum
Ingkang Sinuhun Ngalaga
ari Soma jêng narpa miyos tinangkil
wus prentah jingga mudha

sampun miyos sri narendra pagêlaran
magêrsari marapit
lêmbing tulup pêdhang
kalawan tumbak tlêmpak
wong anyutra kanan kering
wong priyantaka
anèng ngarsa atêbih

saragêni ajajar ana ing ngarsa
gandera daludag sri
ngriku kang aseba
kapêdhak jagabaya
cakrabane kang nisihi
wadya balabar
sêsêg atumpang wêntis

Panêmbahan Purbaya nèng ngarsèng sultan
prituwin rayi-rayi
Jêng Pangeran Arya
Wiramênggala seba
myang Dipati Singasari
lan Têpasana
sadaya sami nangkil

Ki Dipati Juminah sampun sewaka
prituwin Mangkubumi
Pangran Kapugêran
lawan pangeran dêmang
ing ngriku prasamya nangkil
santana kapya
Dipati Sokawati

Dyan Dipati Balitar sampun aseba
miwah para bupati
nênggih Martasana
lan Prawirataruna
Pulangjiwa wus anangkil
Rôngga Lêlana
myang Radèn Wirasari

Sang Dipati Martapura sampun seba
prituwin Adipati
Pamênangwus sowan
Dipati Pringgalaya
ing ngriku pan sampun maswi
lan Somayuda
Sang Dêmang Malangnakil

Ki Tumênggung Asmaradana wus sowan
myang Radèn Wirasari
Dyan Prawiradona
Rahadyan Towèngsara
Ki Tumênggung Nêbdakardi
Arya Nagara
Sang Arya Dhadhaptulis

Ki Tumênggung Jagabaya anèng ngarsa
lan Riya Mênggala di
Ki Malangsumirang
Ngabèi Nayahita
sira Panji Wirabumi
Astrawadana
Arya Panular nangkil

Ki Ngabèi Radhêgan Somasêtika
Kandhuruhan ing Wêdhi
lan Kartamanggala
lan Kyai Wiraguna
Dipati Sampang wus nangkil
lan Numbakanyar
sèwu cacahing bumi

wong bumija panumping lawan panêkar
ngriku pan sampun maswi
janma gêng sisihnya
prituwin wong asasra
punika kang samya nangkil
pan sampun pêpak
ingkang para dipati

wong Banyumas kêlawan wadya Pasundhan
tuwin bala pasisir
Cirêbon wus seba
lan Dipati Sumêdhang
Barêbês lawan wong Têgil
wadya Pamalang
Wiradesa wus maswi

wong Madiun Balega lan Pakacangan
Kaduwang Jagaragi
Pranaraga sowan
mring ngarsa kangjêng sultan
tan kawarna mantri alit
gêdhong kêparak
wêdananya winarni

Ki Tumênggung Mangunnagara têngênnya
kiwa Ki Suratani
lurah wong kêparak
nênggih Ki Nayagarwa
kaparake kang sasisih
datan kawarna
mantri kang alit-alit

priyayi gung kangasowan anèng ngarsa
Singaranu Dipati
lawan Endranata
Tumênggung Alap-alap
Arya Môndhalika nangkil
Mangunonêngnya
kalawan Rajaniti

kangjêng sultan ngandika mring pra dipatya
apa mulane Pathi
dene nora seba
ing mêngko wus pêpakan
pasisir môncanagari
iya wus pêpak
seba mring ngarsa mami

Ki Tumênggung Endranata awotsêkar
kawula myarsa warti
Dipati Pragola
mangke arsa balika
amungsuh paduka aji
ing karsanira
ngayoni ing Matawis

pan ing mangke sampun sami asiyaga
arsa ngluruk Matawis
pan inggih nagara
ingkang êlèr punika
prasami dipun bahaki
Warung Balora
Grobogan sampun balik

namung Dêmak punika kang mêksih kêkah
prawira angawaki
Nglasêm Pajagungan
sampun têluk sadaya
Juwana dipun bahaki
mring sang dipatya
inggih Pragola Pathi

angandika kangjêng sultan ing Mataram
yèn mangkono kang warti
payo linurugan
Pangeran Purubaya
matur sintên kang tinuding
nglurugi aprang
ngandika sri bupati

inggih uwa Purbaya karsa manira
arsa tindak pribadi
inggih putra dika
adhimas ing Pragola
ing mangke arsa ngayoni
jênêng manira
milane sun tindaki

wong Mataram padha dandana ngayuda
sun budhal benjing enjing
sagung pra dipatya
samya matur sandika
jêng sultan jêngkar tinangkil
malêbèng pura
ginarbêg para manis

kawarnaa enjing anêmbang têngara
orêk wadya Matawis
gya mêpak gêgaman
sampun pêpak sadaya
ing alun-alun abaris
blabar mring pasar
lêlurung kêbak baris

datan kêna lêlurung ngambah wong liwat
jêjêl dening kang baris
miwah kèhing kuda
pirang pandêlêng sinang
lir samodra tanpa têpi
lamun sinawang
kadya prawata agni

gêgamane wong pasisir warna-warna
ingkang binolang kuning
mamas kapurancang
ana kang ponthang pônca
saparan-paraning baris
jawining kitha
jêjêl baris wong cilik

landhehane wong Sampang ponthang-pinonthang
watang sulam nèng ngarsi
kantra rantap-rantap
tulup lêmbing candrasa
tandange samya ngajrihi
kang manah sura
age têmpuh ajurit

lah ing ngriku kangjêng sultan gya busana
nyamping bathik rêspati
lancingan rinenda
pantês rasukan tambal
apaningsêt cindhe wilis
kuluk bêrci mas
tinurut ing kêkitir

sigra miyos orêg wadya ing Mataram
gêgaman dalêm mijil
saragnine tembak
umyang kang tumbak benang
landhehan wêrgu panjalin
sinulam ing mas
gêlathik mungup asri

wong anulup lan magêrsari akapang
côndraswa tamèng tamsir
nyutra kering kanan
towok arakit kantar
rangin sikêpipun kêris
lir yangyang surat
dinulu angajrihi

kangjêng sultan parentahnêmbang têngara
ambudhalakên baris
sigra tinêngaran
budhal baris pangarsa
kadya obah bumi gonjing
swaraning wadya
anguwuh anauri

asauran pangriking kuda lan liman
lir ombaking jaladri
lan kriciking watang
kumrêbêt kang duwajwa
dinulu kagiri-giri
lampahing wadya
lir wrêdu ôngga sasra
sajuru-juru ngèbêki
para sêntana
ingkang lumampah wingking

tan winarna enggale ingkang carita
prapta jabaning taji
laju kang gêgaman
sigra prapta ing Pajang
wong pasisir andhingini
môncanagara
wus ngancin nagri Pathi

kangjêng sultan masanggrahan anèng Pajang
wadya kang andhingini
samya angrêrayah
padesan ing Santênan
kidul gunung dèn boyongi
ingkang abôngga
prasami dèn patèni

wong padesan sama gègèr ngungsi kitha
sarwi atur udani
marang lurahira
ya ta kang kawarnaa
ngriku Ki Dipati Pathi
sawêk sineba
dening sagunging mantri

Kandhuruhan kang munggèng ngarsa dipatya
lawan Ki Sawunggaling
prituwin Sindurja
ingkang munggèng ing ngarsa
myang Raja Mênggala sami
samya pêpakan
Dipati Kulon nangkil

Dyan Tumênggung Binarong lan Mangunjaya
samya munggèng ing ngarsi
anênggih jajarnya
Ki Dêmang Tanpanaha
Ngabèi Carangdosadi
lan Arya Tôndha
myang Radèn Mêgatsari

Pêngalasan lawan Dêmang Jagataka
lawan Ki Windupati
lawan Jayèngrana
tuwin Suraprameya
lawan Rôngga Surèngpati
mantri sêdaya
andêl-andêling Pathi

Surataka lawan Dêmang Martalaya
Ngabèi Jayèngpati
lan Wirabramantya
lan Rôngga Martahita
lan Ki Rôngga Kartapati
Astrawijaya
samya andêling jurit

angandika Pangran Dipati Santênan
mring sagung para mantri
ya ta kawarnaa
kang dadya gègèr jaba
kajinêman matur aglis
inggih kawula
angaturi upêksi

pan dêdamêl Matawis sampun aprapta
têpis wiring ing Pathi
lêbur padhusunan
jinarah binahakan
kang bôngga dipun pêjahi
ingkang kacandhak
prasamya dèn boyongi

angandika prajurit Mataram sapa
kang dadya senapati
Kandhuruhan nêmbah
rakanta kangjêng sultan
ingkang tumindak pribadi
wadya balabar
agêng kang ponang baris

prajurite gusti kinêrig sadaya
miwah wadya pasisir
lan môncanagara
samya dhèrèk sadaya
suka Adipati Pathi
sokur kakang mas
sun papage pribadi

lah sakèhe para santana prawira
sira padha sun tari
ya sak sukanira
padha sun jak palastra
aja na kang nguciwani
yèn têkèng têmah
kabèh padha sun kanthi

