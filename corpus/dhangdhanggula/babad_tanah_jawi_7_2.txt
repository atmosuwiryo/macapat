datatita lingira ing nguni
kang kocapa Jêng Sultan Mataram
nimbali para mantrine
myang pra santananipun
sakathahe wus praptèng ngarsi
sang prabu angandika
mring bupatinipun
hèh ta kakang Martalaya
myang sakèh pra santananingsun Matawis
ingsun angrasa tiwas

apan sampun alawas ing mangkin
ênggèningsun anèng Wirasaba
wong cili bangêt rusake
padha pating karuruh
iku saking kêna gêgêring
ing mangke karsaningwang
sun unduri iku
datan sida ingsun bêdhah
sarwa mèsêm andikanira sang aji
Martalaya tur sêmbah

sangêt panuwun kawula gusti
yèn Wirasaba ingundurana
ing jurit ingsun samangke
pan wadyadalêm wutuh
dèrèng wontên ingkang abusik
para mantri sadaya
samya saur-manuk
kalamun ingundurana
dahat eman sih dalêm mring ingkang abdi
kalamun Wirasaba

yèn tan bêdhah salampah puniki
datan pantês kang abdi punika
anglinggihana lampite
Pangeran Purbayèku
ngandika mring Martalayèki
Ki Martalaya ayya
kakehan calathu
alah payo tinandangan
sigra matur ing ngarsa sakèh bupati
sampun nata gêgaman

ing Wirasaba kinêpung aglis
Martalaya baris kilèn kitha
sarta lawan sabalane
lan Dipati Pathiku
wong Panumping kabèh tan kari
saha sanjatanira
sadaya nèng riku
dening Pangran Purubaya
lèring kitha wau ingkang dèn tuguri
saha sanjatanira

Dipati Pringgalaya anênggih
Dipati Têpasana kalawan
Adipati Juminahe
Dipati Pugêr tumut
lawan Dêmang Datanpanangkil
sakyèh para santana
anunggil gènipun
kang wetan para wadana
numbakanyar wong Sèwu kalawan Bumi
Pajang lan Jagaraga

samya ngêpang pra dêmang pan sami
anèng wetan miwah kang gêgaman
dalêm maksih nèng ênggène
tan ebah sang aprabu
apan maksih nèng Paladadi
dening wong Wirasaba
amalatar sampun
sagêgaman magut aprang
bedhor busur kolêm brangkolang myang lêmbing
saligi myang garanggang

gêgutuk watu ganjur mayungi
anèng pungkurwau Kyai Rôngga
Pramana lumpuh tandange
nèng ing latar tinandhu
sarya sira ngidêri baris
sigra wadya Mataram
saksana tinêmpuh
kutha adi Wirasaba
wong Mataram sarêng pêrak dèn sipati
marang wong Wirasaba

wong Mataram dahat dènnya ngukih
nêmpuh kutha nanging tan kawawa
saking kandêle kuthane
lawan malih aluhur
dadya lesan wadya Matawis
sing luhur binêdhilan
mimis kadi jawuh
myang linêmbing binrangkolang
bedhor busur gêlanggang lawan suligi
surak ambal-ambalan

sigra wong Mataram mundur sami
undurira akathah kabranan
nulya kasaput wêngine
sadaya sampun mundur
sakathahe kang punang baris
Martalaya gya seba
lan sakathahipun
para santana Mataram
samya seba wus prapta ngarsa narpati
jêng sultan angandika

sarya mèsêm sultan dènirangling
kayaparan mêngko karsanira
sanak-sanak ingsun kabèh
dening wadya Matarum
akèh pêjah dening ajurit
yèn rêmbug ingsun uga
sun unduri iku
ujêr ingsun iki iya
nyênyêbêli tan ana lêksana mami
Wirasaba tan bêdhah

Martalaya sangêt turirèki
kantuna ulun lan wêwayangan
tan ulun unduri anggèr
Dipati Pathi matur
lamun tuwan ngundurna jurit
wirang ulun tumingal
ing sami tumuwuh
Adipati Purubaya
aris matur anggèr sangêt atur mami
paduka antosêna

apan wontên daya ulun malih
sultan mèsêm dènnya angandika
wicara yèn ana manèh
daya inganti kantun
yêkti ingsun antosi ugi
ing kalih dalu ika
sigra bubar sampun
saking ngarsane jêng sultan
pra dipati anamur karsanirèki
Dipati Martalaya

lampahira awor lan pangarit
pakathik wetan padha pocapan
lawan sarowange dhewe
prajurit ing Matarum
cabar têmên ingong wastani
ênggènira ambêdhah
kutha datan rêmuk
iki mungguh yèn akua
pan tinotol ing galugu kutha iki
sajêbrolan tur bêdhah

wênèh ana anambungi angling
mungguh manira ta iki boya
sinasak ing nginggil bae
dadia marga ngamuk
lamun ora mangkono ugi
ingsun gangsir kewala
ngandhap kutha iku
Adipati Martalaya
amiyarsa suka tyasira kapati
nulya mundur dhang-undhang

mring sakèh pra bupati Matawis
samya kinèn mèt galugu agya
wênèh akarya sasake
lan gawa linggis pacul
wênèh ôndha binêkta sami
wus cêcawis sadaya
sadandananipun
enjang anêmbang têngara
sigra amangkat gêgaman kanan kering
gumuruh ingkang surak

wus angrampit kitha wong Matawis
wong Wirasaba sampun prayitna
ing kewuh jinaga kabèh
sigra bêdhil munya sru
kalantaka pan sarêng muni
surak swara lir gêrah
myang lir gunung rubuh
swaraning kangbêdhil munya
wong Mataram wus prapta sasakirèki
tinumpangkên ing kutha

sigra kutha ingunggahan aglis
campuh luhur ing biting gènnya prang
bêdhil wus pêjah unine
miwah kang tumbak ganjur
wus tan kêna mangsaha malih
lintang ramening yuda
pan suduk-sinuduk
sawênèh barêng aniba
wong Mataram wus liwung pangamuknèki
singa tinêmpuh bubar

pangamuke wadya ing Matawis
apindha banthèng atawan brana
kang sampun gangsir kuthane
gya wus samya lumêbu
ramening kang kêris-kinêris
mati ngarsa ing wuntat
agya majunipun
miwah kang munggèng ing ôndha
praptèng luhur rame prang kêris-kinêris
dadya kakehan lawan

wong Wirasaba prange kalindhih
sigra Adipati Martalaya
myang Dipati Pathi age
angrangsang biting sampun
kang prajurit wus samya manjing
myang pra santana prapta
ing jro sarêng ngamuk
ing jro kitha apuyêngan
Rôngga Pramana apan sampun ngêmasi
tinigas murdanira

sirna gêmpang prajuritirèki
Wirasaba tan kantun satunggal
tumpês anèng jro kithanè
apan sampun tinubruk
Adipati Wirasabèki
binêsta cindhe kêmbang
wong dalême umyung
tangise ring gustinira
rajabrana sadaya wus dèn jarahi
wadone binoyongan

wadya Mataram wus mundur sami
sadaya sowan ing kangjêng sultan
ngaturakên babêktane
prapta ngarsa sang prabu
kangjêng sultan wus munggèngkathil
sineba wadyanira
Martalaya ngayun
umatur ing kangjêng sultan
punika katura pun Wirasabèki
sumôngga karsa nata

sri narendra angandika aris
hèh ta iya kita Wirasaba
apa karêpira mangke
apa kapilih lampus
apa kita angur aurip
Wirasaba turira
apa asmarangu
tan darbe pamilih ingwang
apan lêwih iya ing sakarsanèki
pan wus wiyahe uga

ing wong kalah pêrang têmah pati
angur ingsun iki patènana
ayya wèta wawirange
lamun uripa ingsun
datan sotah ingsun ningali
ing sapadha tumitah
sultan ris amuwus
ingsun pan ora akarsa
matènana iya maring ing sirèki
pan sira ingsun gawa

ingsun gawa mulih mring Matawis
apan sira ingsun akên suta-
ningsun pambayun yêktine
abêngis aturipun
Wirasaba dhatêng sang aji
lah apa gaweningwang
ingong sira aku
suta kang datanpa karya
yèn culêna ingsun iki maksih urip
yêkti malês mring sira

apan ingsun iki satru wani
maring sira yèn ingsun gêsanga
sayêktine nora wande
sun malês ing sirèku
kangjêng sultan ngandika aris
lah apa yèn mangkana
tan ana ing ingsun
lamun sira parikêdah
pinêjahan môngsa wandea sirèki
besuk kalakon pêjah

Martalaya ngaturakên jisim
jisimira Ki Rôngga Pramana
miwah lawan mastakane
wus katuring sang prabu
angandika sri narapati
lah ta sira pêndhêma
mastakane iku
iya Si Rôngga Pramana
sarta lan jisime iku aja kari
iya pêndhêmên pisan

lan dokokana iku kêkitir
munia yèn Si Rôngga Pramana
iya iku dêdimone
dèn bêcikana besuk
maring sanak-sanakirèki
lah kakang têngaraa
Martalaya gupuh
sigra anulya têngara
bubar mantuk boyongane ayya kari
rumiyin lampahira

lawan maninge Si Adipati
Wirasaba iku angkatêna
padha nungganga tandhune
sigra nulya tinabuh
kang têngara tinitir-titir
bêndhe munya angangkang
tan antara wau
kangjêng sultan sigra bubar
pan atata lampahe kang punang baris
lampahe wong Mataram

prajurite samya ngati-ati
munggèng wingking wau lampahira
têbih lan nata lampahe
wus jinagan ing ênu
kanan kering dening prajurit
marma têbih lan nata
kang jinagèng laku
bok cidrane mungsuhira
marmitane prasamya angati-ati
tan kawarna ing marga

kang kocapa wong ing Japan mangkin
mêdal saking kithane punika
mring Surabaya lampahe
apan ta sêdyanipun
arsa nundhung dhatêng wong Tubin
kang anèng jroning kitha
Surabaya iku
apan dipati ing Tuban
wus uninga yèn Japan kang nundhung mangkin
saking ing Surabaya

Dipati Tuban mêdal tumuli
saking jro kitha ing Surabaya
mantuk mring Tubin karsane
sigra numpak parau
miwah ingkang adharat sami
tan kawarna lampahnya
apan sampun rawuh
nênggih nagara ing Tuban
wong ing Pajang lampahe lintang ing Tubin
sêmana binabadan

èsthining driya anata bumi
kawarnaa sultan rawuhira
ing kitha bacingah mangke
garwa sami amêthuk
sami suka wadya Matawis
lanang wadon nêningal
rawuhe sang prabu
enjing sang nata sineba
pêpak kabèh pra mantri lawan prajurit
miwah para santana

sigra anggêganjar sri bupati
agêng alit wadya ing Mataram
wus tômpa ganjaran kabèh
ri sampun mangkanèku
mantuk ngadhaton wau narpati
tan kawarna laminya
mangkana winuwus
Adipati Wirasaba
duk samana pan sampun dipun têlasi
linabuh pêjahira

ênêngakêna nagri Matawis
laminya antara pitung wulan
ana kang kocapa malèh
nagara Tuban iku
cinarita lagya tinangkil
dening pra mantrinira
myang santananipun
kang tansah anèng ing ngarsa
pêpatihe kang aran Jayasantèki
sangêt matur gustinya

pan akêdah dènnyarsa nglurugi
têpis iring kang maring Mataram
arsa kinêluna mangke
Dipati Tuban iku
anglilani saturirèki
ing pêpatihe ika
tan antara wau
wus mêpak sabalanira
wadya Tuban sampun umadêg kang baris
miwah nagara wetan

samya bantu kabèh tanna kari
sigra bubar Jasônta lampahnya
lan baris bang wetan kabèh
sakèhe kang ambantu
pan umiring kabèh tan kari
pan nagara ing Jipang
dinunung ing laku
wau nagri Wirasêkar
dèn ênggoni wau bupatinirèki
aran Wirakusuma

apan sampun ingaturan uning
mring kawula yèn wong wetan prapta
sarta lan sagêgamane
Wirakusuma wau
karsanira nglawani jurit
nanging datan kawawa
pan karoban mungsuh
dadya kendhang ing nagara
ngidul ngilèn parannya dènnya gumingsir
akarsa mring Mataram

arsa atur uningèng narpati
kalamun mangkya wong wetan prapta
datan kawarna lampahe
dyan warnanên ing pungkur
Patih Jayasônta wus prapti
Wirasari kalawan
ing Rênon wus suwung
ing jroning nagaranira
Jayasônta kalintang cuwa tyasnèki
arsa ngambah Santênan

apan têtiyang ing Jipang mangkin
sampun têlas sami binoyongan
lajêng angilèn lampahe
ing Pathi karsanipun
arsa lajêng dipun inggahi
wus prapta ing Santênan
wau lampahipun
ananging datan kawawa
Kya Jasônta gènyarsa gêpuk ing Pathi
mung desa kang dèn rusak

dadya wong cili kang padha ngili
Jasônta gènnya amondhok samya
kidul ing kitha prênahe
dening dipatinipun
ya ing Pathi datan mêdali
pamrihe ya wong wetan
sangsaya apurun
Ngabèi Wirakusuma
lampahira sampun prapta ing Matawis
sampun matur sang nata

yèn wong wetan karsanya mariki
ing Jipang mangke sampun binêdhah
binoyongan pawèstrine
de wong wetan puniku
wontên Pathi gènipun mangkin
sigra sang nata ngatag
Lap-alap tinuduh
anututana wong wetan
ingkang prapta gya bubar lampahirèki
saha gêgamanira

Alap-alap karsanira mangkin
age panggiha lawan wong wetan
apa ta baya rupane
nanging wong wetan wau
kang nglurugi sampun abali
undure palarasan
sangêt ajrihipun
tan anêdya anoliha
lampahira anglir wong binuru nênggih
Tumênggung Alap-alap

sapraptanira kapanggih sêpi
langkung cuwa tyasira Lap-alap
sigra bubar ing karsane
mantuk dhatêng Matarum
sigra-sigra lampahirèki
Alap-alap datansah
ngungun manahipun
dening mêngsah tan kapêdhak
langkung gêla mangkana lampahirèki
wus prapta ing Mataram

sigêgên praptanira Matawis
Alap-alap wau lampahira
Patih Jasônta kunênge
prapta ing Tubin sampun
sangkalannya ika kawarni
manggih êndhoge buta
wong Tuban wus mantuk
bubar mulih wismanira
sowang-sowang sêmana laminirèki
yyantara limang warsa

wontên ingkang kawarnaa malih
nênggih nagara ing Surabaya
pakumpulan bupatyakèh
mangkana kang winuwus
adipati ing Surabanggi
dawêgira sineba
mring sakathahipun
para bupati bang wetan
samya kumpul wontên nagri Surabanggi
samya apagunêman

adipati ing Japan kang prapti
wong Surabaya lan Pasuruan
Lumajang Malang sarênge
Kadhiri Rawa iku
ing Kalangbrèt Kartasanèki
Sarêngat lan Balitar
iku samya rawuh
anèng nagri Surabaya
nagara loring toya kang sami prapti
Sampang lan ing Balega

Pakacangan lawan Arisbanggi
ing Sumênêp lawan ing Sambega
prapta Surabaya kabèh
nagara kilen wau
kang tan prapta ing Surabanggi
ing Lasêm lan ing Tuban
miwah ing Sidayu
punika kang nora prapta
nanging sampun prajangjinipun ing benjing
kapanggiha nèng marga

Adipati Surabaya angling
mring sakathahe para dipatya
hèh sanak manira kabèh
inggih marmitanipun
mangkya sami kula utusi
sakèhe sanak ingwang
nêdha malês ukum
anglurug dhatêng Mataram
dawêg gênti anjarah bêboyongi
mring nagara Mataram

wontên dene dipati ing Tubin
mangke wus kait lawan ing Pajang
sarta apênêt sanggupe
kalayan malihipun
ing Mataram punika ugi
yèn tan agya siniram
tan wande puniku
ing têmbe angômbra-ômbra
dadya dipati wetan suka ing galih
wus sami nunggil karsa

arsa malês boyong wong Matawis
sigra binubarakên saksana
kang punang baris sakèhe
nglurug dhatêng Matarum
sakathahe para dipati
apamit karsanira
dhatêng Giri wau
anêdha pamit karsanya
lan angujung dhatêng astana ing Giri
sapraptane ngastana

wus angujung sadaya pan sami
sakathahe kang para dipatya
sigra amarêg sirage
mring Panêmbahan Ratu
ya Susunan Kawisguwangling
dhatêng para dipatya
apa karsanipun
padha amarêk maringwang
pra dipati ya ta Pangran Surabanggi
lan Pangran Singasêkar

matur alon sarya awotsari
inggih lampah kawula punika
anuwun pamit wiyose
sêdya amba pukulun
arsa nglurug dhatêng Matawis
arsa samya malêsa
ambêboyong iku
pra dipati ing bang wetan
samya tindak myang nagri salèring warih
sadaya pan lumampah

samya nglurugi dhatêng Matawis
dening Dipati Pajang punika
sampun apênêt sanggupe
ajangji sabiyantu
kait lawan Dipati Tubin
sagah purun ngamuka
mring wadyèng Matarum
benjing satêngahing yuda
Panêmbahan têka mèsêm jroning galih
lah iya pirabara

sira gêcak mring Mataram ugi
pirabara sira ngalahêna
iya sun amini mangke
yèn karsanira iku
tan wruh kalah mênange mami
gaib karsaning Allah
wong kang akèh iku
ngalahakên kêdhik ika
tan kawasa mungguhing kawula iki
yèn darbea wisesa

matur dipati ing Surabanggi
dhatêng susunan ing Giri ika
kadya punapa mênange
nênggih nagri Matarum
pan punika ulun sakait
lan pra dipati kathah
tindak mring Matarum
lamun kawona punika
wong bang wetan punika sayêkti benjing
sami nungkul sadaya

têka mèmêm susunan ing Giri
iya môngsa-borong kaki sira
payo lampahana age
alah ta gêlaripun
dene sayêktine ing benjing
sigra para dipatya
samya nêmbah matur
ya ta tumulya gya bubar
sakèhing pra dipati samya nitihi
gêgaman sowang-sowang

dahat agênge kang punang baris
sawiyaripun kang ara-ara
kèbêbkan ing baris kabèh
gya bubar kabèh sampun
kang gêgaman lir prawatagni
alas gung kadalanan
têmah ra-aragung
sira dipati ing Tuban
wus apanggih lan Dipati Surabanggi
nulya rêrêb sadaya

sagunging para dipatya sami
akumpul apan sami sêseban
samya ngraosi margine
margi radin kang sampun
kadalanan dening lumaris
ingkang layak ingambah
dening ing wong agung
dadya kang para dipatya
samya animbali kajinêman aglis
anulya sami prapta

karan sira padha ngong timbali
ing ngêndi marga ingkang arata
kang bêcik kambahing akèh
kambah gêgaman agung
ingkang murah bêras lan pari
kajinêman wotsêkar
kabèh barêng matur
botên wontên kang prayoga
mung Madiun nagara ingkang aradin
lan bêras pari murah

inggih pangraos kawula ugi
margi punika lamun kambaha
ing baris punika kabèh
nadyan rêrêba besuk
kados botên kirang abukti
anjog ing Jagaraga
wiyar papanipun
dadyabdi dalêm sadaya
yèn tuwuk bukti wêtah ingabên jurit
yêkti majêng sadaya

nênggih wontên têliking Matawis
angawula dhumatêng ing Tuban
Ki Randhuwatang wastane
wus pitung sasi iku
dènnya anèng Dipati Tubin
pangawulane ika
kalangkung sakantuk
kang nama Ki Randhuwatang
kinasihan ginugu mring sang dipati
saatur-aturira

Ki Randhuwatang kagyat ing galih
mirsa aturing têlik punika
kalangkung maras atine
angartika tyasipun
kagugua têlik puniki
anglêlêbari ôngka
mêtua Madiun
wus kaduga manah ingwang
yèn wong ing Mataram kalangkung akêdhik
wong wetan pan akathah

dhasar kathah antuk papan malih
pasthi yèn lêbur wadya Mataram
kalawan pindhone manèh
nagara papat iku
pasthi ilang têmahe benjing
nulya Ki Randhuwatang
abêbisik wau
dhatêng Adipati Tuban
kadipundi têmahe punika benjing
yèn siyosa kang lampah

yèn mêdala Madiun puniki
pasthi kathah kang mapag inglampah
ing lampah punika têmbe
pan Madiun puniku
lan nagari ing Pranaragi
Pajang lan Jagaraga
botên wande besuk
yèn puniku dadya mêngsah
pasthi botên kobêr gêcak ing Matawis
akêkècèr ing marga

dados ing lampah angrêribêdi
punika dahat dening asalah
kang punang têlik ature
Dipati Tuban matur
mring dipati ing Surabanggi
inggih mangke kawula
darbe têlik luhung
awasta pun Randhuwatang
tur asêkti kalawan waspadèng margi
sakathahing nagara

sampun jinajah sadaya nguni
gya Dipati Surabaya mojar
tanya kang radin margine
Ki Randhuwatang maju
atur sêmbah mring sang dipati
margi ingkang prayoga
ing Lasêm puniku
anjog nagri ing Santênan
pan ing Dêmak kaprênah ragi kapering
punika marga rata

lan mirah ingkang sarwa binukti
mênggah gêgaman agêng punika
kados cukup satêdhane
yèn miyosa Madiun
Pranaraga sang adipati
èwêd kathah minêngsah
dadya tan rahayu
dipati ing Surabaya
ya ta ngidhêp ature têlik ing Tubin
iku si wong ngawula

amalês ing kabêcikan gusti
sakèh têlik iki apan ora
amrih rahayu gustine
sangêt dènira bêndu
kajinêman dipun cêkêli
wus kinèn mêjahana
sadaya puniku
ri sampun ing cinêkêlan
kajinêman akarsa dipun pêjahi
anangis lara-lara

sartasêsambate adrawili
ya ta tinakèn pagene sira
anangis kèh sêsambate
kajinêman amuwus
boya nangis wêdi amati
ya panangis ingwang
dadi apa besuk
lamun gusti anuruta
ing ature têlike Dipati Tubin
pasthi yèn karusakan

adat pail lan angèl binukti
iku kang dadi tangis manira
kadyapa benjing polahe
ngong wlas ing gustiningsun
ingkang kinèn mêjahi angling
lah iku padu apa
padu arêp lampus
kajinêman kalihira
tan antara ya ta sampun dèn pêjahi
dawa yèn kawarnaa

kajinêman kalih sampun mati
sêmana Dipati Surabaya
anggugu ing saature
têliking Tuban wau
ingkang bênêr pan dadi sisip
iya datan kadosa
baya wus pitulung
ing Hyang maring wong Mataram
dadya sakèh pra dipati ngidhêp sami
aturing têlik Tuban

Pangeran Japan sigra dènnyangling
kontung sapisan puniku uga
nagri Mataram bêdhahe
kaya ta nora wurung
yèn wandea sapisan iki
tan arsa mulih ingwang
suka awak ingsun
yèn muliha binandhosa
adipati ing Tuban sigra dènnyangling
yèn tan bêdhah Mataram

yèn tan bêdhah ya samêngko iki
iya ingsun dhêdhukuh kewala
sakèh pra dipati kabèh
samya nibakkên wuwus
sowang-sowang darbe prajangji
Dipati Kapulungan
sumêlang ing kalbu
sênig-sênig manahira
pan katingal kalakawone rumiyin
binuru mèh kontunga

sigra têngara kang bêndhe muni
agya bubar gêgaman sadaya
surak sauran swarane
pangriking kuda umyung
angrok lawan swaraning janmi
gêgaman yèn sinawang
lir mun-amun awu
kang tunggul awarna-warna
miwah umbul-umbul lêlayu tulyasri
anglir prawata sêkar

sawiyaring wana pan waradin
kaèbêkan lampahing gêgaman
wana rêngkêt padhang kabèh
lir binabadan iku
kambah dening agênging baris
sêmana wong bang wetan
samya kibiripun
lah iki sida kabêdhah
ing Mataram pan iki karoban baris
wong wetan pan kêrigan

apan bupati padha ngawaki
kaya ngapa yèn ora bêdhaha
Mataram sapisan kiye
sawênèh ana muwus
lah ta pikulanira iki
mara padha buruhna
pasthi nora wurung
sira malês anjêjarah
wanèh ngucap payo gawa pacul kudhi
payo padha sêsawah

nêdha lajêng wisma ing Matawis
wênèh ngucap ingong iki boya
ngarah wisma Matawise
yèn pinarênga besuk
lamun bêdhah nagri Matawis
ingsun angambil êmas
ingkang luwih luru
sun karya umpak pangleran
kang sawênèh ana ngucap besuk mami
yèn bêdhahing Mataram

ingsun angambil wong Kêdhu benjing
ingsun arah punuke kewala
sun karya dodolan bae
sun gêbêg sabên esuk
sarta ingsun kakêlinthingi
ing besuk anak ingwang
mandah bungahipun
wruh punuk kakêlinthingan
wênèh angling sun besuk angalap pênthil
ing para nyai ika

arsa sun karya nyamat ing benjing
si kaki nangis sok jaluk nyamat
papênthil kinarêpake
inganggo salat subuh
wênèh ana rowange angling
iya pangarah ingwang
pêpênthile besuk
ingsun karya tasbèh ika
mandahane dene sarêgêp ing benjing
iya pamuji ingwang

tan kawarna lampahirèng margi
wus praptèng wetan nagri Santênan
wong wetan sigêgên mangke
dyan warnanên sang prabu
ing Matarum wus sinung uning
yèn wong bang wetan prapta
wau sêdyanipun
arsa gêcak ing Mataram
sigra miyos sang prabu warnanya pêkik
singa mulat kasmaran

pinarêk ing pôncaniti
aglar ingkang asewaka
gêdhong kapêdhak pan andhèr
jajarane tundha tiga
lêmbing kalawan pêdhang
busur munggèng jabanipun
wong priyantaka nèng ngarsa

ing ngarsane saragêni
kakôndha ngapit ingarsa
pinisêpuh seba kabèh
munggèng ngarsaning narendra
miwah para santana
para bupati nèng ngayun
tanapi rôngga lan dêmang

angandika sri bupati
mring Dêmang Jayasupônta
mêngko sun junjung lungguhe
sisiha lan Martalaya
Panumping dèn paroa
Jasupônta awotsantun
anuwun sih sri narendra

lawan anake si kaki
Mangkubumi kang taruna
mêngko sun junjung lungguhe
jumênênga Mangkubumya
lah padha ngèstokêna
sakathahe mantriningsun
miwah sakèh pra santana

wontên ta wadya Matawis
awasta Baratkatiga
anakipun mung sawiyos
lanang jumênêng dipatya
pan wus sinungan nama
Ki Tumênggung Singaranu
dadya pêpatih Mataram

tansah ing ngarsa narpati
sri narendra angandika
hèh Alap-alap dèn age
miyanga marang Santênan
warahên ariningwang
aja lunga kuthanipun
têka dèn kukuh tugura

kalawan malih sirèki
Alap-alap dèn prayitna
sira anèng Pathi mangke
manawana mungsuh prapta
anêmpuh ing Santênan
sira lêlayua gupuh
Alap-alap tur sandika

apan sampun nêmbah amit
Alap-alap sigra bubar
tan kantun sagêgamane
angalor ing lampahira
ing Pathi kang sinêdya
kawarnaa ingkang pungkur
wong Mataram wus siyaga

sang nata ngandika malih
Singaranu têngaraa
sun arsa tumindak dhewe
amapag mungsuh bang wetan
padha sira dandana
Martalaya nêmbah matur
kawula miyarsa warta

Dipati Pajang anênggih
kait lan Dipati Tuban
wong wetan mila dhatênge
dening Adipati Pajang
sanggup ngamuk ing wuntat
sang nata datan mituhu
môngsa si yèn mangkanaa

lah wis têngaraa aglis
sigra têngara tinêmbang
wong Mataram obah kabèh
samya adandan gêgaman
sang nata sigra jêngkar
malêbêt maring kadhatun
sri narendra asiyaga

pan enjing amêpak baris
wadyabala ing Mataram
umyung gumêrah swarane
ngalun-alun bêbarisan
Dipati Martalaya
Jasupônta sisihipun
ing alun-alun agêlar

sakancane sampun prapti
wong Sèwu anumbakanyar
prapta kabèh gêgamane
Bumija wus sami prapta
mantrinira aseba
myang santana sami rawuh
lawan sagêgamanira

Pangeran Purbaya prapti
lan Arya Wiramênggala
lan Dipati Juminahe
Adipati Pringgalaya
prapta sawadyanira
Têpasana sampun rawuh
Tanpanangkil sampun prapta

Dipati Amangkubumi
lawan Prawirataruna
myang Adipati Pugêre
lan Pangeran Martasana
lan Pangeran Balitar
santana wus pêpak wau
rajèng Mataram siyaga

ngrasuk kapraboning jurit
asri anganggya makutha
kawaca bludru cêmênge
murub rinenda kancana
myang nayakanya mubyar
sigra miyos sang aprabu
ginarêbêg ing biyada

sêmana baris Mataram
wus miyos jawining kitha
jawining Taji pan andhèr
lir sagara rob balabar
gêgaman ing Mataram
ing wau sira sang prabu
wus miyos saking kadhatyan

gêgaman dalêm wus prapti
kang aran Ki Nayagarwa
kapêdhak têngên lurahe
kang kiwa Ki Garwakôndha
gêdhong têngên lurahnya
taruna tur ambêg purun
Tumênggung Mangunnagara

kang kiwa Ki Surantani
wus pinarêk sri narendra
pra mantri aglar ngarsane
sigra akèn tangaraa
lah uwis bubarêna
Ki Tumênggung Singaranu
sigra anêmbang têngara

sigra bubar sri bupati
anitih liman lêlawak
ginarêbêg ing wadyane
gêdhong kapêdhak sadaya
ing Taji sampun prapta
sang prabu angatag sampun
ngandika luhur ing liman

payo bubar saking Taji
wong Sèwu anumbakanyar
Bumija bubar barise
lumampahana ing ngarsa
Ki Arya Jasupônta
Panumping rerehanipun
punika kang sampun bubar

ing wuri ingkang nambungi
Ki Dipati Martalaya
wong Panumping sasisihe
nuli kang para santana
Pangeran Purubaya
lawan sarereyanipun
anulya lurah santana

santana ingkang sasisih
pangeran ing Pringgalaya
punika kang wadanane
pan sampun bubar sadaya
sigra sri naranata
anitihi liman agung
gêgaman budhal sadaya

tinon kadi gunung agni
gêgaman awarna-warna
asri tinon panêngrane
samarga dadi tontonan
lampahe sri narendra
datan kawarna ing ênu
wus praptèng nagara Pajang

amondhok kilèn nagari
sri narendra siniwaka
dening mantri agung kabèh
kangjêng sultan angandika
lah kakang Martalaya
amundhuta kudhi pacul
dêdalan sira rataa

lah sakèhe ingkang kali
iku padha urugana
dèn babadana alase
pamrih ingsun wong bang wetan
aja kandhêg lumampah
têkaa ing ngarsaningsun
kang kinon tur sêmbah mentar

Martalaya awotsari
anuhun atur kawula
rama jêngandika anggèr
ing Pajang mondhok bang wetan
Bêbêluk wastanira
pan sakèwêd manahipun
kangjêng sultan angandika

sira rêmbuga pribadi
kalawan para santana
sira priha sapatute
aja kongsi dadi ala
Pangeran Purubaya
asru dènira amuwus
apa karêpe wong Pajang

dene ta nora anunggil
nêdha sami kinongkonan
padha dèn tog sabudine
yèn bêcika yèn alaa
mupung mungsuh atêbah
yèn ala dawêg ginêpuk
aja makewuh ing lampah

Arya Wirapati angling
punapa mangke kawula
lumampah angucapake
lah iya sira miyanga
sira pituturana
asangêt pangeman ingsun
lamun paman ambalika

Martalaya angling aris
Saradipa lah milua
anuta ing salakune
Ki Wirapati ta sira
manawa nyata ala
iya ing sapatutipun
têka sira iringêna

Wirapati wus lumaris
lawan Kyai Saradipa
lawan ing sagêgamane
angrasuk kaprajuritan
kalih sami prayitna
tan asuwe nuli rawuh
pondhoke Pangeran Pajang

malêbêt sampun apanggih
alinggih ayun-ayunan
Wirapati pamuwuse
maring sang Pangeran Pajang
lah nêdha pakênira
ngandika dhatêng sang prabu
lah mulane pakênira

abaris boya anunggil
lawan gêgaman Mataram
kaya ta apa karêpe
lah anêdha anunggala
ing wingi pakanira
kangjêng sultan pan andangu
pakanira boya nana

kewuhan saurirèki
Pangran Pajang kacêthikan
kawênangan sabudine
angrasa yèn kabênêran
paranta karsaningwang
saure gragap garugup
mulane manira kesah

abaris wontên ing ngriki
anjaga mungsuh kang wetan
Wirapati sru wuwuse
sarwi abang kang wadana
aja kakehan basa
wêkasan ala tinêmu
môngsa sun jriha ing sira

Dipati Pajang lingnyaris
lah kakang wontên punapa
nêdha manira andhèrèk
pan manira boya nêdya
amungsuh kangjêng sultan
pan gêntine rama prabu
sigra adipati bubar

kèrid dening Wirapati
kalawan Ki Saradipa
sigra prapta tan asuwe
wus awor baris Mataram
sinupit anèng têngah
kalawan gêgaman agung
milane tan kêna obah

nulya lumaju kang baris
atata ingkang gêgaman
anèng Siwalan prênahe
gêgaman sampun atata
tan liru prênahira
ênêngakêna karuhun
kocapên baris bang wetan

sampun prapta ingkang baris
anèng salèr ing Siwalan
sampun tinata barise
pangeran ana ing kiwa
lawan para dipatya
bang wetan samya nèng ngriku
anênggih Dipati Tuban

pangawat kiwa dèn goni
lawan baris ing Madura
ing Lamongan Garêsike
Sidayu kang anèng kanan
sampun prapta sadaya
Dipati Surabayèku
barise ana ing têngah

sampun prasamya bêbiting
wong agung wetan sadaya
wus pirang dina lamine
dèrèng acampuh kang yuda
mapan sampun alama
inganti dening sang prabu
sinambêr ing dhandhanggula

kawarnaa sultan ing Matawis
siniwaka anèng pasanggrahan
pêpak sawadyabalane
angandika sang prabu
mring sakèhe para bupati
kayapa karsanira
wong wetan puniku
alawas norana mêdal
gêgamane angêkêb anèng jro biting
paran ing karsanira

Martalaya aturira aris
patikbra matur paduka nata
yèn suwawi padukanggèr
bitingipun ginêmpur
sampun lami paduka anti
pan datanpa wêkasan
tan anêdya mêtu
lêhêng anuntên rinangsang
yèn sampeyan datan mêdali ajurit
inguntap dening mêngsah

Panêmbahan Purubaya angling
manira boya rêmbug mangkana
yèn angrangsanga bitinge
wong wetan kang anglurug
pakanira kang anadhahi
lamun tan purun mêdal
iku karêp ingsun
sun ênês-ênês kewala
kinêpêtan sêsabane ngambil bukti
sakèh wong nitih kuda

sabên dina ngidêrana biting
dêdimène wong wetan nêpsua
amêtonana jurite
yèn sintên wani mêtu
yêkti kuru akathah mati
suka sri naranata
iku ingsun pêthuk
pakênira lampahana
sabên dina konên ayêng wong Matawis
ngidêri pasanggrahan

sakathahe prajurit Matawis
sami mêdal kang wahana kuda
sarta lan sagêgamane
mêngsah kang sami mêtu
arêramu dipun pêjahi
sabên dina mangkana
nora kêna mêtu
yèn mêtu mangalèr ika
pan wong Pathi iya ingkang anjagani
wong wetan dipun bahak

sangsaya-saya ngalami-lami
wong wetan padha akurang mangan
wong sikêp kathah kalonge
amung dhaon rinêbut
têmu kunci ingkang binukti
bonggol gêdhang pinangan
pondhoh arèn umbut
wong cili kathah kalaran
swaranira yèn dalu pating gulirih
pan sami angrêsula

padha batur maling dèn malingi
cêlêr-cinêlêr singa tunggala
saking tan bêtah angêlèh
ana mêmaling sêkul
maling bêras maling têrasi
wênèh ngrêbat liwêtan
konangan sinuduk
sawênèh mêmaling jaran
sinambêlèh mring wana dipun thèthèli
binakar mêmêntahan

pan wong wetan linud ing gêgêring
rumab mising panastis akathah
sawênèh alara mèncrèt
yèn dalu ting karêkuh
adhuh-adhuh ana anangis
kang ngrêrintih sauran
sinauran ngadhuh
kang rada olèh mapangat
andêdonga amuji marang Hyang Widi
wênèh misuhi lara

wong bang wetan angênês asêdhih
bupatine pan ora arêmbag
ari yon iku budine
wong kathah watêkipun
ya ta sira Dipati Tubin
sigra amêpak bala
karsane angamuk
arêmbag lan mantrinira
kaya ngapa rowang kônca tan mêtoni
mêngko bala wus rusak

pan wong cili akèh mati gêring
tanggung-tanggung kudu bêbaturan
kudu anglurug marene
kongangane tan purun
ywa lumampah angrêribêdi
pan ingsun ora pedah
aprang jaluk bantu
pan ingsun wani priyôngga
amungsuha jurite rajèng Matawis
aja nganggo wong wetan

lah ta bapa têngaraa aglis
sun unggahane Sultan Mataram
sun cicipane tumbake
ki patih sigra nabuh
bêndhenira tinitir-titir
wong Tuban sigra dandan
gêgaman anggêrgud
prajurite wus adandan
kinèn mêdal sakèh rajêg sampun ênting
sadaya binêdholan

Adipati Tuban wus anitih
kuda angrasuk kaprajuritan
wus munggèng luhur kudane
wastane kudanipun
Simatari ulêse putih
sêsarungipun giwang
apus buntut gulu
samya cinêplok ing giwang
arasukan dipati sangkêlat abrit
murub tinut ing renda

udhêngipun bolong-bolong abrit
yèn dinulu apindha kalana
abagus brêngos lèmète
akèn tangara sampun
swaranira mêlingi kuping
wong Tuban wus kumêrab
swarane gumrudug
Dipati Tuban nèng wuntat
dhengah-dhengah pinayungan payung abrit
pan sarwi angandika

hèh wong wetan lah tontonên sami
sun apêrang lan Sultan Mataram
nora kêdah kanthi kowe
pan ngêdên purun ingsun
atandhing prang lan wong Matawis
wong ingkang kaya sira
têka ting calulu
wadon ora lanang ora
tanggung-tanggung tapih awasisan ugi
nora wani apêrang

wong bang wetan langkung wirang isin
mirsa ujare Dipati Tuban
samya kucêm dipatine
wong cili samya gunggung
iki silih layak bupati
anguripi akathah
pantês ngong sinuhun
nora wande olèh pangan
lah wong batur payo padha nêningali
bari gawa pikulan

wus atata wong Tuban abaris
wong Mataram pan sampun uninga
sigra tinata barise
pra santana sadarum
samya mêdal nindhihi baris
nênggih para santana
wong Tuban kapêthuk
sigra muni kang tangara
wus acampuh anulya bêdhil-binêdhil
surak ambal-ambalan

tan asuwe wong Tuban kalindhih
prajurite tan amèlu pêrang
amungakên sikêp bae
Dipati Tuban dulu
wadyanira yèn wus kalindhih
kudanira kinêtap
ngingêrakên sampun
anuli sigra lumajar
ngungsi biting pinapag dipun bandhêmi
lah mara bênturana

samya ngucap wong sajroning biting
dening mau sanggupe kumêthak
enjuh dhewe sêsumbare
dene iku tan enjuh
hèh wong batur aja kowèhi
malêbu bitingira
balangana watu
wong Tuban wus binalangan
palayune wong cili padha anisih
sikêpe akèh kêna

pêpisuhe wong Tuban drawili
mring gustine iki si wong edan
dening mau sêsanggupe
dene tan wani pupuh
palayune tinggal wong cili
bawat kêna pasibat
tan drêman wak ingsun
duwe gusti kêna nglanat
tan wruh wirang prajurit awêdi mati
datan layak sinêmbah

dènnya buru kasaput ing wêngi
wong Mataram mundur abêbandhang
sampun prapta ing pondhoke
wong Tuban kang kawuwus
dènnya mundur datan atêbih
atata pamondhokan
kocapa wong agung
pangrasane yudanira
wong ing Tuban wus nora wani apêthil
pan dadi pagujêngan

adipati sira nulya angling
ingsun nyana wong Tuban enjuha
dening alangguk sanggupe
iku wong pêksa luhung
kumawawa apêksa wani
angarèkkên wong kathah
tan angangge rêmbug
karêpe ayun mêmirang
awasana kaburu kawalik-walik
dalah sing jongor sapa

mung atine adrêngki lan drohi
kang dèn olahi kuwus pantêsnya
wong nora nana gunane
prasamya ginaguyu
Adipati Surabayangling
lah nêdha wong bang wetan
nêdha mêdal besuk
samya amêtoni yuda
mupung ana wong cili rêkate dhidhik
nêdha angangkat yuda

wusnya rêmbag sakèhing bupati
sampun dalu pan sampun anendra
wongcili akèh jajale
gègèr ping pat sadalu
pan sawêngi tan ana guling
sarêng bangun raina
atêngara umyung
prajurit samya adandan
sampun padhang wus mêdal anata baris
nênggih Dipati Japan

kangjêng sultan akèn amurugi
dêdimone barise wong wetan
kongsia têka marene
samya ngurugan sampun
ingkang anèng wetan abaris
Dipati Martalaya
lan sakancanipun
lawan Arya Jasupônta
sabature pan dadi pangawat kering
mangsah Dipati Japan

pra santana têngên dèn ênggoni
yun-ayunan lawan wong Madura
Surabaya lan sang natèng
wong Tuban kang winuwus
sampun mêdal gêgamanèki
liman wus pinalanan
ana sêliripun
awasta Ni Agraita
Andrawela wastane ingkang sasisih
kinèn anunggang liman

gêgamane dipati ing Tubin
pan agêgêr nèng wuri kewala
nora kapenak atine
anitih kudanipun
pun Matari ulêse putih
pan sarwi akèn dandan
sakèhing pêpikul
padha sira andhèdhèra
bok-êmboke wong wetan angapirani
sadayane dandana

kang kocapa ingkang nata baris
Adipati Japan angandika
ingsun iki wite gawe
arsa mungsuh sang prabu
ing Mataram ingsun ayoni
angadua karosan
kuwating bêbalung
angadu pucuking braja
yèn kaparêng manira karsaning Widi
kalingan ing pangkalan

yèn tunjangna jêjêblogan iki
pan ajêro jêblogane ika
baya tan urung pasthine
anging ta nora ketung
ênggon ingsun arêp ngayoni
narpati ing Mataram
sigra dènnya muwus
atakèn ing wadyanira
ika sapa ingkang baris kidul iki
wadyanira dan mojar

pan punika nênggih Ki Dipati
Martalaya ingkang payung pêthak
anitihi gêgamane
dening kang kilènipun
gih punika kang darbe baris
Ki Arya Jasupônta
nênggih ajalipun
saking Kadhiri mulanya
sadhèrèke kariyin Ki Senapati
jajar Ki Saradipa

pan kêkalih punika prajurit
dados andêl-andêl ing Mataram
Dipati Japan wuwuse
ingsun têmpuh karuhun
apan iku sami prajurit
kaya nora kèsêman
amungsuh wong iku
nulya anêmbang têngara
wadya Japan lumaju kalangkung wani
datan sêdya mundura

sampun mangsah Dipati Japan ayuda
prajurite rumiyin
mapan sêdyanira
yèn tan lanang kang yuda
aja kongsi mulih urip
sawadyanira
sanggupe tan gumingsir

gêgamane sira Dêmang Jasupônta
angayunakên kawis
wontên wong sadasa
ciptanira ki arya
yèn wong wetan anêmêni
ingsun lan sira
angrasa lamun kontit

Jasupônta angatag ing wadyanira
obarên omah iki
dimène aura
gêgamane wong wetan
yèn mêksih gêmbêl kang baris
awrat sinôngga
dening sira kang jurit

dan binêsmi dahana anulya mubal
kabêkta dening angin
angalor sadaya
kukuse kang dahana
gêgaman etan angisis
dadya aura
wong Mataram nindaki

Adipati Martalaya anarajang
têngah rana kapering
Arya Jasupônta
narajang saking kiwa
wong wetan datan udani
mêrêm kewala
katampêkan ing gêni

wong bang wetan tinarajang rinampogan
samya kagum kang jurit
angawur kewala
pangamuke wong wetan
nanging datan angudhili
sampun kapapan
wong wetan akèh mati

adipati ing Japan mulat ing wadya
pêrange wus kalindhih
sigra nyandhak tumbak
kudane wus kinêtab
anandêr têngahing jurit
sarwi sêsumbar
lah kêmbulana mami

iya iki rupane Dipati Japan
têdhak Madiun mami
kang aran Mas Lonthang
lah mara kêmbulana
sampun anêngahi jurit
singa katrajang
bubar akathah kanin

Adipati Martalaya sigra ngatag
mring kancanira mantri
pan bubuhanira
lah payo kinathahan
sigra sakèh para mantri
sarêng tumandang
dipati dèn byuk wani

tandangira dipati lir singa kurda
kinarutug ing mimis
sinosog ing watang
nanging datan tumama
anulya dipun bandhêmi
binrangkolangan
ginitik popor bêdhil

kadi pira kuwate tiyang satunggal
tan ana kang nulungi
dipati ing Japan
aniba saking kuda
kinaroyok lawan bêdhil
sampun palastra
wong wetan aningali

Ki Tumênggung Kapulungan pan uninga
Dipati Japan mati
gumêtêr dhrodhogan
tan goroh ujar ingwang
dhingin atingong wus titir
prandene iya
wong kêndêl-kêndêl mati

alah payo batur mundur dèn agancang
sapa ngalêm yèn mati
angur lumayua
sapa yitna yuwana
sigra anandêr tan aris
Ki Kapulungan
kulambine winalik

wong Mataram nulya amburu sadaya
wong wetan dèn tumbaki
sing kacandhak pêjah
Dipati Surabaya
gêgamane wus angisis
sigra lumajar
datan atolih buri

Dipati Tuban wruh bature lumajar
sampun dharodhog dhingin
awake dipatya
nulya atilar liman
sigra angêtab turanggi
anandêr kêbat
sêlire tan tinolih

pakathike anyêluk mring gustinira
sêlir kiyai kari
dipatya angucap
dhiyêm jangan bicara
besuk bolih bini lagi
saya anggêbras
sêlir maksih nèng èsthi

katututan dening wadya ing Mataram
gajahe dèn adhangi
nulya tinunggangan
sêlir padha karuna
Ni Graita kang sawiji
Ni Andrawela
namane kang sawiji

wong Mataram malêtêr Dipati Tuban
saparane katawis
nitih kuda pêthak
panganggya obra muncar
marmanya dipun balêdig
amèh kacandhak
kudane dèn udhuni

Adipati Tuban nusup galagahan
sinambêr ing tik iyik
anjola aniba
nyana sinambêr gêlap
lahadèn bolik kibaring
wêdi ngong dahat
sadalan pan kacerit

kapalira kacandhak de wong Mataram
anulya dèn tunggangi
suka ingkang angsal
malangkrik sênggak-sênggak
gajahe wus dèn tunggangi
pitêkurmana
langkung suka prajurit

sampun katur sadaya ingkang bandhangan
dhatêng Sultan Matawis
sarta sêlirira
Dipati Martalaya
lawan Jasupônta aglis
marêk sang nata
angaturakên jisim

Adipati Japan jisime binakta
wus katur ing narpati
sultan angandika
lah êndi parènèkna
ki besan Japan kang jisim
pan sampun prapta
ngarsaning sri bupati

adêgêna jisime ki besan Japan
iki silih prajurit
mapan wong bang wetan
mung iki dhewe lanang
mung ki besan wong prajurit
lah wong Mataram
bêktanên jisim iki

lah pêtakên ing Butuh tunggal lan sultan
Pajang payo dèn aglis
iku si prawira
tan gingsir ing samaya
saujare dèn kurêpi
layak tinêpa
dening kang kari-kari

sri narendra sigra akèn atêngara
ingsun akèn tumuli
mulih mring Mataram
anulya tinêngaran
sadaya kang punang baris
bubar atata
saprênah-prênahnèki

tan kawarna ing marga pan sampun prapta
ing jro kitha Matawis
sampun anggêganjar
tan kawarna laminya
watara satêngah sasi
sri naranata
sineba dening mantri

angandika sang nata mring Martalaya
lah Jasupônta iki
sira lumakua
sakèhing wong nagara
sabaturira Panumping
sira gawaa
sarta gêgaman jurit

lan si adhi Santênan sira gawaa
lan bala sanagari
sigra Martalaya
matur saha wotsêkar
wong Panumping mêpak baris
anulya bubar
tan kawarna ing margi

sampun prapta ing Pathi sira dipatya
Martalaya nimbali
wong Pathi dandana
dipatine wus mêdal
anulya sira lumaris
tan kawarnaa
ing marga sampun prapti

sampun prapta ing Lasêm amasanggrahan
dening Dipati Pathi
kidul kilèn kitha
gènnya amasanggrahan
dening wadya ing Matawis
kidul ing kitha
samya atêpung baris

pan nagara ing Lasêm sampun kinêpang
wong Lasêm sampun tintrim
angrasa yèn kalah
tan purun mêtonana
nulya kasaput ing wêngi
rêrêp sadaya
wong Lasêm padha ajrih

pan wong cili akathah mêdal sêmana
angungsi ing wong Pathi
swaranira umyang
wong Mataram uninga
yèn jro kitha gègèr ngili
panyananira
binêdhah ing wong Pathi

wong Mataram pan sampun rêmbag sadaya
arsa agrangsang biting
anulya lumampah
jro kitha linêbonan
bupati lawan kang dasih
datan sawala
gêgaman dèn bongkoki

pan wong Lasêm dinum lir pendah ranjapan
pinaro lan wong Pathi
anulya binêkta
mulih marang Mataram
boyongan jarahan ênting
datan kawarna
ing marga sampun prapti

ing Mataram pan sami seba sadaya
sri narendra wus mijil
pêpak wadyabala
Dipati Martalaya
wus marêk dhatêng narpati
Ki Jasupônta
lumampah brôngta kingkin

wus prapta ngarsa sang aji
Jasupônta lan dipatya
Santênan lan sabalane
ngaturakên bêboyongan
sampun katur sadaya
dhumatêng jêng sang aprabu
sang nata kalangkung suka

sêmana dèn sangkalani
ula ngêndhog margèng jagat
lawan malih sangkalane
kala Adipati Japan
pêjahira ayuda
pinêtak anèng ing Butuh
rêsi guna pôncaning rat

ginanjar Dipati Pathi
dèn pêpantês panganggenya
wus sinung arta êmase
miwah wadya ing Mataram
wus linèlèr warata
sadaya tan wontên kantun
sang nata anulya jêngkar

malêbêt ing dalêm puri
sampun alami sêmana
kangjêng sultan sigra miyos
sineba sagung ing wadya
miwah para santana
kang tansah munggèng ing ngayun
Singaranu Martalaya

sinandhing tan kêna têbih
kangjêng sultan angandika
lah kakang Martalayage
iya sira lumakua
anglurug mring bang wetan
sira bêdhahakaruhun
nagara ing Pasuruan

sakèhing para dipati
kabèh padha lumakua
ana dene wêkas ingong
yèn wus praptèng Pasuruan
sakèh santananingwang
padha amondhoka besuk
ana sakiduling kutha

kakang Martalaya benjing
mondhoka kang kidul wetan
pan wong Pajang aja têbèh
ana dene Alap-alap
mondhoka loring kutha
yèn têka sira ing besuk
nagara ing Pasuruan

aja lyan sira antèni
amung ing dina Jumungah
antinên yèn sira campoh
lah uwis padha bubara
sigra Ki Martalaya
miwah pra santana sampun
atur sêmbah samya bubar

miwah wong Mataram sami
sadaya pan sami bubar
sing alun-alun bubare
amondhok jawining kitha
wong cili ngantos samya
pan sampun bubar sadarum
ya ta Adipati Pajang

samana sampun acawis
sagêgaman ing ayuda
samana wus bubar kabèh
ênêngakêna sêmana
kocapa sri narendra
wus jêngkar sing sitiluhur
pinarêk ing kamandhungan

Jasupônta dèn timbali
prapta ngarsa nulya nêmbah
sri narendra angling alon
hèh Jasupônta miyanga
sumusula mangetan
sira sun karya pandulu-
ningsun dèn waspada tingal

jênêngana wong Matawis
kang bêcik lawan kang ala
kang wong Mataram sakèhe
aja sira awèh liwat
jabaning barisira
dening yèn ana kang purun
narajang wêwalêrira

ora têmên iku ugi
angawula maring ingwang
sira muliha dèn age
maring nagara Mataram
lah wis sira mangkata
Jasupônta nêmbah matur
bubar sagêgamanira

nusul mring bang wetan aglis
tan kawarna lampahira
wus kasusul ing lampahe
gêgaman wetan apanjang
wus panggih Jasupônta
lawan Ki Martalayèku
wus amangsit Jasupônta

Martalaya tampi wangsit
wruh sêmune Jasupônta
anulya bubar lampahe
gêgaman saking ing Sala
mangetan purugira
lampahe gêgaman agung
sakèhe desa kang kambah

rusak tanêm tuwuhnèki
datan kawarna ing marga
pan sampun prapta lampahe
nagara ing Pasuruan
samarga anjêjarah
sakèh wong desa malêdug
padha angungsi jro kutha

wong Pasuruan pan sami
sakèhe ngungsi jro kitha
kawara bupatine
Ki Tumênggung Kapulungan
abaris jroning pura
amalatar barisipun
midêr anjagani pura

mangkana wadyèng Matawis
sami angêpung nagara
mondhok kidul wetan êlor
dening sakiduling kutha
ika kang tinuguran
amung kulon ingkang suwung
pan kinarya lêlawangan

liyan ika dèn pêpêti
Ki Tumênggung Kapulungan
têtêgar nèng jro kithane
sarwi ngidêri barisnya
pan sarya undhang-undhang
hèh sakèh kawulaningsun
wong Pasuruan sadaya

dèn prayitna sira benjing
ingong ajak ngamuk sira
mring wong Mataram barise
ingsun ajak barêng pêjah
pan wus dalu sêmana
anuju ing dintênipun
marêngi malêm Jumungah

amicarèng jroning ati
Adipati Kapulungan
kaya ngapa benjing ingong
yèn ingsun kalakon aprang
môngsa beda lan saban
pasthi yèn kablêdig ingsun
môngsa ngalahna wong kathah

dening kalane kariyin
duk ingsun prang mungsuh padha
parandening kalah ingong
myang dhingin duk Pasiwalan
pan kêdhik wong Mataram
wong wetan kalintang agung
prandene ngong iya kalah

Bênrêl kongsi kapacirit
sadalan awêtu tinja
tan bisa mêpêti êbol
mêngko manah yèn mênanga
dhasar mêngko wak ingwang
kari dhewe tanpa batur
wus bosên têmên kabêdhah

lêng têka minggata mami
sapa yitna ayuwana
pasthi apanjang umure
lah bojo kêbat dandana
ingkang layak kok gawa
payo ngili mêngko dalu
gya Tumênggung Kapulungan

pan undhang-undhang siraglis
rencangira ingapusan
hèh wong Pasuruan kabèh
padha sira adandana
ing mêngko wong Mataram
sun amuke mêngko dalu
wiyahèn sok kinalahan

sun baling tan sun têmêni
wong Mataram pan akathah
kalamun ora dalune
gonnya ngamuk wong Mataram
môngsa sira mênanga
yèn mêngko ingamuk dalu
pasthi gagap-gugup ika

tambuh solah mungsuhnèki
pasthi wong Mataram ika
ara-uru satêmahe
dadya wong Mataram rusak
prang padha rowangira
sapolah-polahe iku
têka tinonton kewala

sarta sinurakan sami
saking êlor lawan wetan
pasthi bingung satêmahe
iya wong Mataram ika
anuli tinarajang
prat-prot tinumbakan lêbur
pasthi mênang yudanira

lawan sira nora busik
lah uwis sira dandana
prajurit wus anut kabèh
saêrèhe gustinira
Tumênggung Kapulungan
saksana anuli mundur
rabine binabisikan

lah payo bojo dèn aglis
dandana gêgawanira
sarta gêgendhonga age
anaa ingkang kinarya
sangu angili ika
lan maninge aja kantun
asangua sêga wedang

ayya kari sêga aking
lalab tempe lombok abang
sarta uyah têrasine
kene ngong gembole dhawak
bok-êmboke kapisah
lan sira ana dêlanggung
sadaya ingsun ngandhuta

nora gêgolèki nanging
Ki Tumênggung Kapulungan
sigra kêkambil kapale
aran pun Andaru ika
cêmêng ulêse kuda
sigra rabinira sampun
tinunggangakên ing kuda

sarwi gêgendhong kang rabi
anèng saluhur ing kuda
ambêntoyong gendhongane
Ki Tumênggung Kapulungan
sigra anuli mêdal
sarwi têngara tinabuh
alok-alok wêdalira

lah payo sapa kang kari
pasthi sun karikit sira
wadya samya mangkat age
apan sami aprayitna
sêdya angamuk padha
wadya Mataram angrungu
yèn mêngsah mêtoni ika

wong Mataram dandan sami
gêgamane sowang-sowang
sampun kêkambil kudane
wong Pasuruan wus mêdal
panyanane narajang
sarêng cêlak lampahipun
Ki Tumênggung Kapulungan

anggepak ngulon siraglis
tan kandhêg ing lampahira
ing Surabaya jujuge
wong Pasuruan uninga
yèn gustine anggepak
angulon gêndring lumayu
lawan rabine kewala

angulon paranirèki
ya ta balane sadaya
sami sangêt pêpisuhe
bêndara edan mandhêga
mêngko sun kêthok dhawak
wong Pasuruan gya wangsul
samya mangsuli rabinya

wong mataram wus udani
gya samya nututi ika
kacandhak jawi kithane
nulya sami tinumbakan
wau wong Pasuruan
kang kacandhak akèh lampus
wus ainêb lawang kitha

ing dalu datan kawarni
enjang wong Mataram samya
wus angrampit kitha kabèh
nulya samya ngrangsang kitha
nuju dina Jumungah
sêmana duk bêdhahipun
ing jro kitha Pasuruan

gumuruh swaraning tangis
wus malêbu jroning kitha
wong Mataram sakathahe
sami arêbut boyongan
pan wus binêkta mêdal
kang kutha ingobar sampun
èstrine wus binoyongan

miwah jarahane sami
boyongan binêkta mêdal
wus sami praptèng pondhoke
kèh ingkang prajurit samya
lajêng nututi sira
mring kakang Pulungan sampun
kacandhak wontên ing Bendha

dupi wau aningali
Ki Tumênggung Kapulungan
yèn wong Mataram lampahe
amburu marang ing sira
kudane nandêr kêbat
pan kajêblog kudanipun
rubuh tumênggung lumumpat

sêga aking kocar-kacir
lumayu akêkadhalan
bojo binêkta sawiyos
sadaya kantun kadhatyan
binoyong wong Mataram
kudane sami rinêbut
Kapulungan dipun bêdhag

lumayu kawalik-walik
anusup ing galagahan
sambat bojo mati ingong
têka lêsu awak ingwang
angrasa arêp mangan
sêganira wadhang wau
apa ana kari baya

cilakane awak mami
dene ta nora kayaa
karag kocar-kacir êntèk
jaran ilang bojo ical
sêga iki ya sirna
apa ta ingkang ginugut
darbèk iki padha sirna

dene kaniaya iki
patagihan têmên ingwang
liwat arêp udud ingong
lah dalah apyunku ilang
ing ngêndi gone rêntah
wong Mataram kang winuwus
kelangan pamburunira

anuli samya abali
mung bojone kang tinilar
kang binêkta lan jarane
wus prapta ing pamondhokan
wus katur ing gustinya
jarahan wus samya dinum
mring sagung para dipatya

anulya bubar kariyin
wau Ki Jayasupônta
nglampahi wêling sang katong
rumiyin mring Jasupônta
lampahira wus prapta
sêmana Jurang Parau
sigra anulya rêrangkah

anèng ing Jurang Palwèki
wong Mataram sigra bubar
wong amit ta kêna mulèh
sagunging para dipatya
samya ngiringkên sira
boyongan samya yu-ayu
pan wus ngaturan uninga

yèn Arya Jasupôntèki
ing mangke tugur rêrangkah
anèng gunung Paraune
pan ora kêna wong liwat
lêgêg sagung bupatya
Ki Martalaya amuwus
kadipundi iki baya

lah apa dadine iki
karsane kang Jasupônta
tugur nèng Jurang Palwane
dene têka wong Mataram
tan ana sinung liwat
Dipati Purubayèku
ya ta aris angandika

iya ing panduga mami
yèn uni iki anaa
ing karsa dalêm bantune
laku maring Pasuruan
sun watara jêng sultan
asung sêrat maring ingsun
Dipati Mandura mojar

apa si karsane iki
têka ngadhangi dêdalan
arêp nganakakên bae
jaman boya bêcik ika
sampun kakehan ujar
lah nêdha tinêrak purun
Pangran Purubaya mojar

lah kakang Mandura mangkin
manira turuti dika
Arya Jasupônta kiye
kaya boya wani ika
yèn karsane priyôngga
nanging ing panduganingsun
karya karsane jêng sultan

Jasupônta iki ugi
tugure ing Jurang Palwa
angadhangi liwat ingong
liwating wong ing Mataram
kayapa gèn wania
sasat anggèr ing Matarum
kang atugur Jurang Palwa

sangêt kaduwung ing galih
wau Ki Arya Mandura
duwe ujar kang balosok
Ngabèi Singawadana
mirsa ujar mangkana
anulya bubar karuhun
wus prapta ing Jurang Palwa

Singawadana sung warti
lamun Ki Arya Mandura
arsa narajang rangkahe
Ki Arya Jayasupônta
aris dènira ngucap
lah apa karane wurung
wingi nora sida ngrunjang

lah kakang wruhanirèki
milaningsun tugur ika
nèng Jurang Parau kene
ngalami prentahing sultan
sigra Ki Jasupônta
ya ta nulya bubar wau
saking Jurang Palwa ika

wong Mataram tumulyaglis
sami langkung lampahira
mantuk dhatêng Matawise
punika sêsangkalannya
trus katiga kang janma
sampun ing mangkana wau
Kangjêng Sinuhun Ngalaga

sampun ingaturan mangkin
boyongan sing Pasuruan
langkung suka tyase katong
Pasuruan bêdhahira
sirarya Jasupônta
atur warti gustinipun
yèn Arya Mandurarêja

kang arsa narajang wani
dhumatêng ing patuguran
rajèng Alaga dêlinge
lah uwis aja dinawa
ujar ingkang mangkana
tan winarna laminipun
wontên antara sawarsa

sêmana miyos tinangkil
sang aprabu ing Alaga
pêpak sawadyabalane
miwah kang para santana
kang tansah anèng ngarsa
Ki Tumênggung Singaranu
umatur ing sri narendra

anuhun duka narpati
kawula miyarsa warta
nênggih pun paman ing Paos
bêbesanan lan wong Tuban
sri narendra ngandika
apa rinasanan iku
môngsa paman balilaa

Jasupônta matur aris
rumuhun duk Pasêdhahan
Dipati Mandura anggèr
apan akarsa narajang
patuguran kawula
angandika sang aprabu
lah ta môngsa mangkanaa

si paman Mandura ugi
apan iku ta wong tuwa
môngsa balila atine
anêngakêna sang nata
warnanen Ki Mandura
atur surat karsanipun
maring nagara ing Pajang

utusan sampun lumaris
datan kawarna ing marga
utusan prapta lampahe
nênggih nagara ing Pajang
sêmana kang utusan
pan sampun awêling atur
dhatêng kang wong tunggu lawang

apan wus katur anênggih
yèn wontên utusan prapta
dhatêng dipati ing Paos
utusan saking Ki Arya
Mandura ing Mataram
tinimbalan kang ingutus
wus prapta mijil ing ngarsa

punang utusan matur wotsari
aturira alon
adipati nampani surate
wus binuka ulêse kang tulis
sinukma ing ati
wau suratipun

pèngêt layangira Adipati
Mandura awiyos
yayiAdipati Pajang mangke
kang sampun angsal sih ing Hyang Widi
kapindho Jêng Nabi
Mukamad panutup

miwah barkat sahabat kêkasih
sakawan winongwong
lan barkate para wali kabèh
ingkang sinare ing nusa Jawi
lawan angsal malih
barkat ing lêluhur

sêsampun ing salam donga mami
adhimas awiyos
rêmbag dika lah dinadèkake
yèn andika akarsa ambalik
dhatêng ing Matawis
sêdhêng usumipun

jêngandika benjang yèn ajurit
lawan jêng sang katong
pan manira ngamuk ing wurine
têka dipun parcaya ing benjing
andêlêna mami
yèn têka ing pupuh

sampun têlas bêbukaning tulis
saèsthi prayèngong
sampun kawrat ing dalêm surate
Adipati Pajang ngandikaris
mring duta kang prapti
matura anuhun

kaya nora si kakang nyidrani
yèn dhatêng rêrêmpon
ri kang duta asangêt ature
kadi botên gumingsir ing jangji
angling sang dipati
muliha karuhun

lah matura si kakang ing benjing
yèn antuk margèngong
datan wurung sun balik ing rajèng
poma si kakang aja nyidrani
utusan sigramit
anêmbah wus mantuk

sampun prapta ing ngarsaning gusti
aturira alon
rayi paduka ngantos margine
sampun pasthi yèn benjing ambalik
utusan wotsari
wau kang winuwus

kang kocapa sri bupati mijil
sineba dening wong
sri narendra aris andikane
ingsun angrungu ing Pajang nguni
ana jaran bêcik
Si Domba ranipun

lah wong gandhèk lumakua aglis
sira ingsun kongkon
maring Pajang pundhutên jarane
Tambakbaya Si Domba ranèki
kang kinon wotsari
aglis lampahipun

tan kawarna ing marga wus prapti
ing Pajang kadhaton
Dipati Pajang sineba mangke
nanging Tambakbaya dèrèng nangkil
putusan wotsari
alon aturipun

sampeyan tampi timbalan aglis
andika sang katong
kinèn mundhut manira jarane
pun Tambakbaya manira iki
adipati angling
dudu jaran ingsun

lah mêngko sun undange mariki
dipati gya akon
angundanga mring Tambakbayane
lan kudane gawanên dèn aglis
utusan wus prapti
Tambakbaya matur

jêngandika ngandikan tumuli
dening jêng sang katong
kapal dika kabêktaa mangke
kinarsakkên sang natèng Matawis
Tambakbaya angling
rêngu ulatipun

abah-abahana dèn agêlis
iya jaran ingong
abah-abah pawatangan bae
apan sampun dipun kêkapani
tinurunkên aglis
Tambakbaya mêtu

wus anitih kuda sarya angling
eman jaran ingong
singa wong kang nunggangana kiye
manawa ta besuk ingsun mati
singa anduwèni
iya kapal ingsun

sampun prapta ing pasowan aglis
dipati lingnyalon
kapalira pinundhut ing mangke
dene kangjêng sultan ing Matawis
aturêna bêcik
iku karsaningsun

Tambakbaya rêngu ulatnèki
ature tan alon
yèn pun Domba pinundhut sang natèng
lêhêng rabi kawula kariyin
pinundhut ing gusti
sumôngga ing atur

Tambakbaya sigra mundur aglis
nitih kuda cemplo
dèn pêpanas utusan atine
kudanira sigra dèn camêthi
pun Domba anirig
sarwi nyandhak lawung

dènnya têtêgar sira maripit
wuwuse tan alon
dening eman Si Domba lungane
lamun ingsun iya maksih urip
sun rewangi mati
tan awèh pinundhut

Tambakbaya kulite jiniwir
wuwuse tan alon
kulit ingsun iki maksih kangge
kalih sasi yèn karyanên jurit
amungsuh Matawis
pantês ingsun purun

sarya tingkah watange kumitir
sêrêgnya kaprabon
kang utusan dèn pêpanastine
dèn têlasakên solah ing ragi
utusan ningali
dan apamit mantuk

lampahira sêsandêran aglis
wus praptèng kadhaton
sigra marêk ing sultan sirage
atur sêmbah ri kang duta kalih
sarêng awotsari
kawula umatur

tuwan utus mring Pajang nagari
mundhut kapalnya wong
Tambakbaya pun Domba wastane
botên suka kapundhut narpati
amêmanas ati
ing sasolahipun

pan wong Pajang tuhuyèn ambalik
piangkahe awon
dèn tèkêna wong Mataram mrene
môngsa ingsun ajriha prang jurit
ya ta sri bupati
lintang dukanipun

sigra mijil sang nata tinangkil
pêpak wadya katong
langkung duka sang nata wijile
jajanyabrit yayah mêtu agni
wadana lir rawi
lathinya kumêdut

tingalnyadik anglir mêtu bahni
wadyabala anon
yèn sang nata asangêt dukane
wadana sami konjêm ing siti
tan angraos urip
sang natangling asru

boyongana wong Pajang dèn ênting
yèn abôngga kang wong
patènana kabèh wong lanange
wong Mataram wus lêga kang galih
sadaya wotsari
sarêng bubaripun

wus lumampah sagunging prajurit
wong Pajang binoyong
têlas kabèh gègèr wong desane
kang abôngga samya dèn patèni
sawênèh angungsi
dhatêng kithanipun

kang kacandhak jinarah kinrikit
dipukang punang wong
sampun têlas kidul nagarane
sampun binêkta dhatêng Matawis
ing Pajang kawarni
adipatinipun

wus apêpak gêgamaning jurit
pêpak wadyanya wong
Tambakbaya pêpêk gêgamane
kajinêman ingkang dèn kêkisik
samya dèn timbali
kasmaran prang pupuh

kawan dasa kang prajurit
sami prakosa digdaya
amamêdèni warnane
ajêjenggot palawangan
babrêngos kadi singat
godhèg simbar jajanipun
pupu malang ajêjembrak

yèn sinuduk angèsêmi
yèn tinumbak angujiwat
binêdhil suka guyune
kang aran Gêlap Angampar
lawan Juranggêrawah
Langitbêdhah Macan Guguh
lawan pun Sapigumarang

pun Kalandaru sawiji
Kalamarcu Marcukundha
lan pun Dhudhasalawase
lan pun Edansabêndina
lawan pun Kênènglanat
Jayajegrang ingkang sêpuh
dinulu pating prangangah

lan pun Rônggalalulalis
lan pun Dêmang Sadaedan
lan Ki Jakaprabangsane
awasta Ki Walanganggas
lawan Pasararungan
Gagakrimang Rôngga Janur
iku pangiriding lampah

lan pun Suduk Kocar-kacir
lan pun Orakawarasan
Kênèngtulah Salawase
Dhudha Mete-mete ika
lawan pun Jakakawak
lan Ginêpokjêngatngayun
sampun samêkta sadaya

wong Pajang sampun abaris
pêpak wadyabalanira
Ki Dêmang Jagabayane
kinarya gêdhig manggala
ênêngêna sêmana
kocapa sira sang prabu
ing Mataram siniwaka

lan sampun amêpak baris
wong Mataram sampun prapta
ambêkta sagêgamane
bupatinira pêpakan
aseba ing ngayunan
ya ta ngandika sang prabu
alah paman ing Mandura

pakênira kang darbèni
wong Mataram tindhihana
sapa lêleda jurite
sira patenana dhawak
lan uwa Purubaya
si paman Juminah iku
lan dipati ing Sumêdhang

lawan Dêmang Tanpanangkil
iku sami angiringa
kang dadia pangawate
adipati ing Mandura
angrasa yèn kewuhan
anêdha ing patutipun
umatur ing sri narendra

dhingin pan sampun ajangji
lawan dipati ing Pajang
mangke aèwêt manahe
yèn ora anglakonana
sangêt sih sri narendra
môngsa sun dadia ratu
apan têpange wus kathah

sigra bubar ingkang baris
Ki Mandura anèng têngah
tan kawarna ing lampahe
wus praptèng nagari Pajang
sampun ayun-ayunan
atata gêgamanipun
Ki Mandura anèng têngah

kang dadi pangawat kering
ki dipati ing Sumêdhang
Pangran Juminah kanthine
kang dadi pangawat kanan
Pangeran Purubaya
akanthi lan arinipun
Dêmang Tanpanangkil ika

Dipati Pajang ngling aris
anèng sajabaning kutha
Ki Tambakbaya têngêne
Dêmang Jagaraga ngarsa
anèng pangawat kanan
Dipati Pajang angrungu
yèn Mandura ngirid lampah

angrasa adhêm kang ati
dening sanggupe kang kina
angrowangi ing jurite
anêngakêna saksana
enjang sampun atata
ayun-ayunan anguwuh
wong Pajang lan wong Mataram

sigra têngara tinitir
nulya anêmpuh kang yuda
Dipati Tambakbayane
anarajang wong Sumêdhang
pan sampun katadhahan
angamuk sarowangipun
wong Sumêdhang kathah pêjah

Dipati Sumêdhang kanin
Tambakbayamungsuhira
kêlangkung dening têguhe
nulya Pangeran Juminah
wong Pajang gya tinunjang
dèn amuk sabalanipun
wong Pajang akathah pêjah

Dipati Pajang nulungi
nanging kêkathahên lawan
Tambakbaya pangamuke
dèn byuk dening wong Mataram
kalangkung karepotan
Ki Tambakbaya lumayu
tur sarwi angundhat-undhat

Ki Mandura dèn pisuhi
dening cidra ing ubaya
wong Pajang angucap kabèh
ala têmên Ki Mandura
cidra ing jangjinira
wong Mataram samya ngrungu
ginaritakên ing manah

Ki Mandura witning kardi
sakathahe wong Mataram
sami anitèni kabèh
Dipati Pajang lumajar
lan Arya Tambakbaya
angampiri garwanipun
wus binoncèngakên kuda

pan dipun balêdig wani
wong Pajang asêsandêran
andarwili sêsambate
lah bojo dèn kukuh sira
manawa sira tiba
binandhang dening ing mungsuh
Ki Tambakbaya wus tiba

rabine dipun cêkêli
tumulya atilar bala
sarwi angucap rabine
jaran iki kawisuna
yèn ora sun tilara
tinurut saparan ingsun
mari-mari yèn kacandhak

sampun prapta ing Sêmanggi
sigra numpak ing baita
wong têtiga sampun amot
Ki Dipati Jagaraga
lan Arya Tambakbaya
Dipati Pajang nèng ngayun
lampahe adhêdhayungan

wong Mataram anyêkêli
jaran kang aran Ki Domba
kapal kêna katigane
kang darbe wus kapalajar
wong Pajang jinarahan
kêbo sapi donyanipun
binakta maring Mataram

wus tinanahakên sami
parane Dipati Pajang
ing Surabaya jujuge
wong Mataram sampun bubar
datan kawarnèng marga
prapta ing Mataram sampun
kangjêng sultan siniwaka

wus katur sadaya sami
kapal kang aran Si Domba
sarta lawan boyongane
pan sampun katur sadaya
suka sri naranata
Dipati Pajang dinangu
ngêndi kang dèn ungsi iya

kang tinanya atur bêkti
inggih dhatêng Surapringga
katiga pisan jujuge
sri narendra angandika
lah kakang Martalaya
sira sun utus anglurug
lan Si Arya Jasupônta

padha cawisa kariyin
sadandananing ayuda
wong Sèwu numbakanyare
wong Bumija acawisa
lan sira utusana
mring Pathi awèha wêruh
sultan anglurug mring Tuban

sigra jêngkar sri bupati
malêbêt ing dhatulaya
datan winarna lamine
wong Mataram wus siyaga
dipati ing Santênan
wus angadêg barisipun
anganthi wadya Mataram

sang nata miyos tinangkil
pêpak wadyabalanira
samêkta lan gêgamane
Adipati Martalaya
lan Arya Jasupônta
wus winêling de sang prabu
Martalaya awotsêkar

angandika sri bupati
lah uwis sira bubara
dèn prayitna ing yudane
para mantri samya nêmbah
wus bubar sing ajêngan
wadya untape kumutug
gêgaman sampun lumampah

datan kawarna ing margi
sigêgên ing lampahira
ingkang winangsulan malèh
praptane Dipati Pajang
lawan Ki Tambakbaya
wau ta ingkang tinutur
praptane ing Surabaya

dipati ing Surabanggi
sêmana arsa tumandang
saking asangêt marmane
dipati ing Surabaya
mring Arya Tambakbaya
apan sinisalin sampun
dipati ing Tambakbaya

saksana umatur aris
wau Arya Tambakbaya
mring natèng Surabayane
kawula matur ing tuwan
sampun tuwan atandang
bilih tan nôngga pukulun
ing yudane wong Mataram

inggih prayayi Matawis
tan wontên braja tumama
dening kaliwat têguhe
pangeran ing Purubaya
wontên malih digdaya
Dipati Balitar iku
lan Dipati Upasônta

lawan wontên malih sêkti
Dipati Mandurarêja
lawan wontên lêwih malèh
dipati ing Pringgalaya
wontên malih punika
Pangeran Pugêr puniku
kabèh sami digdayanya

dipati ing Surabanggi
kalangkung duka ing nala
nanging tan kawêdal linge
bêdhile agêm punika
nulya pinundhut enggal
ya ta ingisenan sampun
sarta mimise kancana

sinambut kang punang bêdhil
dipati ingTambakbaya
sinipat kêna jajane
dipati ing Surabaya
duka awor sihira
dening mimis kang dhumawuh
i jajane Tambakbaya

apan gèpèng punang mimis
anulya aglis cinandhak
mring Arya Tambakbayane
wus katur sang adipatya
mimis gèpèng punika
lah punika wartinipun
kêkalahane sang nata

dipati ing Tambakbanggi
jinunjung ing lungguhira
mring natèng Surabayane
jênêng Dipati Sanjata
nuli ingambil putra
pan sampun ingambil mantu
atut dènira akrama

ingkang kawarnaa malih
lampahira wong Mataram
apan wus lêpas lampahe
yèn dalu rêrêb rêrangkah
enjing bubar lampahnya
tan ana mawi pakewuh
lampahe wadya Mataram

datan kawarna ing margi
wus praptèng nagari Tuban
wong Pathi golong lampahe
wadya Tuban rinayahan
kalangkung kagegeran
wong Tuban sami lumayu
angungsi sajroning kutha

wong Lasêm sami angili
miwah wong desa sadaya
ngili mring Tuban parane
dening dipati ing Tuban
pan sampun aputusan
dhatêng Madura karuhun
panêdha tinulangana

miwah ta ing Surabanggi
sami jinalukan tandang
Dipati Surabayane
anjagèng kitha priyôngga
milane tan lumampah
amung ta utusanipun
adipati ing Sanjata

prajurit kaplayu dhingin
kêkalahan saking Pajang
Ki Arya Tambakbayane
jinunjunglinggih Dipatya
Sanjata aranira
punika kang kinèn bantu
maring nagari ing Tuban

Jagaraga kinèn ngirid
gêgaman ing Surabaya
wus bubar sagêgamane
miwah gêgaman ing Sampang
wus abantu mring Tuban
amung sèwu kathahipun
wus manjing kutha ing Tuban

sapraptanira ing Tubin
apan sampun sinuguhan
ênêngêna caritane
warnanên baris Mataram
pan sampun tatan-tatan
wong Mataram pondhokipun
kidule kutha ing Tuban

dening Adipati Pathi
barise kilèn ing kitha
sampun dadi dêdalane
biting lumampah akarya
jagang angrangsang kutha
punika ing karsanipun
sampun anêmbang têngara

sampun lumampah kang baris
wong Mataram ngrangsang kutha
umyang gumuruh surake
arame abêbêdhilan
sampun rame kang yuda
surake lir gunung rubuh
kadi ombaking samodra

sigra wong Mataram aglis
anulya angangsêg kitha
marakakên tingkês age
sêdyane anampyok kitha
ramya abêbêdhilan
aglis wong ing Tuban wau
marakakên bêdhil braja

awasta pun Sidamurti
saiji aran pun Gêlap
nulya ngunèkakên karo
pun Sidamurti apasah
tugêl dadi têtiga
pun Gêlapan sampun rêmpu
Dipati Tuban anjola

tugêle pun Sidamurti
èmêng tyase rajèng Tuban
kinarya têngêran gêdhe
wasiyat ing kina-kina
yèn bêdhil iku pêcah
pêsthi Tuban lêburipun
tan ana ing jayanira

prangira kasaput wêngi
mundur Adipati Tuban
amicara jro manahe
kaya ngapa yèn mênanga
lamun ingsun jurita
wasiyat kina wus rêmpu
lan wong Mataram akathah

sampun malêbêt ing puri
pinarêk lan para garwa
dipati lêsu awake
alon dènira ngandika
sira Dipati Tuban
pa gene badan alêsu
bojo sira adandana

pêtha bakal ingkang lari
lawan sira gêgendhonga
aja kari kêkêndhile
ingkang garwa nuli dandan
polahe kagugupan
sarêng wanci têngah dalu
panakawan tinimbalan

panakawas wus winangsit
padha sira gamêlana
paseban jaba dèn rame
gêgaman dimèn malatar
akukuh yudanira
mêngko ingsun arsa ngamuk
poma aja obah-obah

sampun wayah têngah wêngi
Dipati Tuban wus mangkat
binêkta amung bojone
gamêlan sampun tinêmbang
arame giyak-giyak
Dipati Tuban wus mêtu
amarga ing bêbutulan

