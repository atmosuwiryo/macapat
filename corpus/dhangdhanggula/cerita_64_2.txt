lir sarkara dènnya mitran sami
Sardula Gembong lawan Danuka
wuwusên arimong mangke
mulih ring wismanipun
dupi praptèng panti ngupadi
mêmangsan yun minangsa
takdiring Hyang Agung
waktu samana tan daya
njangkah tuna nubruk luput kongsi la'if
sunya tan antuk mangsan

lir kiniyas rijêkining dèbi
kidang saha manjangan andhapan
kadhal kodhok luwak rase
sapta ari tan mangguh
dahat luwe koncatan bukti
Macan Gembong kla'ifan
putêg pêtêng tambuh
kontrang-kantringan kewala
ngalor ngidul ngetan ngulon datan manggih
nulyèngêt kang wardaya

ngunandika e lo tobil lali
ingsun dene wus potang kataman
rijêki mring Kêbo biyèn
drèngès lung tilarsa gung
taru lata maneka warni
adoh panggonanira
lawas tanpa petung
wirang isin ingsun têmah
sabên dina nyunggèni mbrêngkut lir glidhig
saking yun budyatama

tamèng gêsang têtulung sasami
supayane têmbe antuk pahlal
wêwalêsan sapantêse
mangkya Kêbo wus lêmu
ulur kisi punuke nggajih
lantaran saka ingwang
pikuwating rangsum
lumintu ing sabên dina
rèhning mêngko sun tuna ngupa rijêki
kendran barang mêmangsan

ingsun minta kawlasaning Bothi
kang supaya nandhani katrêsnan
wajibing mitra gêgêntèn
rèh sun kêpêtêk butuh
dahat luwe cape ing jisim
ingsun jaluke coba
punuke Andanu
saparo kewala mangkya
nadyan kabèh sun kira tan malarati
wit adoh lawan nyawa

nguni dhasar wus darbe punagi
ri kalane kataman sangsara
sing sapa kang marasake
yun mituhu satuduh
karsanira kang tumulung sih
tan pisan kumêdhapa
saguhe rumuhun
lah coba ingsun kêpanggya
Macan Gembong wisata tan dangu prapti
pinanggih lan Maesa

wusing tatakramaning basuki
silaning kaanan titah gêsang
tan siwah 'adat sabêne
nulya mong nabda arum
mring danuka praptèngsun iki
tan katêmu wus lawas
yun wruh krahayonmu
kapindhone minta wêlas
marang sira gêntènan wong anèng bumi
wênang palar-pinalar

ingsun uwis sapta ri tan bukti
midêr wana ngupaya tan daya
wahyakna wêlasmu mangke
iki mitranta lêsu
kendran pangan sira kang wajib
lamun dhangan ing karsa
punukmu puniku
wus sun timbang kaya nora
mêlarati rèhning punukira Bothi
adoh lan dalan nyawa

mangka punuk ingsun kang murwani
sun rambankên ron drèngès tilarsa
sukêt banyu ron-ronane
nêmahi daging lêmu
anglêngguruk punukmu nggajih
mangkya wus kyat santosa
saking kadarmanku
luwar saka kasangsaran
marma aja selak pamintaku uwis
bênêring tatakrama

ujaring dalil kalamu'llahi
wong kang potang 'amal rila eklas
tikêl satus wêwalêse
kang mangka pamintèngsun
muhung trima punuk sapalih
karya cagaking gêsang
ywa selak Andanu
aja madyèng ubaya
Gusti Allah kang sifat Rahmani'rrakim
murah dunya sih khirat

Mesa Bothi kumêpyur ing ati
lir glas krestal kêmprang tibèng srasah
mêstèr ingkang mawa sêmèn
nglong cipta srira kumyus
kètès-kètès swanita mijil
tri pandurat tan nabda
njêtung pungun-pungun
tungtunging nala narantang
ringa-ringa lêsah lir pendah wong ngimpi
sulap pangèksinira

amarlupa nir bayunirèki
cakraning wardaya cipta ilang
kadya kênganglangan tyase
wusananing panggayuh
gayuh-gayuh wangsulan ririh
mring Sima ngarah-arah
manuhara arum
dhuh dèbi aja mangkana
dudu padon sira mundhut gêtih daging
kang tumèmpèl ing badan

sèwu tangèh sun ulungna dèbi
rèh sun datan jangji lawan sira
awèh daging punuk priye
prasêtyèngsun mung tanggung
nanggulangi satru jayasti
kang sun saguhi macan
têmpuh ing pakewuh
prabatapi tasik wangwa
têkèng lara nadyan tumêkaning pati
tan nêdyoncat sakeswa

liya iku tan darbe punagi
ingkang kadya pamintamu Macan
iku nêdya karya dede
yèn mangkono sirèku
wong têtulung têmah mênthungi
pati dèn nggo dolanan
mung siji uripku
tan duwe urip padinan
yèn anaa pamèrane bae gampil
rèh sira mitraningwang

lah elinga ywa tindak tan yukti
kayaparan Macan karêpira
landradên atimu dhewe
tan gampang culing wuwus
kudu nganggotinimbang dhisik
jroning atimu ana
rêmbug bênêr luput
ajara budi kraharjan
potang pangan èstune anagih bukti
karya anyaur karya

rajabrana tuwin guru dadi
bayar arta sapira ing rêga
mirit sapira bobote
bobot utawa traju
karya nimbang amrih satiti
yèku lakuning potang
mangka sira njaluk
punuk arsa sira mangsa
ingkang ora wicaramu wani-wani
manut pikir tan arja

lah trajunên kêcapirèng lathi
ywa kawahya yèn durung têtela
timbangên bênêr lupute
saking prasan atiku
lèhmu nganggo cangkêm wus lami
de cule kongsi salah
têmah murang laku
ngrusak pranataning gêsang
kaya priye wicara lèhmu mbalèni
kagyat dèbi swardana

pasrangkara aja kumawasis
lungiding sabda mung amrih murka
iku dudu sabênêre
ngatokakên tyas palsu
mracihnani budi pranatis
katêmu nurut êmpyak
sajatine punggung
ê lo kojur raganingwang
wong têtulung têmahan pinênthung linggis
awit alaning sanak

lah ta mara ling-elingên Bothi
durung klingga nata dalu warsa
maksih katara tilase
nguni nyarah satuduh
ing wong ingkang gêlêm nulungi
ilange cintrakanta
mangke mungkir mungkur
mara age katokêna
dudu gêni sagara banyu bae wis
danuka gêbyurana

Kêbo nulya sumambung mlasasih
dhuh Sardula aja klèru tampa
nora mangkono patrape
nanggulang satru mungsuh
sun pamèkkên samudra agni
rêmuk kasawurêna
srah jiwaragaku
wruhanira nora ana
mandayagni prabatapi mung upami
dhasar yèn mula ana

pawakardi yun nêmpuh sirèki
ywa sandea sun dhisik pralaya
lah êndi Macan rupane
jamunapi kang magut
dene nganggo mêlèhkên jangji
san atiku wus tuwa
mong akèh umurmu
dene tan wêruh pralambang
lah ngajia Macan pasêmon kang lungit
supaya wruh utama

Macan Gembong alon nambung angling
iya bênêr Kêbo wuwusira
sagara gêni pasmone
têgêse kang puniku
bab bêbaya pakewuh mami
sira kang wani malang
mring sun atêtulung
sèwu sukur nêdha nrima
nora sida sun minta punukmu Bothi
yèn nyata tuhu sêtya

kabênêran bangêt anujoni
uwis tigang dasa ri punika
sun pancakara katitèh
lan mong lorèk dibya nung
tan kawawa sun mungsuh jurit
wit sura sakti guna
prawira pinunjul
sasat Hyang Bathara Kala
ngapurancang radha catur ngilat thathit
ingsun murut ngendrarsa

minta tulung marang sira Bothi
sun karya srana lêliru lambang
campuh ing bandawalage
nanging pangiraningsun
tan kuwawa sira ngalangi
marma sun panggya sira
datan minta tulung
amung klantihe ragèngwang
ambêbana punukmu ingkang sapalih
iku daging mirungga

kaya nora tumêkaning pati
rèhning adoh lan dalaning napas
sira mopo wusanane
saguh dadya têtanggul
lamun baya pakewuh prapti
kapasang yogya bagya
ontunge ragèngsun
sanadyan mati tan mangan
nanging nora pinatènan lorèk dèbi
kang mangkono tyas tama

sira saguh angalang-alangi
lah ta payo sun tuduhkên sira
panggonane Macan Lorèk
kang karya dudu mring sun
Kêbo dupi miyarsa angling
Gembong ingkang mangkana
pucêt netya murut
kêju ndharêdhêg kumêsar
nar-ênaran bunaring tyas tis-tis atis
sirna dayaning gêsang

gèdhèg-gèdhèg judhêging pamikir
ing wusana nyanggêmi jangjinya
manjing marang samudra we
mangkono wong kasusu
dhasar bodho kaburu ngisin
kêsari sabdanira
hèh ta Kêbo bagus
nanging sun pasthèkkên sira
nora klakon ewa samono sun irid
mlakua wuriningwang

wisata lon arimba nèng ngarsi
Maesa tut wuri wancak driya
satus yuta bingung tyase
rèhning mong ambêk punggung
ciptèngKêbo tan wurung mati
rinoda ripu paksa
ya sapuluh-puluh
mati mringkus lan margagah
yogya panggah saguh tumêmpuh ing jurit
ya saajanging ajang

abote wong nêdya luru urip
datan dangu karweka tumêka
tirahing samudra jèjèr
Sima nolih Andanu
asru nabda payo dèn aglis
nggêbyura mring samudra
ngatokna panggahmu
tan susah sagara wangwa
banyu bae yèn nyata wani ngantêpi
mirib punaginira

rèhning tyas mudha sru kewran
Kêbo saking dahat miris
sumêlang wêngkuning gêsang
malêlêng netyasmu isin
sêdhih kaworan ajrih
kêbutuh nglakoni saguh
gugup akêdandapan
kawêlèh-wêlèh ing jangji
nalarira kasor sawuwuse salah

mangkono yèn wus kajibah
kasaguhan kang kawijil
tanpa duga lan watara
yèku siratalmustakim
kaplèsèt tibèng trêbis
yèku wiyosirèng tutuk
wuwus kang tanpa duga
dene artining mustakim
bênêr lêmpêng lunyune kagila-gila

iku caturing manusa
ingkang nora dèn ijêpi
lir talang sèng tadhah udan
gumrojog wutahing warih
wêweka wadi-wadi
tan pinikir wêtunipun
nanging iku wus lumrah
wong kasusahan anangis
njaluk tulung ngêsrahake pêjah gêsang

kusung-kusung minta wêlas
mêlasasih ngasih-asih
panangise amangarah
he sagung sarjana murti
têrangna kang satiti
mungguh surasèng pituduh
têpa lupya Maesa
sugih miskin ingkang nganggit
umanjinga puating sanubarinta

arimba pasrangkaranya
ngèsi-èsi saha wêngis
he durcara malêbua
sun tonton antêpmu bothi
miriba bae mangkin
kasaguhanta ing dangu
tandhane tuhu sêtya
ngantêpi kêdaling lathi
sun pasthèkkên sira masa ngungkirana

jamake ingsun arimba
satriya tamèng dumadi
sarambut tan nyuda sêtya
aja kang wus dèn bêciki
lagya têpung bae wis
wani toh jiwaragaku
apa sirarda dama
Maesa sumaur bêcik
sigra-sigra gumahas nggêbyur samudra

lumembak ngêlangi nglangak
nêmpuh trunaning udadi
anjagêdhêg nolih wuntat
sumêlanging nyawa gingsir
yèn oncat saking jisim
ciptèng Kêbo adhuh-adhuh
iki bêbaya apa
dene dahat mêrês budi
yèn mangkono prayoga mêntas kewala

yèn sun cacaka kang toya
mangidule tanpa têpi
nêm cêngkal kewala sida
warêg banyu anêmahi
pati datan patitis
ginawa Jêng Ratu Kidul
kalap ing panasaran
mati ping pindho kaping tri
utamane sun bali nanggulang Sima

yèn pralayaa sun asap
nulya bali marang gisik
marêki unggyaning Sima
muka konjêm ing pratiwi
pasang wêlas minta sih
Kêbo mangkana kang wuwus
dhuh Sang Maha Widagda
maaf sambutan kulèsthi
nyuwun inah sadalêming kawan dina

yèn sampun praptèng sêmaya
kawula ngaturi uning
katêranganing sambutan
sadasa lah kadipundi
Sardula nabda wêngis
Kêbo sira murang laku
dhustha kartining gêsang
kelasèng rat glahing bumi
nora bêcik anglêbur silaning krama

utang pangan sambung nyawa
wirang isin sun labuhi
kalakon nyunggi ron-ronan
mung iku sajêgku urip
ing mêngko têmah dadi
rubeda wit kacidranan
la dalah apa ora
saiki saguhmu enting
wus têtela sirèku ngrusak planggêran

Kêbo mangke wruhanira
sun rodapaksa sun bistik
punukmu saparo iya
wus kêri untuku ngèksi
ginorèng pasthi gurih
yèn panggah tokna budimu
manawa arsa têrang
mring dibyèngsun jayèng jurit
sajatine sun 'Ijrail ngejawantah

nagih potang marang sira
ingungkiran têmah dadi
padudon atasing dunya
sira wong utang rijêki
panas prih sun lakoni
wêkasan mung nyaur wuwus
tan ana êntèkira
têmbung ngonggrong murih aris
nora daya iku dudu bênêrira

rijêki padhane arta
tan kêna dèn mêmanisi
tansah saking alêmbana
yeka jatining pranatis
swara ngrêgêdi kuping
yèn sirarsa nyaur wuwus
yaktine kêna uga
nanging kang condhong lan pikir
nadyan ewon lêksana tan dadi ngapa

sirèku dosa rong warna
kang dhihin maring Hyang Widhi
kapindhone lan kang potang
yèn sirarsa ngadu sakti
sun pasthèkkên nêmahi
kuwandamu nora ngukup
uripa rip-uripan
mung bakal sun cupêt bothi
aja kongsi alamu kadawa-dawa

marma srahna patinira
mumpung durakanta tipis
dhustha kartining silarja
lêlêthêk sarining juti
bumi banyu anjêrit
gumêtêr dèn ambah ing dur
dursila salah ing rat
sirnaa kewala bêcik
Mesa asru kagyat myarsa sabdèng wagra

hèh bêcik têmên arimba
siya tan kêna dèn aji
aja nglakokake soba
nindakna budi lastari
aji-ajining urip
sasami kèh wêdi sayuk
trisna lair batinnya
sirarsa madhêm mring mami
tangèh lamun sun eringa marang sira

wong kalah siniya-siya
wus mlayu binuru wani
mogok rèh kajibah sayah
nekad toh lara lan pati
apa tan wruh Kumpêni
kang ulah marta mring satru
kang wus kalah sinarah
mungsuhe dipun bêciki
wêkasane ala wêdyasih sutrisna

iku lupiya klakuan
titènana jroning ati
tega pati rilan dunya
subagya yuwana murti
ywa sira maca hadis
yèn maksih kuthung pikirmu
yèn swagnyana krêtarta
miriba kangjêng guprêmin
cipta ngantariksa sinuhun sasama

ingkang sinuhun têgêsnya
puniku sinunggi-sunggi
susuhunaning buwana
sifat kodrat kang pinuji
kumpuling rahsa jati
nèng sunan panggonanipun
tunggal lan Sastrajendra
ayuning buwana dèbi
aja ngrusak 'alam jroning jisimira

duga lawan kira-kira
yudanagara nèng ati
yèn tan linakon karweka
Sastrajendra tanpa dadi
kalah ciptaning eblis
jin setan mangka wujudmu
macaa surat Kul-a
ngudubirabin hinasi
sabanjure pardikane takokêna

kêsari sira ywa merang
isin mamèt warah mami
dadiya conto kraharjan
ora mung sungkan tinagih
dhasare nora apti
kabanjur wêtuning wuwus
uga bênêr solahnya
uwot siratalmustakim
anèng tutuk musamane kang sanyata

dene kêlamun wong Budha
ingaran wot ogal-agil
tan pae panggonanira
mung beda têmbungirèki
wong 'Arab lan wong Jawi
nanging rasanira gathuk
paran Sardula sira
sinungan beda ing budi
lairêna budimu wêlas maringwang

kang mawantah dajal la'nat
racutên buwangên têbih
kalbu'lmukmin baitu'llah
sirèku omahing Widhi
têgêse mukmin dèbi
sira dhewe wruhanamu
kaparêk tur kapurba
purbaning Hyang nyarah kapti
rèh wus paring gumêlaring kautaman

lantaran rasuling Suksma
iya iku kngjêng nabi
murti mulkuning buwana
kutu-kutu kang kumêlip
Sleman Baladèng Mêsir
Ibnu Dawud sudibya nung
winênangkên wêwarta
kang wus katimbang prayogi
mangka sira murang arjaning buwana

wêtune kang pancadriya
murungkên cipta lastari
saka solan-salining tyas
la'nat kang tanpa upami
cêgah paworing Gusti
puniku budi kêlurung
laranganing sujana
kang ahli klakuan akhir
lah elinga yèn sira bakal pralaya

mamriha tama sampurna
urip mati kang nyukupi
pangudining sangkanparan
ungsêdên kitab lan tafsir
ywa sira gedhag-gedhig
gumunggung sarta kumlungkung
uripmu mung sapisan
yogyane ngupa utami
laku arja mangka sanguning pralaya

busanane mukmin kang khas
kang kanggo ing ngrika-ngriki
aja nglakokakên dajal
lair batine ijajil
pragalba sru angêrik
gora rèh magêtêr wagyut
orêg pratiwi jinjang
nulya Mesa pasang liring
buntut njênthar lir wangkawaning mandrawa

arimba nubruk saksana
katampan murdaning Bothi
tinamèng sungu umêbrag
rêbut jaya sura sakti
dangu ungkih-ingungkih
kêkalih têguh timbul tus
wal kontal ting cêkekal
Kêbo mahyakkên gunasti
mbijig sela dadya amun-amun awra

kumêdhut digdèng awiyat
ngampak-ampak mawa bahni
mayuta-yuta dahana
lir wrêsa sing awiyati
bayak nêmpuh arimbi
arimong kewran ing kalbu
kamayan dahanarda
daruna cidraning mundhing
Macan Gembong mamrês budi tiwikrama

mêkar kang guna widagda
dayèng kamayan mawrêdi
tinarimèng janaloka
sakala jawah nêkani
pancawora wor riris
gumrujug nyirêp kang latu
wus nir dayaning wangwa
campuh malih danu dèbi
kadibyane karo pisan tanpa guna

danuka mamrês ing nala
mahyakakên aji Bothi
lênga rasatala wrata
saking punuk sudirasti
saciptanira dadi
bandung bandawasanipun
dahat subadyèng kara
sakala sarira wêsi
Macan Gembong nulya mahyakkên danuja

asidhakêp suku tunggal
nutup wiwara nawa di
nyumpêt kanang pancadriya
ngèksi tikwèng grana lungit
manthêng kang puja jati
kajatèn katrimèng sujud
sakala malih warna
wujud waja purasani
iya iku wêsi Ibrani nagara

ngêndhih kasêktèning Mesa
sanalika dadya glali
ndlèdèk wus tanpa budaya
nulya kasaput ing ratri
samya mundurnya kalih
Sima tansah ngunggut-unggut
ketang ardaning driya
dènya sru kapengin daging
saya sêngkut rèh bênêr ri tata praja

ucapên sira Maesa
sawusnya ngaso pribadi
ngunandika jroning nala
kayaparan awak mami
nir budayaning urip
sun timbang-timbang ragèngsun
kaya tan bisa wudhar
kadhang saya ruwêt mangkin
nora ana wêkasane kang prakara

sun saraha karsèng wagra
sun wèhi punuk sapalih
'adate wong mangan enak
tan trima yèn mung sapalih
bagja kèri sathithik
cilakane nyawèl gurung
kadhang durung narima
malah ulur lidhah kisi
yèn mangkono nyawaningsun kalambrangan

mênawa ingsun panggaha
pira boboting kêsari
ngadu guna dibyèng ngrana
kapêksa sun tan gumingsir
wangsul watêking dèbi
culika dursilèng laku
pêngpêngane pragalba
nglimpe dursilèng pakarti
nubruk gurung gulu rantas ngêtus darah

kumambanging nala danukarda miris
sun gagas tan enak
yogya miruda ing wêngi
ngupaya sambunging gêsang

marang ngêndi pangungsène nyawa mami
tiwas yèn tan ngendra
istiyar wajibing urip
sun ngalor kene kewala

mring wismane Manjangan kang tunggal jinis
padha bangsa halal
manawa bisa ngayomi
patiku kang siya-siya

nadyan ringkih paribasan giri lusi
mokaling tumitah
sigra wanci ratri anis
dhêmitan tan dangu prapta

wismèng randhi ingacaran tata linggih
sinungan kramarja
bagya-binagya ing wuri
Kêbo nulya pasrangkara

hèh ta yayi Manjangan praptèngsun iki
arsa minta wêlas
pancasên susahing ati
tan ana manèh mung sira

Bothi nulya jarwa purwa amêkasi
Manjangan sru njola
rumasa yèn tunggal jinis
halaling khukum agama

nambung sabda Manjangan dhumatêng Bothi
mundhing kadyaparan
prakaranta luwih sungil
bab mungsuhan seje bangsa

ingsun nora kaduga ngawat-awati
nadyan sun keriga
ranggah komprèng tuwin randhing
saekaprayambêk sura

tan kuwawa aja kang têmpuhing jurit
pinandêng kewala
kancaningsun anggêlali
wêruh bae klêngêr tuwa

rèh wus komuk kasebut kabar kêsari
prawira digdaya
kalana jaya di murti
putus munah gunging kewan

hèh danuka pratikêl ingsun sira glis
coba mangalora
ana sujanambêk niti
Kuwuk pêparab Sugriwa

anèng kêndhal growong dènnya mangun tèki
dhasar tunggal bangsa
lan Macan pangane sami
manawa bisa sung mulya

banjur srahna pati uripira bothi
sun kira kaduga
Si Kuwuk sanadyan cilik
nanging putus 'ilmu byakta

saha bangkit wirasat Iman Supingi
Kêbo glis pamitan
ngalor wisatanya prapti
sangisoring kayu kêndhal

Kêbo ngungak wiwarèng Kuwuk kapanggih
sru kagyat Wilpusa
ngacarani tata linggih
Kuwuk nabda nyakrabawa

sarwi mèsêm njanur gunung sira bothi
kadingarèn mangkya
praptèng kene netya lutih
lah apa nêmu prakara

ingsun kira prakaramu bangêt sungil
turidaning muka
kucêm ngêlob-êlob Bothi
apa ta darunanira

Kêbo matur ing purwa madya mêkasi
dènira wêwarta
mring Sugriwa èsmu tangis
mukane konjêm pratala

dhuh sang wiku mugi pêparinga ing sih
pêgating uswamba
paduka ulun watawis
sagêd ngêndhih dibyèng Sima

ulun ndhèrèk ing dunya tumêkèng akhir
Kuwuk nambung sabda
ingkang sarta kirig-kirig
ho o yèn mêngkono sira

barang pêtêng sing sapa kanggonan wêdi
anggèng apyun gêlap
mangka kêncêng pra pulisi
kagledhah tan wun sangsara

tibèng dhêndha kêna punukmu sapalih
têrkadhang rinampas
bab jangjimu kurang rêsik
pratikêlku wènèhêna

nadyan mati sapisan slawase urip
nrimaa kewala
ing benjang antuk suwargi
langgêng ni'mat tur munfa'at

kang mangka wis mufakat bênêring khakim
sing sapa wong utang
iku kudu nyaur pasthi
mangka utang seje bangsa

apa manèh dudu sapadhamu Bothi
sanadyan bênêra
nanging sira tan ngundhili
sasat timun mungsuh duryan

si arimba mungsuh lan sira samênit
tan gandra sapira
wagra sura dibya sêkti
dhasar singaning Nèdêrlan

santerone ing tanah Jawa tan mirib
prabawa goraya
yèn nggêro bumi sru gonjing
gumêtêr sing amiyarsa

Mesa dupi krungu Sugriwa dènnya ngling
tanduk ngerang-erang
nutuh lêlakon ingkang wis
sanalika nir dayanya

nggagas-gagas tan antuk wênganing pikir
samana Maesa
maksih nor raga minta sih
danuka matur ngrêrêpa

dhuh sang brewa kawula srah pati urip
tan sagêd matura
manuhara mrih mêmanis
mung uswamba kaatura

dene mangke lamun pun arimba prapti
ulun tan suminggah
rèh kajibah soroh pati
mung paduka sêksènana

kawularsa nanggulang ngêkahi urip
Kuwuk dupi myarsa
sabdaning Kêbo mlasasih
luntur wêlase sakala

pasrangkara marang sira Mesa Bothi
hèh Kêbo kang sabar
ywa nglalu mangkono Bothi
sun golèk wênganing driya

nêngna gantya kocapa ingkang kinawi
sajuganing kewan
Kênthus kasub ing pawarti
êndhèk cilik trincing kêras

sêmu bundêr abang nom gigire dalir
sungune tan panjang
lir lombok abang alungit
wulu lêmês alus raras

kulit tipis pandhês prabane mathathit
wênês prabèng netya
sumèh sabare rêspati
polatane lêmbah manah

cakêp cukup basa basaning kumêlip
putus kasusastran
pangulahing Nitisruti
bangkèt têmbung Landa 'Arab

kèhing kitab Kuran Tafsir Kaelani
Supi kawruh Palak
Mukarar Jurmiyah Bahwi
Usul wus dene Maknunat

tasrip Nahwu Nahola Anwar Bajuri
Daka Bayanu'llah
kitab Sam Sarah Tajuwit
palanggêraning wêwacan

mat kang wajib idhambila gonah Prail
wus ngêntèk sadaya
apa manèh sastra Jawi
Pramasastra ywa karana

Dasanama Bausastra Boma Kawi
saha layang Babad
Asthabrata Rama Kêling
Tekawardi Ramayana

myang Anbiya Pustakaraja prituwin
layang Anglingdarma
Nawawi Iman Buhkari
Makutharaja lan Menak

marmanira Pêthangkus ahli ing budi
wit dhêmên piwulang
buku saananing bumi
saka Nèdêrlan Hindhiya

kawruh ukur algêbrah myang rehel pandri
kèh ukuran anyar
elo mètêr dèn kawruhi
bobot lita kilo myang gram

têtimbangan cêngkal ukuran kalarji
kati pun Nèdêrlan
palêm mil ukuran bumi
marma Kênthus swarjanèng rat

planggêraning nagara krama sitruksi
wèd tuwin sêtatblad
anggêr pranatan pulisi
buku kandhungan datan sah

myang Nawala Pradata lan Anggêr Rêdi
arubiru miwah
regêlmèn sadaya ngênting
cukup praboting ngagêsang

kasudibyan cakêp cukup liring 'ilmi
pangulahing pêrang
pangrusakirèng dur juti
kang mangudi karaharjan

lêgawèng tyas cipta budi amumpuni
sadu parikrama
tan kadho ulah lêlungid
tanggap graitane pasang

tan kawêkèn agal alus sungil rumpil
sarta ahli brata
mudyastuti mring Hyang Widhi
susilarja nrang wikara

guna srana krêtarta wêweka murti
sabar santa budya
asih ing dzat maha sukci
putus ubênging buwana

pangadilan khukum lawan yudanagri
kêncêng sinantosan
marma sayuk para kumlip
rèh wasis mranata basa

basa-basa basukine dèn kawruhi
mrih wrata raharja
agama nêmbah Hyang Widhi
saya kasub kasumbaga

panêngrane kumênthus mèt Dasanami
pangrekadayanya
katyaka gumira tuwin
pathangkus saha kenthorang

myang Kwandaka Kênthula punika sami
Kênthus jarwanira
kalokèng sêrat pawarti
têmbung Landa Mlayu Jawa

wijiling tyas padhang nrawang mingis
mèmèt nyamut kamot
widagda ing budi wus rêjasèng
guna sakti samaning dumadi
marmane kawarti
Kênthus dadi pokrur

bangkit mancas prakara kang slundhit
ribêd ruwêt bolong
saking dènnya luhur pangawruhe
ngayu yukti kayaktèn nastiti
surti ngati-ati
timbuling pitutur

akèh lamun rinumpakèng tulis
ucapên Sang Kêbo
dènnya minta Kuwuk kawlasane
tansah anèng ngarsa sru mangudi
wuwuse ngrêrintih
manuhara arum

samana Wilpusa koguk myarsi
têmahan nabda lon
hèh danuka mituruta mangke
ing sapangrèh pratikêl sun bothi
sirarsa sun irid
ring omahing prokrur

kang subrata dhepok Ampelgadhing
Kênthus prawira nom
baut munah ing prakara gêdhe
nalar ingkang dahat ribêt sungil
kang slundhit tan klêmpit
malang-malang putung

rawe-rawe rantas sirna gusis
undhagi ing kewoh
wignya laku goroh sarta barès
sigra budhal Kuwuk lawan Bothi
wisatanya prapti
dhepokirèng Kênthus

ingacaran wus satata linggih
kênthorang nabda lon
paran baya karo praptèng kene
kang sawiji anandhang prihatin
Kuwuk matur inggih
dhuh Sang Maha Wiku

rèh pininta sraya sumitra di
punika pun Kêbo
waktu mangkya manggih susah gêdhe
ribêd langkung saking sèwu kêthi
punika pun Bothi
sumangga kang atur

alon nabda Kênthus marang Bothi
lah kapriye Kêbo
purwa madya tutura kang barès
aja goroh barang laku kang wis
Bothi matur aris
purwa wusana wus

ing mangkyamba asrah jiwa ragi
dhumatêng sang kaot
nyumanggakkên paduka sapangrèh
ujêr dede bangsa kulit daging
nyuwun aling-aling
pêsatirèng umur

datan sagêd matur kadipundi
muhung njèrèng lakon
nanging dintên wingking amba darbe
punagi kang mung raharjèng urip
yun mruwita nyantrik
dadya uluguntung

saha makmum puja taki-taki
ngataskarèng Manon
Kênthus dupi têrang pamyarsane
marang Kêbo dènnya gung prihatin
têmahan trisna sih
wruh nalar ingkang wus

alon nabda mring Mesa hèh Bothi
bab nalar mangkono
datan ewuh mungguh pratikêle
kang kasêbut anggêr tanah Hindi
kalaku nèng Jawi
bab sêlang myang sambut

iya iku ran prakara sipil
nora dadi ewoh
wusnya têrang Sugriwa lumèngsèr
arsa mulih rinilan lêstari
gantya kang winarni
Sima kang angluru

marang Kêbo ngubrês ing wanadri
pèrèng jurang jêro
tan kapanggya anglarah tapake
mangkana osiking nala dèbi
mring ngêndi Si Bothi
lungane ing dalu

rèhning Sima taruna dibya di
têguh prawira tos
angungkuli sasami-samine
pilih tandhing boboting kumêlip
tan ana kang mirib
jasêntikanipun

marma dahat mangancam mring Bothi
lalu mêlok-mêlok
katon bae saparipolahe
wus linali-lali datan lali
lêlakon ngalani
tan nêdya rahayu

pantês lamun pinugut kang urip
ala samèng sato
ingsun pungsêng ing ngêndi parane
tan antara mong antuk pawarti
Kêbo mangkya ndhêlik
anèng wismèng prokrur

Manjangan kang nyukani pawarti
katranganing Kêbo
mong wisata mangalor parane
prapta wismaning Kuwuk pinanggih
anèng growongan wit
kêndhal tata lungguh

wusnya samyandum arjaning wuri
Gembong tannya alon
hèh wa Kuwuk têkaningsun kene
angupaya buroningsun mundhing
pawarta kang yakin
nèng kene Andanu

sira ingkang ngumpêtakên mangkin
yèn nyata mangkono
sun prajaya wandanta ywa kagèt
rèhning sira sabiyantu juti
patute pinatin
ngubungi laku dur

Kuwuk kagyat tyasira gung miris
maras mar ndharodhog
sru wèl-wèlan nir budidayane
têmahane Kuwuk dahat wêdi
wandanya pribadi
alon dènnya muwus

bênêr sira panyakramu dèbi
sun kanggonan Kêbo
nanging ora mung mampir nyatane
ing mêngko nèng kulon kene Bothi
wismaning undhagi
Kênthus karan prokrur

kapungkur Kuwuk wêlasnya
marang Kêbo sarèhning ati drêngki
nglairkên krênah kang dudu
nir trêsnaning sasama
tanpa tilas kawêlasane mring danu
pasrangkara hèh arimba
sira mangkata dèn aglis

ananging ingsun mêminta
jangji marang sira yèn Kêbo kenging
ingsun mujur wit bakyumu
lagya nyidham kaworan
saha rina wêngi ngrêrintih njêjaluk
gêtih daging jantung manah
yèn Si Kêbo têkèng pati

sun pasthèkkên kabrabeyan
Kêbo lawan sira angadu sakti
wus tamtu yèn nora ngukup
nanging sumêlanging tyas
kang ngayomi Si Kêbo Kênthus dibya nung
rèh adpokat widisana
baut ngrekadaya sandi

sigra arimba pamitan
lumaksana ngulon têlênging ati
ucapên Kêbo lan Kênthus
kang lagyèca gunêman
ya ta wau katungka ing praptanipun
mong sirna kramaning gêsang
nguwuh-uwuh minta tandhing

hèh danuka prastawakna
kadibyèngsun singa Nèdêrlan iki
kang putus pratamèng kewuh
munah durtaning karta
anatasi sukêrtining jagad rampung
wong murang pranata arja
si cêmêr satruning urip

Kêbo dhasaring jahanam
kêkêl langgêng sajroning nraka api
druhakamu tanpa petung
lêksan kêthèn mayutan
wus têtela wong dama tinuntun bagus
sinung bukti têkèng lêma
dadi pêpalanging pati

sasat sinambungan nyawa
êmèh bae ragamu têkèng pati
kalantih tan bukti nginum
nglemprak yayah gusthika
wus rinubung ing lalêr maèwu-èwu
nulya na wong salèh prapta
asung rijêki umintir

jangjimu srah jiwaraga
têkaning don mungkir cidra ing jangji
kodhik dahat murang patut
damanira midrèng rat
alingana gunung sèwu bumi pitu
yèn ala pasthi katara
rèh gêlah-gêlahing bumi

Kênthus dupi myarsa swara
sru sêsumbar angèsi-èsi Bothi
nir tatakramèng tumuwuh
duka sajroning nala
pasrangkara hèh pragalba ywa kumlungkung
wêruha tataning gêsang
sabar pitukuning swargi

nèng dunya ngupa utama
wajibing wong mêngku trapsila yukti
lah apa prakaranipun
enggal sira tutura
rèhning Kêbo ana kang kuwasa mêngku
têgêse wêngku pikuwat
ingkang tanggung ala bêcik

ingsun kang wênang masesa
saisine jroning kukuban mami
lamun ana nalaripun
prayoga pratelakna
wus lakune prakara kudu dèn atur
kamot anèng gugat jawab
saha paturaning saksi

porsèspêrbaling papriksan
pra kumisi kang wajib ngudanèni
dakwa myang panangkisipun
êndi kang bênêr mênang
marma jroning anggêr Nèdêrlan kasêbut
bab kaping nênêm mangkana
wênang wajibing prakawis

hèh Macan age tutura
purwa madya wusananing prajangji
wanci dina sasi taun
sun pacake nèng layang
sarta asli kalairanmu kasêbut
lan manèh panggaotanta
yèku lakuning prakawis

lamun nora mangkonoa
tan tumindak lakuning gugat mangkin
wit anggêr Nèdêrlan sung wruh
bab ping nêm likur munya
nora kêna wong kasêrêg dening khukum
yèn tan têrang nalarira
marma dina tanggal sasi

kudu kasêbut nèng dakwa
bokmanawa nalar kadaluwarsi
bab tri dasa juga nutur
prakara klengga nata
mung rong warna siji kang ginugat lampus
kapindho kadaluwarsa
wus kasèp kaliwat lami

yèn sira wus atur gugat
si danuka sun priksa nuli-nuli
ngaku mungkir jawabipun
uga kamot ing layang
yèn wus gathuk gugat jawab ingsun putus
watone anggêr Hindia
marma sun mangkono dèbi

miturut dhawuhing nata
Kangjêng Nabi Suleman prajèng Mêsir
kang ngratoni kutu-kutu
dharatan lan samodra
waktu iki paring bêbênêran amung
cacahing 'adil nêm warna
siji bêbênêran dhistrik

pindho bênêran bupatya
ping tri Landrad kaping pat Rad Kuliling
lima Rad Yustisi iku
bêbênêraning Jawa
kang kaping nêm aran pangadilan luhur
iki unining pranatan
jroning bab sapisan dèbi

lan manèh ana pranatan
kang winênang padha nyêkêl pulisi
uga nênêm cacahipun
sawiji lurah desa
pindho lurah dhistrik ingkang kaping têlu
hup jaksa lan para jaksa
kaping pat para bupati

para residhèn ping lima
kaping nême sarupaning priyayi
lan para wonge wus tamtu
kang pinarcaya jaga
dene ingsun iki dhawuhe Sang Mulku
kinawasa ngrèh kang tata
ingkang kasêbut nèng buslid

dadya dhistrik ngrangkêp jaksa
marma kudu wruh pranatan bab kaping
awit patang puluh têlu
têkan bab satus astha
sarta bab ping têlung puluh nêm kudu wruh
têkaning bab sèkêt papat
iku wajibirèng dhistrik

marma Macan prayogèngwang
sun pacake nèng tulis supayèling
ciptaning m bênêr Kênthus
sakèhing gugat jawab
luwih titi ingatur pratelanipun
hèh pêthangkus rungokêna
juti culikaning Bothi

dèn jarwa purwa wusana
sanyatane tan suda tan muwuhi
tinulisan dening Kênthus
satiti têrus têrang
Kênthus nulya nabda mring Maesadanu
sarèhning wus antuk wulang
ature danuka mungkir

durmaning tyas danuka matur tan ngrasa
utang kang rupa daging
dhumatêng Sardula
yakti nguni kasrakat
kalantih tan minum bukti
tandya pragalba
têtulung lata warih

ron katela rèndèng drèngès ron tilarsa
amba bukti nyêkapi
angsal slapan dina
sadintên kaping tiga
sampat tan kirang punapi
praptamba lêma
èstu mong kang ngingoni

dene mangke mong nagih kula sandika
badhe kula sauri
sapintên kang gugat
darèngès ron tilarsa
kinum warih kadya nguni
ujêr wus têrang
pangadilan ndhawuhi

Macan dupi krungu jawabing Danuka
ngungkiri kang prajangji
madêg suraning tyas
ngêrik gora-goraya
sru minta lawaning tandhing
lir yun nguntala
kumênthus nabda ririh

hèh Sardula ywa ge mahyakkên digsura
kumlungkung kumawani
yèku salah tampa
dudu caraning tata
mungguh tataning prakawis
kudu katimbang
mufakat lan para lid

yèn wus kumpul siji panimbanging nalar
nuli dhawuhing ponis
têgêse prampungan
uga kamot ing layang
nanging arès kudu mawi
dèn sahkên marang
hup nagara Batawi

têrus marang Mêsir konjuk Nabi Sleman
ratuning para kumlip
mêngko yèn wus têka
mangka sira tan trima
kêna rêkwès mbadal ponis
de gugatira
iki prakara sipil

sarèhêna bae sawatara dina
kang sabar kang aririh
aja murang tata
pragalba wus darana
dupyantara ri kang ponis
satêkanira
bab prakaraning dèbi

dènnya drêdah rêbut bênêr lan danuka
prakara potang silih
'adiling pradata
wêwaton wèt Hindia
saka panimbanging pra lid
kêsari mênang
bênêr tampa rijêki

rupa sukêt taru lata ron tilarsa
lung rèndèng tuwin warih
anêtêpi gugat
bab gugate mong minta
daging sacuwil tan kêni
dene Maesa
iku kudu numpuki

bab ping satus sawidak pitu uninya
pranatan tanah Hindi
kang dadya gêgaran
mungguh apsahing tandha
sajroning prakara sipil
marma danuka
kapêksa ambayari

yèn bab punuk Macan nora pisan kêna
awit tan darbe saksi
dhasar Kêbo singlar
ngaku mung utang pangan
gêgodhongan miwah warih
iki putusan
dhumawuh Mong lan Bothi

Sima dupi miyarsa punang rampungan
butêng riwut netyandik
anggêro lir gêlap
liwunging pancadriya
kabasmaraning tyas wani
nyat ngadêg malang
megung anguwuh tandhing

anggurnita sayuta jagad kèbêkan
prabawane wèh miris
giris kang miyarsa
tandanging singa rodra
netra lir danumaya di
dènira sumbar
rêbutên ing ajurit

iya iki leyo singaning Nèdêrlan
Kênthus dulunên mami
yèn sirarsa sirna
lêbur luluh wor kisma
barênga maju lan Bothi
kang dus sukêrta
lêlêthêk satru juti

Kênthus dupi myarsa sabdaning arimba
nambung sabda sung peling
hèh mong ywa mangkana
wruha tataning praja
bageyanirèng prakawis
dèn silah-silah
mung kinarya rong warni

kang sawiji sipil araning prakara
loro aran kriminil
de sipil punika
kaya ta apyun gêlap
myang lakune potang silih
saha yèn ana
nalar kang cilik-cilik

yèn kriminil iku mring bab kadurjanan
kaya ta wong ngapusi
maling culêng kampak
ngimpês wong tuwin begal
ngobong omah gawe dhuwit
yèku sadaya
munggah landrad wus pasthi

mangka Macan prakaranira punika
klêbu bageyan sipil
pamancasing nalar
tan trima kêna munggah
mbadal ponis iya kêni
kasêbut nèng bab
satus sangang dasa dwi

têkaning bab satus sangang dasa astha
kêna rêkwès manginggil
anjèrèng lampahan
sarta nampik putusan
papriksan sadaya bali
yèn wus nèng kana
yakti katimbang malih

Macan maksa tan darana ambêk arda
kêras mawinga wêngis
ngisis siyungira
tinon lir kapurancang
kuku mêgar ngilat thathit
pasang wêweka
rèhning sura di murti

suraweyan sêsumbar aminta lawan
Kênthus wikrama wrêdi
mêkar jaja jêmbar
wadana mijil gêlap
sru tumanggap hèh kêsari
tan kulak warta
anon rungoning kuping

yèn Si Kênthus prawira murti sudibya
putus kridhaning jurit
iyeku Kwandaka
sring nggadho daging Macan
kapasang yoga sirèki
sun patagihan
durung kambon saari

rèhning sabên dina wus nadhah satunggal
yèn tan pracaya dèbi
lah ta tilikana
sumur ing wurinira
luwihan êndhas mong siji
kang kaya sira
nora êntèk sun bukti

kabênêran armba mundur angungak
sajroning sumur kèksi
ana sirah Macan
gêngnya kagila-gila
mong tandya lumayu nggêndring
tan wruh yèn sirah
layangane pribadi

graitaning nala Si Kênthus sanyata
digdaya sura sakti
guna wirotama
sun sakêthi tan nyana
yèn bisa munah kêsari
mong nunjang-nunjang
lumayu sipat kuping

sarwi nggêro goraya gêtêr gumêntar
ngetan ya ta winarni
Kuwuk krungu swara
ning Macan kamigilan
pinêthukakên sira glis
wusing kapanggya
Wilpusa tannya aris

paran baya sira mlayu sarwi mahyang
gugup dènnya mangsuli
Kuwuk bênêr sira
Kênthus tuhu widagda
ubêding nalar mangênting
prakaraningwang
kalah sarta mèh mati

ing samêngko si durcara kinukuhan
sun jaluk nora olih
nganggo gugat jawab
laras lakuning nalar
prampungane sun katitih
nêdya sun paksa
têmahan sun sinung wrin

jêron sumur ana êndhas mong sajuga
ika sisaning bukti
Kênthus sabên dina
siji tadhahe Macan
nuju nora ntèk sun èksi
sru kamigilan
lumayu yèn binukti

katujune kakang sun nora dèn untal
mburu daging sacuwil
mèh kelangan nyawa
yèn mangkono Sugriwa
sun rilakake bae wis
Kêbo satunggal
ngupaya dina buri

lamun maksih urip kaya nora nguyang
dilalah wus pinasthi
dawa uswèng Mesa
ing wana ora kurang
mung nyingkiri Kêbo siji
Kuwuk tumanggap
wuwuse ngèsi-èsi

ho o bodho têmên sira iku Macan
kêna dipun apusi
'adating kênthorang
mbêbujuk ngomandaka
baut njêlag angalêntik
saking blilunta
tan wruh dugi prayogi

sayêktine kang nèng jêron sumur ika
layanganmu pribadi
dudu lêluwihan
iku sababe Macan
jatine sirahan dèbi
yèn tan pracaya
ngombeya marang bêlik

mêsthi ana sirah Macan kaya sira
gêdhene nora slisir
mong sigra ingajak
mring bêlik gêgancangan
wusnya prapta ngungak nuli
wêruh ing rupa
nira nèng jroning bêlik

dahat ngunguning driya kêna paeka
arimba muwus aris
kayaparan brewa
mungguh pratikêlira
sun manut sarèhirèki
supaya gampang
Si Kêbo sun patèni

sira Kuwuk sumambung sabda hèh Macan
prayogane samangkin
balia kewala
kang têtêk ywa sumêlang
cature ywa piniyarsi
rak banjur lunga
Si Kênthus Kêbo kari

nadyan wani panggah Si Kênthus tan gandra
ingsun wani prang tandhing
ngadua kadibyan
sira prang lan Maesa
aku muhung njaluk dhidhih
bakyumu nyidham
iku kang dadi ati

dene sira yèn sumlang payo lan ingwang
kang ngatêrake bali
buntutmu cinancang
kalawan buntut ingwang
tandha yèn saekakapti
wus linaksanan
buntut cinancang nuli

tali pati murih kêncêng kukuh kuwat
Kuwuk nemplok nèng gigir
sigra mong wisata
mring Ampèlgadhing prapta
pêthangkus kagyat mangèksi
kalong suranya
mangkana ciptèng ati

lah ta sapa kang ngojok-ojoki Macan
dene ta wani bali
mokal yèn oraa
ana ingkang nggêgasah
Kênthus nulya trang mangèksi
gigiring Sima
Kuwuk ingkang mêthangkring

asru nabda pêthangkus marang Sugriwa
sira mbombong prakawis
pakaryèng adpokat
kasbut anggêr Hindia
bab ping satus tigang dèsi
lan sajroning bab
rong atus kawan dèsi

uga kêna wong têtulung ing prakara
kudu nganggo notaris
nyêkêl layang kwasa
saka kang darbe nalar
balik palilahe êndi
kang wus tinandhan
dening tuwan notaris

yèn mangkono têkamu mung nyaur utang
Macan sawiji iki
minangka anakan
lah ta sun datan arsa
lakune ing jaman iki
akèh wong utang
kudu kêndêl nganaki

dene ingsun Kuwuk sêlak pêtagihan
kongsi lungse kang wanci
sira padha uga
kasèp mangan rah limpa
ning Macan pasthi nagihi
dene ta sira
mung nggawa Macan siji

gawe apa malah anggêgalak racak
nora nggawer binukti
yèn Sugriwa sira
tan bisangsung èntrèsan
sabên dina Macan kalih
sun wèhi mayar
nicila sabên ari

têlu-têlu ananging utangmu dadya
Macan sawidak iji
babone tri dasa
yèn tan dadya pêjahan
sabên dina anganaki
nora sah-êsah
sun wêlas mring sirèki

Sima dupi myarsa sabdaning Kwandaka
yèn mung karya ngrèntêni
dahat kamigilan
dhêg-dhêgan têrataban
kasudiranira ênting
nggêmprong anggiwar
sigra lumayu nggêndring

nyêrang alang-alang glagah padhas parang
buntut kêsèrèt muntir
Sugriwa gandhulan
nanging tansah linarak
kala maju Macan wani
ngadêg buntutnya
yèn kalah ngawêt silit

Kuwuk babak bunyak dhodhal-dhadhil bundhas
kulit lir dèn sèsèti
akuthah ludira
tètès samarga-marga
nulya mandhêg Macan nolih
lah rasakêna
wong arsa dinggo nicil

mudhaning budi surakah
sandhangên wêwalês mami
sandining cipta Wilpusa
mêmagan ngloropke pati
utang-utang pribadi
sun nêdya dèn nggo panyaur
malah dudu sauran
muhung kinarya ngèntrèsi
tanpa êsah yèn nora nyaur tri dasa

kèhe sêmono utangnya
sêngadine wani ngirid
sun tan uning dèn pitênah
tan wruh lamun satu budi
lan Kênthus mangan debi
saiki sun wruh yèn palsu
Kuwuk wus kapidhara
nir kabudayaning urip
mêgap-mêgap nulya ginugut palastra

patining Kuwuk têtinggal
swami nyidham têlung sasi
dahat sungkawaning nala
garbini tinilar nglaki
wau ta sira dèbi
sunya panguguting kalbu
mring Maesa wus rila
nadyan kapêthukèng margi
wus tan pisan darbeya pangancam-ancam

sigêgên wahyaning gita
ing nagari Atasangin
ugi maksih wanawasa
kewan wignya tata janmi
tan pae tanah Jawi
wus karsane Hyang Maha Gung
waktu ing jaman Kitrah
kaelokaning Hyang Widhi
tanah Atasangin wontên trahing wirya

Kèn Wêdhus Prucul arannya
maksih kênya mati ragi
midêr-midêr wana pringga
sabên guwa dèn lêboni
ngambah jurang kang sungil
wus nirbaya gêntur laku
nêlas saliring tapa
kang pininta mring Hyang Widhi
ngungkulana sasaminirèng têtaga

ngungsêd pamungsênging cipta
lali nendra nginum bukti
kyating sêdya murti tama
tumaninah manèt jais
sirna kang jair lalim
lalu luluh labda makbut
budi nuksmèng susila
silarja jananing akhir
karaharjan madhêp cukuling kamukswan

swatama yun daniswara
puwarèng wrêda kapusthi
dayèng angga suksmantaya
mrih tumrah mratani warti
murcita dayèng budi
adining wanudya punjul
ngêningkên mantra sêdya
sobaskara limun anis
pindha suranggana dwisthèng Cakrakêmbang

bagyarja jawata mulya
mawantah kèksi bumyadi
diwangkara sor prabanya
wimbuh liwêraning thathit
kusut rêbut pangèksi
têtela nugraha tuhu
rabbana sifat rahman
rakhim kang yitma samadi
nirdeyèstu sêtya-sêtya taga brastha

tan kandhêg pamintanira
munah driya mardi budi
lir madubrata manidra
darana mungsêng manganti
diwarèng ati mati
pinêdhêp sangkaning idhup
ngadhêpakên arjana
laksite kawasulkamsi
tan sapami wit jahèt samapuljanat

tinutug sêdyaning puja
wong têmên Allah nêmahi
nêmu ring atma pramana
manonjaya kang kapusthi
pinasthi antuk jais
kabul tinarimèng sujud
mujud hidayatu'llah
ana kaki-kaki prapti
jog tumurun saking wiyat mawa praba

rinubung thathit liwêran
teja wangkawa ngèbêki
mancur sumundhul ngakasa
saputên miris kang ngèksi
satêngah kadi ngimpi
satêmêne nora turu
sang wrêda pasrangkara
mring dyah kang muja samadi
hèh ta nini munajadira katrima

sinarah karsèng iswara
kinacèk samèng dumadi
biratên subratanira
wus takdirnya Hyang Kang Luwih
nanging lantaran nini
nambut tataning tumuwuh
sira sinungan graja
satriyotama linuwih
gêntur laku subrata amati raga

asrama ing Ampèldênta
agraning Sundara ardi
wus lami antuk nugraha
dene kasubing wêwangi
Radèn Pêthangkus nini
dwija kang susila punjul
aryaning tanah Jawa
madhangi ing wana ardi
sira nini ing têmbe darbe atmaja

jalu nur nuksmèng sasangka
pêparab Dyan Bagus Yatin
karan Kancil Amongpraja
lirnya dyan iku wiradi
basa wiradi nagri
lah iku pardikanipun
nini sira cupana
dhawuhing Hyang Maha Sukci
anyiptaa padhêmèn pancadriyanta

mangkya sun untapkên sira
sakêdhap prapta ing Jawi
wruhanira nini ingwang
Suleman dutaning Widhi
sang rêtna wus nampani
sujuding tyas suka sukur
ana malih sasmita
pratima lit mawa thathit
saking wiyat manjing sajêroning grana

nulya sang kusumaning dyah
cahyanya padhang nêlahi
nêrawang sumilak têrang
mantêping budi katawis
asrêp kulunging galih
kaki-kaki kang tumurun
maksih imbal wacana
hèh payo kèjêpa nini
tyasmu srahna nurbuwat kang tauhid jana

gancare lêlakonira
pêparêngan tunggal ratri
kang mardikèngrat supêna
lir Wêdhus Prucul Sang Dèwi
ananging datan guling
jumbuh ing wirayatipun
samana Kèn Maenda
nariswara wus tinarik
kadya thathit jog tumêkèng tanah Jawa

pratistha agrèng Sundara
Sang Sukèsi tumrun ririh
lir suranggana kasasar
midrawa agraning wukir
sajêg durung tau wrin
sanadyan pawarta durung
sang nariswara mulat
pratapan ngebat-ebati
arsa nginte sapa kang darbe suyasa

ucapên kang nungku puja
eca pitêkur pribadi
kagyating nala dupyana
aturing wuta wèh margi
ganda marbuk mrik wangi
nggadag ngungkuli menyak rum
pacoli rasatala
kasoran aruming putri
tanpa sangkan garjitaning tyas mangkana

baya iki ana apa
ganda marbuk amrik wangi
apa dewa ngejawantah
tumurun ngudankên wangi
sajêg sun durung uning
sari rum kadya puniku
lênganing ariloka
jroning jagad sunyaruri
Tejamaya kratone Bathara Maya

pathining Jayakusuma
lêlangêning Hyang Pramèsthi
Nilakantha Jonggringslaka
bayèki padmaning kuldi
kang nèng janatunnangim
sêsêngkêraning Hyang Guru
tumanggal ngejawantah
apa baya ingkang dadi
dadi apa ganda mangkene punika

samana musthikaning dyah
wus nyipta suyasèng rêsi
katara ingkang wangunan
botrawi mubêng rêspati
tirtanya biru wêning
kêmbang jêmbangan tinatur
nulya Kèn Menda wikan
sanggar pamêlêngan kèksi
ing jêrone ana arya seta mulya

cinakra maharsi tapa
dyan marpêki lunggyèng ngarsi
kagyat Sang Iswara tama
wruh wangkawa angawêngi
tumejangkara wêning
wênêsing cahya sumunu
wingit prabaning netya
tuhu siwayaning èstri
tri pandurat Pêthangkus angunjal uswa

pungun-pungun lir supêna
lah apa iki kalkuri
dyan mangarsa lênggah tata
têmpuking netra kêkalih
kumêsar anganyut sir
dwi ika sami gêgêtun
hyang hyang murcitèng kantha
kêkalih sêmune isin
Kèn Maenda Prucul tansah ngincang imba

kang weni anggung ingusap
sêngadi ngupaya itik
nguruti lingsa kapriksa
yaktine tan kêdhah-kêdhih
wus jamaking pawèstri
kang ngangkat birai kakung
tênaga solah bawa
bangkit anggêgèndèng ati
pawèh brangta ing para priya taruna

dupi mawas wus tanpa was
Kèn Maenda matur aris
dhuh sang dwija amba tannya
sajara ingkang sayakti
pukulun nênuwun sih
pituduhing maha wiku
ing pundi kang ingaran
pratapan ing Ampèlgadhing
rèh kawula atas dhawuhing Hyang Suksma

praptèng ngriki srana cipta
dening Hyang Kang Maha Luwih
nglampahi ingkang pitêdah
pêpasthèn tan owah gingsir
sinungan woding ati
jatukramaning tumuwuh
Pêthangkus widisana
undhagining tanah Jawi
amba wêca mokal paduka yèn dora

ulun sidhêp wiku tama
tan wontên pandhita kidip
lah ing pundi parnahira
pidikan ing Ampèlgadhing
Kênthus graitèng galih
baya iki kang tinuduh
hudayating Pangeran
kaki-kaki ingkang prapti
alon nabda hèh teja kang sulaksana

dene dahat dènta ngupa
dhawuhing Hyang Maha Sukci
ing ngêndi sang dyah pinangka
yèn wus warah sun sajari
sun dhèrèkkên kapanggih
wikwadi Bangbang Kumênthus
asrêp musthikaning dyah
umatur maring sang rêsi
kawulèstu wanudya trah daniswara

wana ing Atasmaruta
Menda Prucul kang kawarti
praptèng ngriki lir supêna
njog agrêng Sundara wukir
mèsi suyasèng rêsi
ngatas yun minta pituduh
Pêthangkus nambung sabda
kapasang yogya rêtna di
iya iki yayi dhukuh Ampèldênta

pituduhe kaki wrêda
iyèngsun ingkang mandhiri
wiku ingkang maha brata
muja mangêningkên budi
wus antuk sasmita di
sujanma wrêda tumurun
ngaku Nabi Suleman
ngêmban timbalaning Widhi
duk samana karweka cocog sajarwa

tan winarna dhaupira
Kèn Menda lawan sang rêsi
sawusnya antara lama
tan ana winancak galih
sampat atasing urip
widada kêkalihipun
samana kacarita
tètèsing nutfah wus dadi
Menda Prucul angidham-idham kaworan

sinome ngrompyoh nèng imba
kadi wangkawa ngawêngi
tandha ing guwagarbana
nayakèng jagad yun lair
wirayat wus mratani
ing janaloka misuwur
samana sang dyah nendra
ngimpi panggya Nabi Kilir
ngandikane wus garbini nini sira

ing têmbe umahya priya
iku aranana benjing
Radèn Kancil wicaksana
wus pasthi karsèng dzat sukci
putranira sayêkti
pingul dibyambêk rahayu
murwani Daniswara
ingidhêp kewan sabumi
lah ta nini ingkang ngati-ati sira

nulya nglilir Kèn Maenda
dyan marêk ngarsèng sang rêsi
ngaturakên kang supêna
nyuwun dipun wahanani
Kumênthus muwus aris
sira mênênga mung sukur
mring Hyang Kang Maha Mulya
ywa konsi kawêdhar nglathi
yèn karungu ing liyan kurang prayoga

wus dungkap ing kawan wulan
Maenda nora sah ngimpi
para nabi sung wêwarah
lamun jabang bayi lair
sinungan nama Kancil
dupi prapta pitung tèngsu
Kênthus tampi sasmita
ngalamat gaib kaèksi
mawèh tandha yun tumêkèng têpêt mulya

nabda marang swaminira
yayi sira sun jarwani
sun tan mênangi sutanta
marga wus prapta ing takdir
panêngêran wus kèksi
kang pintêr sira mong sunu
dene praptèngsun masa
yayi sira sun jatèni
lan sun ntèni playaran sagara rahmat

praptaningsun puput jiwa
amung kurang pitung ari
nur Mukhammad wus tan ana
iku muksising prajangji
marma yèn sira benjing
wus parêk datan kadulu
yeka ran johar awal
lamun kurang tigang ari
palênggahan rasul yayi tan karasa

ing tutuk panggonanira
dene yèn kurang saari
napas mlêbu mêtu kurang
asrêp kewala sayêkti
sumpêk rasaning ati
wit Hyang Pramana ginulung
angên-angên kuwasa
nggulung napas saking sikil
ing jêmpolan kang kiwa manjing sopana

nulya mring baitalmuharram
ing jantung angukud gêtih
ginulung dadya samrica
wusing gêtih nis manginggil
kumêplas yayah thathit
mring sajroning baitalmakmur
lire bait iku omah
makmur prameyaning urip
anèng kono ngukud kèhing pancadriya

pangucap ambu pamyarsa
paningal riningkês maring
sajêroning baitmakmurnya
ingaran tanaju'ltarki
utêk têgêse yayi
nulya ingsun nyipta mlêbu
marang pancêring netra
aran Mukhammad hakiki
sajatine angên-angên badan suksma

têgêse abadan napas
kêna dèn asmani Gusti
wus carêm tunggal kawula
ya ingsun iya sirèki
sajatine mung mami
langgêng wujud awang-uwung
suwunge mêngku ana
jumênêng ngaenalyakin
nêmu'alam jêmbar tan kêna cinêngkal

liyêp nglangut tanpantara
sarwa sarwendah mênuhi
tan krasa sawiji apa
mung ni'mat munfa'at yayi
ingsun lan sira panggih
jodho nèng akhir katêmu
yeka nugrahaning Hyang
Kiyasmu Sifatu'lkadim
Kanjan mahpyan nora angalap wasana

hèh yayi kang eling sira
kawruhing kewan wanadri
wus putus Mutakayijan
iku yèn sato 'ilmu writ
luhur tan ana nyami
sasamaning kutu-kutu
nanging janma utama
kawruh mêngkono tan apti
wit manusa tinitah sifat mukarab

lire mukarab kacêdhak
dening Hyang Kang Maha Sukci
marma ywa kapengin sira
nora luwih wêkas mami
makhluk tataning urip
sampurnakna pangawruhmu
wêruha Sastrajendra
ayuning jagad sakalir
kang mutamat mungguh èsthining pandhita

têrangna rupaning sastra
myang swara unining tulis
mungguh sifate kang nyata
pêcahing lambe kang nginggil
unine manut angin
napasmu kang manjing kalbu
umunggah sifat kodrat
kumpuling rasa sajati
anèng utêk kang mancorong lir barleyan

Wêdhus Prucul wusing tampa
bengat pamijanging 'ilmu
tumancêp kulunging nala
ya ta tan antara prapti
malaku'lmaot nuli
saking jro kodrat tumurun
munpakun khayun khayat
tan ana barang kang kèksi
wus sampurna Kênthus jatining têtaga

kuwanda ingupakara
lir 'adat kewan ingkang wis
Maenda dènira wawrat
samanantuk wolung sasi
mangka tinilar nglaki
karantan-rantan ing kalbu
lênglêng linglunging nala
dyan ana swara kapyarsa
saking wiyat hèh nini aja udrasa

wêlasa kang nèng wêtêngan
yun dadi suryaning bumi
pangaubanirèng kewan
kutu walang taga asih
nrimaa bae nini
wus pasthi karsèng Hyang Agung
lakimu nuksmèng swarga
jinaga ing widadari
nora wurung ing têmbe panggya lan sira

wus cinêtha sadurungnya
nèng Lokhil-makful ing nguni
mangkya munajada sira
kang nèng guwagarba iki
jabang bayi kang sigit
yèn lair arane besuk
Kancil minangka duta
kanang susila rèh niti
Wêdhus Prucuk umatur nuwun sandika

wus sirna punang suwara
Maenda gêtun tan sipi
suka sukuring wardaya
parmaning Hyang Maha Sukci
tan kêndhat sabên ratri
para anbiya sung tutur
ri wusnya lama-lama
sampun dungkap sangang sasi
dera wawrat mbabar jalu nuksmèng arya

akèh malaekat prapta
saha para widadari
sêsanti ngudankên kêmbang
gunasti jaya basuki
nanging tan ana kèksi
marmane Kancil sêmpulur
adoh kang sambe kala
gara-gara andhatêngi
lidhah kilat thathit wangkawa liwêran

wangwang lir sutejangkara
tanpa kara-kara yakti
nulya na swara kapyarsa
hèh nini sutamu iki
lêstarèkna kang nami
Kancil pêparabe patut
arane kang sanyata
Dèn Bagus Yatin prayoga
wruhanira ingsun iki Nabi Adam

Kancil nuli rinêsikan
wênêsing cahya rêspati
sumèh pasuryan ngatirah
prabaning waktra nêlahi
surêm soroting sasi
merang kasoran kang semu
laire ri Salasa
Kliwon masa Palgunadi
taun Iwa ingetung surya sangkala

suwara matênggèng karna
Kèn Prucul ascaryèng ati
dahat suka sukurira
dene cundhuk lawan gaib
wirayat kang dumêling
timbuling pawarta mathuk
muhung kuciwanira
Pêthangkus datan mênangi
among suta puwara Prucul nalangsa

tujune jinagèng Mesa
sêtya tuhune lêstari
anjaga satru duryasa
kang sarta minangka dadi
êmban mangatas pardi
mardibudi anênuntun
sakadaring kagunan
winahya têmên nastiti
ing kadunyan têrus praptaning dêlahan

ngrasa sinambung umurnya
dening Kênthorang ing nguni
samana alama-lama
tan kurang siji punapi
lir kagege Sang Kancil
tan siwah lawan Pêthangkus
êndhèk cilik adawa
abang nom gigire dalir
kulit tipis kêncêng apandhês tur gilap

kocapa antara lama
Kancil mèh baligu'lngakli
yèn janmaa lagi yuswa
nêmbêlas warsa lumaris
mêmpênge ulah tulis
kawruh têtinggalanipun
Kênthus sudarmanira
buku Landa layang Jawi
kitab 'Arab rontal kropak têmbung Budha

sadaya kawruh ginulang
wong sinau kang tabêri
lawas-lawas iya bisa
nadyan tanpa guru Kancil
rèhne trahing linuwih
tajêming tyas yayah punglu
pêsate saking tinggar
marma Jawa 'Rab patitis
Mlayu Landa moncol ing rat pramudita

dene subrataning Kancil
wusnya putus ing kagunan
kêrêp pêpara ngungijèn
malbèng wana sunya pringga
jurang trêbis gothaka
njajah ingkang singit singup
munggah wukir malbèng guwa

ndhugal nakale kêpati
drêngki baut ngrêkadaya
panas baranan panastèn
ngrusak silarjaning dunya
rèh maksih kurang yuswa
dene Maesa Andanu
datan crah mèstuti karsa

Kancil yèn nêrak trap silib
Maesa matur ngrêrêpa
manyêgah karsaning radèn
ananging ta tanpa guna
wus mangkono klakuan
wong ala tan bisa kawus
yèn durung kênèng rubeda

ciptaning Kêbo ngantêpi
tekade tan nêdya ginggang
ngawula ing salawase
makathik amanakawan
dunya praptèng dêlahan
ngêmbani barang rèh nurut
minangka walêsing sêtya

warnanên samana Kancil
nyingit pribadi lêledhang
marang sapinggiring kalèn
kang mili anjog ring sawah
têtanèning manusa
nungsung tirahirèng ranu
têbih watawis kalih pal

toya agêng biru wêning
nèng têngahing ara-ara
sukêt ron pinggiring kalèn
Kancil kacaryan du mulat
ananing cêcukulan
Palguna sêdyaning kalbu
yun wruh uluning susukan

lumaku sarwi mênyanyi
rêngêng-rêngêng ngura gita
têmbungan kang sarta lagon
suluk kawin Sangsêkrita
slawatan pêpujian
nganam-anam agal lêmbut
mangulah liding prakara

tan dangu lampahnya prapti
ulu kalèn sètubanda
Sang Kancil siram pamrihe
dupyarsa manjing ring toya
Kancil kagyat duk wikan
kewan sajuga gêgêtun
nèng pinggir angum ing toya

nggrêmêt ngarah-arah ririh
darana dwistha ing karya
Kancil mèksi gèdhèg-gèdhèg
rêrupan ananing jagad
bangsaning buron toya
Kancil manggraitèng kalbu
lah iku buron punapa

mokaling titah dumadi
asnapun kodrating Pangran
kaliwat timên sarune
khayat khayun kang cangkrama
dumunung ananira
Palhuna atêtanya rum
hèh teja kang sulaksana

tigas mangkya sun mangèksi
wujud sifating kaanan
ngêndi pinakamu kowe
mring ngêndi paraning karsa
nêmbe ingsun uninga
hèh saru sapa aranmu
asal lan jinising apa

de kaliwat saru nisthip
nistha kauripanira
sinauran ingsun Keyong
jinisku bangsaning toya
akèh tunggal manira
ing bangawan miwah laut
warna-warna kuwasèng Hyang

kaya ta pongpongan kijing
yode kima kraca bangkang
tirêm kêrang sasamine
ingsun kira nora beda
titah kang anèng wana
sifat ingkang saru-saru
mratani saisining rat

balik ta sira pribadi
jinis apa ranmu sapa
tuwin ngêndi pinangkane
Kancil mèsêm nambung sabda
sun Kancil ranku ring rat
swarjana kang sarwa putus
gunawan mahardikèng rat

nanging salawas-sun urip
kêrêp cangkramèng wanarga
samudra kali myang kalèn
durung tau wêruh sira
buron we dahat nistha
sudine kang ngaku sunu
darbyatma kang kaya sira

luhung cupêta bae wis
urip ndêdawa cilaka
wujud sifatira asor
sarta tyasmu punggung mudha
tan kaprah makhluking Hyang
mobah molah wisma katut
ngrêribêdi barang karya

cacad bangêt nggonmu urip
kurang sampurna ing rupa
mbok matiya bae Keyong
njaluk urip kang utama
aywa cêmar tan misra
sudine kang angsung susu
nusoni wujudmu ala

mokal darbea sirèki
kagunan ingkang mulyarja
pantêse atimu bodho
klêlar-klêlêr mak-êmakan
tur tan darbe agama
kitab Kuran nora wêruh
apa manèh tatakrama

seje lan ingsun puniki
musthikèng jagad wiryawan
turasing dwija kinaot
ibu trahing daniswara
pantês lamun caksana
sabarang kawignyan putus
têmbung ngoko krama limpad

luwih manèh têmbung kawi
nadyan Kuran kitab Palak
Landa Inggris Fran Sêpanyol
bab etung wutuh pêcahan
tèlêr nomêr sun bisa
ukur elo mètêr putus
bobot litêr kilo myang gram

sare'at tarekat 'ilmu
hakekat trus ing ma'rifat
asma musamaning Manon
nora kaya Keyong sira
gêndhêng bangêt cilaka
sêpi kawignyaning makhluk
Keyong pinggih adoh praja

mara coba sun takoni
rupa lan dununging Allah
pasthi nora wêruh kowe
nadyan bisa ngaranana
anèng luhur akasa
yèku ciptane wong gêmblung
trima lowung anggêr gêsang

tan pisan nuksmèng utami
sarua ika tarima
tandha yèn budimu rèmèh
romot rucah tan kacacah
cacad dunya akhirat
puniku têdhaking pikul
karêm turu doyan mangan

beda lan sarjana murti
Kancil susilarja tama
angur mati lamun bodho
rèh eling trahing kusuma
rêmbêsing madukara
rina wêngi mamrih maut
kautamaning ngagêsang

ywa lir sira tanggung urip
cêmêr ratuning kanisthan
sapa kang sudi mring kowe
caturan kewala sungkan
ingsun iki kabêtah
kajibah awawan wuwus
tan wurung yèn katularan

lan ngêdohakên rijêki
mêrakkên ati kiyanat
wong cubluk lir kowe Keyong
apa nora darbe wirang
wruh sasamining gêsang
asor pribadi badanmu
klêlar-klêlêr tanpa guna

kêpêthuk bae niwasi
sasat wong kelangan 'amal
bêgja ilang rijêkine
jroning patang puluh dina
anjangkah nggayuh tuna
wus prasasat tai asu
Keyong dumunung ring sira

padha-padha buron warih
luwih bodho amung sira
tan maedahi ing akèh
mandhak nulari ing kathah
pêngungira tinelad
luwih gampang tiru blilu
kangelan nyonto caksana

kaya ta upama janmi
sakolah mring Tuwan Roorda
slawe taun durung êntèk
balik ngaji marang sira
sadina bae pana
rèhning kawruhmu truwilun
blilu kumprung datan pakra

coba matia bae wis
njaluka urip kang brêgas
lamun kapengin kinaot
ingkang sadu parikrama
dibya niti sasmita
ingsun nguntapakên saguh
tumêkèng jaman kamuksan

Keyong kathada miyarsi
sabdèng Kancil ngerang-erang
tumulya mijil budine
wangsulane anorraga
ywa tanggung budi dama
darmambêk asoring laku
hèh Kancil aja mangkana

sanadyan ingsun nglêmimir
grumutan kêthêr nèng tirta
nanging tan wegah yèn playon
ngadu dibya kasêntikan
rikat-rikatan balap
utawa bnatêring playu
lan sira ingsun kaduga

lamun pinuju ing karsi
ngadu guna kaprawiran
ngatokkên kautamane
sira lumayuwèng dharat
ingsun ana ing tirta
sira mlajar sun lumayu
cacade sun kapambêngan

tan bisa yèn dina iki
Kancil sru gumuyu latah
toblas tobat aku Keyong
sirèku apa supêna
nglindur mêlèk-mêlèkan
de wani playon lan ingsun
saya edan têmên sira

pramanakna Keyong dhisik
lurua kaca brênggala
kang gêdhe têrang padhange
dene ta wani balapan
mlayu angadu yasa
sacêngkal kewala embuh
masa Keyong nututana

Keyong Mangkur nabda kêras
bab palayon durung karuhan Kancil
nanging sun sêmaya besuk
êmbèn esuk balia
marga mêngko sore sun ewuh nênuwun
mêmuja muji raharja
ing Dzat kang murwèng dumadi

Kancil tyasira sru girang
marwatatma myarsa punang prajangji
sigra nabda amit mantuk
wusing adoh lampahnya
kawarnaa Keyong nalarira cukul
ngumpulakên para wrêda
kulawarga yun pêrgadring

pêpak sagung nawungkridha
para nitisurti sasmita lungid
sinung wruh wit-kawitipun
dènira pasulayan
lawan Kancil daruna puwaranipun
sadaya kul keyong rêmbag
dene timbuling pamikir

mangkana pamuwusira
hèh kang guyub kabèh ana ing pinggir
susukan gandhulan lumut
lêt patang mètêr padha
yèn si Kancil wus lumayu nguwuh-uwuh
kang nèng ngarêp sumaura
hèh Kancil ingsun wus dhisik

dene kang cêdhak andhêgnya
ywa sumaur yèn kêwiyak kang sandi
kabèh sanak-sanak ingsun
enggal padha mapana
ngèli bae supaya rikating laku
kang kongsi takan ing sawah
kang mulat playuning Kancil

wus abripara samoha
nalar ingkang wus kasêbut ing ngarsi
nulya budhalan sagung kul
lir inpantri kumandhah
nadyan rindhik nanging rikat kêntir ngranu
sabên patang mètêr juga
keyong kang jaga nèng pinggir

susukan angêm ing toya
gumandhul ing lumut nyamar tan kèksi
racak samya agêngipun
bangsaning kasusastran
ing sasmita tuwin sampurna ing kawruh
sangkan-paraning ngagêsang
caksana mangulah dini

budi wus saekapraya
bisa nanggung barang pakewuh prapti
dadya têtangkising kewuh
yèku dayaning nalar
gêcul kumpulbandhol ngrompol lasanipun
luwih manèh para janma
lamun guyub anguwati

upamane sapu sada
sajroning suh pinutung nora kêni
wit dayaning akèh kumpul
yèn saka siji gampang
pinutungan wus mangkono 'adatipun
gêmah-arjane ing Jawa
sing Kumpêni ka sathithik

sawusing Keyong sumêbar
kacarita praptanirèng prajangji
Kancil wayah jam nêm esuk
prapta ing sètubanda
sru gambira kang nala dahat kumlungkung
marma anêtêpi sêtya
nèng kono uwus pinanggih

gumuyu latah tan taha
sarwi nabda hèh Keyong prapta mami
kene maksih umun-umun
yun nyatani ubaya
pratignyanta rikat-rikatan malayu
amung tuturku mring sira
yèn kalah poma ywa isin

mumpung durung linampahan
prayogane wurung kewala mangkin
aja gêla tyasirèku
sun pasthèkkên panimbang
nora pisan-pisan bisaa mlayu kul
lakumu bae katara
repot anglêlêr tur rindhik

marmane wurung kewala
yèn sarjana kang durung wus pinikir
pupur sadurunge bênjut
Keyong nambungi sabda
iya bênêr nanging kene wus sun rêmbug
tan ngamungkên sira ingkang
kanggonan budi patitis

Kancil muwus Keyong sira
nora kêna sun eman mangkya yakti
kumawani isin mundur
ngantêpi culing basa
lah ta age tututana sun lumayu
karo èngklèk pêpincangan
sirig-sirig ngguyu nggligik

playune mung api ora
ciptanira Keyong datan nututi
mandhak mungkur dènnya mlayu
antuk nêm mètêr nulya
Kancil mandhêg cêluk-cêluk sarwi ngguyu
hèh Keyong sun tututana
burunên iki Sang Kancil

kul ingkang ngarsa tumanggap
wuwusira rèh wus saeka kapti
kadi kang sampun kasêbut
hèh Kancil tututana
payo ngadu kabantêraning palayu
Kancil kagyat dupi myarsa
swaraning Keyong nèng ngarsi

sigra-sigra pinaranan
panggya Keyong munggwing têpining warih
pratistha gandhulan lumut
dhasar rupane padha
nora ngira yèn puniku 'akal palsu
Kancil ngunandikèng nala
he e Keyong nggêgumuni

Keyong nulya sru wacana
kayaparan êndi playumu Kancil
Kancil sigra dènnya mlayu
nyirig-nyirig anyongklang
watara wus têlung puluh mètêr antuk
tandya mandhêg ngundang-undang
Keyong tututana mami

nauri kang dipun undang
êndi Kancil ingkang ngaku linuwih
tututana playuningsun
Kancil marpêki wikan
wus têtela Kul kèksi gandhulan lumut
Palguna nir kang wêweka
rèh sifating Keyong sami

Kancil trangginas lumajar
ngantên ngêntingakên ingkang subadi
paribasan sifat buntut
watara satus cêngkal
nuli lèrèn mêmpis-mêmpis manguwuh Kul
saiki sun tututana
kang ngarêp mangsuli wêngis

iki Keyong wicaksana
lah êntèkna karosanira Kancil
iya sun Kul sudibya nung
murtining buron tirta
kang mumpuni ing kawruh samining makhluk
anaa sèwu lir sira
barêng mlayu sun tandhingi

lah wêtokna kadibyanta
lan raupa raimu ingkang rêsik
kumawani ngadu playu
lan Keyong dibya tama
Kancil dahat merang dupi myarsa wuwus
plas lumayu kadya kilat
antuk satus mètêr nuli

ambruk anglemprak sakala
gêrêng-gêrêng ngrintih waspa drês mijil
napase angangsur-angsur
anèng pinggir susukan
gêtuning tyas nora ngira satus èwu
kaelokaning lampahan
paribasan giri lusi

Keyong tansah panguwuhnya
lah ta êndi kang ngaku dibya murti
dene dahat kumalungkung
budinên sabab apa
têka kasor rikat-rikatan lumayu
lan umat kang bangêt nistha
mangke utamane kèksi

yèki rupaning glah-gêlah
nanging nora wigih lan gêdhag-gêdhig
tuwin ingkang ambêg digung
paksa unggul priyangga
ngungkak krama wahyèng basa tanpa koguk
lah ta mara tutugêna
êntèkna budimu Kancil

Palguna têrang miyarsa
pamuwusing Keyong mangèsi-èsi
dahat merangirèng kalbu
nanging njêngêr kewala
narimèng tyas alon maju klunun-klunun
kawula samangke tobat
dhumatêng paduka kyai

mugi paringa ngapura
sakathahing lêpat kawula kyai
sampun kang mlajar pukulun
njungjung kuping kewala
datan kangkat têlas krosan amba sampun
bunar linglung cipta kula
mênggèh-mênggèh kêmpis-kêmpis

Kul gumuyu sarwi nabda
dene amung samono togmu Kancil
tan timbang lan culing clathu
lir ngrubuhna akasa
iya iku rupane wong kumalungkung
murang arjaning ngagêsang
kumingsun anggungung dhiri

prasan atimu Kul nistha
dumèh kuru kèri karo sasami
dèn piyagah ina tan wruh
wêkasan nawungkridha
gunardika sujana putus ing kawruh
satus yuta kang lir sira
tangèh bisa animbangi

lir cintaka sumbare mring Kancil
Palgunanggung dènnya mangap-mangap
gumêtêr ngarêpkên kalèn
muka nor nguswèng lêbu
sru mabukuh mariklu nangis
bab kasoring kagunan
dening prawira Kul
nulya matur têmbung krama
kramèng titah tataning wong madyèng bumi
darmambêk silotama

dhuh Sang Keyong kang swarjana murti
èsthining tyas kularsa mruwita
ngatas wasita mring anglèng
Keyong wangsulanipun
hèh Palguna sira wus uning
mubaling pancadriya
ingkang klèru gêtun
dadya piwulang sanyata
kèhing wuruk ala bêcik saka ati
atinira priyangga

nadyan para nabi wali-wali
wus anglanturakên jarwotama
nanging arang kang cumanthèl
rèh budi nora rujuk
rina wêngi asolan-salin
akèh kang datan yogya
tur ati wis wêruh
nandhing ala bêcikira
parandene kang ala dipun lakoni
rèh durung tau wirang

wirang iku kasangga pribadi
yèn wus nyangga lahyeling kluputan
iku wêruha sababe
uripe wong sawêgung
jroning ati ana pêpali
amêmulang klakuan
ala bêcik wêruh
rèh kuwat ridhuning hawa
èstu budi kèlu panggawe kang juti
padha sabên wong gêsang

lah pikirên wasitèngsun Kancil
aja merang mèt warah wong nistha
nadyan rupaningsun èlèk
nanging pitutur bagus
anênarik tyas nitisurti
kalawan malih sira
ungas ambêk baut
saha nglairkên pangerang
anênacad nguman-uman tanpa kering
têmbe elinga sira

sakabèhing kewan kutu kumlip
ingkang sifat Khayun-khayating Hyang
pasthi gêdhe paedahe
nadyan barang kang cukul
wujud gumlar isining bumi
kabèh dadya piwulang
ngluhurkên Hyang Agung
kang bodho myang pra sarjana
karodene nguni ciptamu lan mami
mokal kalah lan ingwang

lawan sira tikêl sèwu kêthi
saking gêdhe dhuwur sifatira
parandene kasor kowe
yeka tandhaning khayun
nora kêna dèn wêwaoni
kang dama sor nistharda
jodhone kang punjul
yèn dama nistha tan ana
wus têrtamtu tama luhur tan pinanggih
bêcik jodhone ala

gêdhe cilik sugih lawan meskin
lanang wadon bodho lawan limpad
êlor kidul wetan kilèn
ing ngisor lawan dhuwur
surya candra sagara ardi
sakèhing kadadian
kodrating Hyang Agung
kang gumêlar bumi kasa
têtimbangan dunya akhir nraka swargi
iku pikirên poma

aja sira ngandêlake Kancil
ing kagunan tuwin kasantikan
Nitisastra lukitèng rèh
santero aran punjul
pasthi ana ingkang munjuli
sarèhning pancadriya
pangambu pangrungu
pamuwus saha pamriksa
cukul saka ing liya marmane Kancil
sira ngati-atia

lamun arsa swarjana murtyadi
dèn wêweka wahyaning wicara
ywa kaya duk wingènane
marma ingsun tan gumun
lumyat solah-bawanta Kancil
kacihna arda dama
tyas kuthung truwilun
pangucapmu wus wèh wikan
yèn kang blilu pintêre amung sacuwil
siranggêp dirgèng guna

waspadakna umiyat wong bangkit
wus tan tampik sabarang kawignyan
tan tampik takoning akèh
kang sawataranipun
seje kaya sirèku Kancil
pintêrmu mung samêndhang
pangrasanta putus
umuk trahing daniswara
trah pandhita ngaku satriya utami
o gampang têmên sira

nora kurang satriya trah gusti
dadi kompra nrutus adol kandha
ngalor ngidul golèk-golèk
yèn kojah katon cubluk
awit nome tan ulah budi
turun pindho ping tiga
nuli dadi bahu
radène bae wus ilang
kari êmas mas ngantèn kadhang amung si
yeka wong tanpa guna

ingkang kadya sariranta Kancil
marma racutên budimu rucah
lir kang wus kwêtu wingine
saha pikirên kulup
akèh para pidak wong cilik
trah kuli olèh bagya
kombul drajatipun
ing mancapraja tan kurang
anak bau sinêmbah-sêmbah sasami
iku sababe apa

upayanên yèn sirarsa luwih
iku dadi wuruk trah satriya
kusuma kang kaya kowe
antêpana wuwusmu
ngaku-aku satriyotami
yèn wus panggih sababnya
wruh jêjodhon mau
jodhoning gêsang pralena
jroning urip kudu ngupa tamèng budi
rèh urip nora lama

urip iku pacanganing pati
masa sira umur sèwu warsa
sangang puluh bae jidhèt
arang kang umur satus
urip akhir tanpa winilis
swarga nraka cinadhang
myata kitab Usul
lafal ma'nane pahamna
pal mayitu pi'alami'lkubri yajit
kalibahu têgêsnya

pati iku 'alam kubur manggih
badan kadi nèng dunya tan siwah
olèh swarga nraka gêdhe
marma salawasipun
urip anèng dunya ngupadi
budyayu utamarja
mumpung sira kulup
maksih mgrakêt pancadriya
iku ingkang bangkit ngrewangi pamuji
sakumrêntêking dhadha

lah ajarên nalamu pribadi
rèhning pancadriya manut manah
mring jaba jêro rujuke
tunggal sawiji bagus
bagus solah tingkah myang karsi
karsa kang murang syara'
binuwang linêbur
ngrakêt kang yogyarja tama
têmên-têmên pangêkêring patrap silip
têtêp wong sarjanèng rat

sing sapa kang bangkit ngampah juti
nyirnakakên nêpsu tri prakara
sida ing kono pamore
kawula Gusti kumpul
nora pisah nora sawiji
jarwèngsun rasakêna
kang umanjing kalbu
wajibing kawula pana
kang pramanêm tindak ala tindak bêcik
iku budi sujana

bangsa 'ajam ingaran prang sabil
sabilu'llah dêdalan ring Allah
wong kang nyêgah kanêpsone
kang ngubungi rèh dudu
têtêp dadi rêgêding bumi
dadya kapir sanyata
dalil Kuran sung wruh
walkafir sifatu'lkadas
pardikane rêrêgêd sifating kapir
iku ingkang prastawa

pêpêtêng gêng tumêmpuh ing pati
tan patitis adhêping kamuksan
bab saka rêgêd budine
luput nuksmèng pamurud
marma sira miriba thithik
marang sudarmanira
Sang Dwija Pêthangkus
undhagi murti widagda
pangajaran rèh susila kramaniti
dunya mukswèng kasidan

Kancil njêngêr lênglêng jroning ati
ngungun njêtung kalairan jarwa
warsitarja sakathahe
wus kajaja dhinaku
awit cundhuk lawan pamikir
luluh lumêkêt ing tyas
atas baitalmakmur
mantêping kawruh murtyarja
Kancil saya ngangsêg nêsêg minta malih
blabaring kanugrahan

nulya matur dhuh bapak manawi
parênging panggalih suci eklas
amba nyuwun wijang malèh
bab sajatining layu
murud saking iradatihi
Keyong marwata-suta
insya Allah sukur
sira bisa tamba jarwa
pasang cipta karni sopana dumêling
titis tampa wasita

nabda malih Keyong maring Kancil
poma thole aywa nglirkên wêkas
bab ing urip klakuwane
asiha samèng makhluk
urip iki sasmitèng bumi
dadya saksinirèng Dzat
kang wajibu'lwujud
pacêngkraman kodratu'llah
khayat khayun punika sifating Gusti
Dzat ingkang sukci mutlak

marma kitab tafsir wus wêwarti
khayun bilarahokin têgêsnya
Allah tanpa rokh uripe
balbi khayati iku
balik urip lawan pribadi
tan têngaluk sabarang
nora ngêlak lêsu
nora susah tuwin bungah
mutamate logat kang mangkono kaki
dadya jatining Islam

dadi tali pikukuh imani
yèn tan jumênêng khayun punika
ragamu lêbur yaktine
amor lêmah tan wujud
bumi langèt danumaya nir
kabèh gumlaring dunya
yeka khayat khayun
kang mangka sirarsa tampa
'ilmu rasa rasane ing ngrika ngriki
ungsêdên dèn prayitna

ana rupa kulup kang sajati
sebak tawon gumana manuksma
lah êndi dumukên thole
wujud kang padha ratu
kinawasa aluwih sakti
panjing-pinanjing karsa
yèku sifat alus
aliru-liniru nuksma
ingkang dadya mukaning wujud sakalir
lah mara aranana

Kancil matur adhuh bapak kyai
kawula èstu dèrèng uninga
muhung sawêg wruh asmane
mênggah musamanipun
dèrèng sagêd kawula kyai
tan liyan mung sumangga
srah blilu truwilun
nyuwun ngataskarèng têdah
asma miwah musamane kang hakiki
ambèstu yun prastawa

pèh amba maksik taruna
sagêda muksising puji
aywa muja tawang-towang
suwung wangwung tanpa saksi
kang cocog sajroning sir
Gusti myang kawula jêmbuh
ngênalyakining cipta
amba èsthi kang tan slisir
laksitamba ing têmbe manggih punapa

sajatine Kul wus wikan
yèn Kancil titah linuwih
têmbe yun kasumbagèng rat
mardu mardika ing bumi
susila kramaniti
budya yu maharja tulus
lulus panjênêngannya
tata titi yudanagri
ambêk tama putus mranata agama

ngluhurkên dzatu'lmaula
wêdi asih amêmuji
Kancil sinihan ing para
nabi mukmin ulya wali
ahli yukti kang budi
kadarman tyas santa sadu
sutrisna ing sasama
kaananirèng dumadi
pratignyèng rèh 'ilmu rasa sasmitarja

saha têmbe mêngku drajad
nurbuwat midrawèng bumi
kajibah ruwêt rêntêngnya
sukêrtining rat tinapis
sato kutu kumêlip
wêdyasih manêmbah sayuk
tuhu yèn wirotama
nanging mangke maksih nganti
rèh tinutup sinêngkêr dening Hyang Suksma

ciptèng Keyong wus tan samar
satiti mèksi mring Kancil
sanadyan ambêke mangkya
nglunyat kiyanat adrêngki
awit durung nêkani
jangji tarbukaning wahyu
maksih sinurang lampah
dèrèng kawistarèng bumi
wahyèng drajad nganti lokh-makfuling kodrat

marma pramana pamriksa
tandha kasatmata gaib
sumêla antarèng imba
kadya wangkawa ngawêngi
prabane ngilat thathit
pasuryanira nyutèngsu
Keyong nulya mêmijang
mring Kancil sampun dèn ncupi
kawruh murti sampurna ing sangkanparan

mukswaning angga waspada
yayah brangta ulah 'ilmi
Kancil matur angrêrêpa
bapak kulèsthi yun muksis
ywa bawur samar miring
kyai khususe kang jêntus
gêsang trus pêjah mulya
mulyèng akhir kadospundi
nyatanipun kang têtela kasatmata

kapriksa netra kêpala
supados mantêping ati
ngèsthi nganggêp ingkang muhtas
sahir kabir dèn ngèngèri
pinungsèng jroning urip
tunggal rasa cipta jumbuh
pamoring Gusti kwula
paran dènnya nglaksanani
laksitanya têmbe ingkang amba sêdya

Keyong mèsêm nambung sabda
Kancil wuwusmu patitis
mawèh tandha cipta rasa
klair pêcah silèng budi
yèn mangkono sirèki
têmên-têmên pangungsêdmu
èstu datan suminggah
ingsun Darmawasita di
pami wiji cukul ora wit sasana

sirèku pami panggonan
'ilmu luwih dadi winih
yèn loh saha rabuk kathah
wijine luwih andadi
woh mêntês mêratani
mawur sumêbar misuhur
kang mangkono sêdyanta
payo umanjinga aglis
marang kana sajêroning guwagarba

garbaningsun lêbonana
Kancil kagyat matur aris
ing pundi margi kawula
rèh amba agêng tur inggil
tinimbang lan kiyai
buntut kawula kang puthuk
yakti masa sêdhênga
Keyong mèsêm nabda aris
gêdhe êndi sira lan gumlaring dunya

sakurêbing dirgaloka
kang isi surya sitèngsi
salumah isining dunya
tan sêsak ring garba mami
yèn manjing lobok pasthi
Kancil saya dahat sêngkut
medêm danurjèng nala
matur sandika ing tuding
mèstu tikswèng sutagnya karsa tan taha

kakyage sira parêka
iki grananingsun kering
dwara adoh tanpantara
Kancil nawang sigra manjing
cocog wasita uning
pintu sajuga anglangut
tan dangu laksitanya
praptèng jro garba myar mèksi
tanpa tirah awang-uwung nglangut nglamat

tan wêruh kulon lan wetan
lor kidul myang ngandhap nginggil
ngarsa wuri kering kanan
dudu rina dudu wêngi
Kancil sêdhih kang ati
Keyong nabda hèh ta kulup
ywa maras atinira
sanalika Kancil ngèksi
ing Kul Darmawasita asrêp tyasira

nulya wruh padhanging jagad
lor kidul wetan kulon wrin
ngisor dhuwur têtela trang
wêruh surya candra tuwin
têtuwuhaning bumi
kadulu pêpak sadarum
lawan Keyong pinanggya
nèng sajroning 'alam sahir
saha sami sagêd awawanan sabda

kul nabda dhatêng Palguna
hèh Kancil kang awas eling
nuli ndêdulua sira
apa kang katon ing warni
kang kinon matur inggih
wontên kang kawula dulu
kantha catur prakara
abrit cêmêng kuning putih
adhuh kyai punika jinis punapa

mangsuli ingkang tinannya
hèh thole sira mangèksi
durung wêruh asmanira
iku sajatine kaki
pancabayaning ati
kang nênuntun marang dudu
iyèku sifat mokal
dadi manggalaning ati
luwih kuwat nggêgèndèng sifat kang mulya

yeka paningaling cipta
têngêrana kang sayêkti
ing ngêndi panggonanira
dene irêng abang kuning
iku durtaning budi
ngèbêki jagad jisimmu
dayaning tigang warna
dadi pamurung utami
ambuntoni marang cipta kautaman

marma sapa bangkit nulak
ing warna bang irêng kuning
katrike munahing tapa
gunadikane tan yukti
ngadhangi tyas kang suci
nyirnakkên sakèhing ayu
arda ngrusak kamulyan
mahyèngkara durtèng bumi
sapa ingkang bangkit nulak sabilu'llah

bisa wor Gusti kawula
yèn sirna bang irêng kuning
lêstari wor sajugarsa
dene jèrènge napsu tri
dayane datan sami
ingkang irêng luwih kukuh
mahyakkên duka cipta
narik dur pamuring-uring
ngambra-ambra brangasan tanpa wusana

nutupi pangudi wirya
dene napsu ingkang kuning
nggêgèndèng mring panasaran
cêgah nêmbah mring Hyang Widhi
sabarang karya yukti
pinambêngan kuwat kukuh
kudu karêm musibat
dene kang abang karêm ring
sandhang pangan turu tanpa nganggo duga

cipta ngangsa-angsa kurang
drêngki srèi kang ingathik
dene kang putih punika
antêng ora ika iki
prawirarja basuki
susila kramambêg alus
'ilmu sasmita rasa
sarjana murtining budi
santa darma ayu sabaring klakuan

yeka putih tanpa daya
tansah kasoran pribadi
dening irêng kuning abang
gênti karsa tan watawis
yèku paminirèki
marma yèn ngasorkên têlu
dadi mustikèng titah
murtya di sarjana murti
kanugraning Hyang Kang Murwèng Buwana

tandya nir kang kantha papat
nulya ana malih kèksi
manthêr murub mung sajuga
nanging wêwolu kang warni
Palguna matur aris
dhuh punapa wastanipun
pundi ingkang sanyata
kang yogya dipun ulati
wontên kadi rêtna muncar mawa praba

saha wênês maya-maya
istha pradapaning jêring
kang wilis abra markata
biru wênês angebati
wênèh lir golèk gadhing
prabanya adi umancur
dhuh punika punapa
Keyong amangsuli aris
wruhanira iku cipta lan pangrasa

mungguh sakabèhing warna
ana ing sira pribadi
samoha gumlaring dunya
ginambar sajroning jisim
'alam sahir lan kabir
nora siwah ananipun
waspadakna kang nyata
muhsis pamriksaning sahir
iya iku ing têmbe panggonanira

mungguh uriping buwana
kang ngêbêki bumi langit
ingisèn dzat wajib mutlak
ingkang jumênêng pribadi
yèn iku tan ngênggoni
tamtu lamun jagad suwung
sabarang tanpa warna
datan manggya makhluk kaki
jroning suwung ana isi wujud apa

mangkya sun ringkês sajuga
datan kakung tan pawèstri
nora rupa nora warna
datan kasatmata kèksi
mung awra midrèng bumi
iku kaananing wujud
dzat kang mulyèng buwana
musamanira Hyang Widhi
kang ngêbêki dununge panggonan sunya

dene kang cêngkrama nuksma
aran dzatu'l-insan kamil
dadi sahadat kang nyata
ingaranan salat daim
puni kang tanpa tuding
sahadat kang tanpa asdu
komram dadi pralambang
pasêmone pra undhagi
randhu alas mrambat witing kêsèmbukan

sifate langgêng tan owah
nora milu ngêlak ngêlih
suka bungah lara lapa
datan pisan dèn rakêti
de kang kanggonan kaki
Mukhammad kang mêngku rasul
rusuling Suksmantaya
ingkang yogya amumpuni
tur waskitha pramana rèh karsaning Hyang

dene kang cêngkramèng jiwa
Hyang Ptamana dèn wastani
iku têmbunge wong Budha
kalamun basa 'Arabi
napas arane kaki
mutamating para guru
ing Jawa kang wus pana
napas iku tali urip
angên-angên panggonane kang sanyata

yèn pisah urip priyangga
jumênêng Suksma sajati
nuksma mratani buwana
Palguna umatur inggih
yèn makatêna kyai
inggih punika saèstu
pathining rasa mulya
kang sayogya dèn ulati
wujud tunggal tunggale yèn sampun pisah

Keyong alon wuwusira
lah pisahe kadipundi
myang kumpule kayaparan
upayanên kang pinanggih
yèn wus katêmu mangkin
kasêbut jatining wujud
rangka manjing curiga
têtêpe sira lan mami
iya ingsun iya sira tunggal karsa

marma lamun sira tinakonan kulup
apa aran Islam
wangsulana kang patitis
basa Islam têgêse slamêt nèng dunya

lire ayu panjing wêtunirèng khayun
kaki dadya sêmbah
puja puji rina wêngi
bakin langgêng salami tumitah gêsang

sapa tan wruh Islame ingkang saèstu
tumiba ing sasar
tlusurên jênênging urip
tanpa kasil prasasat kewan alasan

kapir kupur kapiran agamanipun
kayaparan sira
tan ulah tandhaning urip
kapriyanghyang mubêng tan darbe pencokan

jênêng makhluk kadadianing tumuwuh
lire kadadian
pasthi ana ingkang kardi
ananira thole saka kodratu'llah

nora nêmu Pangeran loro têtêlu
de jatining rupa
iya Mukhammad hakiki
wujudira mulajamah sifatu'llah

luwih ewuh nggêgulang muksising kawruh
kang wêruh satmata
ewuh rungsit dèn kawruhi
nora wikan yèn cêdhak tanpa gêpokan

sira kulup anèng jroning garbaningsun
yaktine tan beda
nèng jro harbanta pribadi
iya sira wujud tan pisah lan Suksma

dene sun wus sung wruh sanyataning kawruh
tilik maring paran
'alam sahir 'alam kabir
nora beda jaba jêro warna juga

saksinipun yèn sira dulu-dinulu
apa jroning kaca
sawujud 'alam sakalir
nora siwah cocog lan daliling Kuran

wal'alamu kabir dakala sahiru
jarwane mangkana
jagad gêdhe manjing cilik
wruhanira sira yun manjing akhirat

warnanipun iya iki kang têrtamtu
ni'mat lan munfa'at
nora ngrasa ngêlak ngêlih
kang mangkono aran jaman uluhiyah

Kancil matur kyai kula nyuwun tuduh
kadadosan amba
saking punapa ing nguni
wontên ngriki dipun wastani punapa

mênggah ulun dumunung sajroning kalbu
pundi sasananya
mugi kajarwakna kyai
Keyong Darmawasita gya anarbuka

wruhanamu mas kaki dadining makhluk
wit Hidayatu'llah
ingaranan rokh ilafi
tunggal wujud dèn arani johar awal

asal catur bumi gêni angin banyu
kumpule satunggal
iya Gusti iya abdi
sayaktine Gusti kawula sriranta

lamun puput uswamu bali mring usul
aran wujud tunggal
tan ana kawula Gusti
badan suksma langgêng ing salawasira

kang kadyeku mati mulih ilang nglangut
kang mati rokh kadas
kang mulih wujudmu kadim
nanging thole nora katon kasatmata

panggonanmu iya kang dèn arani nur
nuring Mukhammad khaq
pardikane cahya nabi
hakekate ênur cahyanta priyangga

rupa jumbuh istha cahyaning jabarjud
kuning maya-maya
iku kang sira lêboni
lah puniki rasane karasakêna

Kancil matur yèn makatên kyai ulun
sampun datan nêdya
wangsul saking ngriki mangkin
sampun kraos judhêg ni'mat amunfa'at

Keyong muwus ho o kaki iku dudu
yakti durung kêna
lamun tan kalawan pati
aywa sira nggege masa kodratu'llah

balik amung ngêningna musthikèng kawruh
ngungsêda ing cipta
mumpung gêsang ywa salisir
barang pikir kabèh hidayating Suksma

saksinipun jroning tafsir sung pituduh
muni innahuda
hudallah jarwanirèki
karsanira saka pituduh dzat mulya

ing jro kalbu rumasaa sira makhluk
sakrêntêking cipta
ngrasaa dzat ingkang sukci
nanging aja wani angaku Pangeran

rèhning wujud kidam baka mukalapu
sinandhang ing sira
ing ananira pribadi
al insanu siri wa anna siru'llah

têgêsipun rasanira rasaningsun
tan liya dzat mutlak
marma tan pisan sirèki
kagadhuhan kuwasa kalawan karsa

mobah muwus kumrêntêk arahing kalbu
purbèng kodratu'llah
tan miwiti tan mêkasi
tan timbangan datan nganggo lêlawanan

marma jromu sayaktine iku dudu
rèhning maha mulya
nora pakrana lan dasih
lah budinên manawarsa danurjèng rat

Hyang Maha Gung nora wênèh ananipun
kartining buwana
gêdhe cilik amênuhi
pandulune pamyarsane anèng sira

ing pamuwus Gusti datan mawa tutuk
karsa tanpa masa
budinên pasthi pinanggih
awit nora adoh saking ananira

tan lyan nêmu urip kang luwih pakewuh
rasaning ngagêsang
wus jamak jênênging urip
lir kalpika êmbanan kalawan soca

yayah alun lan sagara tunggal banyu
myang kalak kênanga
Wisnu Krêsna dadi siji
wujud loro wêwayangan jroning kaca

paminipun sira yèn dulu-dinulu
anyar sifat padha
jaba paèsan jro carmin
sapa ika sajati-jatine sira

ingkang maksud nggêgulang lakuning wujud
wong kang ahli tekad
darajatun dunya akhir
kang tan mikir yakti pêkir budi dama

kudu maksus lumiyat rupa satuhu
lamun wus waskitha
titi kasatmata muksis
nora lami bangkit jumbuh angga suksma

yèn wus mathuk Gusti lan kawula jumbuh
ywa dèn nggo rêrasan
sungkan kasoran pamanggih
sasabana mangkono trahing kusuma

lamun muwus parah-parah aja kaduk
awit sêsêngkêran
laranganing dwija wali
yèn kongsia kawahya mêdhotkên jangga

mung wêkasku ingkang eling pisah kumpul
yèn tunggal lir paran
lamun pisah kadipundi
sabên dina kudu wêruh kasatmata

aja kanut santri kang kranjingan kulhu
Allah sabên dina
dèn onggrong-onggrong ing dikir
nanging maksa nruthuk mamak tuli wuta

arang wêruh wandane ngalor angidul
kinandhut ginawa
nyunggi anggendhong anyangking
marma akèh bae santri kang kiyanat

kitab Usul Kuran Rafsir kang ginilut
prandene kasasar
èngêtane narik silib
ngambra-ambra kèhing dalil manjing jiwa

nanging bawur saya gasruh mawut mawur
mirang-miring merang
kêndho nora na ngantêpi
moh mangeran wujud moh mangeran swara

êmoh ndhaku asma moh mangeran suwung
sajatine sunya
mung aran kang dèn gandhuli
sasat Cina nèng klênthèng mèndêl carita

durung wêruh nèng dunya panggonanipun
akhir manèh wêruha
ngantêpi unining tulis
panarkane sampurna jênêng manusa

tiru-tiru rukuning Islam dhinaku
sahdat salat zakat
puwasa myang munggah khaji
akèh bae santri ingkang kasangsaran

nadyan cukup barêng têka khajji njlêbut
awit arta têlas
dhasar dhuwite mung thithik
inthik-inthik nèng laut kandhêgan utang

ingsun wêruh contone kêrêp kapangguh
Yogya Surakarta
Kêdhu Pagêlèn Kêdhiri
ing Batawi Samarang lan Surabaya

wruh saèstu khajji kandhêg luru butuh
anèng Singgapura
Mlaka pulo Penang tuwin
nglarut Acih khajji macul nandur kênthang

iya iku wong Jawa kang kapiluyu
kèlu ciptanira
Mêkah Madinah kang kèmpi
yun sampurna dèn lakoni utang-utang

ingkang putus kudu awas saha emut
ning irèng sarira
nadyan khajji ping sakêthi
yèn nora wruh wandane pribadi wuta

Kuran sung wruh wa man ngarapa napsahu
pakat ngarapalah
têgêse wong wruh ing jisim
ing wandane têmên-têmên wruh Hyang Suksma

brangta nadyan nora khajji
yèn patitis budi cipta
tan darbe polah kang awon
sanadyan budyambêk murka
yèn badan tan lumaksa
yakti nora nêmu dudu
ing syara' yudanagara

marma kang bangkit prang sabil
suci dêdalan kamuksan
dunya akhir bagya gêdhe
ambêk santa budi darma
tamarja nyinggah durta
muksising akhir kajurung
jinurung tutug sêdyanya

wêkas ingsun wanti-wanti
ambudi rasaning Suksma
aywa rumasa siranggèr
ngaku sifating Pangeran
mung narimaa sira
mobah molah mosik muwus
atas karsaning dzat mulya

têrang yèn sirèku abdi
pamine wayang walulang
mring ki dhalang mung cumadhong
yèku angên-angênira
kumpule tanpa arah
yèn pisah kanthining wujud
padha rupa kaya sira

lire wayang kewan urip
blenconge Hyang Danumaya
dêbog bumi upamane
kêlire jagad punika
lor kidul kulon wetan
têmu gêlang kongsi kêmput
nurut pakone ki dhalang

wit ing urip mêngku kalih
sira dhalange myang wayang
aywa nuksma ing tyas awon
rèh badan enggal lumaksa
dhalange tanpa bahya
puniku upamanipun
pasthi lamun tibèng sasar

Palguna umatur inggih
kasinggihan sabda tuwan
nanging kula kintên dèrèng
sagêd rumakêt susila
ambêk santa budyarja
yaktine klakuan bagus
angèl mênggah ing sarjana

gampil ingkang tanpa budi
ngantêpi ulah agama
kang mangka kintên-kintêne
awon-awoning manusa
botên sanès kang limpat
kang duraka kèhing dudu
dununge inggih sarjana

amba yakti dèrèng manggih
undhagi kang lêmbah manah
kang susanta budi kaot
kang kathah durta murkarda
makatên sumrêp kula
pundi ingkang lampah dudu
èstu janma wicaksana

Keyong pasrangkara malih
Kancil bênêr wuwusira
marma mau sun asung wroh
sing sapa kang sabilu'llah
yakti kramat gêng prapta
lirnya sabil bisa ngêluk
ati ingkang durtèng kara

sapa kapulêt ing katri
kuning irêng tuwin abang
sida ing kono wurung wong
tan bisa wor Gusti kwula
sasar tanpa wusana
ing dunya akhir kalantur
sira dhewe tampa siksa

kanut tinuntun ing juti
kagèndèng ing pancadriya
pantoging rèh patakane
dunya akhir tibèng nistha
rèmèh tan yun sujana
kalanggêngan nora ngrêmbug
mung wêdharing karsa ala

kang mangka urip puniki
nèng dunya upama sanja
umur sapira lawase
têtaunan wêwindonan
maksih nganggo etungan
yèn akhirat tanpa peting
langgêng kang tanpa wusana

Palguna umatur inggih
kasinggihan bab punika
nanging èsthi kula mangke
rèh amba trahing kusuma
rêmbêsing madukara
kawruh wusananing idhup
amba pusthi tan kawahya

nanging batin kula budi
kang tanpa ingan pamawas
kang kongsi waskitha mangke
luluh pangudining laya
prandene sinasabab
ywa konsi kawiyos muwus
makatên trahing satriya

Keyong pasrangkara aris
iku bênêr tekadira
ingsun nayogyani anggèr
nanging sasab kang utama
sare'ating Anbiya
wus wrata ing jagad agung
lakuning syara' agama

ginêlar winurukkên mrih
rata tataning agama
yogya nêmbah ring Hyang Manon
dhasar laku wus byawara
narik rèh susilarja
muksis kinarya kêkudhung
mèstu para nabi kuna

'alimu kamil mukamil
pangulah laksanèng dunya
pinusthi akhirat kanggo
upama sira lêlungan
ing têmbe bakal pulang
apa kinaryantuk-antuk
kang kanggo ing kene kana

yeka sare'ating bumi
kang gumêlar kasatmata
kêna kapriksa ing akèh
mungguh sre'ating Anbiya
Kancil matur krepana
lêrês bapak kula nyuwun
'ilmu jêro kawijangna

mumpung wontên 'alam sahir
tan mêdal yèn dèrèng têrang
mênggah ing badan lênggahe
ingkang dados 'ilmu rasa
Keyong mèsêm wacana
Kancil majua sun pêluk
kang dinuh ngangsêg manguswa

murdanya tansah tumiling
pasanging karna sopana
mangkana wijanging Keyong
anggèr iki tampanana
la ilaha illa'llah
wa anna Hu Mukhammaddun
Rasulu'llah jarwanira

tan ana Pangran sajati
kang sinêmbah dalêm dunya
anging Allah sajatine
Mukhammaddun Rasulu'llah
Kangjêng Nabi Mukhammad
utusanira Hyang Agung
juru wartaning manusa

de rasul rasanirèki
Mukhammaddun wujudira
mim awal sirahmu dhewe
ake dununge ing dhadha
mim akhir pusêrira
sastra dal têgêse suku
dene Allah iku napas

nanging napas kang sayêkti
dudu sifating Pangeran
kêmladheyan nunut bae
khayun arane kang nyata
tandhane maksih muja
lêbuning napas muni Hu
lamun mêtu muni Allah

yèku aran salat daim
mau ingsun wus sung warah
dudu iku sayaktine
wong Budha ran Hyang Pramana
mungguh wujuding Allah
kang ngêbêki buwana gung
dudu angin dudu hawa

wêkas ingsun manèh kaki
mungguh kanthaning ngagêsang
waspadakna tyas rasane
bab jroning wujudmu ana
mosik mênêng dzat mulya
angên-angênira kulup
winastan khayatu dunya

ingkang cebol nggayuh langit
lumpuh angidêri jagad
luwih mokal budayane
miyarsa tan mawa karna
nupiksa tanpa netra
ngandika tan mawa tutuk
puniku dzating manusa

mungguh lungguh ingkang pasthi
nèng utêk sasananira
ing benjang yèn praptèng layon
iku ingkang ngikal nyawa
dèn gulung kadi bolah
wusing nis nyawa kinêlun
angên-angên badan suksma

sigra manjing 'alam sahir
kang tanpa kinira-kira
rokh ilapi panêngrane
cahya lir nuksmèng cancala
danumayaning kantha
lungsir kuning lungsir biru
wungu warnaning jabarjat

yeka sasana kang suci
aran jaman uluhiyah
sirèki jumênêng dhewe
sirna Gusti lan kawula
sira pribadi iya
tunggal wujud atêtêmu
pêpasihan ananira

Kancil pungun-pungun tampi
andhadha surasèng jarwa
nulya matur mêlas asor
miluta lunturing jarwa
kyai amba yun wikan
panêngêraning tumuwuh
lamun mèh têkèng antaka

Madukara Kul pasrangkara ris
sira takon babing panêngêran
yèn arsa têkèng jangjine
lamun kurang sataun
kudu mulat ing wayah enjing
soroting bonu mahya
cahyane umancur
rupa pitu manca warna
êndi ingkang kaya kaca angebati
sajroning kono ana

jalanidhi nglangut tanpa têpi
thole nulya netramu kèjêpna
tamtu gya parêk ênggone
kasatmata satuhu
kongsi kanggo ingtêlung sasi
nuli salin kang tandha
dulunên wujudmu
wayangan kang warna rêkta
pasthi katon lir sira rupane putih
solah tingkah tan siwah

dene lamun mung kurang nêm sasi
wujud seta mau tan kapriksa
antuk tri wulan lamine
bêbarêngan andulu
ana warih kumilah wêning
kèksi ing ngarsanira
saha malih kulup
plênggahan rasul tan krasa
yèn wus kurang pitung dina cahya nabi
nur Mukhammad tan ana

yèn kurang tri dina kulit daging
tan kumrisik myang swarèng talingan
gumrêbêg ilang swarane
yèn kurang sadina wus
Hyang Pramana asrêp kapati
lêbu wêtune kurang
mahya tandha catur
irêng abang kuning seta
anyiptaa ana rupa kang sajati
tan slisir lan rupanta

nanging nggawa tandha cap kang yakin
sastra alip mancêr ing wadana
yèku panêngêran gêdhe
alip muta kalimun
Satrajendra ayuning bumi
tumuli sira pasrah
nala ring Hyang Agung
mun pakun pêcat kang uswa
wusing puput angên-angên nggulung angin
nuksmèng sahiru 'alam

iya iku sampurnaning urip
manjing kanjan-mahpiyan têgêsnya
gêdhong samar panggonane
ngaèn musamanipun
'alam langgêng tanpa winilis
jumênêng wujud tunggal
ngaènalyakinu
nugraha munfa'at ni'mat
nora nana ing dunya kang ngupamani
karaton ing akhirat

tanpa arah nglangut angrêsêpi
rata jêmbar tan kêna kacêngkal
kasilir samiranane
ganda kasturi mrêdu
Bangawan Nil nurut botrawi
woh anggur tinaratag
mas pinatik jumrut
pasèt barliyan sumêbar
nèng plataran marma datan rina wêngi
kamulyaning suwarga

akèh bae kang uwis nastiti
tandhaning wong yun murud kamuksan
miwah swarga kamulyane
sira sun katêmu
garwa suta bapa myang bibi
sanak sadulur panggya
rèhning jagad agung
jagad cilik nora beda
bangkit panjing-pinanjing jangjining tafsir
kang tan kliru paningal

'ilmu iki yèn kewan wus inggil
boboting sato buron wanarga
judhêg mulya panggonane
seje lan janma luhur
kang wus muhsis pangulah 'ilmi
sayakti nora arsa
kabèh mau palsu
kang sarjana musthikèng rat
wus pramana dudu iki kang dèn èsthi
maksih sasar satus grad

ora nana janma kang linuwih
nganggo 'ilmu lir wijangan ingwang
kang wus kotampani anggèr
ananging mungguh ingsun
atasing Kul iku wus muksis
cukup dunya akhirat
tandhane wus wêruh
kanthi mantêp cipta rasa
rasèng suksma manuksma ing sahir kabir
tamat warsitaningwang

lah ta uwis Kancil sira bali
marang jaman rame tutugêna
ngawula uripmu dhedhe
mring dunya ywa kaliru
ywa kasuwèn sira nèng ngriki
kèjêpna netranira
Kancil amituhu
kèjêp kang dwi aksa nulya
byar katingal ara-ara pinggir kali
kalèn kalane mlajar

pinanggih Kul anèng pinggir warih
gêgandhulan lumut Kancil têrang
dahat njêntung ngungun tyase
tapak-tilasing playu
naksih anyar mangka Si Kancil
ciptaning tyas wus lama
pirang-pirang taun
elok mokaling lampahan
sira Kancil gyèngêt patapaning bibi
nèng alas Ampèldênta

nulya pamit kalilan wus mulih
tan antara praptèng Ampèldênta
atur uninga ibune
purwa wusananipun
amaguru kang ibu amin
tyas suka marwatatma
awit 'ilmunipun
cocog lan suwarginira
langkung malih Maesa suka ing ati
titi panjaganira

wus têtela wau sira Kancil
putusing kawruh sampurnèng gêsang
têrusing kamuksan tètèh
nanging cacade amung
kurang yuswa wus ulah 'ilmi
sampurnaning kasidan
têmah kurang laku
watêking sato taruna
kaduk wani ananging kurang dêdugi
dupi alama-lama

ing panuju ari sira Kancil
pêpara pribadi murang marga
mring wana gung jurang pèrèng
anjajah nggon kang ewuh
guwa-guwa kang sungil wêrit
nulya mring patêgalan
kang cêlak lan dhukuh
ing janma bêbara babad
wus raharja kèh wonge sawatawis
samya dhêdhukuh gaga

ana tuwa-tuwaning wong tani
dhukuh kono aran Sutatruna
karan anak Pakne Kêdèl
wayahe têngah tuwuh
kèh sutanya jalu lan èstri
ana kang wus diwasa
ananging ta durung
nambut tataning akrama
rèhning mlarat Sutatruna mêngku singgih
kamituwaning desa

upajiwanira amung tani
nandur palawija warna-warna
waktu samana Pak Kêdèl
darbe tanduran timun
salor omah wayah sumêrit
siji loro kang tuwa
karan timun wuku
kang mangka bênêri masa
larang timun ambaning papan salupit
rong atus sèkêt cêngkal

luwih ndadi akèh wong kang prapti
para bakul nganyang sèkêt rupyah
Ki Sutatruna tan awèh
kudune pitung puluh
lunga têka bakal kang prapti
nganyang timun punika
Pak Kêdèl tyas sêngkut
timune tansah jinaga
pinagêran rapêt saubênging têgil
sato mlêbu tan bisa

kawuwusa malih wau Kancil
miling-miling jabaning talunan
wayahe jam papat sore
kagyat ing tyas dupi wruh
pagêr ndhêndhêng rapêt tur inggil
ngunandikèng wardaya
lah apa ta iku
atrêtip nganggo jinaga
nulya nginjên Palguna waskitha ngèksi
he e dene sarapan

ana timun sêdhêng rênyah lêgi
tuwa anom nandhing milih bisa
saiba sumrah sêgêre
samana ingkang tunggu
lagi mulih ngupaya warih
Kancil tuwuh budinya
mbarobos malêbu
nèng jêro sukèng wardaya
dupi wikan timun lagya kèh sumêrit
agahan ngangsa-angsa

nandhing milih ingkang tan prayogi
binuwangan nadyan kang prayoga
amung cinakot pucuke
sinêsêp-sêsêp muhung
oyodgodhong winolak-walik
ron timun ting balengkrah
kêmbang pêlik runtuh
pêntil-pêntil karusakan
ciptanira nutugi sênênging ati
wantu kewan taruna

watawis wus tigang jam tumuli
sampun surup Sang Hyang Danupraba
Kancil mbarobos wêtune
pangunandikanipun
sesuk-esuk bae sun bali
nutugkên sukaning tyas
amangani timun
tan dangu wus praptèng wisma
Kancil dènnya turu tansah mêrêm mêlik
eling timun satêgal

byar raina Kancil nulya bali
marang têgal timunan anasak
kèh bosok gogrog pêntile
yèn wus mbigarkên kalbu
mlayu-mlayu anuli mulih
tan dangu anèng wisma
cangkelak awangsul
malbèng pagêr patimunan
esuk sore gulungan koming sêsirig
nahên kang kawuwusa

Sutatruna angendhangi têgil
yun mangèksi timun nom tuwanya
dupi wêruh tyase jèngkèl
bab rusakirèng timun
akèh gogrog bosok kang pêntil
godhong wit pating slengkrah
woh kèh krowak pucuk
ngungun njêntung jroning nala
e lo kojur dene ta sun nora ngimpi
arda bilai prapta

kewan apa iki gawe rugi
kapitunan luwih slawe reyal
wasana sru muwus thole
mreneya wruhanamu
suta prapta nulya mangèksi
gèdhèg-gèdhèg anggrêsah
adhuh bapak kojur
buron punapa punika
kang ngrêsahi salami kawula urip
têka dèrèng uninga

kados kidang tapakipun alit
lêbêtipun ambêrobos bapak
punika bolong margine
wit saking alitipun
wontên ngriki agulung koming
tabête lusah-lusah
kados dèrèng dangu
he e sepahe angêmbrah
kaya kalong pamangane dèn sêsêpi
ananging buron alas

marma kula tan nglêgewa kyai
saking alitipun tan katingal
tibane wus rusak kabèh
Ki Sutatruna muwus
narimaa thole wus pasthi
rèhning manusa wênang
istiyaring laku
gawea uwong-uwongan
papat pojok lima têngah nyêkêl gitik
kayu randhu kewala

nganggo sirah tangan tuwin sikil
yèn dinulu katona lir janma
lah age njukuka pêthèl
nulya atmaja mantuk
sigra bali pêthèl cinangking
sinungkên ing sudarma
sigra nêgor randhu
enggaling crita wus dadya
lima iji istha janma nyêkêl gitik
sinung sikil mragagah

sirah agêng tangan malangkêrik
mandhi gantar sinampiran gombal
tumuli pinasangake
pojok papat têngah wus
bapa lawan anake mulih
praptèng wisma wêwarta
bab rusaking timun
gêtun ngungun wong saomah
kawuwusa Palguna kang dahat ngincih
timun wuku ing têgal

lampahira duk nèng pagêr ngèksi
pojok papat lima têngah ana
sujanma njêjêr adêge
mathènthèng nyêkêl gêbug
Kancil muwus lah apa iki
mragagah mandhi watang
bandera ing pucuk
apa te pandhêl Nèdêrlan
wus pramana têrang manawa mêmêdi
ho o dene wong-wongan

nulya manjing ing pagêr sêsirig
mlayu-mlayu akoming gulungan
saha marêki mêmêdèn
sru muwus têmbung Mlayu
apa kau ini mêmêdi
pênakut jangan saya
masuk makan timun
tapi nin kita tiadak
ambil takut ada sribu saya brani
kayu binijig sigra

wusnya ngglimpang rumuh Kancil nuli
marang pojok papat nggon wong-wongan
binijigan ambruk kabèh
nulya mangani timun
sarwi rêngêng-rêngêng mênyanyi
ngguyu alatah-latah
ngunandikèng kalbu
iki sèwu kêthi bêgja
mung cacade ora ana cokak landi
anaa dinggo ngacar

nahên Kancil ucapên Kiyai
Sutatruna kang darbe tanduran
sabrayat mring têgal kabèh
praptèng kono samya wruh
mêmêdine wus rubuh sami
tumuli pinaranan
Kancil alon mêtu
nanging tan ana kang wikan
dupi padha wruh wong-wongan tibèng siti
tilase binijigan

kanan kering roning timun malik
sêpah mblasah angêt dadi cihna
yèn lungane durung suwe
wong-wongan lima gupuh
tinupiksaing kanan kering
trang rubuh saking kewan
kang durta silayu
tuwun tyase Sutatruna
alon muwus mring sutane thole yakin
kang rusuh iki kewan

ingsun kira rubuhing mêmêdi
iya saka panggawening kewan
katara kiwa têngêne
bosah-basihing timun
sêpah tlethong angêt katawis
hèh thole prayoganya
ngupayaa pulut
pulut bêndha pulut gondhang
dadèkêna siji ulêtên kang murni
pasangna ing wong-wongan

ingkang kandêl kang alus manawi
gêlêm bali mbijigi wong-wongan
pasthi pulut plikêt kêlèt
wit cilik kiraningsun
kewan ingkang ngrusuhi iki
sêmbranane andadra
gawe krugianku
kang sinungan ling lumampah
ana ingkang nggawa wêdhung arit kudhi
cuwo kinarya wadhah

para mudha kang ngupaya
pulut marang wana sami
antuk wit gondhang lan bêndha
cuwone dipun kêbaki
têkèng omah tumuli
winuwuhan malih sampun
pulut nangka lor wetan
wus winèhkên kang sudarmi
tinampanan pinasangkên ing wong-wongan

lima pisan kandêl rata
winatara nyatêngah dim
mêmêdi dèn dêgkên sigra
sadayatma kinèn mulih
Sutatruna pribadi
kang tunggu ana ing gubug
dangu angantya-antya
dupi wayah 'asar inggil
samana Pak Kêdèl lèyèh-lèyèh nendra

kêpati wong tani yuta
sadina dhêg ngangkat kardi
wuwusên Kancil wus têka
nginte-inte pagêr srisig
wêruh ingkang mêmêdi
wus ngadêg manèh lir wau
sigra malbèng timunan
njujug sandhinging mêmêdi
tan uninga yèn tinambahan wisaya

Kancil mèsêm sarwi nabda
hèh sira iki mêmêdi
ada sribu saya tidak
takut jangan ambil posing
apa lu mau jadi
kendati trebang trak takut
lah mau main apa
sekadrun sekeremdagi
apa sukak marilah kita sêgotrah

apa lu trak cari kabar
ini Kancil memang cerdik
antero bukit dan hutan
trak brani lawan sedikit
dari sayini sakti
jangan lagilah mukak-ku
randu nyang purak-purak
rupa orang saya brani
tradak heran kau mau kejadian

tinabok punang wong-wongan
tinepang suku kang ngarsi
katampan pulut wus makan
suku kanan dèn gandhuli
dinudut nora kongkih
wali-wali pulut nggandhul
Palguna durung wikan
mandhak ascarya ing ati
malih nabda hèh bêcik mêmêdi sira

sêmbrana aparikêna
dene anggandhuli sikil
ingsun dudu mitranira
kojak tabik cara Landi
salaman kaya khaji
prasan atinira patut
yaktine kurang tata
tan wêruh dugi prayogi
têtêp sira murang silaning akrama

dene têka sumantana
nganggo nggèndèng-nggèndèng sikil
wruha yèn rupamu papa
amung mandhi gombal jarik
ciptamu lir angampil
pandhêl mas Nèdêrlan umuk
jatine rontèk nistha
gombal amoh jarik lurik
jaran kepang Kramaleya Samarata

punang pulut saya gupak
Kancil tambah sukèng ati
gumuyu alatah-latah
suku kang kering nêmpiling
thèmêl pulut nggandhuli
sigra murdèng Kancil numbuk
ganul pitrang wus mangsah
marang cangkêm irung kuping
suku ingkang wingking mancal wus katampan

pulut mulêt gupak wrata
nutupi dalaning angin
gebas-gèbès sru subadya
nora daya malah mipit
mêpêti dalan angin
kagyat ing tyas wruh yèn pulut
paekaning manusa
sakala Kancil anangis
ardaningkang sangsara nêmpuh sarira

ngantêp budi tiwikrama
ngapalakên mantra sêkti
kêmat bandung bandawasa
kêmayan lan donga sêpi
gilingkre Gilingwêsi
tracah bêsmah balasrèwu
nurbuwat donga kasah
ayat-ayat sinuksmèng sir
wêlut putih panglèmunan donga Sleman

pulut maksih plikêt kuwat
kêkêt lèngkèt buntut kuping
dadya sakêpêl pangrasa
Kancil rumasa tan bangkit
hèh para mitra sami
kang maca saha kang krungu
sapambak kasusastran
myang 'ilmu kang luwih-luwih
lamun nora wêweka têmah sangsara

Kancil lêsu lêsah ing tyas
pulut lèngkèt midrèng jisim
dupi wus nir dayanira
mangkana osiking ati
ho o dene ta dadi
rubeda sèwu miliyun
tan wurung puput jiwa
tinjo marang jaman akhir
saking pitrang bêndha ingkang èstha janma

ingsun sêsuwun ing Suksma
manusa kang masang sandi
muga-muga ngungkulana
satus sangsaraku iki
têtêp janma tan yukti
mitênah samèng tumuwuh
walêsing Dzat wasesa
tan lawas pasthi nêmahi
'adat kuna wong siya nêmu cilaka

dhuh Allah Kang Murbèng Jagad
wêlasa satriyotami
kang manggih bênduning Suksma
lantaran janma tyas drêngki
tan wus badhe ndhatêngi
khayat khayun yun ginulung
dayaning pulut bêndha
nangka gondhang paksa srèi
wus katêkêm pangwasanirèng sujanma

rèh sampun tita diwasa
kawula molah tan bangkit
mupus karsaning Dzat Mulya
kang wajibu'lmaujudi
marma mêmalad budi
muhung nêgês karsèng ulun
lunturing trêsna tuwan
kang mayuta-yuta margi
datan kirang kodrat iradating Tuwan

kèhing kewan wanawasa
èstu tan sagêd nulungi
bab pulut 'akaling janma
marma liyaning Hyang Widdhi
kang paring sih ing dasih
wajibing sifat kadirun
bi la alatin lirnya
kawasaning Maha Sukci
datan mamèt lêlantaran gaibing Hyang

kadi datan kêkirangan
matrapkên siksa mring Kancil
lah bok sampun srana pitrang
mindhak dados kidung benjing
Kancil gêlahing bumi
têmah kasasar ring laku
kajlungup ing sangsara
datan sah lakuning 'ilmi
dadya kondhang lir undhang margi prapatan

pêjah amba dados koran
Locomotief Bramartani
Bintang Timur Slomprèt Mlajar
Java Bode ing Batawi
kabagyaning rêdaksi
pra korèspondhèn manjurung
yèn Kancil kenging saya
malbèng babad jaman akhir
sinawung ing têmbang dadya uran-uran

saiba wirang kawula
dados gêguyon ing benjing
dene Kancil nawungkridha
ulah dini dibyèng bumi
susilarja mumpuni
sadu parikrama ayu
tyas dirga samahita
têka katamèng pranatis
adhuh Rabbi'l'alaminna tobat amba

ing dintên wingking tan nêdya
ngrusak tanduraning tani
kang tanpa duga watara
wana tan kirang rijêki
gumêlar ing sabumi
ingkang sêgêr lêgi kêcut
dadya panganing kewan
kang mangka kulambêk srèi
ngrusak palawija panganing sujanma

sabab kasupèn kawula
amila nyuwun aksami
hèh surya candra tranggana
bumi gêni angin warih
rewangana minta sih
ring Dzat kang wajibu'lwujud
suwunna luwar ingwang
saking sangsaya puniki
tan wus mati tan pakantuk kênèng siksa

hèh kutu wong alang taga
mujia ayuning Kancil
sukur salah siji wignya
awèh lantaraning urip
ngluwari kang piranti
rupa janma carma pulut
kang lumêkêt ragèngwang
kang yun ngêlun nyawa mami
lah wêlasa ring kusuma witaradya

adhuh ibu sori amba
punapa ta datan ngimpi
pun Kusnun kenging rubeda
bapa kêbo paran mami
tulungana dèn aglis
dhuh nabiku satus èwu
saha wali sasanga
myang yogiswara mahmuni
'ulama gung musanip para pukaha

pintanên luwar kawula
abot siksa nêmpuh jisim
dahat susah sayah lêsah
tan wun kulit daging gusis
lamun kang masang prapti
kawulèstu winayungyung
kinarya mêmainan
watêking manusa jail
pinilara tan wande yèn pinêjahan

kang mangka wong tani desa
kaya buta doyan daging
Rase Luwak Kuwuk doyan
aja ingkang daging Kancil
rèh sujanma datan wrin
yèn Kancil putus ing kawruh
caksana nawungkridha
ing kasusastran mumpuni
datan wurung kinayah lir kewan rucah

yèn wruha gunadikèngwang
wirama ulah lêlungid
putus munah kang tiarda
murtyambêk susatyèng wukir
kadhang sun dèn guroni
wruha wicarèngsun 'ilmu
saking bodhone ingkang
masang pulut mikat Kancil
mung miyagah ingsun kewan bodho mamak

he e dene tan ana wlas
wus ratuning pasthi mati
yèn tan wis sasa'at êngkas
tinarik talining urip
uripe wiji aming
yun mati kabèh ragèngsun
ngênting panlangsanira
kongsi luhe dadi gêtih
tandya Kancil nêkung ing puji mantrarja

jinumbuh ing puji puja
tyas wêning paningal êning
mênêng ngèksi tikswèng grana
jumbuh kawula lan Gusti
napi isbat pinusthi
maksa tan wal saking pulut
nulya nêbut istifar
kalimah tayibah ndhrindhil
maksa tita diwasa judhêg tan daya

angapalakên kidungan
ayat limalas kang pamrih
enggala luwar sing pitrang
nanging pulut angranuhi
yèku lêpiya dadi
têpa larasing pituduh
cocog daliling Kuran
kang kajarwa nèng 'Akaid
hayukbilulipikdiintisal lirnya

nora tinarima sira
rèh sêpi tan ngalap warti
têrange kang sapa manggya
rubeda kang nggêgirisi
tan sirna saking puji
awit sadurunge nêmpuh
tan pinikir dadunya
marma janma kang tyas murti
wus pinikir sadurunge mas kinambang

wus mangkono atining wong ngaku luwih
wruh ing kasampurnan
ambêk jumbuh kwula Gusti
prasan atine wus pana

dupi nêmu pakewuh Gusti tan bangkit
têtulung wèh luwar
padha lan kang wus wruh 'ilmi
dèn andêlkên nora kêna

dumèh putus ing kawruh kang dakik-dakik
yèn katêmpuh lara
'ilmu êntèk sirna gusis
marma padha rasakêna

ri kalane Kancil murang sila yukti
tan tinimbang nalar
angên-angêne tan mikir
mung nguja wêdharing durta

apa manèh manusa jaman saiki
dahat muji muja
nanging yèn wus anèng sêpir
utawa yèn lagi susah

kawuwusa Kyai Sutatruna nglilir
dènnya lêlèyèhan
gregah tangi yun mangèksi
wong-wongan kang mawa pitrang

kagyat ing tyas kang lor kulon datan kèksi
wus anyakrabawa
rinubuhkên kewan drêngki
kang dahat gawe pituna

sigra cancut trangginas anglinting klambi
marani nggonira
kagyat Pak Kêdèl mangèksi
kewan kang nakal wus kêna

nulya surak-surak amarwata siwi
têtaya tayungan
uning unong jênthik manis
tibaning gong pasrangkara

padha manèh padhaa sira lan mami
untap-untapana
kewala prasasat mirib
bilai antakanira

rasakêna sira dhustha laku juti
maling palawija
mêmagan tindak pranatis
panastèn gawe pituna

ana timun lagi wayahe sumêrit
dene sira dhustha
bisa têmên karya rugi
luwih yèn rongpuluh reyal

dyan cinandhak Kancil maksih kêmpis-kêmpis
Sutatruna nabda
he e sukur ijèh urip
cilik têmên têka ngglathak

wus sinrimpung sikil papat dadi siji
nuli tinalenan
pulut binuwangan rêsik
marang gubuk ginosongan

dèn brukakên kantêp Palguna anjêrit
dyan thinuthuk sangkal
ing pêthèl ênggon pok kuping
pêt sumaput konang buyar

huh rasakna êndhasmu saiki posing
nora wurung mangkya
praptèng wisma dadi tai
balunge kang ênom rênyah

mung cacade cilik têmên tan mratani
tangga-tangganingwang
mung bangêt lêganing ati
sirna werinirèng têgal

lah kapriye iki wus sore kang wanci
jam satêngah lima
punjule patbêlas mênit
bocah ora ana têka

prayogane nuli sun gawane mulih
yèn kawêngèn mangkya
pangolahe kewan iki
enggal-enggal Sutatruna

sikil kancil taline wus dèn kêncêngi
cinocol pikulan
kasisihan kayu garing
Kancil gumandhul ing ngarsa

samantara laksananira wus prapti
sapinggiring dhadhah
Pak Kêdèl nguwuh ing siwi
hèh thole kewane kêna

samya ngrungu swami suta priya êstri
mêthukkên gancangan
gumrubyug sabrayat sami
bungahe marwata suta

suka sukur para tangga akèh prapti
samya takon warta
tuwa anom gêdhe cilik
lanang wadon êlur prapta

sadaya kang nonton durung ana kang wrin
warna myang arannya
nyalênèh samining kumlip
warta kewala tan ana

kono ana janma wrêda marêpêki
mring kang nêmbe kêna
pamuwuse kaki-kaki
iki Kancil aranira

sasamining têtaga nakal pribadi
baut ngomandaka
ngrekadaya ngathik-athik
nanging ujaring wirayat

kang wus kocap ing kuna rontal tinulis
iki dadi srana
sarate wong among tani
bisa nyingkirake ama

buntut kanggo nyêbar gaga iku benjing
dene patrapira
pinêndhêm madyaning têgil
winor godhong dhadhap kleyang

mung sadina sawêngi nuli dèn jrangking
sabên masa gaga
maksih kanggo bola-bali
dene tracak papat pisan

bisa dadi sarak yèn kinarya jugil
nandur kacang tunggak
kacang lanjaran andadi
lan nyirnakkên ulêr wana

cumplungira pinêndhêm tulakan sabin
kang kiliran toya
ama mênthèk walang kalis
wulu dadi tamba kadhas

kulit tipis lêmês wulêt kanggo mranggi
gawe jangêt kuwat
dadi tali jara bêcik
iwak lêgi gurih kêsat

nadyan dèn nggo ulap-ulap uga kenging
lulange punika
rèhne tipis rangkêp kalih
Sutatruna suka ing tyas

saha para brayat swami tuwin siwi
angrubung Palguna
ana kang njèwèr nyalênthik
ya ta surup Danupraba

Kyai Sutatruna nabda marang swami
êmbokne lir paran
prayogane iku Kancil
sinambêlèh sapunika

bokmanawa kasulak wêngi tan rêsik
iki sun watara
jam nênêm luwih sathithik
olahên sakarêpira

biyang Kêntruk mangsuli dhumatêng laki
yèn panujwèng karsa
ing mangke dalu prayogi
wanci bangun mijil lênga

ingkang kaping kalihipun kyai
kula sampun kongkon
ngajak-ajak tangga samya dhèdhèl
mbucali glagah gadhangan gagi
dintên benjing-enjing
Kancil kangge lawuh

nadyan alit tinambahan krambil
rinêmpah kemawon
murih babar warata ing akèh
ingkang priya nabda bênêr yayi
wayah bangun enjing
lêmu gajihipun

sarèhning wus kasulak ing wêngi
dokokna ing pawon
ngarêp luwêng kurungana bae
sênik gêdhe tindhihana nuli
watu kang supadi
kukuh nora mêtu

uculana taline ing sikil
dèn bisa têturon
mubêng-mubêng anèng jro sênike
nulyatmaja sami nyandhak Kancil
kinurungan sênik
tinindhihan watu

Sutatruna nutug sênêng pikir
dènnyantuk bêburon
Kancil ingkang karya ngguyokake
akèh tangga kiwa têngên prapti
pitakon ingkang wit
Kancil kênanipun

sinung wikan yèn kênèng piranti
pulut kèh kang njontong
rigên nalar mungguh kapikute
tan ngapaa rupane anylinthis
ngrusakakên pêntil
timun kèh kang runtuh

ya ta wau Kancil kang nèng sênik
dhat-dhatan andhrodhog
gêtêring sanubari puate
ciptaning tyas wus tamtu tan urip
tiwikrama ngungkil
sênik nora keguh

dahat kukuh watu kang têtindhih
ciptèng nala ngaso
pasrah ing tyas narima patine
wus rumasa yèn tan antuk margi
lantaraning urip
kang bisa têtulung

nabda dhuh Sang Sukci Murbèng Bumi
sumangga kemawon
kawula mung sumarah sapangrèh
tan rumaos amba darbe jisim
kataman ing pasthi
sirna trahing pungkur

kabudayanamba sirna ênting
siniksa dening wong
awit saking klakuan kang dede
culika gung tindak kang tan yukti
katêmpuh bilai
aksamanên ulun

dyan ngêningkên panêngêran pati
sawiji tan kalong
dahat ngungun pangunandikane
hèh dene ta sèwu mokal iki
sun tan praptèng pati
apa marganipun

sigra mêpêt napasira Kancil
nyipta nganyut layon
rumasa wus tan wurung patine
ya ta ing ratri wanci jam kalih
Sutatruna nglilir
anggugah ing sunu

Kêntruk Mênik kinèn marut krambil
sawuse mirantos
bumbu-bumbu sapanunggalane
anèng omah kewala lamun wis
sadaya rumanti
rèhning maksih dalu

pating klêpruk mêcah marut krambil
jawah cinariyos
Kyai Sutatruna ngon-ngone
sona lanang abang buntut putih
ratri rèhning riris
Srênggala malêbu

mbrobos gêdhèg angupaya gêni
rèh adhêm mring pawon
kêrug-kêrug nèng ngarêp luwênge
ngringkêl anèng awu cêlak sênik
Palguna duk uning
Asu kêrag-kêrug

nulya darbe èngêt ngreka sandi
wajib wênang goroh
wong katêmpuh ing bilai gêdhe
ngomandaka kêna yèn nguripi
nulya nabda wêngis
Kancil marang Asu

sigak-siguk hus-hus mambu sangit
hèh sira Sagawon
lah lungaa kang adoh dèn age
ywa nèng kene wèh kuwuring ati
kang lagya mangèksi
ing dzat kang linuhung

sun mulya di susila rèh niti
kusuma kinaot
putus guna dibya sasamine
si cing si cing sumingkira anjing
ingsun lagi sêdhih
mambu sira langu

gawe kuwur nyipta nrang ing Widhi
najis marêk kêlon
ing pamawas tan awas ciptane
lamun sira cêraki puniki
jêjambaa maring
kali adus slulup

ambunira bacin prêngus lêdhis
bab panganmu crobo
patut têmên Kirik sifat kere
kuru kèri karo samèng kumlip
tanpa guna niti
mung ngèngèr uripmu

karam mutlak cêmêr tanpa budi
cêgahanirèng wong
dahat nistha dama sirik gêdhe
kitab Hadis Kuran wus njarwani
sor-asoring bumi
tan ana lir asu

sona kagèt krungu sabda wêngis
nginjên kang anèng jro
atêtannya hèh ta sapa kowe
nêng jro sênik akêmêring-kêring
bangêt ngèsi-èsi
mring padhaning makhluk

apa sira kang kênèng piranti
pulut kang istha wong
uwong-wongan randhu wingi kae
sumakèhan têmên tur gumaib
Kancil nabda malih
o budhêg Si Asu

nora krungu tan yun ngupa warti
atimu lir togog
tunggal kobong iku pardikane
ingsun kira lêluhurmu nguni
kakèk moyang Anjing
marma tyasmu kuthung

durung manjing pasamuan lungit
dêlês tyas Sagawon
tan wruh guna myang tatakramane
apa manèh sastra 'Arab Jawi
sasmitarja 'ilmi
nora pinaèlu

kitab Kuran Hadis ulah dini
tan pisan mangartos
sabab srawunganmu salawase
kirik kuru gudhigên agêring
mung ngupaya tai
iku kadayanmu

lah ajara titi surtèng budi
budya yu kinaot
ingkang neka-neka pangawruhe
supayane bisaa umanjing
mring padhanging bumi
kumpulan wong putus

ho o Asu tan ngrasa sirèki
uripira bodho
solah wicaranta tandha rèmèh
bobote sun iki satriya di
pangrasamu kenging
punang saya puluh

tan wruh sun dèn ulati wus lami
wit kèh barkah ingong
siji loro têlu-têlu gawe
dhihin kinèn dadya mestêr tulis
pindho mulang 'ilmi
ping tri pinèt mantu

marma dahat kapungsèng binudi
mungguh praptaningong
mring si Bapak Sutatruna kinèn
nglaksanani tri prapara iki
nanging sun tan apti
yuas-sun luwih kukuh

sapiraa yèn tan pinèt siwi
sinaosan bojo
suta èstri kang gêdhe karone
Rara Kêntruk kalawan Kèn Mênik
nadyan ingsun sêlir
si bapa jumurung

saking dahat kasêngsêm ing warti
bab kotamaningong
trahing daniswara ingsun kiye
marma nastiti sabarang bangkit
putusing agami
gêgamaning maut

yèku wite prawan ro gung kingkin
bapa biyung condhong
uga ngrujuki si kakang Kêdèl
marma wus katêkêm ngasta mami
si rara kêkalih
arsa ingsun wayuh

kêkanthèng roro garwèngsun
si bapak nyarah ing karsi
amung kinarya jimatan
pinèt turun trah sun benjing
yèn turasing wicaksana
pasthine bangkit nuruni

lawase wus pitung taun
dènnya mrih sabên kapanggih
ingsun ingimur kinudang
winèhan sabda mêmanis
sinungan garwa parawan
Dyah Kêntruk lawan Kèn Mênik

nguni sun sakêthi lumuh
nambut tataning akrami
dene mangkya sun manyarah
watara kêna ing dhêsthi
sêmar-mèsêm jaran-guyang
marma dèn pasangi kenging

wong-wongan kang crêma pulut
sun wus wêruh yèn piranti
saking wêlas sun mring bapak
nrajang pulut nuli kenging
tansah kinuswa kinudang
pinangku dèn isik-isik

sun molah sarosa gêtun
yun miruda ciptèng galih
laju linêrêpkên ingwang
malêbu jêroning sênik
tinumpangan watu krama
sarat supaya sun krami

dêlêngên ing duwur iku
watu kang tumumpang sênik
adoh pinangkaning sela
cênthang Kuthagêdhe iki
sing sapa kang kaungkulan
kuwat wayuh prawan kalih

sesuk ijab banjur têmu
sa'at Ahmad wayang enjing
nuju wuku Mandhasiya
Dewa Kamajaya Ratih
suku ro kêkobok toya
mandhi umbul-umbul kalih

gêdhong mênga ngarsa pungkur
kayu gurda manuk nori
etung satriya wibawa
iku dina benjing-enjing
tumurune Sri Sadaya
pancasuda tiba bêcik

marmane lurahmu gusruk
mêcah krambil marut krambil
ngolah sidêkah wiwaha
mêmule ngatur-aturi
dhanyang kang kahyangan miwah
kang cakal-bakal ing ngriki

bojakrama nanggap krumpyung
tangga-tangga dèn suruhi
mangka kaurmatan ingwang
jaka antuk prawan kalih
lah mara sesuk nontonna
Asu ing bawahan mami

saiba untungmu balung
dhasar sira karuh mami
balung kang nom tan sun klêthak
sun uncalakên sirèki
sêga wuduk golong punar
tuwin walimah sun wèhi

apa manèh roti gandum
martega keju sirdhèncis
lan lidhah sun wèhkên sira
ywa sumêlang yèn sun gêmi
nora ana trah satriya
ingkang kumêt saha ithil

ingsun rèh wus kondhang kidung
ranku ring rat datan kalih
mardu kasêbut swarjana
caksana budi martani
widagda pangulah yoda
dibyarja sujana murti

iku sababe dèn luru
midêr ing rat njajah wukir
sapira bae saratnya
masrut kinarya ngupadi
marang sarirèngsun mangkya
katêmu cêk lagi wingi

pamungsênge bapak iku
kabrangtan saka pawarti
dhasar nyata kang pawarta
kang midêr anyakrawarti
Kancil trahing Yogiswara
Kênthus dhepok Ampèlgadhing

marma yèn wus dadi mantu
lugyèng bale jèjèr linggih
lan bapa biyung pra kadang
sun kabênêr tuwa dhingin
mangan sêga tuwin iwak
wedangan tèh nuli nyukit

hèh Sona tontonên sesuk
adining panganggo mami
raja kaputran sarwendah
wah ingsun anèng jro sênik
watu canthèng kang tumumpang
pusaka jêng senapati

sona duk prastawèng wuwus
Palguna dahat mêmengin
kani'mataning kamulyan
Srenggala dahat kapengin
wit kênèng sih pamiluta
wusana pasrangkara ris

bagyanta angumbuk-umbuk
seje kaya awak mami
ngèngèr kirik kongsi Sona
nora dèn trimani siwi
luput sathithik kewala
pinênthungan dèn pisuhi

pirabara pinèt mantu
mung trima ywa dèn kêrêngi
sayuta suka wiryèngwang
aja kang lir sira Kancil
têka wingi kinasihan
mandhak tinariman siwi

apa ta Kancil dongamu
saha sarate punapi
supaya sihing bandara
bok ingsun njaluk sathithik
têtulunga wong cilaka
pasthi yèn sun walês benjing

lah malih manawa sarju
ciptanta kang rila suci
pacanganmu kang sajuga
sing êndi kang sira tampik
prayoga paringna mring wang
sun tampani tangan kalih

têlungane sira baut
bisa nandhing milih rabi
sêmpulur saciptanira
bobote kewan wanadri
sadarpa kinayalepa
paran nggon sun ngirib-irib

supaya tiru sirèku
apa sun manjing jro sênik
kang kongkulan wau bêgja
parênga panêmpil mami
cuwilna lelatu'lkadar
kadi kang sinihan Widhi

Palguna nabda mring Asu
mungguh prayogèngsun mangkin
ingsun ngalah tampanana
wanudya ro mring siranjing
ananging salah satunggal
ywa sira wayuh tan bêcik

siji kewala wus untung
dene mungguh awak mami
darbe swami wong punika
durung mathuk ing panggalih
kang dhihin rupane kiwa
pindho asor tanpa krami

wus mangkono prawan dhusun
irêng mbêsisik alêdhis
lamun pinggiring samudra
rambute abang njuwuwug
cahyane lutih yèn prawan
pinggiring bangawan pasthi

bêlang krowak tilasipun
gudhigên pating bênyinyih
rèmbès raine amangkak
bêlakên sikile kalih
utawa bubulên padha
ambune amis abacin

ingkang ingsun pungsêng amung
wanodya atmèng priyayi
putus silakramèng priya
sutaning panèwu mantri
bokmanawa kabênêran
bapa seda mlêbu waris

sukur sèwu lamun antuk
dhuwure panèwu mantri
sangkêping warna utama
ulat tangguhe rêspati
nugraha gumantèng drajad
dadi abdining narpati

biru sèrèt payungipun
dèn iring panurung lampit
yèn gaweku bêcik munggah
dadi kaliwon bupati
kongsi tumrah putra wayah
iku 'adating priyayi

mangkono Asu ciptèngsun
marma pinèt mantu suthik
rèh wong desa luwih papa
tanpa tata yudanagri
yèku Kyai Sutatruna
wong dhukuh tur tani bêntil

rèh sun bangêt wêlas ndulu
marang ing sira samangkin
urip sapisan nèng dunya
rina wêngi lara ati
yèn darbe bojo manusa
dhasar bandara pribadi

iba ni'matira besuk
marma karsaningsun nuli
manjinga sênik dèn enggal
nggêntèni kawiryan mami
ingsun sèlèh kadrajadan
sira gumantiya waris

sesuk-esuk ijabipun
surup rêp pangantèn panggih
'adate balangan gantal
ingayap kang para ahli
panggya nèng madyaning lawang
sikilira dèn wisuhi

dening bojomu Dyah Kêntruk
nuli kanthèn canthèl jênthik
lunggyèng kêbèt seta jajar
samantara angabêkti
mring para wrêda sadaya
sigra sêga iwak mijil

kadawan lamun sun tutur
enggaling crita sira glis
manjing jêroning pasuptan
sakarsa-karsamu dadi
mahyakkên asmara tantra
manuhara rarasing sih

Srênggala nambungi wuwus
kayaparan ingsun manjing
ing sênik rèh ndhuwur ana
watu canthèng mangka tindhih
apa sun ungkil kewala
mêngko watune nibani

Palguna sumambung wuwus
e bodho têmên Si Anjing
mangkono bae têtannya
klimput nalarmu nyang ngêndi
lah jongkèngên iku sela
supaya tiba ing siti

yayah pucung Srênggala angungkil watu
tungku kang tumumpang
anèng sadhuwuring sênik
tibèng kisma Palguna tyasira suka

dupi krungu watu tibane gumêbrug
wus nyiptantuk marga
sihing Hyang Kang Murbèng Urip
lantarane saka pitulunging Sona

Kancil muwus age malêbua Asu
mring jro sênik ana
kabagyan Lelatu'lkadri
tampanana kamulyan kang tanpopama

ingkang emut gêganjaraning tumuwuh
bêcik lide ala
Asu manjing Kancil mijil
mahya saking sênik bablas têkèng latar

nulya emut aywa katara yèn palsu
bali sigra-sigra
marang pawon sandhing sênik
alon nabda hèh Sona sun tan kapenak

ingsun pundhut bali kabagyan sun mau
sun timbang ing nala
datan prayoga wong nampik
nora wurung antuk sikuning Hyang Suksma

ingsun emut Darmawasita sung tutur
ywa nampik sabarang
lamun durung olèh tandhing
kang sinêdya yèn wurung katêkêm ngasta

mangka durung kacêkêl kang ingsun luru
marmenggal mêtua
sun jabêl kewala mangkin
ingsun arsa bali marang sênik Sona

owêl gêtun sira tampani bêgjaku
amung srana trima
pangalêmbana ing lathi
Sona matur nor raga amêlas-arsa

sèwu nuwun manawi paduka pundhut
bok inggih bêndara
sampun kagungan panggalih
amangsuli dhawuh kang sampun kawahya

datan baut matur têmbe walês ulun
tan langkung mung pasrah
mring Hyang kang samingun basir
ingkang wikan awon saening kawula

nambung wuwus Kancil sru gumuyu ngguguk
yèn mangkono sira
dahat wus mathêm nampani
sèwu suka sukur mantêp mêngku garwa

sun jumurung rahayu bagya sêmpulur
muga tumêraha
nanging ing têmbe ywa lali
wis ta Sona kèria slamêt sun lunga

nulya mlayu sukèng tyas marwata sunu
bagya tanpa kira
sasat mati urip malih
wus 'adate duka ciptantuk kamulyan

dahat sukur ing Hyang Kang Murbèng Pandulu
nulya gêgulungan
jingklak-jingklak asêsirig
sarwi rêngêng-rêngên ngura-ura gita

nahên kang wus ucul kacarita wrêku
kang nèng sênik tansah
anggagas kawiryan adi
ngajap-ajap enggala tumêkèng rina

kabagyèngsun sesuk-esuk tanpa petung
ijab nuli panggya
lungguh jajar lan bok rabi
sun nèng têngên Ki Kèn Kêntruk lunggyèng kiwa

tan cinatur pangrêmbug mulyaning Asu
wus trontonging surya
bangbang wetan mèh byar enjing
jam satêngah lima tambure yun munya

nguwuh-uwuh Ki Sutatruna mring sunu
hèh thole tangia
pragatên ika si Kancil
mumpung bangun esuk kèh gajihe nglênga

gupuh-gupuh kang ingagnyan gregah wungu
ngadêg nyangking gobang
mring pawon marani Kancil
kagyat mulat sênik tindhihe wus tiba

kiranipun Kêdèl yèn Kancile ucul
rinogoh yèn ana
nabda he e sukur isih
sru gambira sênik binukak sakala

sikil catur kacandhak tinêkêm kukuh
glis ginawa mêdal
kala nèng pawon tan kèksi
sabab maksih pêtêng tan pati nglêgewa

wusnya mêtu nèng latar têrang yèn Asu
binanting saksana
kantêb tibane tan mosik
pêt sumaput Sona dahat kapidhara

dyan pinênthung klèngkèngan tansah pinupuh
Kêdèl sarwi nabda
adhuh katiwasan Kyai
Kancilipun binadhog dening Srênggala

gupuh mêtu sabrayate èstri jalu
Kyai Sutatruna
dupi myarsa swarèng siwi
nyandhak slumbat milu mala marang Sona

sarwi muwus dene ta saya kêpaung
denira caluthak
nora pisan amarèni
ngingu kirik kongsi Sona tanpa tata

nora patut wêwalêse wong diingu
nyêkêl manèh yaa
mandhak nyêkèk mring si Kancil
hèh ta thole nuli titikên tilasnya

apa ucul apa binadhog ing Asu
karuhane mangkya
gampang ênggone matèni
kudu têrang ywa kongsi gawe duraka

pinriksa wus kayaktène Kancil ucul
lamun pinanganna
ing Sona ana kang gêtih
nadyan ucul uga panggawening Sona

Srênggala kasmaran arsi
miruda rèh yun pinatyan
marang Bapakne si Kêdèl
sigra-sigra dènnya lunga
sêdya nêgês ing Suksma
pêlênging tyas maring gunung
malbèng guwa Suracala

Palguna ucapên malih
mulih praptèng Ampèldênta
nora êsah pangungune
lakuning tumitah gêsang
têrang ngrakêt sangsara
wus akèh kupiyanipun
ingkang durga kang susila

bab wus nglaya njajah bumi
nyêrang wèsthi pancabaya
Kancil saya mêmêt tyase
nênitèni lêlampahan
kewan sato wanarga
dahat undhagi ing kewuh
saking kathahing lêpiyan

kang ganal tuwin kang gaib
tingkah polahing sasama
pinulung manuksmèng batos
marma kèn Maenda bungah
punapa dene Mesa
dahat ascaryaning kalbu
wit momongane caksana

dupi samantara lami
lêledhang malih Palguna
awit saking gambirane
mring nggon kang durung winruhan
ngiras pantês ngupaya
pangan ing saolèhipun
samana kacaryan ing tyas

ana papan kang prayogi
nguni tilas pakarangan
manusa ingkang dhêdhepok
nyambi among tani gaga
dene papaning wisma
arja sawataranipun
ananging tan kongsi lama

tinilar kewala nuli
ana sabab kurang têrang
maksih katara tapake
batur wisma pawon kandhang
wus kathukulan glagah
alang-alang kandri sêmbung
kêmadhuh uyah-uyahan

parnah lor wetan tan têbih
ana tilasing guskara
tawinge mubêng wus longsor
awit wêdhi lêmahira
maksih jêro wus asat
korugan romot-romot wuh
lamun udan kilèn toya

dene ambaning parigi
ana tri mètêr Nèdêrlan
sapuluh mètêr jêrone
Kancil sunya pasang cipta
nir prayitnaning nala
nusup-nusup kajalungup
têmah kacêmplung guskara

kagyat ing tyasira Kancil
kumêsar kêkonang buyar
dupyèngêt wruh lamun jêro
pangunandikaning nala
saiki ingsun sida
mati anèng jêro sumur
marga ora bisa mêntas

nulya klintar-klintêr mlipir
jinjat-jinjit andêngangak
tumênga tumungkul bae
ngira jêroning guskara
apa dene ambanya
Kancil amicarèng kalbu
yèn tan antuk gaibing Hyang

nora wurung têkèng pati
wus ana tandha satmata
sumur samene jêrone
sanadyan anaa andha
sun iki sikil papat
kaya paran pamancatku
ewasamono manawa

ana pitulunging Widdhi
atas kauripaningwang
malaekat nyunggi gêdhèk
sinèndhèkkên kene nulya
pasthi sun bisa mêntas
ananging sun durung wêruh
malaekat nggawa êmpyak

Kancil nuli mêrês budi
mêmuja ing Suksmantaya
ngêningkên kalbu sêdyane
anjêrit kanang suwara
sahdat klimah tayibah
têlu kang pinudyèng têmbung
sinahit mutawasitah

mutaakhirah prituwin
muta awilah katrinya
galik-galik suwarane
wusirantuk kalih dina
tan ngombe datan nadhah
nulyana Gajah gung luhur
wisata krungu suwara

angêlik agalik-galik
mêmuji marang Dzat mutlak
ngucap têtêlu klimahe
ngluhurakên Nabi Sleman
ratuning sato kewan
Dwirada kenyut ing kalbu
mangkana Liman osiknya

swara apa nggèndèng ati
ewuh panyakrabawèngwang
ucape kanthi pasêmon
ngapilkên klimah tayibah
ngluhurkên Nabiu'llah
Suleman ing jagad agung
èstu iki wong utama

yèn dudu kewan murtyadi
tan baud mring têmbung 'Arab
njungjung karatoning Manon
pantêse iki utusan
Oliyaning Pangeran
sigra linuru katêmu
ana sajroning guskara

Kancil kang sru muja bêkti
lungguhe njingkrung amawas
tikswèng nasika dèn ilo
Palguna nglirik mring Gajah
mung wêruh sawatara
kalamun angungak sumur
age dènnya pasang cipta

rèhning wus putus ing sandi
sakêplasan nora kewran
mingising budi nalare
ngupaya sirnèng sangsara
sêngadi tan uninga
malah saya tambah sêngkut
sinêngkakkên swaranira

tandya Gajah tanya aris
Kancil sirèku lagyapa
dene ta ana ing kono
wataraningsun wus lama
katara tapak tilas
punapa Kancil sêdyamu
kang tinakon tanggap sabda

sarwi tumênga nauri
mring Èsthi kang ngungak-ungak
ho o bodho têmên ta nèh
apa nora krungu warta
caritaning kiyamat
Pangeran wus paring dhawuh
gumêlar anèng Musakab

mratani ing bumi-bumi
tinampèn para Anbiya
kang sinêdhahan ngabarke
mring umat tunggal agama
wus dene Nabi Sleman
rina wêngi tansah muruk
bab praptanirèng kiyamat

muhung kurang têlung ari
tangkêbing bumi akasa
mung pitung dina lawase
ingaran kiyamat sogra
uwis arêp tumêka
lah apa sira kalimput
tan ngèsthi unining kitab

dene wus sinung pamyarsi
pangucap ganda paningal
panganggonira wus suwe
tan ngupaya kautaman
kang sayogya ingalap
aywa dahat kumprung pêngung
tan maelu dalil Kuran

marma wêruha sirèki
tangkêbe bumi akasa
kurang tri dina têkane
marma sun malbèng jugangan
rèhning kiyamat sogra
mung sadhela langit mumbul
mangkono dhawuhing Suksma

yaktine yun karya suci
Allah ngrusak wong durcara
kèriya kang yukti bae
marma sun iki istiyar
ywa katangkêban kisma
wajibe atasing makhluk
ngupaya sarating gêsang

dhasar trang dhawuhing Nabi
Suleman kinèn ngupaya
jugangan sumur kang jêro
supaya ywa katangkêban
saha sun kinèn maca
klimah tayibah kang jumbuh
sirnaning Gusti kawula

La Ilaha Illa'llahi
Mukhammadan Rasulu'llah
nuli sun gulung rasane
ilat tinêkuk ing cêthak
mawas wijiling napas
lawan manêmbah muni Hu
ran tarèk nakisbandiyah

ywa Kumambang ing kono panggonan kang ning
nêgês ing tyas pana
mring Dzat Kang Murwèng Dumadi
nuyla katon kasatmata

panêngêran Dzat mutlak kang ngenalyakin
wujud sifat seta
tan siwah solah myang warni
mila kodrating Pangeran

kacihna yun nyirnakkên sukêring bumi
kang ngrusak silarja
kang mungkir tataning dini
karsèng Hyang bakal binrastha

bebas larut ingkang malang-malang gusis
mungguh ing klakuan
wus kabyawara nèng Hadis
nuli-nuli klakonira

saking kira-kira panimbangsun Èsthi
têlung dina êngkas
tumêkane ingkang jangji
yèn tan ngandêl tumêngaa

dhuwur bênêr langit iki wus kaèksi
ika mêngkap-mêngkap
kèri sèkêt pal watawis
Gajah ndêngangak osiknya

he e nyata dene tan ana pawarti
layak Kancil ngupa
sarana sambunging urip
umanjing marang guskara

pantês bae muji angêningkên budi
wong wis tampa prentah
dening Suleman Jêng Nabi
ratuning sato wanarga

kutu-kutu kang gumrêmêt kang kumêlip
kang sarta wiyangga
ing bênawi myang jaladri
ngidhêp Suleman samoha

pantês bae Jêng Nabi murtining bumi
ganal gaib wikan
aja kang tangkêbing langit
nadyan khirat wus pramana

Brajamuka alon nabda marang Kancil
adhuh sang sinihan
wêlasa mring amba mangkin
kawula srah jiwa raga

yun mruwita karatoning Maha Sukci
ing dunya dêlahan
ciptamba ngupaya yukti
nêtêpi syara' utama

mèstutyarja ing satêblat puji dikir
muja Suksmantaya
marma yèn panujwèng galih
kawula ndhèrèk paduka

sêg-êsêgan wontên ing jugangan sami
dunya akhir tunggal
mituhu tataning dini
kawula anjlog kewala

Kancil nabda o Gajah sira tan mikir
saking bodhonira
arsa tunggal anèng ngriki
ewuh pakewuh asêsak

kapindhone sira iku agung inggil
ingsun cilik andhap
yèn tan kabênêran mati
golèk urip têmah lena

nora wurung macèdhèl kapidak sikil
tlapakanmu kaya
tampah nyamlêng anasabi
sarirèngsun tanpa polah

nadyan ingsun ndhampènga ana ing gigir
uga tan kapidak
nanging tansah ingsun sêdhih
marga tlethongmu Gajaksa

mangka suwe nèng kene nunggoni jangji
kongsi pêndhak dina
tlethongmu tan wun ngrêgêdi
iba susahe tyas ingwang

wong wus rêsik suci awoworan tai
apa manèh muja
kalimah tayibah muksis
Dwirocana nambung sabda

lah bok inggih paduka têtulung urip
bab sêsaking papan
sarta rêgêding rêrêpih
prayogamba ing paduka

kula gendhong tansah wontêna ing gigir
gêgêr amba wiyar
èstu wagêd klintang-klinting
Kancil suka ing wardaya

ngunandika ing tays sukur bage Èsthi
saguh nggendhong ingwang
yèn wis anèng gigir mami
nuli munggah amancolot

ingsun kira iku Gajah rolas kaki
kuranga sapira
sun nyêngka nrancag manginggil
kaya nuli bisa luwar

alon nabda lamun mangkono prayogi
yèn sira kaduga
salawase nggendhong mami
ngêntèni bubar kiyamat

ingsun ndhampèng anjloga Dwipa dèn aglis
angkahên ywa midak
sun kamiwêlasên ngèksi
marang sira Brajamuka

wêkasingsun dina akhir aja mungkir
sun sambungi gêsang
sarana nalar utami
olèh marganing raharja

nulya Kancil ndhampèng sanalika Èsthi
malêbèng guskara
anjlog kang pratiwi gonjing
nuli njêrum Brajamuka

sarwi matur paduka minggaha gigir
sampun wancak driya
pintên bobot tuwan inggih
Kancil miturut ing têdah

munggwing gigir ngadêg mlaku wira-wiri
alon pasrangkara
coba ngadêga sirèsthi
sun arsa miyat kang tandha

sun têrangne kapan tangkêbing pratiwi
yèn kurang têtela
mêngko sun ngatas Jêng Nabi
nuwun priksa besuk apa

wusnya ngadêg Gajaksa nuli Sang Kancil
ngukur kurangira
saking dharat têkèng gigir
kari rong mètêr kewala

ciptèng nala mancêlata durung dugi
kawêkèn tyasira
mênêng ngupaya pambudi
budayèng dora sêmbada

aywa kongsi katara dènnya ngapusi
marang Dwirocana
dènira mèt 'akal sandi
rèh atasing urip wênang

ngupa srana isarat ingkang nguripi
nanging ywa mitênah
awit khayat khayun dadi
sifating Hyang Maha Mulya

kapungkur gunging piwulang
Kancil nulya nabda dhumatêng èsthi
kayaparan pamikirmu
apa sun matur nêrang
sowan jangkêng nabi ngatas ingkang dhawuh
têkaning dina kiyamat
besuk apa kang wus pasthi

ingsun manut karêpira
apa amung ngêntèni anèng ngriki
Dwipangga alon umatur
bab punika prayoga
lamun sarju paduka ngatasa dhawuh
sowan Jêng Nabi Suleman
benjing punapa kang mêsthi

manawi kalamèn têngga
wontên ngriki kalirên datan bukti
pados gêsang têmah lampus
dene yèn sampun têrang
benjing dintên punapa ingkang saèstu
paduka kalihan amba
mlêbêt ing jugangan malih

Palguna tanggap ing sabda
yèn mangkono ingsun arsa sumiwi
age unggahna mandhuwur
sarana tlalenira
Kancil nulya kinruwêl ing tlale sampun
kainggahakên dharatan
srêk tan rêkasa nèng nginggil

Kancil alon sabdanira
hèh Gajaksa sira tungguwèng ngriki
poma-poma wêkas ingsun
ywa sira lunga-lunga
lamun ingsun durung bali aja mêtu
Dwipa manthuk Kancil mentar
sukèng tyas marwata siwi

sasat pêjah manggih gêsang
sukur ing tyas antuk parmaning Widhi
sèwu yuta nuwun-nuwun
lir manggih wukir rêtna
jingklak-jingklak sirig-sirig pacak gulu
wus mangkono kauripan
tan siwah kewan lan janmi

Palguna èngêt ing rena
ingkang anèng pasraman Ampèlgadhing
praptaning dhepok katêmu
uga samya raharja
dupi antuk rong dina Kancil gya emut
ubayane mring Dwirada
kang ana ing sumur mati

enggal dènira wisata
tan kacrita ing marga praptèng prigi
uluk salam 'alaikum
Aku'lmikmin Dirada
anauri wa 'alaikum salamu
Kancil ngungak alon nabda
ho o bênêr sira èsthi

ingsun wus ngatas parentah
nyuwun wikan praptanirèng prajangji
kangjêng nabi paring dhawuh
Hyang Kang Murwèng Buwana
durung têmtu panggulunging bumi pitu
tangkêbe bumi akasa
gumantung karsaning Widhi

ananging pasthi klampahan
rèh wus komram kasêbut dalil Hadis
pangandikaning pra Kutup
kang winahya ing Kuran
marma kangjêng nabi pangandikanipun
besuk yèn kurang sapasar
paring dhawuh marang mami

Jabarail kang dinuta
angupaya ngêndi nggone pinanggih
dhawuhing Hyang mangke mundur
dhawuh iku pacuwan
tan karilan sabên kewan bae krungu
nanging ingsun sira padha
dhinawuhan ulah dini

njênêngkên klimah tayibah
rina wêngi kinèn cipta tyas eling
salat sarta sujud rukuk
kadya prentahing Kuran
saha kinèn nggêgulang surasèng 'ilmu
kang maksud sajroning tekad
kang cocog surasèng dalil

mangkana jarwaning cêgah
wa sre'atu bi la tarekat batil
têgêse sare'at kudu
nganggo 'ilmu tarekat
lamun datan mangkono batal kang laku
tarekat bi la ma'rifat
loro iku tanpa dadi

têgêse 'ilmu ma'rifat
barang kawruh kudu wruh tandha saksi
surasa myang rasanipun
tanpa kacakrabawa
basukining nala narima satuduh
sajroning atimu ana
patang prakara 'ilmu writ

iyèku 'ilmu sare'at
tarekat lan hakekat ma'rifati
papat pisan kudu wêruh
kang muksis ingkang pana
jênêng urip wus pasthi jodhone lampus
nèng akhir nêmu panggonan
kang tan ana ngupamani

Dwipangga tanggap ing nala
wasitaning Kancil kang wus kawijil
mawèh tandha ahli 'ilmu
sangkêp silaning gêsang
praptèng layu sangkanparanira putus
Gajah matur nganor raga
silakramanirèng urip

dworada nir subasita
tanpa kira lamun panggawe sandi
amung ngungun mantêp njêtung
rèh tyase wus kakênan
kênèng wuwus dibya pangulahing 'ilmu
dhasar nyata Kancil tama
putus 'ilmu dunya akhir

Palguna malih manabda
rèhne sira nèng sumur kadipundi
lah apa ta bisa mêtu
saking daya priyangga
lamun nora bangkit ingsun enggal matur
marang Bagendha Suleman
malaekat kang nulungi

nanging prayogèngsun Gajah
êntèkêna kuwat rosanta dhihin
budidayanirèng kalbu
dene lamun wus tita
nora bisa ingsun ingkang enggal munjuk
Brajamuka nambung sabda
yèn namung sêmantên inggih

kados-kados dèrèng wêgah
ewadene yèn têlas ingkang budi
tan daya amba pukulun
inggih masaboronga
wangsul ingkang sampun mung samantên baud
paduka nyingkira enggal
kawularsa mamèt budi

manawi katut ing kisma
Kancil mire Gajah tumandang aglis
sarosa gadhing tumanduk
njugrugi ngering nganan
ngarsa wuri têmah longsor punang sumur
warata padha sakala
mangkono digdayèng èsthi

aja kang tilas guskara
nadyan jurang pèrèng wrêksa gung gusis
samantara Dwipa mêtu
saking tilas jugangan
Kancil maksih nunggoni arsa wèh tutur
nulya Dwirocana mendhak
èsthane ujung mring Kancil

sarwi matur nganoraga
manuhara mlas-arsa milutèng sih
adhuh Sang Widagdèng Kawruh
bijaksa nawungkridha
amba nyuwun barkah puruhitèng 'ilmu
sare'at dini'lmustafa
kamuksan tingkah agami

agama gaman akhirat
manjing Islam kangge ing dunya akhir
amba nyuwun wijangipun
ingkang wijang-wijangan
galur turut têturutanirèng 'ilmu
ingkang kangge ngriki ngrika
rèh paduka aku'lmukmin

amba dèrèng nate wikan
kewan wana kang putus 'ilmu jati
cakêp silaning tumuwuh
wanuh lan Nabi Sleman
saha bangkit mêdharkên 'ilmu linuhung
marma sadarpa mêminta
sajar wijangirèng 'ilmi

têdahna ing sangkanparan
kang sanyata kulèsthi dunya akhir
nadyan kinèn ambêk sadu
sabar lêgawèng nala
yèn wus têrang gadhuhan kawula tuhu
dados botên lêbar lahan
mangkana sabdaning Kancil

bab iku luwih prayoga
sira darbe cipta kapengin mami
nglakoni mangulah 'ilmu
agama kang sampurna
Islam kudu mituhurèhirèng rusul
pra nabi kêkasihing Hyang
gampang kewala yun 'ilmi

'ilmu apa bae ana
ingkang dakik-dakik atasing urip
abote pitukunipun
nggadhuh 'ilmu utama
ingsun kira sira Gajah durung cukup
tyas sudirja paramarta
sabar perang rina wêngi

darêdah akèh kang ala
rina wêngi wahyaning pikir silib
kêrêp kalindhih kang ayu
dening dajal jin setan
luwih kuwat panggodha dayaning napsu
yèku lakuning Oliya
sapa kang bisa nglakoni

sayaktu mukmin utama
manut ing rèh napsu kang rupa putih
lurus mulus cipta alus
anglês rasaning driya
budi pasèk bidêngah sirna sadarum
yèku kang kasêbut Islam
cocog daliling 'Akaid

unining lafal mangkana
al islamu dabiku'lnupussati
têgêse Islam puniku
nambêlèh napsunira
kang mangkono ngampah budi cipta dudu
têtêp Oliyaning Suksma
budyarja rilambêk niti

marma 'ilmu luwih gampang
mung lakune kang ewuh dhêmit rungsit
sèwu siji ingkang saguh
nglakoni tyas raharja
ajining wong aku'lmukmin putus 'ilmu
wranane sabar darana
sêtyeklas rahina wêngi

akèh lamun sun jèrènga
patrapira pêrang lan napsu katri
sabên kewan bae wêruh
'ilmu agama Islam
mung rêgane luwih larang tanpa petung
rina wêngi nêmbah ing Dzat
lan prihatin cipta eling

iku musthikaning tama
yèn katiban 'ilmu ma'rifat wêning
wênang winruhkên kang jêntus
pathining rasa mulya
iya iku dhalang sajati kang mêngku
mosik mênêng ngatas karsa
wus tan rumasa ndarbèni

dwipangga matur sandika
bab punika nuwun sakêthi amin
lampah kang sampun tinutur
cêgahaning ma'rifat
kêdah lampah sabar santa budi sadu
bokmanawi angsal barkah
kawula sagêd nglampahi

lir sarkara sabdanirèng Kancil
hèh Dwirada rèh sira wus sagah
'ilmu kinaot lakune
atasing kewan sagung
ing ma'rifat yèn wus ngawruhi
têgêsirèng ma'rifat
wruh rasaning 'ilmu
manjing sajêroning nala
nora samar pramana Dzzt maujudi
tan ana Pangran liya

anging Allah kang sinêmbah puji
daliling kitab Usul pratela
la makbuda pilwujude
illa'llah têgêsipun
tan manêmbah wujud sakalir
anging Allah Ta'ala
wondene patrapmu
anêmbah marang Pangeran
mobah molah mosik mênêng atas Gusti
ingkang samingun basar

aywa ngaku kawasa sirèki
paningalmu pangambu pamyarsa
pangucap Allah kang darbe
cêngkrama nèng sirèku
yèn wus têrang tampa bab iki
tamtu karan wong wikan
mangka panêmbahmu
pramana Gusti kawula
iya sira dadi kwula dadi Gusti
sirnane anèng sira

Rusul Rasul Mukhammad nèng jisim
wus têngaluk jaba-jêronira
dene Mukhammad jabane
rasa kapenakipun
lara lapa rasa mêngkoni
rusul mobah pratingkah
awas na bab iku
kabèh kawulaning Allah
dene Allah tanpa rupa tanpa warni
nanging mêngku ciptanta

upamine yèn sira lagya ngling
aningali mirêng tuwin ngganda
sapa puniku kang akèn
lan sapa ingkang krungu
sira amung darma nglakoni
sumarah ing saprentah
mungguh Hyang Maha Gung
ingkang sifat kadim baka
tanpa arah nora jaman makam sêpi
nora kacakrabawa

datan ngalap wiwitan mêkasi
mung jumênêng lawan dhewe nyata
pira-pira pralambange
lêmbut ngungkuli banyu
lumoh bisa ngidêri bumi
cebol anggayuh lintang
kadayane punjul
kasampar kasandhung kocap
nanging arang sato kewan kang udani
cêdhak tanpa gêpokan

sarta tanpa lesan lamun angling
aningali tanpa nganggo netra
tanpa karna pamirênge
nuksma ing wicaramu
sajatine Gajahsirèki
nora bisa micara
yèn tan ana iku
padhange ngungkuli surya
barang karsa nglindhung karsanirèng Gusti
pungsêngên kang kapanggya

barang karsa kudu andhisiki
arsa sêmbahhyang iku wus salat
lumaku dhisik parane
prentah mring rusul rasul
nora kêna mrêngkang pribadi
maksih angatas karsa
tandhane yèn makhluk
datan rumasa kuwasa
anging Allah kang sifat sulbiyah yakin
wujud kang tanpa warna

nanging yèn wus panganggêpmu muksis
saha wus wruh budayaning 'akal
salin-salin pangwasane
gunge sajagad kêmput
yèn dèn ringkês amung satugi
malah tan kantha warna
sunya êmbuh mau
Hajah ywa sira pêpeka
nora kêna mungkir tanpa budi pikir
wus kasandhang nèng sira

marma Dwipa yèn sira hyun 'ilmi
ma'rifat kang kanggo kene kana
yèn wus wruh sifatmu dhewe
nanging ywa sira ndhaku
rèhning sira maksih kêkalih
wujud loro jro jaba
uga wênang ngaku
manawa wus warna juga
wujud tunggal iya kawula ya Gusti
sah badan Suksmantaya

dene lakuning ngurip kudu wrin
atasing sato buron wanarga
sampurnakna wruhmu dhewe
lan têgêsing sastrayu
yuning jagad ananing tulis
têgêse Jendra dunya
luwih jêmbar nglangut
rahayu kaananira
kana kene ujare pandhita murti
kewan wruh dadya janma

Sitijênar asal saking wrêjit
dupi ngrungu kang Sastra Arjendra
nulya dadya manusa ge
dinangu bangkit matur
warnèng Jendra rasanirèki
tuwin suwaranira
dene warnanipun
pêcahing lambe punika
maratani mênuhi badan sakalir
Ratunirèng Antaya

unine Hu umanjing ing tarki
bait-almakmur basane wong 'Arab
lirnya bait: omah têgêse
makmur prameyanipun
yeka dhatu karaton suci
kasuciyaning kewan
mungguh aranipun
kang kalumrah bangsa Jawa
têmbung 'Arab alip mutaklimunwakid
lambe nginggil galêrnya

uga padha mung têmbunge slisir
wong Jawa lan wong 'Arab tan siwah
nanging surasane cècèg
marma Gajah dèn emut
rumakêting 'ilmu sajati
luluh wor sêdya tunggal
wruh pisah myang kumpul
kumandêla ing Dzat mutlak
kang tan samar krêntêk polah cipta uning
cundhukna dalil Kuran

kang jinarwan dening pra musanip
tanah 'ajam gelengan Asiyah
mungguh Allah waskithane
wa Allahu ngalimun
bidatissu sudurinnasi
têgêse Gusti Allah
ngawruhi krêntêkmu
dhadhaning umat sadaya
marma kudu tingkah polahmu kang yukti
wong tariku'lngapiyah

rina wêngi pasraha ing Widdhi
yèku Islam ingkang ahli 'amal
aywa sah mêmuji dhewe
nèng panggonan kang samun
patitisna kêcaping lathi
mau sun wus wêwarah
yèn sira dikir Hu
ilatmu têkukna cêthak
ngèksi grana luluh tekad kang sawiji
tarèkna kisbandiyah

yèn sira yun wêruh warna putih
sifatmu têtela rupa seta
nèng ngarsanta kaya kowe
dikira ingkang jumbuh
pandêngên trus ing lair batin
tanganira kang kiwa
nutupa pusêrmu
tumumpang pangkon kang kanan
dikira hu hu hu hu tamtu dumêling
ing sifat seta mulya

wus sun rungkês pamijangsun èsthi
wuwuhing nugraha 'ilmu rasa
tan ingan budinên dhewe
bab jèrènganing kawruh
pami wit pang godhong lan pêntil
wuwuhana priyangga
rèh lajêre sun wus
awèh pancêr marang sira
lamun kewan kawruh mangkono wus inggil
yèn manusa tan arsa

Brajamuka dupi wus nanggapi
sasmita di tumanêm ing puat
sanubari sadayane
tyas judhêg tanpa wuwus
sirnaning was lakuning urip
pangulahing kasidan
andhepa lon matur
sèwu panuwun kawula
datan bangkit atur walês kang ngiribi
tarlèn mung tuhu sêtya

botên langkung amba amêkathik
manakawan nglêbur tapak tilas
mèstu mituhu sapangrèh
Kancil sumambung wuwus
ingsuntrima sêtyanta Èsthi
aywa sira tut wuntat
besuk dina pungkur
lamun sira tampa warta
sarirèngsun sangsara utawa mukti
enggal sira nusula

lan kancamu dwipa liman Èsthi
ingkang padha nèng Krêndhawahana
kang sarju iridên kabèh
myang tularana kawruh
'ilmu rasa sasmita kang writ
pangawulaning gêsang
dunya akhiripun
sun arsa nutugkên lampah
mèstu ing tyas nuruti paraning sikil
ngêndi tibaning mulya

amituhu warahirèng dalil
Kuran pangandikaning Pangeran
kang mungguh kalame dhewe
man talaba sahêun
wajidahu sing sapa mamrih
sayêkti tinurutan
rahmaning Hyang Agung
lah age Gajah muliha
mring wismanta Krêndhawahana wanadri
Dwipa sandika mangkat

datan lami Dwirocana prapti
ing wismanya mêpakakên kadang
warga mitra sasamine
samya winèhan kawruh
ing ma'rifat dinil agami
tarekat lan hakekat
kathah suka sukur
sadayèsthi muruhita
mantêp têtêp têmên-têmên ing pangèsthi
nglakoni rèh susila

akèh ingkang angêningkên budi
nglaksanani sabar rila eklas
Sambunge kamot ing Bagiyan Têngahan.