kêrig samya umiring narpati
wadya kadi girindra kumusa
asri tinon gêgamane
anglir alun gumulung
munggèng rata sri narapati
wus panggih Toyadana
idlèr sampun tundhuk
lawan jêng sri naradipa
rêrangkulan arasan kang jôngga iring
kalangkung kapracaya

Idlèr Konyit marang sri bupati
dene nyirnakkên sêsukêrira
anulya lajêng ngudhale
munggèng cakatha prabu
akalihan lan Idlèr Konyit
sira Tumênggung Tirta-
wiguna gènipun
ingandikan nginggil rata
munggèng andhapira kangjêng sri bupati
kumêndur rowangira

anèng rata lan pangran ngabèi
petor bêsar Pangran Buminata
kang munggèng ing cakathane
prapta ing ngalun-alun
mriyêm kadya gunturing wukir
munggang munya angangkang
munggèng sitiluhur
lajêng tumamèng jro pura
sakalangkung pangubasubanirèki
ingetang praptanira

sasi Sapar ing taun Jimakir
kaping wolulas dina Jumuwah
parêng ing karo mangsane
Dhukut sêngkalanipun
naga lima ngoyagkên bumi
katur pan warna-warna
ingkang pakêkintun
kang sêrat katur binuka
tinupiksa mariyêm gumuntur malih
makuwon sitibêntar

kumêndur kang makuwon ing loji
dina Saptune miyos sang nata
watangan môngka idêlèr
aningali ri Saptu
duk samana kang ngabayani
sirnane Danurêja
santana sang prabu
Rahadèn Natawijaya
binadhenan mangkana lêt kawan ari
nuju ing dina Soma

sri narendra duk miyos tinangkil
aglar sagung pra mônca dipatya
kala parentah dhawuhe
idêlèr lan kumêndur
lan kapitan tumut anangkil
Radèn Tumênggung Nata-
wijaya jinunjung
amatihi tanah Jawa
ing rolikur Sapar taune Jimakir
wuku Selaprawata

sinung juluk anama dipati
nênggih Dipati Natakusuma
apan nunggil sangkalane
lan idlèr praptanipun
pra dipating suyud ngèstrèni
wong pasisir pêpakan
kang pra dipatyagung
tuwin wong môncanagara
miwah dêlèr kumêndur jurung ngèstrèni
Patih Natakusuma

nunggil sasi kadanging Dipati
Danurêja katiga pinêcat
linungsur kabupatène
Tuban Surabayèku
ing Kadhiri wus dèn salini
wong bumi kang kinarya
nênggih turunipun
pan Ki Ôngga Katawêngan
wus pinacak bupati namanirèki
Tumênggung Katawêngan

nagri Tuban ingkang anggêntèni
nênggih Tumênggung Suradiningrat
mring Jayaningrat arine
Surabaya kang lungguh
kadangira radèn apatih
Rahadèn Surèngrana
malih kang winuwus
Kyana Patih Danurêja
pinarèsi arsa binêktèng Batawi
gurnadur parentahnya

yèn wus putus ing karsa sang aji
têka banjurna têka Samarang
lamun ampirna marene
ingong tan bisadulu
ing dosalit gêdhèn bilai
ujêr narendra mudha
barang karsanipun
marêdêng kunêng mangkana
Mênir Patras manggihi maring Samawis
marang Kya Danurêja

Kumisaris Mênir Patras panggih
ki adipati pan tinangisan
alon wau pamuwuse
lidok ta ujar ingsun
tiwas sira lali sakêdhik
yèn ratu aniyasat
mring santananipun
ajana milu micara
yèn milua sira kêna ngukum batin
kêna sêngêring nata

alah êmbuh adate wong Jawi
sun arani ta môngsa bedaa
yèn ratu bangêt dukane
marang ing kadangipun
yèn katlangso ana ngalangi
ing kabatinan suka
ki patih tumungkul
nangis amamrating daya
adhuh anggèr Pangran Aryanata ugi
ing batin apuntêna

langkung lupute pun uwa nguni
Mênir Patras nêmbungakên sigra
gurnadur ing pamulène
kang kantun reyal sèwu
Kumisaris Patras pribadi
awlas mring adipatya
pitung atus batu
yèn sira nèng pulo sabrang
têbasêna kêbon tuk gêdhong kang bêcik
prakara layarira

Idlèr Konyit ika kang winêling
nuwunakên apura mring sira
manawa ana lilihe
dukane sang aprabu
yèn upami tan kêna lilih
Idlèr Konyit kang gawa
parentahing ratu
ing mangke wus patang wulan
Idlèr Konyit nèng nagri Kartasurèki
mêngko baya mèh prapta

Kumisaris Mênir Patras pamit
kari mangunêng ki adipatya
wuwusên wau antuke
idlèr lawan kumêndur
nuju sasi Jumadilakir
tanggalipun ping gangsal
misih tunggil taun
lawan kalane duk prapta
antukipun ing dina Jumuwah enjing
Rahadèn Pringgalaya

Mangunnagara Mangkuyudèki
ingkang tinuduh atêr ing lampah
wong pasisir wadanane
angalih jajaripun
kunêng marga datan kawarni
praptane ing Samarang
kang umatêr wangsul
Idlèr Konyit cinarita
pêparentah marang Kumêndur Samawis
bêkta Ki Danurêja

maring Selong parentah narpati
winangsulan lampahing carita
Pangeran Arya kandhane
apan ing pitung taun
laminira anèng Batawi
malah kongsi pêputra
lajêng layaripun
duk lagya angsal sawulan
palwanira kèndêl têngahing jaladri
lèrèn alabuh jangkar

ya ta wau palwa ing Samawis
kang ambêkta Kyai Danurêja
mung pacalang baitane
sawulan ngêmpêdipun
nanging pokah tiyangirèki
baya wus karsaning Hyang
pamêlèh satuhu
paraunira ki patya
pan anunjang ing kapal kang dèn titihi
dening Pangeran Arya

pukul pitu enjing dènnya bijig
pacalang rêmuk sami sinarah
abêngok-bêngok swarane
acêluk minta tulung
sami mêdal kapitanèki
malah Jêng Pangran Arya
inggih tumut mêtu
sami anguncali sampan
samya mènèk sadaya rowangirèki
angrêp pating karangsang

langkung kagyat dènira ningali
Pangeran Arya Mangkunagara
amijêt-mijêt jajane
si uwa Danurjèku
dene têka mangkene iki
nêmu papa kaliwat
alah susah ingsun
duk prapta minggah ing kapal
kagyat mulat Pangran Arya kang pinanggih
wontên palatar palwa

ki apatih gupuh malayoni
anungkêming mring Pangeran Arya
asru sarwi panangise
pangeran ngandikarum
ya pagene nusul sirèki
uwa kêna ing apa
mêngkono tingkahmu
saurira mêgap-mêgap
adhuh anggèr pun uwa mangke malêsi
duraka ing paduka

mangkya nuwun apuntên sayêkti
kapitan kapal ngungun miyarsa
yèn puniku kang manggawe
mangkya papa alangkung
duk samana lajêng anunggil
paraune wus kalah
nênggih rêmak-rêmpu
pacalang wus datan kalap
awor ênggèn jêng pangran lan Ki Apatih
Danurêja nèng kapal

wus amuwus sirna ingkang runtik
Pangeran Arya Mangkunagara
tan tutug katon warnane
lamine nèng parau
bêdhol jangkar samargi-margi
Kumpêni akasukan
amrih sukanipun
tanayendra nusa Jawa
lamun dalu prasamya mijil manginggil
nèng palataring kapal

katiga putra Radèn Mas Ngali
Danurêja alon aturira
dhuh omong-omongan anggèr
ing nusa Jawa besuk
pan kinêlêm sangêt prihatin
pun uwa jinarwanan
ing wong alul nujum
kang gêntur kasutapanya
kang binadhe kusuma ing tanah Jawi
amung kalih prakara

putra paduka Radèn Mas Said
têmbe kuwawi adamêl raja
ing prang awrat sêsanggane
nuragèng jagat punjul
yèn sirnaa Radèn Mas Said
rêjêki tanah Jawa
sirna bêras pantun
rêjêki nabrang sadaya
pan wong Jawa tan ana bisa abukti
dene ingkang satunggal

kang kalêbêt ing wirayat nênggih
rayi sampeyan Dèn Mas Sujana
têmbe ampuh paprêpane
arang satriya ratu
kang anôngga wawrating jurit
yèn puniku sirnaa
tanah Jawa besuk
tan ana kang bisa nandhang
gih satriya kêkalih kang dèn panuti
ing sandhang lawan pangan

mèsêm sami anggraitèng yêkti
kunêng lampahing palwa wus prapta
nagri Selong pasisire
inginggahakên sampun
sarayate pinarnah sami
jinajar kêbonira
kunêng kang winuwus
rahadèn rêkyana patya
Adipati Natakusuma tinuding
mring nagri Batawiyah

Ki Tumênggung Tirtawigunèki
kanthinira lawan Suralaya
Ki Arya Kudus malihe
sinungga-sungga langkung
marang sagung para ratpêni
tuwin gurnadur jendral
dene ta puniku
patih karabat sang nata
beda jine lan patih kang dhingin-dhingin
barang rèhing asmara

praptane saking Batawi
Dipati Natakusuma
sang nata babar garwane
Tumpak Wage Môndhasiya
maksih Jimakir warsa
Jumadilakir nêmlikur
amijil kang wanudyendah

sampun sinungan kêkasih
dene rama sri narendra
nênggih Dèn Ayu Kadhaton
sangkala ingkang sarira
gumuling wayang janma
sarêng kalawan tinundhung
kadukan Martakusuma

lêlurah karaton nênggih
Rahadèn Martakusuma
kadukan pinurugake
marang wana ing Majênang
èstrine tunggil karya
Ki Rêngganis namanipun
pinêjahan nèng Magêtan

kunêng taunipun malih
Dipati Natakusuma
wangsule malih kinèngkèn
mring Batawi amundhuta
santana Mangkuratan
sadaya kang para sunu
Sunan Kendhang Mangkuratan

pamrihira sri bupati
pusaka ing tanah Jawa
mantuka mring Jawa kabèh
waos dhuwung lan rasukan
bêndhe Kiyai Bicak
binêktèng Selong rumuhun
mring Sunan Mangkurat Êmas

anuju ing taun Alip
Rabingulakir kang wulan
tanggal ping wolu angkate
parêng ingkang dina Soma
dene ta kanthinira
kang sami tumut rumuhun
winangsulakên sadaya

Ki Arya Kudus lan malih
ing Barêbês Suralaya
lawan Tirtawigunane
ing marga tan winursita
praptane ing Samarang
sadaya numpak ing laut
gumuruh swaraning bala

kêras timur kang anggitik
sapraptaning tawiyah
langkung amanggih urmate
alami dènnya bicara
pamundhute sang nata
gurnadur sampun angutus
mring Selong kang pra santana

sadaya praptèng Batawi
santana Kamangkuratan
kang sami wontên ing Selong
Pangeran Mangkunagara
Pangeran Mangkuningrat
Radèn Jayakusumèku
wuragil Pangeran Êmas

sarayate jalu èstri
gung alit nênggih sadaya
wong kalih atus cacahe
wus panggih lan ki apatya
lir pêjah manggih gêsang
sami langkung sukanipun
mangkana sah ing bicara

kyana patih sampun pamit
mancal saking Batawiyah
ambêkta Pangeran Selong
sapraptanira Samarang
utusan tur uninga
langkung suka sang aprabu
pêparentah kang mapaga

wadana kalih lumaris
Tumênggung Mangunnagara
Tumênggung Mangkuyudane
bêkta sikêp lan turôngga
tandhu praptèng Samarang
lan radèn patih wus pangguh
dhawuh timbalan sang nata

inginggalakên tumuli
wus budhal saking Samarang
gumuntur mriyêm urmate
ing marga tan kawursita
praptaning Kartasura
akathah kang wong dêdulu
marang ing gustine lama

titip atap turut margi
wus prapta ing kapatihan
nulya ing pêndhak enjinge
binêkta sowan ing pura
sakadange sadaya
nèng panangkilan andulu
sadaya kang bêbasahan

sami têkuk kônca sami
kagyat sami atêtanya
paman punapa ing mangke
têkuk kônca wong kampuhan
angling rêkyana patya
inggih anggèr karsanipun
rayi paduka sang nata

anulya gandhèk nimbali
kerid ing rêkyana patya
miwah kapitan andhèrèk
sapraptanira jro pura
prasamya sêsalaman
lajêng lênggah sang aprabu
satata munggèng ing kasah

tan mawi amparan malih
sawontênira kang raka
nulya pra santana kabèh
ingandikan manjing pura
sami kinon pranata
maring kakang anyar rawuh
amrih patut akêkadang

sangkalanira duk prapti
anênggih janma kawayang
karêngèng bumi nulyage
mêdalinèn amrênahna
panggenane kang raka
ywa pêgat sugatanipun
wus mêdal mring kapatihan

wismane Ki Sêcapati
tinundhung ingkang kinarya
ing pangeran saosane
duk prapta ing dina Ngahad
ing dina Rêbo nulya
babrêkatan katuripun
sadaya wus anèng pura

sawusing antara lami
angalih malih kang wisma
Kasêcapatèn tan amot
nulya Anjayaningratan
samêkta bagus jêmbar
angalih jêjulukipun
wau kang raka sadaya

nênggih kang sêpuh pribadi
Pangeran Mangkunagara
ingalihakên ing mangke
Pangeran Wiramênggala
Pangeran Mangkuningrat
angalihkên namanipun
pangeran ing Têpasana

kang wontên ing Selong nênggih
Rahadèn Jayakusuma
nora angalih namane
Pangeran Êmas punika
ingkang wuragil pisan
mangkana ipe sang prabu
Rahadèn Dêmang Urawan

Jêng Ratu Kancara mèri
misihradèn kadangira
nulya angalih namane
Pangran Arya Purubaya
wong agung Kaselongan
dhongkol kewala kang sêpuh
Pangeran Wiramênggala

panênggak purun ing kardi
pangeran ing Têpasana
sèwu rongatus sabine
Pangeran Wiramênggala
rongatus pinancenan
Radèn Jayakusumèku
kawan atus pinancenan

kang wuragil satus nênggih
kang anama Pangeran Mas
Pangeran Têpasanane
ingkang ngiringakên bawat
lan pinaringan garwa
ing nguni pan randhanipun
Jêng Pangeran Buminata

Dèn Ayu Tambêlèk nênggih
putrane Sultan Balitar
langkung pinarapêtake
ingalap-alap kang manah
Pangeran Têpasana
tan towong pasowanipun
mêlas-asih tur jatmika

sêmana ingkang winuni
pangeran ing Purubaya
langkung sihira sang katong
ipe tur bisa ngawula
kêkês wong sanagara
tan kêna pisah sang prabu
kadhahar saaturira

para mantri pra dipati
ajrih asêdhih sadaya
alanas pamanahane
lair batine sêmbada
ragi mudhêng prakara
yèn ana wong tanpa kusur
nora duwe pangapura

miwah wong tan pangrasèki
alalèn luput sakêdhap
nora nana apurane
kinêras adu arêpan
nadyan mantri bituwah
ingkang rama eyangipun
Sinuhun Pakubuwana

pinoyok tur dèn tatrapi
mila giris kabatinan
sagung wong lumaku gawe
pasisir môncanagara
bupatine yèn kala
seba ing Garêbêg Mulud
tan angrasa duwe nyawa

nora ngawati pêpatih
mung sami karya panulak
pêpatih kinarèkake
amung ajrihe kewala
mring Pangeran Purbaya
akarya wong patang puluh
kajinêman satru tawa

wong kang sami angluwihi
gêdhene kang sami gagah
prakosa ingkang rong uwong
miwah kang bêcik kanthètnya
kang sami pinilihan
sinaosakên sang prabu
kajinêman kawan dasa

pangarahira adhêmit
nanging sagung pra dipatya
pasisir rungak manahe
tuwin wong môncanagara
miwah wong Kartasura
wêdi maras ing tyasipun
maring Pangeran Purbaya

akathah rucat pra mantri
sanadyan mantri bituwah
lamun wulune taledhor
sinalinan kang abagas
sanadyan mantri jaba
miwah baturing tumênggung
yèn pantês pratingkahira

sarta ulêse abêcik
sarêgêp ing karyanira
prayoga salir barange
nora wahyu pan ingangkat
rikate yèn dinuta
tan antara gya pinundhut
ingaturakên sang nata

sri narendra anuruti
pundhutan kang saking jaba
ana pinacak kaliwon
miwah mantri jro kewala
kathahyèn winarnaa
lorodan jungjunganipun
Pangran Arya Purubaya

mangkana ngalami-lami
wontên duta saking jendral
angaturakên layone
Pangran Ngabèi Lorpasar
nênggih Dèn Mas Sudira
kang binucal ari prabu
pinarnah anèng pulo Kap

kang tinunggilakên nguni
lan Pangeran Hèrucakra
pangran ngabèi sedane
tilar garwa lawan suta
miwah sarayatira
wus katur marang sang prabu
kêkalih atmaja pria

Radèn Mas Gunung satunggil
Radèn Mas Guntur arinya
apan wus ginadhuhake
mring Radèn Natakusuma
dadya nèng kapatihan
wau ta ingkang winuwus
Katêpasanan wijilnya

gangsal putranira jalu kalih
katiga kang wadon
Radèn Wiratmêja sêpuh dhewe
bagus dhêdhampak dêdêg rêspati
pan arsa dèn ambil
mantu mring sang prabu

pinanggihkên pambayun putraji
wanodya kinaot
ingkang sampun jinunjung namane
Ratu Alit kapalang sakêdhik
dèrèng diwasèki
Ratmêja wus sêpuh

dadya nganti diwasaning putri
alami ingantos
Radèn Wiratmêja pan arine
putri Radèn Ajêng Banowati
pan sampun akrami
nèng Selong rumuhun

miwah Wiratmêja krama sêlir
duk samya nèng Selong
ingkang rayi tinarimakake
anaking wong kadipatèn lami
kang eyang suwargi
aran Wirakabluk

Wirakabluk wong saking ing Ruki
kanggêp ing sang katong
Sunan Kendhang tan pisah lamine
mangkya Wirakabluk asêsiwi
jalu mung satunggil
dhapure awidhung

tinariman putri Banowati
doh sungsate tinon
nanging ketang tumut sakit bae
Bagus Gangsar jinunjung namèki
radèn akêkasih
Ônggakusumèku

lami elik dening wijil Ruki
ulêse bêrongkol
dhusun Ruki sakidul Katipès
lami-lami wus patut ing krami
patutan satunggil
nèng Selong rumuhun

mangkya anèng ing Kartasurèki
wontên mantri anom
dinutèng nata mêmaringake
mring Pangeran Têpasana nênggih
warnane prayogi
Puspadirja Bagus

Tumênggung Batang ingkang duwèni
Radèn Mantri Anom
Puspadirja kaprênah anake
Batang Puspanagara kang dhingin
Batang kang samangkin
pan kadange sêpuh

duk ingutus Puspadirja nguni
nuju sang lir sinom
ngadhêp ing rama pagut tingale
Puspadirja wantu dutèng aji
ladak tan pakering
mulat wantu-wantu

sawusira ingutus narpati
gung seba tan towong
pan ingaku ingutus kadange
Tumênggung Batang ngatur-aturi
dadya lami-lami
Puspadirja wanuh

radèn ayu wus mancal ing laki
kang dhapure awon
praptèng idah wus pinanggihake
Pangran Têpasana anjurungi
mring kang putra èstri
akrama binagus

tur asugih anak ki dipati
ambêlarak tinon
Ônggakusuma sakit manahe
anggung anangis raina wêngi
lajêng dèniranis
mring samodra kidul

ing pangan turu pan sampun lali
amung ingkang katon
rabine lawan kang ngawin mangke
kang tinêdha aja nutug nuli
manggiha bilai
ing samarganipun

nuntên arine malih pawèstri
kinarsan sang katong
Dèn Ajêng Sumilah nanging sande
siyos angsal kang rayi narpati
Buminata nênggih
pangeran pinangguh

ari jalu Radèn Mas Garêndi
abagus kinaot
ingkang pinêca dados ing têmbe
madêg prabu nanging tan alami
wontên ratu bali
lire Kendhang wangsul

kathah ngabdi wong Kartasurèki
kapyarsa sang katong
dadya narendra kabatinane
anyigèni mring kang raka kêdhik
Jayakusumèki
satunggil kang sunu

Dèn Mas Surada namanirèki
pan Pangeran Selong
ingkang sêpuh Wiramanggalane
datan pêputra mung pulunèki
kang samya dèn ambil
malih kang winuwus

Radèn Irmaya kang rabi putri
kang wus sinung lunggoh
ing nagari Dêmak sapalihe
nama Tumênggung Suranatèki
ing mangke ngêmasi
dene putrinipun

dèrèng patutan Dèn Ajêng Umik
nênggih kang wiraos
Radèn Martakusuma ing mangke
nèng Majênang sampun dèn luwari
tinariman putri
lan nagarinipun

sinung nama Sujanapurèki
ing Dêmak pilunggoh
Dèn Ajêng Umik pinaringake
atut dènira apalakrami
nèng Dêmak sapalih
Sujanapura wus

