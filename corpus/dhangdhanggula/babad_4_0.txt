langkung sungkawa sri narapati
Sunan Kendhang sigra aputusan
dhatêng kumêndur sirage
mantri kalih ingutus
apan sampun binaktan tulis
caraka sigra mêsat
tan kawarnèng ênu
lampahira aglis prapta
Surabaya wus panggih lawan Kumpêni
caraka atur surat

sigra tinampèn kang punang tulis
tinupiksa ungêling nuwala
Sunan Kendhang panungkule
saèstu mintak ampun
dhatêng sagung para rat-pêni
kumêndur suka ing tyas
alon dènnya muwus
hèh duta sira matura
yèn sang nata têmên arsa abêdhami
lan Kumpêni sadaya

gustinira sunan sun aturi
tumêdhaka marang Surabaya
besuk yèn prapta ing kene
apa sakarsanipun
sayêktine kula jurungi
yèn arsa madêg nata
mulih duk karuhun
anèng nagri Kartasura
punang duta nulya sami pinisalin
kulambi sabuk wastra

punang duta wus tinundhung aglis
duta mêsat praptèng ngabyantara
sigra matur ing gustine
langkung suka sang prabu
amiyarsa turing Kumpêni
sang nata sigra dandan
saha wadyanipun
warnanên Pangran Balitar
wus utusan dhatêng Sunan Kendhang aglis
anuwun babêrkatan

waos Ki Barubajo Ki Gondhil
miwah dhuwung Kiyai Bêlabar
kang dinuta mêsat age
agêpah lampahipun
sampun prapta ngarsèng narpati
punang duta turira
kawula ingutus
dhumatêng rayi paduka
Jêng Pangeran Balitar rayinta nênggih
ngaturakên kang sêmbah

lawan malih kawula tinuding
anêdha sagung ingkang pusaka
rama paduka kang akèn
amundhut Kyai Baru
lan rasukan Kiyai Gondhil
susunan dêlingira
apan èsmu bêndu
lah warahên si sudama
yèn dhèwèke kinongkon mring paman aji
mundhut kang babrêkatan

besuk yèn ingsun praptèng nagari
Surapringga dhuwung waos ingwang
miwah Kiyai Bicake
sun saoske gustimu
ingsun mangke dipun aturi
tindak mring Surabaya
lawan wadyaningsun
Kumpêni ingkang angundang
apanggiha lan ingsun nèng Surawèsthi
punang duta wus mêsat

saulihe caraka sang aji
nulya dhatêng nagri Surapringga
Kumpêni amêthukake
pêpanggihan ing ênu
Sunan Kendhang wus dèn aturi
tumanduka mring praja
lajêng lampahipun
wus prapta ing Surabaya
masanggrahan anèng wismane Dipati
Jangrana saha wadya

Kumpêni kurmatira nglangkungi
tuwin Sang AdipatiJangrana
langkung pangupa subane
pan sêgahira pênuh
awaradin dhatêng pakathik
sagung kang ngiring nata
suka manahipun
Adipati Surapringga
munggèng ngarsa abukuh dènira linggih
myang Kumpêni sadaya

Tuwan Kumêndur umatur aris
yèn suwawi gusti sri narendra
lêhêng tumanduka age
mring Samarang pukulun
anggaliha lan komasaris
benjang yèn sampun prapta
Samarang sang prabu
lajênga mring Kartasura
pan paduka jinunjung dening Kumpêni
amêngku tanah Jawa

langkung trustha galihe narpati
amiyarsa Kumpêni turira
tuwin sagung ing balane
tan wruh ing ujar êmpuk
sigra wontên caraka prapti
saking Pangran Balitar
kawula ingutus
anênggih kang pasêmayan
Sunan Kendhang asugal dènira angling
warahên si sudama

halah disusul mring Surawèsthi
besuk yèn wus prapta Kartasura
dhuwung sun wèhakên dhewe
punang duta glis wangsul
sampun prapta ngarsaning gusti
katur kang pangandika
Sunan Kendhang wau
Pangran Balitar nglingira
dèn wêruha wong tuwa cidra ing jangji
ingsun kasap kewala

ya mulane tan tulus dadya ji
Si Kêncèt atine tan raharja
nora têmên saujare
ya ta ingkang winuwus
Susunan Mas binakta aglis
minggah parau kapal
kang wadya kèh tumut
myang sawêkadharanira
tuwin sagung pusaka binakta sami
minggah dhatêng ing kapal

Sinuhun Pakubuwana nênggih
wus utusan dhatêng Surapringga
mundhuti Wiragunane
lan Mandurarêjèku
Arya Biron pinundhut mangkin
myang Arya Pulangjiwa
Mangunnagarèku
kumêndur datan lênggana
Sunan Kendhang wus macal wadya angiring
binakta mring Jakarta

kêkalih mantri angrasa wani
ênêngêna ingkang lajêng mancal
ya ta kawarnaa mangke
kang mêntas mêrang pupuh
nagri Malang wus dèn obongi
mring wadya Balitaran
gègère gumuruh
Dipati Wiranagara
lan arine ngungsi dhatêng ing wanadri
arine binoyongan

nagri bang wetan sampun waradin
arine Dipati Pasuruan
pawèstri binoyong mangke
punggawa pace iku
kang pinundhut mring sri bupati
Kiyai Wiraguna
lan sawadyanipun
kasrah mring Pangran Balitar
Arya Pulangjiwa pan minggat ing wêngi
umpêtan dhatêng wana

wau Arya Pulangjiwa nênggih
kala jênênge Susunan Êmas
Pangran Balitar wastane
sarêng Kendhang Sang Prabu
têluk marang Kartasura glis
pinundhut jênêngira
karsanya sang prabu
sampun nyênyami kang putra
winastanan Arya Pulangjiwa nênggih
mila sakit kang driya

nulya minggat nusul mring Kadhiri
mangke pinundhut marang sang nata
ki arya sangêt ajrihe
ing mangke sampun katur
yèn ki arya minggat ing wêngi
Jêng Pangeran Balitar
sangêt dukanipun
Ki Tumênggung Suralaya
Ki Barêbês wau kang kinèn ngulari
anasak wanawasa

Arya Pulangjiwa wus kapanggih
nèng madyaning wana Pasêdhahan
nulya pinêjahan age
murda pinocok sampun
Ki Tumênggung Suralayèki
mantuk sawadyanira
praptèng ngarsa matur
dhatêng Pangeran Balitar
yèn Ki Arya Pulangjiwa wus ngêmasi
pangran trusthèng wardaya

Jêng Pangeran Balitar lingnya ris
Kandhuruan lawan Wilatikta
karoningsun kongkon age
lah iki layang ingsun
aturêna kangjêng rama glis
lan sakèh bêboyongan
pawèstri yu-ayu
kang saking nagara Malang
aturêna ing rama jêng sri bupati
kang kinon atur sêmbah

lan malihe Si Wiragunèki
Arya Tiron Si Wiranagara
tuwin Mandurarêjane
kapat gawanên mantuk
poma sira dèn ngati-ati
sira anèng ing marga
kang kinèn wotsantun
Kandhuruan Wilatikta
sigra mentar datan kawarna ing margi
prapta ing Kartasura

panggih lawan Cakrajaya panggih
Kandhuruan dyan binêkta seba
katur ing nata praptane
wus tinimbalan gupuh
tumamèng byantara narpati
manêmbah ing suku sang
mangusapi lêbu
sang nata alon ngandika
Kandhuruan ingutus apa sirèki
maranging gustinira

kang dinangu matur awotsari
dhuh pukulun kawula dinuta
mring putra dalêm wiyose
dahat anuwun bêndu
kamipurun ngaturi tulis
mèsêm sri naranata
kang sêrat pinundhut
nulya wau tinupiksa
mring sang nata wau bêbukaning tulis
kawula tur uninga

ing paduka jêng rama nêrpati
mangke kawula lananging yuda
angsal barkating rama jèng
nagari Malang gêmpur
pun Ngabèi Êlor ngêmasi
Ngabèi Kidul pêjah
nèng madyaning pupuh
dene ingkang amarjaya
abdi dalêm pun Wirasantika nênggih
langkung sudirèng rana

dene anakipun Surapati
pun Suraim lumajêng ing wana
lan pun Lêmbu Lêmbarane
prajurit kathah lampus
lan pawèstri kathah kang kari
katawan mring kawula
katura sang prabu
kabêkta pun Wilatikta
lawan malih pun Wiraguna anênggih
kalih Mandurarêja

katura jêng rama sri bupati
Arya Tiron lan Mangunnagara
nanging pun Pulangjiwane
minggat kalaning dalu
pan kacandhak wontên wanadri
pan lajêng pinêjahan
kang murda jinabut
dene nagari bang wetan
sawarnine pukulun sampun waradin
sami nungkul sadaya

nanging pusaka ing tanah Jawi
binakta ing dhatêng Batawiyah
kawula têdha tan awèh
langkung ngungun sang prabu
sapandurat tan kêna angling
wêkasan angandika
mring Cakrajayèku
hèh patih pangrasaningwang
nadyan kabèh pusaka ing tanah Jawi
binakta marang sabrang

ingkang rupa bêndhe tumbak kêris
apan nora dadi manah ingwang
nanging sok maksiha bae
santana Ngadilangu
lawan masjit ing Dêmak patih
lah iya wruhanira
rong prakara iku
pusaka ing tanah Jawa
ingkang anggêr datan ana malih-malih
ki patih atur sêmbah

sri narendra angandika malih
Cakrajaya sira utusana
marang ing Malang dèn age
nimbali putraningsun
tuwin sagung para bupati
kabèh padha muliha
barênga nak ingsun
ki apatih awotsêkar
sampun mêdal wau saking kênyapuri
praptaning wijil pisan

prayayi gandhèk ingkang tinuding
animbali Pangeran Balitar
lumaksana ing lampahe
datan kawarnèng ênu
pabarisan duta wus prapti
panggih Pangran Balitar
dhinawuhan sampun
sira Pangeran Balitar
sampun undhang mring sagung para bupati
enjinge arsa budhal

tan winarna ing laminirèki
Pangran Balitar anulya budhal
kang wadya umyang swarane
pra putra Mandurèku
agêng alit samya angiring
marang Pangran Balitar
kang rama wus lampus
datan kawarna ing marga
lampahira nagri Kartasura prapti
katur marang narendra

ingkang putra aglis dèn timbali
tuwin sagung kang para prawira
tumamèng ngabyantarane
wus cundhuk lan sang prabu
sumêsêg kang para dipati
manêmbah ing suku sang
mangusapi lêbu
nata alon angandika
putraningsun ki dipati dene lami
gonira andon yuda

Pangran Balitar matur ngabêkti
milanipun alami patikbra
langkung èwêt prakawise
gumujêng sang aprabu
ingkang putra kinuswa sami
rinangkul jangganira
ingaras kang êmbun
ingsun kaki nora nyana
lamun sira widagdaya mangun jurit
pangeran atur sêmbah

ingkang putra sampun kinèn mijil
tuwin sagung kang para prawira
sami mantuk mring dalême
samya suka ing kalbu
nagri dalêm pan sampun radin
datan ana malanga
ing karsa sang prabu
lamine datan kocapa
dina Soma sang nata miyos tinangkil
andhèr kang wadyabala

Patih Cakrajaya munggèng ngarsi
lawan Tumênggung Kartanagara
miwah Ki Wiracanane
rôngga dêmang tumênggung
pêcattôndha lan ôndhamoi
ngabèi sinang arya
pan jêjêl supênuh
bupati môncanagara
myang pasisir sangking anglurug ing nguni
sampun sami sewaka

jêjêl andhèr ing ngarsa narpati
jêng sinuhun lênggah ing dhêdhampar
bupati bukuh lungguhe
ngandika sang aprabu
Cakrajaya sira apatih
sira mupakatêna
ing timbalan ingsun
ing mêngko Si Citrasoma
ingsun junjung lungguhe têka pratiwi
sun sêngkakkên ngawiyat

ingsun arani Si Adipati
Citrasoma lan iya sun ganjar
nagri Japara lungguhe
Si Wirasantikèku
apan ingsun karya bupati
ngong ganjar nagri Jipang
arana Tumênggung
Surawijaya ing Jipang
lan sun karya wadana môncanagari
lawan Si Jayaningrat

apan ingsun arani Dipati
Jayaningrat lawan ingsun ganjar
nagari Pakalongane
lan Pusparuditèku
ingsun ganjar Batang nagari
lan sun paringi aran
jênênga Tumênggung
Pusparudita ing Batang
lan Si Warasêmita sun junjung linggih
nagara Wirasaba

Pangran Balitar umatur nênggih
inggih kawula anuhun duka
pun paman Cakraningrate
mangkya atilar sunu
kaatura sri narapati
aran Cakranagara
dene putunipun
kêkalih pan sami priya
patut saking rabi têtariman nguni
katura ingpaduka

mèsêm sang nata ngandika aris
hèh apatih nagara ing Sampang
sira pratêlua mangke
ingkang saduman iku
putu karo ingsun paringi
aran Suryadinata
Sasrawinatèku
dene ingkang kalih duman
ana ingsun Sasranagara gumanti
jumênênga ing Sampang

lawan ingsun paringi kêkasih
aranana Pangran Cakraningrat
Si Wiraguna ing mangke
myang Mandurarêjèku
karo padha anèng ing mami
Kyai Mangunnagara
Arya Tiron iku
padha sun nilihkên aran
Arya Tiron Si Sêcayuda namèki
Kyai Mangunnagara

aran Ki Martadipa ing mangkin
sinungakên pangeran dipatya
Ki Wiraguna ing mangke
sinalinan jêjuluk
aran Dipanagara nênggih
Ki Wabru ing Santênan
pinaringkên sampun
dhatêng Pangeran Purbaya
sira Panji Tohpati sinungkên aglis
mring Pangeran Balitar

sampun jêngkar dènira tinangkil
sri narendra kondur angêdhatyan
kang sewaka bubar kabèh
nêngêna sang aprabu
komasaris ingkang winarni
saundure ngayuda
Pasêdhahan wau
lajêng dhatêng Batawiyah
abicara lawan sagung ing rat-pêni
diya mring Tuwan Jendral

lamun dipati ing Surawèsthi
kalanira aprang Pasêdhahan
ingaran gêguyon bae
rat-pêni sampun rêmbug
jendral arsa ngaturi tulis
marang sri naranata
nuhun pêjahipun
Sang Adipati Jangrana
yèn sang nata wau datan anglilani
sagung rat-pêni diya

nêdya sami amutung ing galih
duta Kumpêni sigra umêsat
datan kawarna lampahe
Kartasura wus rawuh
lan kapitan sampun apanggih
nulya suka uninga
mring ki patih wau
Ki Cakrajaya samana
enjingira lajêng sowan mring narpati
dalu datan winarna

lampahira Cakrajaya Patih
ya ta mampir ing loji samana
wus panggih lan kapitane
kapitan sampun tundhuk
sowan dhatêng sri narapati
surat agêng binêkta
wus praptèng kadhatun
katur ing sri naradipa
tinupiksa bêbukane ingkang tulis
saking gurnadur jendral

nuhun pêjahe sang adipati
Surabuya mirong ing palagan
sarta akathah ature
kapita sang aprabu
amiyarsa ungêling tulis
duka sajroning driya
muka sumung-sumung
èsmu bang awinga-winga
sotya andik sinamur sêmu tyas aji
alon wijiling sabda

hèh Apatih Cakrajaya aglis
kapitan sira gawaa mêdal
aja kuwatir manahe
ki apatih wotsantun
sampun prapta sira ing jawi
kapitan sarêng mêdal
marang lojènipun
ya ta wau sri narendra
siniwaka wau munggèng kênyapuri
arsa mangun pirêmbag

sampun dalu wayahe kang wêngi
Patih Cakrajaya tinimbalan
lawan Ki Citrasomane
lan Ki Wirasanèku
katri munggèng ngarsa narpati
ngandika sri narendra
hèh Cakrajayèku
kaya paran karêpira
liwat abot prakara kang muni tulis
panjaluke si jendral

jaluk patine si adipati
Surabaya iya Si Jangrana
môngka praja pikukuhe
prasasat raganingsun
apan bauningsun kang kering
kang têngên ing Mandura
ing mêngko wus lampus
dadi kari bau kiwa
sayêktine hèh patih cotho ing kardi
tan ana kang ginarab

yèn tulusa jinaluk Kumpêni
Si Jangrana apan nora cêla
panjênêngan ingsun mangke
ki apatih wotsantun
datan sagêd matur ing gusti
myang Kyai Citrasoma
Ki Wiracanèku
katri sumungkêm pratala
datan sagêd mangsuli pangandika ji
angling sri naradipa

wong katiga yèn si adipati
Surabaya mungguh wong Walônda
iku akêdhik dosane
tuwin mring jênêng ingsun
nora nana dosane ugi
yèn mêngkono ta sira
utusana gupuh
marang ing besan Sêmarang
lah jalukên rêmbuge ingkang abêcik
êndi patut linakyan

tuwin layang kang saking Bêtawi
wangsulana warahên si jendral
aja kuwatir atine
anjaluk patinipun
si dipati ing Surawèsthi
ing mêngko Si Jangrana
anèng nagrinipun
lamun kinasap kewala
nora wurung gawe rusake wong cilik
lah warahên si jendral

lamun gêdhe nagri Surawèsthi
Si Jangrana abandhu santana
lawan akèh prajurite
ya wis mêtua gupuh
layang iki marang Samawis
dèn age lumakua
kang patih wotsantun
katri punggawa wus mêdal
saking pura sapraptanira ing jawi
Ki Patih Cakrajaya

nulya panggih lan duta Kumpêni
sêrat dalêm sinungakên sigra
kang duta wus mêsat age
Ki Cakrajaya gupuh
aputusan dhatêng Samawis
lumampah dhadhêmitan
tan ana kang wêruh
tuwin dhatêng Surabaya
Ki Apatih Cakrajaya kintun tulis
mring Dipati Jangrana

sampun sami mêsat kang tinuding
tuwin dutane Kumpêni prapta
mring nagari Samarange
kang sêrat angsul-angsul
sinungakên mring komasaris
pan sampun tinupiksa
sêrat ungêlipun
komasaris langkung suka
amiyarsa ijoaning punang tulis
linajêngakên sigra

sêrat dhatêng nagri ing Batawi
kawarnaa utusaning nata
ingkang dhatêng Samarange
apan sampun katêmu
lawan Adipati Samawis
sêratira narendra
sinungakên sampun
aglis wau tinupiksa
kagyat ngungun wau Dipati Samawis
sarwi angusap jaja

sang dipati sigra anênulis
sinungakên wau ing utusan
caraka wus mêsat age
datan kawarnèng ênu
duta nata pan sampun prapti
manêmbah ing suku sang
mangusapi lêbu
sêrat kang saking Samarang
sampun katur tinupiksa ing narpati
bêbukaning nawala

prakawis gusti sri narapati
amundhut ature pun Dipatya
Suradimanggala mangke
Kumpêni anênuwun
ing pêjahe pun Adipati
Jangrana Surabaya
langkung èngêtipun
upami pinaringêna
pun dipati dadya manggalèng narpati
pikukuhing rat Jawa

yèn tan suka paduka dewaji
yêkti awon kalayan pun jendral
Kumpêni sangêt pamrihe
bêbeka ing sang prabu
kèndêl nata dangu tan angling
putêk sajroning driya
pan tansah angungun
mirsa ungêling nawala
kawarnaa duta gandhèk sampun prapti
nagari Surabaya

sampun panggih lawan sang dipati
sêrat dalêm sinungakên sigra
ya ta tinupiksa age
Dipati Surèngkewuh
amiyarsa ungêling tulis
jêngêr datan angucap
wêkasan amuwus
animbali mantrinira
aran Wiratantaha mantri prajurit
lipat pasang graita

Wiratantaha caritanèki
sutanira Tumênggung Sapajang
sang dipati langkung sihe
sampun prapta ing ngayun
ingkang rayi dipun timbali
Arya Jayapuspita
miwah arinipun
sira Panji Surèngrana
wontên malih arine ingkang wuragil
ran Panji Kartayuda

katri pan sami sinung upêksi
surat dalêm ingkang lagya prapta
pan mangkene surasane
kang rayi sarêng matur
lêhêng pêjah madyaning jurit
paduka botên dosa
marang sang aulun
pan kapir dahat niaya
yèn suwawi lêhêng pinagut ing jurit
angur pêjah mêrgagah

Dêmang Wiratantaha ing nguni
aturira lir pendah kukila
gusti sang dipati mangke
sampun manggut ing pupuh
yêkti risak kang kantun wuri
sang dipati lingira
bênêr ing aturmu
nadyan tumêka ing pêjah
sun labuhi nanging ari-ari mami
tulusa suka wirya

ri têtiga matur sarwi nangis
anungkêmi padane sang raka
amlas-arsa sêsambate
dhuh kakang dawêg ngamuk
suka ingsun pêjah ing jurit
tan arsa kantun wirya
lêhêng sarêng lêbur
sang adipati lingira
waspa mijil lah padha mênênga yayi
môngsa bodhoa ingwang

mila Sang Dipati Surèngwèsthi
kêdah dipun labuhi pribadya
bilih kawanguran têmbe
mring Kumpêni sang prabu
têmah rusak galih narpati
myang Dêmang Tanpanaha
sangêt aturipun
yèn paduka mêrgagaha
botên kalab anak putu dika benjing
ing sawingking paduka

pasthi kaliha ing Surawèsthi
sampun rêmbug Dipati Jangrana
sampun budhal sakadange
datan kawarnèng ênu
sakathahira sang adipati
wus praptèng Kartasura
jujug wismanipun
dalême ing Surabayan
cinarita sampun dhatêng Kalicacing
datan wontên timbalan

kawarnaa komasaris prapti
Kartasura katur ing narendra
ngatasakên samuwune
Dipati Jangranèku
langkung onêng sri narapati
Surabaya tan pêgat
pan tinantun-tantun
ature sang adipatya
anglabuhi ing tapanira pribadi
pêjahipun kaura

panuwunipun sang adipati
pan nagari dalêm Surabaya
kang sinaosakên mangke
pun Jayapuspitèku
yèn marêngi galih narpati
sumiwèng Surabaya
mangkana cinatur
Sang Adipati Jangrana
sabên ari Sênèn Kêmis arêrêsik
madhêp ing karsa nata

duk sêmana amarêngi Kêmis
pêpak sagung ing mantri kang seba
myang punggawa satriyane
Dipati Surèngkewuh
dènnya sowan pan lagi prapti
dèn iring para kadang
miwah mantrinipun
ki dipati tinimbalan
manjing pura ing kêmandhungan wus prapti
sigra Ki Garwa kôndha

lurah sarta lulus lawan malih
Nayagarwa lan Singanagara
kalih narik curigane
sang dipati sinuduk
pranèng jaja nulya ngêmasi
lan mantri jro sadaya
sarêng marjayèku
sirarya Jayapuspita
wruh ing wadi dene ta sang adipati
dangu tan ana mêdal

wadyanira samya dèn kêjèpi
wong Surabaya samya siyaga
miwah kang anèng pondhoke
sadaya sarêng rawuh
saragêni lan talangpati
abaris ing pagongan
arsa soroh amuk
watara wong kalih nambang
para mantri Kartasura ngati-ati
anarka dadya yuda

Ki Tumênggung Sumabrata prapti
saking pura dhawuhkên timbalan
hèh Ki Jayapuspitane
timbalane sang prabu
kakangira sang adipati
pinatèn ing sang nata
tanpa dosa tuhu
uripe karya narendra
mangkya mati angingêrakên nagari
sira kang gumantia

alinggiha anèng Surawèsthi
ayya dadi onênging tyasira
Arya Jayapuspitane
mirsa timbalan prabu
waspanira adrês kang mijil
krodhanira sinapyan
sampunnya rawat luh
Ki Arya Jayapuspita
abêbisik marang Ki Sumabrata ris
kawula aturêna

dene kawula wus wruh kang wadi
pêjahipun kakang adipatya
wontêna dadya margane
ingkang sikara tuhu
pan kawula arsa nglabuhi
lan kang abdi sadaya
abela tumuntur
nanging kawula margagah
yèn kalilan sang nata sadintên mangkin
anumpêsi Wêlônda

Ki Sumabrata wus mêsat aglis
tumamèng pura cundhuk lan nata
sampun katur saature
Ki Jayapuspitèku
langkung èmêng galih narpati
pangulu ingandikan
suranata juru
samya kinèn andêdonga
pamrihira liliha krodhane uni
Arya Jayapuspita

Ki Sumabrata malih tinuding
mêdal saking pura wus apanggya
lan Arya Japuspitane
andhawuhakên wuwus
lahki arya timbalan aji
sri narendra tan arsa
mangkono sirèku
baris anèng panangkilan
wikan mangke yèn pakênira wus mijil
lawan sawadyanira

Arya Jayapuspita wus nolih
ambubarakên barisanira
wus bubar saha wadyane
lampahe ting kalênthung
ririh datan ngagèt-agèti
kadya wilangan tindak
wadya gung tan carub
lawung agathik tan ana
wong awatuk miwah ingkang nolih-nolih
lan rowange tan ana

sampun prapta sakiduling masjit
sajatining pamondhokanira
gêgaman sami anolèh
marêg mring alun-alun
datan owah tataning baris
wong sawiji tan ana
ingkang lajêng mantuk
marang pamondhokanira
lajêng gêgêr barisnya mêpêti margi
katur ing sri narendra

langkung wagugên tyasira aji
dene Ki Arya Jayapuspita
arsa angrêbut jisime
abela kadangipun
suka pêjah kalawan kapir
kang dahat aniaya
mangkana sang prabu
andhawuhakên timbalan
hèh ki arya timbalanipun sang aji
andika kinèn bubar

lah bêngganga kalih pôncaniti
ayya kasompokên barisira
yèn pakênira wus umbèr
manawa sang aprabu
angrojongi dimène wani
ing mangke datan arsa
ki arya tumungkul
duk bubar saking pagongan
lingsir kilèn dènnya anggêgêr sang aji
malah surub hyang surya

budhal ki arya sawadyanèki
ngalèr ngilèn tata barisira
lampahnya prapta Pakundhèn
ya ta kasaput dalu
rêrêp wadya ing Surawèsthi
ing dalu winursita
wontên dutanipun
nata saking jroning pura
Sumabrata lan Rôngga Wanèngjiwèki
datan amawi rowang

pan abêkta tadhahan kêkalih
isi sêrat kalawan busana
sampun pinatêdhakake
lan reyal kalih èwu
sêrat dalêm sinuksmèng galih
miarsa kang ukara
ki arya asujud
sumungkêm anèng pratala
sawungune Jayapuspita sru nangis
sarya atêbah jaja

sampun mundur dutane narpati
wau Ki Tumênggung Sumabrata
Ki Rôngga Wanèngjiwane
tumamèng ing kadhatun
kalih prapta ngarsa sang aji
ing dalu tan winarna
wadya Surèngkewuh
enjinge anulya budhal
sinangkalan paksa guna ngrasa wani
bubare saking praja

tan winarna lampahirèng margi
sampun prapta nagri Surabaya
Arya Jayapuspitane
agung mangan anginum
agêgabah marang ing dasih
akarya dulangmangap
sèwu pan winangun
talangpati gangsal nambang
sêsêliran tri nambang myang saragêni
abra ingkang busana

tan winarna solahirèng nguni
gênti wau ingkang kawuwusa
sang nata langkung èmênge
ing tyas nanging sinamun
sapêjahe sang adipati
jinaluk mring Walônda
sang nata kaduwung
ngrasa tan darbe manggala
ing tyas èmêng Ratu Kancana udani
yèn nata gung sungkawa

 kangjêng ratu ature mlas-asih
marma dados wuyunge punapa
sri narendra timbalane
wruhanira bok ratu
ing patine Sang Adipati
Surabaya pan môngka
bau kiwaningsun
mêngko bineka Walônda
yêkti cêla panjênêngan ingsun aji
praja tanpa manggala

yèn patuta kadya sun belani
kangjêng ratu wruh sêmuning nata
yèn sangêt ngêmu dukane
ngrarêpa aturipun
pan kawula nênuwun ugi
dipun emut paduka
dèn angeman sunu
kang wirayat eyang sultan
ing Mêntaram ing benjing bala Kumpêni
milya misesèng Jawa

lagya eca ngandika narpati
pan kasaru wau lêbêtira
Ki Patih Cakrajayane
atur uningèng prabu
yèn kang paman mangkya ngêmasi
Pangran Natakusuma
sang nata angungun
Cakrajaya ingandikan
praptèng ngarsa ngandika sri narapati
Paman Natakusuma

atmajane gêntèkna agipih
lah jênênga Pangran Pringgalaya
ayya owah salinggihe
Cakrajaya wotsantun
sigra mêdal saking ing puri
sapraptanirèng jaba
dhinawuhkên sampun
yèn Pangran Natakusuma
atmajane ginêntèkakên lêlinggih
Pangeran Pringgalaya

aparentah sang sri narapati
luwang karta Mantaram kinarya
bumi gêdhe mantuk gêdhe
numbak anyar wong sèwu
kang panumping mantuk panumping
gêni tiga winayang
ing siti kaetung
tunggil warsa Ngenta-enta
wong kêraman sêmana angadêg baris
awasta Ki Mas Dana

Ngenta-enta wus agêng kang baris
wong Mantaram sampun suyut sadaya
kang mogok ginitik age
samono nuli katur
mring Ki Jayawinata aglis
anulya linurugan
Ngenta-enta rawuh
sampun cêcampuh ing ayuda
ramening prang Jayawinata kalindhih
wadyane kathah pêjah

Dêmang Jayawinata mangkya glis
pan lumajêng marang Kartasura
atur uninga karsane
Ki Dana kang winuwus
apan karya punggawa mantri
akèh patinggi desa
kang dadya tumênggung
wus andadi barisira
Kyai Dêmang Jayawinata wus prapti
nagari Kartasura

katur dhumatêng sri narapati
yèn matune Gêdhe Pacukilan
mangkya umadêg barise
Ngenta-enta gènipun
langkung duka sri narapati
sagung para dipatya
jawi kang tinuduh
anggêmpur ing Enta-enta
sigra budhal kang minôngka ing têtindhih
Pangeran Pringgalaya

timbalanira sri narapati
yèn Ki Dana kacêkêl ing yuda
dèn gawaa urip bae
sang nata arsa dulu
lawan malihipun punagi
yèn prapta Kartasura
dènira anglampus
kinarya pangewan-ewan
dèn rampoga ingêdom wong sanagari
kocapa kang lumampah

Pangran Pringgalaya sampun prapti
Ngenta-enta lan sagung punggawa
sigra pinapag yudane
rame dènira pupuh
Kartasura punggawa prapti
samya ngantêp ing yuda
sadaya anggargut
samya jrih timbalan nata
myang Pangeran Pringgalaya angawaki
wong karaman kèh pêjah

Ki Mas Dana lumayu agêndring
binuru dening wong Kartasura
mring Barabudhur puruge
ardi sigra kinêpung
pan kancandhak Ki Dana aglis
binônda wus ginawa
mring Kartasurèku
wong cilik kang binoyongan
sigra budhal Pangeran Pringgalayèki
miwah sagung punggawa

sampun prapta ing Kartasurèki
katur marang kangjêng sri narendra
yèn pun Dana kacêkêle
karsanira sang prabu
kinon ngrampog ngêdom tumuli
marang wong sanêgara
ingundhangkên sampun
dèn ugêr waringin kêmbar
abdi dalêm kaparak lêkas rumiyin
nulya gantya kaparak

sawusira gêdhong wadya Jawi
kang gumanti ngrampog ing dom sigra
anulya ingundhangake
mring wong sanêgarèku
pan kacatur ing tigang ari
jisimipun kinênthang
anèng alun-alun
nulya pinocok kang murda
wus pinanjêr gêmbunge dipun pênêdi
pinêtak anèng endra

gantya warsa kangingucap malih
maratuwanya Kyai Mas Dana
Ki Gêdhe Pacukilane
katur marang sang prabu
yèn belani mantunirèki
nêdya bôngga ing raja
ngadêg barisipun
sêmana wus linampahan
pra punggawa praptèng Pacukilan nênggih
Ki Gêdhe wus kapêdhak

apan dora kang matur nrêpati
apan ki gêdhe tan munasika
sêmana arsa mêmule
ki gêdhe dyan pinikut
marang sagung para dipati
pinocok ingkang murda
katur ing sang prabu
myang sutane pinêjahan
tunggil warsa Tumênggung Kartanagari
linungsur linggihira

mantun dènira dadi pêpatih
pan kinarya wadana panêkar
pan kawindu sêngkalane
warsa têtiga ratu
duk pepatih dadya sawiji
Tumênggung Cakrajaya
maksih lumastantun
parentahing tanah Jawa
tunggil warsa Ki Wiracana ing mangkin
mangun masigit Dêmak

sirapipun kang dipun salini
sri narendra ambêktani arta
apan ta sèwu kathahe
lamine tigang tèngsu
Ki Tumênggung Wiracanèki
jênêngi anèng Dêmak
sawusira mantuk
sapraptane Kartasura
tan alami Ki Wiracana ngêmasi
angungun sri narendra

duk uripe Ki Wiracanèki
abdi dalêm gêdhong kering kanan
Wiracana têtindhihe
myang wong kaparak iku
wadanane amung satunggil
pangeran ing Balitar
pan têtindhihipun
pan mangkana cinarita
sri bupati arsa amêmantu nênggih
kang wayah kalih pisan

Pangran Balitar pêputra èstri
akêkasih Radèn Ajêng Wulan
pinundhut putra mring rajèng
wayah putra waruju
sri narendra kalangkung asih
mangkya Radèn Mas Damar
kang wayah pambayun
kang putra pangran dipatya
pan pinêndhêt putra dènira kang rayi
Pangeran Purubaya

sri narendra angandika aris
ni mbok ratu ingsun pan wus tuwa
ing karsaningsun ing mangke
si rara karsaningsun
ngong panggihkên mupung ing mangkin
kalawan putuningwang
iku karsaningsun
mupung maksih jênêng ingwang
Kangjêng Ratu Pakubuwana wotsari
inggih langkung prayoga

tata tita lingira ing nguni
Kangjêng Susunan Pakubuwana
amêmantu ing putrane
wayah ingambil sunu
dawêg umur sadasa warsi
nama Dèn Ajêng Wulan
warna luwih ayu
angsal kang putra pangeran
Purubaya warnane anom apêkik
wasta Radèn Mas Damar

kala aningkah apan marêngi
ing dintên Sênèn Wage sêmana
ing Môndhasiya wukune
Jumadilakiripun
kawan wêlas kang punang sasi
taun Êdal lumampah
sangkalaning taun
trus guna angrangsang tunggal
duk panggihe sumaos para bupati
otêr wong Kartasura

pra dipati sêntana myang patih
Dyan Apatih Cakrajaya prapta
kapurbayan sagarwane
sadaya sami tugur
agêng alit saos ing kardi
nguyu-uyu gamêlan
umyang Galaganjur
miwah sagêgamanira
warna-warna rinakit asaos kardi
wontên ing kapurbayan

Sênèn sontên punggawa myang mantri
sami ngiring kadhaton wus prapta
pangantèn wau lampahe
kang têngara gumrudug
barondongan sênjata muni
sang nata duka ing tyas
palênggahan sampun
sri narendra angandika
anak ingsun patêmon putra myang putri
munggèng ing pangkon ingwang

radèn putra pinaksa wotsari
munggèng wêntisira nata kanan
sang putri wêntis keringe
sang nata lingira rum
babo anak ingsun kêkalih
oyoda arondhana
babo anak ingsun
pan dadia pangauban
marang sanak anak putunira benjing
tulusira patuta

poma sira dèn bisa alaki
miwah sira dènira mong garwa
sarta dèn êlus êmbune
putra kalih wotsantun
sampun lèngsèr nèng pangkon aji
sagsanasigra dhahar
têngara gumrudug
barung kalawan gamêlan
pan gumêrah swarane kang punang janmi
lir orêg kang pratala

sampune dhahar sami wotsari
sampun mêdal saking jro kadhatyan
orêg wong jro iring kabèh
wadya jawi gumuruh
abarungan swaraning bêdhil
gamêlan sarêng munya
swarane gumuruh
nulya prapta kapurbayan
atêngara sanjata gamêlan muni
êdrèle barondongan

lurung-lurung andèr kang angiring
anglir gêlap swaraning kang janma
warna-warna jêmpanane
joli jêmpana tandhu
waos sulam benang myang jinggring
purbayaning rinêngga
pan asring dinulu
sadaya wus sinugata
pra bupati santan miwah kang mantri
dhahar inum-inuman

samya tuwuk bubar têngah wêngi
byar raina dhatêng Kablitaran
samêkta angiringake
pangantèn sampun waruh
ing Blitaran têngara nguni
sênjata barondongan
gamêlan ambarung
praBupati Kartasura
pêpak kabèh Kablitaran sampun prapti
andhatêngakên suka

dhêdhaharan nginum ing salatri
enjing budhal pangantèn wus prapta
Kapurbayan sawadyane
datan kawarnèng ênu
pan sapêkên laminya nênggih
pagêring ingkang prapta
pan liyêngan ngêlu
sapasar wus samya waras
tan antara sri narendra nulya mijil
undhang mring wadyabala

sawarnane kang para bupati
kinèn karya dalême kang putra
pasowan kidul prênahe
sawetèning marga gung
kinèn majêng mangilèn kenging
gumuruh kang akarya
ing Kartasurèku
tan antara nulya dadya
dalêm agêng radèn pangante wus ngalih
sawadya garwanira

sakaprabonira sampun ênting
ingusungan kang sangking Purbayan
sakidul ika dalême
kangjêng ratu winuwus
marang putra kêlangkung asih
radèn ayun yèn sowan
mara jro kadhatun
sabarang panuwunira
datan lêpat kangjêng ratu anuruti
panuwune kang putra

sakathahe busana kang adi
apan saking ing ibu sadaya
sakalangkung sih mulene
sang nata kang winuwus
nulya enjing miyos tinangkil
pêpak ingkang sewaka
dipati nèng ngayun
sri narendra angandika
anak ingsun ki pangantèn sun paringi
anamaa pangeran

pangeran arya aluwih bêcik
lawan ingsun paringi lalênggah
mung têlung atus cacahe
pirabara ing besuk
jêng pangeran nuwun wotsari
anulya wontên undhang
sabuk ukup kuluk
pan antara tigang côndra
parasipun sang nata têngara muni
nuju wulan Ramêlan

anulya datan antara lami
jêng pangeran pinaringan lênggah
wong pitung atus cacahe
dadya jangkêp wong sèwu
jêng pangeran rêna kang galih
bungah wadyèng karian
mangkana winuwus
pambalike ing Winongan
Radèn Tirtakusuma umadêg baris
agitik Pasuruan

kang jumênêng Pasuruan nguni
akêkasih Tumênggung Jadita
duk Pasuruan bêdhahe
punika kang tinandur
Pasuruan apan taliti
mangkana Ki Jadita
sampun kapalayu
dene bala ing Winongan
Pasuruan apan sampun dèn anciki
Radèn Tirtakusuma

sampun katur dhatêng sri bupati
yèn sun Tirtakusuma Winongan
tuhu lamun pambalike
langkung duka sang prabu
Kyai Kartanagara aglis
kinèn nglarug mangetan
lan sakancanipun
sagunge para punggawa
wong pasisir bang wetan kang dèn tindhihi
nglurug ngrusak Winongan

tan winarna ing marga wus prapti
ing Winongan rame dènnya yuda
pan tigang côndra lamine
Winongan dènnya gêmpur
kuthanira dipun obongi
rabine wus jinarah
Tirtakusumèku
binoyong mring Kartasura
pan abêkta atmaja laju satunggil
Mas Kaji namanira

Radèn Tirtakusuma angungsi
ngili lumayu kitha Lumajang
kang lurug wus mantuk kabèh
Ki Jadita Tumênggung
Pasêdhahan dipun pêjahi
tinuwêg Kartasura
anèng alun-alun
dosane tiwas rumaksa
ing prajane anulya dipun pêjahi
apan ta gênti warsa

ya ta ingkang kawuwusa malih
Jayapuspita ing Surabaya
dènnya gumanti kakangne
amung sowan samulut
wadya Surabaya kinêrig
cinatur tigang nambang
sêsêliranipun
wadya sragêni sanambang
kang rong nambang ingaran wong talangpati
samya krega gênderan

sikêp waos mamas bèn anjinggring
myang tumpêr ingas myang bolang-bolang
wugu tulup landung ngambel
myang mantrènira agung
atanapi ari kêkalih
Apanji Surèngrana
ari kang waruju
sira Panji Kartayuda
ari kalih nyèwu sikêpe ngajurit
binaktèng Kartasura

duk sêmana kangjêng sri bupati
lamun Ki Arya Jayapuspita
asanega pasebane
sang nata sukèng kalbu
samya undhang anyêluk kêris
kancana lan salaka
wênèh kang balibutung
asri tinatrapan êmas
sira Arya Jayapuspita tan lami
nèng nagri Kartasura

sigra mantuk marang Surawèsthi
sapraptanira ing Surabaya
tan arsa balia malèh
rêmbag sakadangipun
sêdya sami ngulati margi
mangkana kang utusan
mantri kang lumaku
Ki Tumênggung Sumabrata
kanthinira mantri jro ingkang lumaris
aran Diramênggala

samadya côndra nèng Surawèsthi
duta nata Kyai Sumabrata
lan Ki Diramanggalane
nanging Japuspitèku
asêmados sowan ing benjing
tansah sinôngga krama
duta kalih mantuk
praptanirèng Kartasura
wus praptèng jro ing ngabyantarèng narpati
atur sasolahira

sri narendra animbali patih
kinèn duta dhatêng ing Samarang
Surabaya pamogoke
ki patih sigra nuduh
sampun mêsat kagalih mantri
bêkta surat narendra
gêntia winuwus
Ki Arya Jayapuspita
saungkure Ki Sumabrata duta ji
anuduh arinira

Panji Surèngrana kinèn wiwit
mantuk saking nagri Surapringga
datan kawarna lampahe
nagri Nglamongan rawuh
sira panji anulya wiwit
budhal saking Nglamongan
Garêsik tinuju
saking Giri dènnya minggah
wong Nglamongan ing Kadu angrangsang biting
kawulane tan kangkat

kawarnaa dutaning narpati
sampun prapta nagari Samarang
sampun katampèn dutane
marang sira kumêndur
tinupiksa lan dèn urmati
kumêndur wus siyaga
anumpak ing laut
layar marang Surabaya
sapraptane Surabaya wus apanggih
lan Arya Japuspita

sira kumêndur têtanya aris
marang Ki Arya Jayapuspita
dene apanji solahe
Jayapuspita tambuh
saking awonipun apanji
kumêndur pan kèwêdan
mangkana pinatut
biting Garêsik binubrah
nulya mantuk kumêndur marang Samawis
apanji mintasraya

utusan marang nagari Bali
ing Garêsik winêton sagara
Dewa Kaloran srayane
wong Garêsik tinukup
mungsuh prapta ing têngah wêngi
gegeran apuyêngan
kathah kang kacakup
wadya lit mawur sasaran
sabêdhahe nagari wau Garêsik
mantuk Dewa Kaloran

samados ing wangsulira malih
panji Lamongan apan akathah
ambêktani rêrubane
kang katur ing dewa gung
ing Kaloran dutane prapti
mangkana kang winarna
nagri Surèngkewuh
Dipati Jayapuspita
apratôndha wus angadêgakên baris
ngirub môncanagara

Panji Kartayuda kang tinuding
agêcêgi pra môncanagara
lumaksana ing barise
ngirit prajurit sèwu
nagri Japan kang dèn margani
wong Japan tan kawawa
mapaga prangipun
samya anungkul kewala
nagri Japan samana wus dèn margani
lajêng mring Wirasaba

dadya Wirasaba samya ngili
bupatine ngumpul marang Daha
Apanji Kartayudane
Wirasaba wus rawuh
bupatine apanggih sêpi
pan sampun tinanêman
Kartayuda laju
ngrabasèng nagari Daha
wong Kadhiri pan sampun miyarsa warti
sanega mêthuk ing prang

apan lagya yun-ayunan jurit
kawarnaa Apanji Lamongan
sampun lumampah dutane
anggêpuk ing Sidayu
ramening prang kathah kang mati
kitha Sidayu bêdhah
panji sigra mangsuk
mingêr agitik ing Jipang
tan winarna ing marga ing Jipang prapti
lajêng campuh ing yuda

sira wadya ing Jipang kalindhih
wau Tumênggung Surawijaya
andêrojog duk kèngsêre
gugup tan polih kiwul
wong Lamongan gya wangsul malih
lajêng ngrabasèng Tuban
sêmana wus rawuh
ing Tuban campuh ing yuda
wadya Tuban ingamuk sadaya gusis
kuthane wus kancikan

kawarnaa kang anèng Kadhiri
duk samana campuh ing ayuda
Apanji Kartayudane
wong Kadhiri anggargut
wadya Surabaya mangungkih
ambuk angamuk rampak
wong Kadhiri mawur
sira Panji Kartayuda
sabalane sampun ngancik ing Kadhiri
anulup wong bangwetan

ing Kartasura ingkang winarni
dina Soma sang nata sineba
pinarak ing dhampar gêdhe
jêjêl wadya supênuh
dêmang arya lan ondhamui
ngabèi sinang arya
kandhuruan sèwu
myang Apatih Cakrajaya
munggèng ngarsa abukuh konjêm ing siti
sigra matur ing nata

yèn nagari dalêm Surawèsthi
mangkya pun Arya Jayapuspita
tuhu lamun pangadêge
sampun angirup-irup
marang sagung môncanagari
bang wetan ginêcêgan
myang pasisiripun
ing Sidayu sampun bêdhah
miwah Tuban ing Jipang sampun kalindhih
Kadhiri wus kancikan

asru ngandika sri narapati
hèh Apatih Cakrajaya sira
mracayaa dipun age
iya marang kumêndur
yèn wong Surabaya ambalik
lan sira sanenggaa
gêgamaning pupuh
sira dhewe lumayua
mêtu êlor ngirida bala pasisir
miwah môncanagara

iya Tumênggung Kartanagari
kang sun tuduh iku nindhihana
mêtuakidul lakune
lawan sira dèn gupuh
amundhuta bala Kumpêni
ki patih atur sêmbah
ngadhaton sang prabu
ki apatih undhang-undhang
wus amatah mantri kang dhatêng Samawis
wong Kartasura dandan

kawarnaa caraka nrêpati
ingkang dhatêng nagari Sêmarang
prapta katampèn surake
marang sira kumêndur
tinupiksa dipun urmati
kumêndur akapita
angundhangi sampun
bala Kumpêni siyaga
lan kumêndur tur wikan marang Bêtawi
wus mêsat dutanira

tan winarna lampahirèng nguni
Kyai Tumênggung Kartanagara
andhingini ing budhale
saking Kartasurèsuk
ngirit wadya môncanagari
Ki Patih Cakrajaya
kang maksih angantun
anganti bala Walônda
duk sêmana kundur utusan aglis
ajangji angkatira

Ki Apatih Cakrajaya aglis
budhal saking nagri Kartasura
miyos Samarang lampahe
bala umyung gumuruh
busananya awarni-warni
tinon lir puspita bra
asri yèn dinulu
myang sagungpara punggawa
tan winarna nèng marga praptèng Samawis
gantya kang kawuwusa

sira Tumênggung Kartanagari
lampahira apan sampun prapta
ing Jipang têpis-wiringe
apan sampun kêkuwu
nganti wadya môncanagari
akumpul anèng Jipang
Ki Rôngga Madiyun
myang Kapuwangka Magêtan
ing Balora ing Waru lan Caosragi
amung ing Garobogan

punggawa kalih sami dèn piji
tumut lampahira ki apatya
apan pasisir wêdale
Dyan Suryawinatèku
Radèn Sasrawinata nênggih
kang wayah panêmbahan
kang raka karuhun
pinaringan ing Mandura
kang saduman nanging ta datan alami
anulya tinimbalan

pinaringan Garobogan nênggih
Suryawinata Sasrawinata
warnanên wau lampahe
Ki Kartanagarèku
sampun ayun-ayunan jurit
lan Panji Surèngrana
anèng Majalangu
Tumênggung Surawijaya
sampun kumpul lan Kyai Kartanagari
wus agêng barisira

kang Têmênggung Surawijayèki
wus siyaga lan sawadyanira
myang môncanagara kabèh
budhal arsa umanggut
Kyai Kartanagara nguni
kinarya tindhihira
panji sigra mêthuk
rame campuh ing ayuda
wadya môncanagara prangnya mangungkih
datan nêdya mundura

Panji Surèngrana pêngkuh ing ayuda
lawan Mangkunagari
myang wong Kartasura
buru-binuru samya
wadya lit kathah kang mati
sapih kang yuda
apan kasaput wêngi

kutha Jipang apan ta sampun kancikan
marang môncanagari
janji mundur sigra
dhatêng nagri Lamongan
wontên dasih tur udani
yèn nagri Tuban
sampun kancikan malih

mring ki rôngga wong pasisir kang binêkta
Nglasêm Kudus lan Pathi
Ngrêmbang lan Juwana
Apanji Surèngrana
mila mundur sawadyèki
kang kawarnaa
Dewa Kaloran nênggih

prapta malih bêkta punggawa têtiga
prapta nagri Garêsik
dene kèhing bala
pitung atus sadaya
wastane punggawa katri
pun Dewa Soka
lan Dewa Sadesinggih

Dewa Bagus wastane ingkang satunggal
Panji Surèngranèki
amanggihi sigra
marang Dewa Kaloran
prapta nagri ing Garêsik
Dyan Surèngrana
samya agunêm kawis

ri sampunnya rêmbagan Panji Lamongan
arsa banjêla malih
dhatêng nagri Jipang
sira Dewa Kaloran
bêktani satus wong Bali
wontên satunggal
têtiyang ing Garêsik

pan binakta dhatêng Panji Surèngrana
aran juragan Bali
agêng manahira
sugih wong têtêbusan
dêdêge agêng ainggil
kyai juragan
kêras ambêgirèki

kaduk wani tau aprang ing lautan
wus binakta tumuli
mangsah dhatêng Jipang
rabine ki juragan
ginadhe sadhatêng apanji
kinèn ambêkta
marang ing Surawèsthi

para dewa pan sami kantun sadaya
anèng nagri Garêsik
pan Ki Surèngrana
budhal sawadyanira
ingkang kinarya pangarsi
Kyai Juragan
tan kawarna ing margi

lampahira sampun prapta nagri Jipang
sampun campuh ing jurit
lan wong Kartasura
sagung para punggawa
pêpakan môncanagari
anèng ing Jipang
ingkang dadya têtindhih

Ki Tumênggung Surawijaya ing Jipang
langkung ramening jurit
ya ta ki juragan
bali sigra umangsah
mudhun saking ing turanggi
angamuk ngampak
wong tatêbusan ngiring

Ki Juragan Bali tandange lir yaksa
kang tinarajang isis
wadyabala Jipang
kathah longe kang pêjah
miwah wong môncanagari
kathah kang pêjah
sigra mundur tumuli

sakathahe punggawa môncanagara
myang wong Kartasurèki
kèngsêr yudanira
wontên sakilèn kitha
desa Barongkol dèn goni
para prawira
pan sami abêbiting

kutha Jipang anênggih sampun kancikan
dhatêng Surèngranèki
sigra wontên duta
prapta katur uninga
yèn Sidayu dèn anciki
marang Ki Rôngga
Tuban myang wong pasisir

 ingkang kilèn ingirit dhatêng ki rôngga
sigra Juragan Bali
kinèn umangsaha
mring Sidayu nagara
sampun binaktan wong Bali
sèkêt kèhira
nulya mangkat tumuli

Ki Juragan Bali lampahe wus prapta
ing Sidayu nagari
campuh dènnya yuda
angamuk Ki Juragan
Ki Rôngga Tuban tan gingsir
rame kang yuda
wong pasisir kèh mati

kyai rôngga wus lumayu marang Tuban
lawan wadyèng pasisir
Sidayu wus bêdhah
kancikan ki juragan
sagunge bala pasisir
ngumpul mring Tuban
pan sami abêbiting

Ki Juragan Bali angungsi mring Tuban
sigra angrangsang biting
nanging nora kangkat
kyai rôngga ing Tuban
darbe têtukon wong Bali
mung pitung dasa
sigra kinèn miyosi

ananggulang yudane Kyai Juragan
sigra campuh tumuli
kuwêl dènnya yuda
wong tukon pitung dasa
pangamukira mangungkih
Kyai Juragan
panggah nora gumingsir

wong têtukon tandange lir singa lodra
ingkang katrajang isis
wonge Ki Juragan
akathah ingkang pêjah
miwah wadyanira panji
kang tinindhihan
marang Juragan Bali

tiyang Bali sèkêt pan tumpês sadaya
siji tan ana kari
sira Ki Juragan
sigra mundur lon-lonan
pan sampun atur upêksi
mring Surèngrana
yèn asor dènnya jurit

sira Panji Lamongan langkung bramantya
sigra budhal mring Tubin
lan sawadyanira
sapraptane ing Tuban
lajêng campuh ing ajurit
rame kang yuda
wong Tuban kèh ngêmasi

wus kalindhih yudane Ki Rôngga Tuban
wadyanira kèh mati
kuthane kancikan
marang Panji Lamongan
nagari Jipang winarni
sapungkurira
Panji Surèngranèki

ingancikan malih mring Kartanagara
myang Surawijayèki
sarta pradandanan
dadya môncanagara
pan samya kinêrig malih
wadya ing Jipang
barise agêng malih

Kyai Rôngga Tuban ingkang kawarnaa
anèng Nglasêm nagari
sami pabarisan
wong Pathi lan ing Ngrêmbang
pêpak Kudus Juwanèki
wus pakumpulan
anèng Nglasêm nagari

kawuwusa Ki Apatih Cakrajaya
maksih wontên Samawis
anganti Wêlônda
kang sangking ing Jakarta
amung Ki Somacitrèki
kinèn ngluruga
angrêbut nagri Tubin

wong pasisir kipa nênggih kang binêkta
sigra budhal tumuli
tan kawarnèng marga
wus praptèng nagri Tuban
lajêng campuh ing ajurit
ramening yuda
gantya rog silih-ungkih

pan kinêpung wau nagari ing Tuban
dening bala pasisir
Sang Panji Lamongan
pan kêkathahên lawan
wus kèngsêr sawadyanèki
mring paronggahan
anilar kithèng Tubin

wong bang kilèn angêbroki kitha Tuban
ya ta ingkang winarni
Kyai Cakrajaya
budhal saking Sêmarang
angirit balaKumpêni
pan sabêrgada
tanapi tiyang Bugis

lan Makasar Ambon Tarnate Sambawa
Minangkabo wong êncik
antawis sanambang
dene pangagêngira
Kumêndur Gobyo namèki
lawan Kapitan
Krasbun andêling jurit

sira Amral Baritman kantun Samarang
lawan bala Kumpêni
nêngih sabrêgada
aso anèng Samarang
Ki Patih Cakrajayèki
lajêng mring Tuban
kêrig bala pasisir

praptèng Tuban Ki Cakrajaya utusan
mring Ki Kartanagari
sigra lumaksana
mring nagri Surabaya
Jangrawati ngriwut margi
têka lajua
marang ing Surawèsthi

pan manira umancal marang ing Tuban
anjog ing Surawèsthi
apan sampun rêmbag
Kyai Kartanagara
wus budhal sawadyanèki
miyos ing dharat
kang tinilar ing wuri

Ki Tumênggung Surawijaya ing Jipang
kinèn jaga nagari
mênèk Surèngrana
ngiwat-iwut ing wuntat
Ki PatihCakrajayèki
pan sampun mancal
lawan wadya Kumpêni

mêdal laut sampun lajêng lampahira
ingkang tinilar Tubin
Arya Kudus lawan
pêpatih ing Jêpara
kang aran Ki Wiramantri
kang kawarnaa
Panji Surèngranèki

duk Ki Patih Cakrajaya anèng Tuban
lèngsèr Surèngranèki
saking Paronggahan
ki patih sarêng mancal
sira panji wangsul malih
mring Paronggahan
klawan Juragan Bali

Ki Juragan Bali pikir jroning nala
kaya paran si panji
dènnya bôndayuda
mungsuh mring sanêgara
dèn lurugi ing pêpatih
Si Surèngrana
dadya mungsuh sang aji

ingsun iki dadya milu wong druhaka
pangrasane kang ati
kala ingsun dagang
layar anèng lautan
marmane ingsun asugih
barkating nata
ingkang sun pundhi-pundhi

milanipun ingsun sugih mas salaka
tan lyan barkat narpati
sun suhun ing murda
ya ta Kyai Juragan
nulya api-api sakit
pan arang mangan
puasa pati gêni

arsa pamit yèn waras môngsa mantuka
milane api gêni
antuk pitung dina
wau dènira pasa
Ki Juragan lajêng misi
katur ing panjya
yèn juragan asakit

Ki Juragan Bali kinèn mantuk sigra
marang nagri Garêsik
binotong kewala
wêlingira apanjya
hèh poma Juragan Bali
yèn sira waras
nuli balia maning

tan winarna ing marga Kyai Juragan
sampun prapta Garêsik
nulya mangan sêga
sakite wus waluya
ya ta gêntia winarni
Ki Cakrajaya
prapta ing Surawèsthi

lan Kumêndur Gobyo wau rowangira
samya jujug ing luji
ya ta kacarita
loji ing Surabaya
Kumpêni kang jaga kêdhik
mung kawan dasa
sami angati-ati

pan mèh bêdhah rinurah wong Surabaya
nulya Rêkyana Patih
Cakrajaya prapta
myang sagunging punggawa
wus pêpak nèng Surawèsthi
sawadyanira
tuwin sagung Kumpêni

Ki Tumênggung Kartanagara wus prapta
nagari Surawèsthi
baris kidul kitha
aran desa Sapanjang
sumêdya ngaturitulis
marang sang nata
miwah rêkyana patih

Cakrajaya pan samya ngaturi sêrat
marang sri narapati
duta lumaksana
wus praptèng Kartasura
sêrat katur ing narpati
wus tinupiksa
bêbukaning kang tulis

suratira Kiyai Kartanagara
pinariksa mring aji
kacaryan sang nata
andangu marang duta
sapa kang anulis iki
duta tur sêmbah
pukulun kang anulis

abdi dalêm awasta pun Saratuna
sutane Saradèwi
lingira sang nata
warahên gustinira
carike ngong pundhut mangkin
dèn ulihêna
maring Kartasurèki

kang caraka kêkalih sampun tinulak
wus binêktanan tulis
duta kalih mêsat
ya ta kang kawarnaa
kang baris ing Surawèsthi
ayun-ayunan
pan sami abêbiting

sêkathahe punggawa ing Kartasura
tuwin bala Kumpêni
kalangkung prayitna
mariyême tinata
tanapi wong Surawèsthi
prayitnèng baya
tan ana sêdya urip

kawarnaa kang para dewa têtiga
kang anèng ing Garêsik
susah manahira
sira Dewa Kaloran
sadhatênge lajêng sakit
nulya angundang
marang Juragan Bali

Ki Juragan Bali sampun praptèng ngarsa
Dewa Kaloran angling
hèh Kyai Juragan
manira atêtanya
apa wartane ing mangkin
ing pabarisan
pan sira lagi prapti

Ki Juragan Bali alon saurira
inggih mangke pun panji
anèng Paronggahan
mungsuhe kathah prapta
myang kang dhatêng Surawèsthi
pêpatih nata
Cakrajaya namèki

para dewa anjêtung tan ana ngucap
myarsa ingkang pawarti
nênggih Ki Juragan
angling Dewa Kaloran
marmane manira prapti
ing tanah Jawa
sagupe si apanji

pakonira Susunan Pakubuwana
mêngko patihe prapti
yèn pakonanea
môngsa dilurugana
pêpatihe sri bupati
hèh ya Juragan
manira mangke mulih

Ki Juragan Bali alon wuwusira
yèn dika arsa mulih
mring Nungsakambangan
manira angsung wikan
dhumatêng rêkyana patih
pamrih kawula
dika angsala margi

yèn Ki Patih Cakrajaya botên suka
dika angsala margi
pan nagri Mandura
Sumênêp Pamêkasan
kaparentah mring ki patih
nênggih andika
tumut dhatêng pun panji

yêkti dika amêngsah wong sanagara
pun Surèngrana Panji
duraka ing nata
angling Dewa Kaloran
sakarêpmu ingsun iki
Kyai Juragan
Bali utusan aglis

tur uninga mring Apatih Cakrajaya
punang utusan prapti
nagri Surabaya
tundhuk lawan apatya
kang caraka atur tulis
gya tinupiksa
dhatêng rêkyana patih

Ki Apatih Cakrajaya langkung trustha
myarsa ungêling tulis
tinulak kang duta
sarta Kyai Juragan
tinimbalan mring ki patih
sarta ngatêrna
sagung para dewèki

duta prapta Ki Juragan langkung suka
sagung para dewèki
sigra kinèn budhal
miwah Kyai Juragan
angatêrakên ing margi
kang para dewa
ing Pêlasa wus prapti

paradewa sampun lajêng lampahira
sira Juragan Bali
dhatêng Surapringga
sami ungkur-ungkuran
Ki Juragan aglis prapti
ing Surabaya
seba marang ki patih

Ki Apatih Cakrajaya suka ing tyas
dènira aningali
maring Ki Juragan
dene gagah prakosa
dêdêge agêng ainggil
sugih santana
Ki Juragan tinari

apa wani marang Panji Surèngrana
Ki Juragan tur bêkti
purun anggêcêka
mring Panji Surèngrana
ing pundi gène pinanggih
pun Surèngrana
purun agênti kêris

Ki Apatih Cakrajaya ngandikannya
yayi Tumênggung Têgil
sira nindhihana
marang adhi Juragan
bêkta punggawa kêkalih
Barêbês lawan
yayi ing Lèpèntangi

Ki Tumênggung Têgal ature sandika
sigra mangkat tumuli
lawan Ki Juragan
datan kawarnèng marga
wus prapta nagri Garêsik
lajêng umangsah
mring Lamongan nagari

Panji Surèngrana mangkya lagya prapta
sawadyanya umiring
saking Paronggahan
sapraptane Lamongan
nulya Ki Juragan prapti
sawadyanira
lawan Têmênggung Têgil

dyan ginêcêk wau nagari Lamongan
rame campuh ing jurit
sira Ki Juragan
mudhun saking turôngga
saha bala ngamuk ngungkih
lir singa lodra
kang tinarajang gusis

wus kalindhih yudane Panji Lamongan
balane akèh mati
kèngsêr saking kitha
lumayu dhatêng wana
kulawargane angiring
Panji Lamongan
balane akèh mati

Ki Tumênggung Surawijaya ing Jipang
saking kilèn nangkêbi
ki rôngga ing Tuban
saking êlor narajang
Panji Lamongan tan gingsir
mêmpên nèng wana
datan kêna pinurih

sami mênggah sagunge para punggawa
sigra mundur tumuli
Ki Tumênggung Têgal
miwah Kyai Juragan
mundur saking ing Garêsik
sawadyanira
ya ta ingkang winarni

Ki Tumênggung Kartanagara kalawan
Cakrajaya Apatih
pan sami utusan
dhatêng ing Kartasura
sarwi angaturi tulis
myang Sarartuna
ingaturakên aglis

mring sang nata sarta ngaturi uninga
yèn Juragan Garêsik
purun labuh karyan
sira kanjêng sri nata
anulya mangkat tumuli
duta wus prapta
lawan sri narapati

Sarartuna wus katur ngarsèng narendra
langkung suka sang aji
sigra tinimbalan
sira Ki Sarartuna
wus kinarya lurah carik
ngalihkên aran
Carik Braja namèki

sri narendra ngandika dhatêng caraka
warahên si apatih
mêngko Si Juragan
Bali dèn gêmpalan
têlung atus wong Garêsik
sun wèhi aran
Ngabèi Tohjayèki

ponang duta atur sêmbah sigra mentar
tan kawarna ing margi
praptèng Surabaya
atur dhatêng ki patya
yèn katarima turnèki
Dyan Cakrajaya
langkung trustha ing galih

Ki Juragan nuli wau tinimbalan
dhatêng ing Surawèsthi
tumênggung ing Têgal
Kyai Kartanagara
Garêsik nênggih kang kari
kinèn jagia
nênggih nagri Garêsik

Ki Tumênggung Têgal prapta Surabaya
lawan Juragan Bali
sampun ingaranan
Angabèi Tohjaya
kalangkung suka ing ati
kang kawarnaa
Panji Kartayudèki

arinipun Ki Arya Jayapuspita
ing mangkya lagya prapti
saking nagri Daha
datan malêbèng kitha
angrêriwuk anèng jawi
kèhe kang wadya
rongèwu winitawis

bala Kartasura kang baris Sapanjang
nênggih kang dèn setani
wong Kartanagaran
tan bisa golèk pangan
yèn sampun akanthi biting
watawis rusak
wadya ing Kartawani

ngiwat-ngiwut sira Panji Kartayuda
pinara pat kang baris
bêdhug têlu prapta
ngamuk sawadyanira
bakda subuh andhatêngi
angamuk rampak
enjing asar pan prapti

sêdhih kingkin kang baris anèng Sapanjang
tan ana kang binukti
Panji Kartayuda
ingkang ngadhangi marga
ya ta gênti kang winarni
Ki Cakrajaya
apirêmbagan sami

lan Kumêndur Gobyo wau rowangira
angling rêkyana patih
kumêndur anêdha
mangsahing adilaga
punapa kang dèn antèni
pan sampun lama
nèng nagri Surawèsthi

ling Kumêndur Gobyo lah ki patih nêdha
sigra rêkyana patih
undhang kang punggawa
sami kinèn siyaga
sakapraboning ajurit
sagung dipatya
nêmbang têngara atri

nulya mêdal wau saking pabitingan
wong alit samya kardi
têtingkês lan jagang
ingkang lumampah ngarsa
dene tatane kang baris
Kumpêni ngarsa
dadya dhadhaning jurit

tuwin wadya Makasar Bugis Sêmbawa
tan têbih lan Walandi
kang dadya pangawat
Dipati Jayaningrat
anindhihi wong pasisir
ingkang pangawat
ingkang pangiwa kering

ingkang têngên kang dadi pangawat kanan
kang minôngka têtindhih
Kyai Adipatya
Citrasoma Japara
Ki Citrajaya Apatih
pan anèng têngah
tunggil lawan Kumpêni

kadya mêndhung barise rêkyana patya
amor baris Kumpêni
tan kêna winilang
sakèh papan kèbêgan
tanapi bala pasisir
tan kêna ngetang
tinon lir gunung gêni

wadya bala apan sampun asiyaga
ingkang nindhihi baris
apan arinira
Arya Jayapuspita
warnane anom apêkik
pan sanès biyang
lan Jayapuspitèki

kêkasihe gêntèni swargi kang raka
ran Jangrana Ngabèi
kang minôngka dhadha
para kaum sadaya
pan samya rasukan putih
para ngulama
pitung atus kèhnèki

para kêtip tinon lir kultul sarawa
sarwi anyothe cundrik
pan angagêm watang
tan kêna kawoworan
sira ki pangulu kakim
ingkang minôngka
têtindhihe pra cantrik

pan pangulu Tambakaji sisihira
sagung kang para santri
mantri Surabaya
kang minôngka pangawat
dene Kyai Adipati
Jayapuspita
munggèng wuri atêbih

sampun budhal saking salêbêting kitha
rêbut papaning jurit
sungsun ing Kapasan
wau dènira mapan
Kumêndur Gobyo glis prapti
sawadyanira
myang punggawa pasisir

sigra campuh wau dènira ayuda
Kumpêni ambêdhili
kaum Surabaya
sami mêndhak sadaya
anèng ara-ara sami
Kumpêni sigra
wanti-wanti bêdhili

sampun pêtêng samadyaning adilaga
dening kukusing bêdhil
kaum Surabaya
sarêng pangamukira
sigra Ki Pangulu Kakim
ngamuk manêngah
lawan Ki Tambakaji

ki pangulu kalih tandange lir yaksa
galak amôngsa daging
kukusing sundawa
sinusupan kewala
campuh caruk ingkang jurit
rukêt kang yuda
kapanggih padha wani

Ki Ngabe Jangrana sigra angatag
marang ing para mantri
Dêmang Wirasraya
lan Gongganglawe sira
Dêmang Ngêbêban tan kari
lan Singarana
myang Si Singalagèki

Sêcapura lawan sira Sindubaya
sami andêl ing jurit
samana anulya
sami kinèn gitika
lawan kaponakanèki
Jaka Tangkêban
anênggih kang wêwangi

têtilare Ki AdipatiJangrana
warnanira apêkik
nanging maksih bocah
sira Jaka Tangkêban
kinarya têtindhih mantri
sigra umangsah
nêmpuh pêngawat kering

sarêng ngamuk para mantri Surabaya
tandangira ngajrihira
Ngabèi Jangrana
sigra wau umangsah
dèn iring wong talangpati
pangawat kanan
sanjata sarêng muni

ramening prang tibane mimis lir udan
gumêr sambating kanin
lan putunge watang
papan pating garopatan
suwèking bandera asri
miwah daludag
lêlayu kang nglimputi

ing paprangan pêtêng dhêdhêt lêlimêngan
riwut lir têngah wêngi
kaum Surabaya
sura pangamukira
anêmpuh bala Kumpêni
ulêng-ulêngan
Wêlonda datan gingsir

para kêtip tandangira kadi yêksa
watang wus tanpa kardi
ngamuk lan curiga
sami kuthah rudira
kaum sami baju putih
kadi sangkêlat
kaabang lamun kaèksi

wadya Bugis Makasar samya umangsah
tulung marang Kumpêni
kaum Surabaya
liwung pangamukira
wong Bugis tinêmpuh wani
ramening yuda
kêris caruk lan cundrik

ting barêkuh swarane kang bôndayuda
pêdhang-pinêdhang gênti
kêtib Surabaya
tandangira lir yaksa
sèwu sêdhêng môngsa daging
numbak anigas
anuduk angakahi

wadya Bugis Makasar gêmpung suh sirna
tuwin bala Kumpêni
tumpês sabrêgada
wangke lir wêwukiran
ing paprangan banjir gêtih
sarah kumbala
endhe lir prau kunthing

kang turôngga lir sela agêng nglêgarang
dhadhap tamèng lan tamsir
tinon kadi mina
angambang ing samodra
amor lindhu andhatêngi
angrèn prabata
megung lir ruging ardi

kang akasa kêlap-kêlap kadi bêlah
liwêran kilat thathit
lintang sumamburat
tinon kadi kiyamat
bala Kumpêni sirnanting
sisaning pêjah
lumayu ngungsi biting

kang pangawat kiwa ingkang tinarajang
mring Mantri Surawèsthi
tandange lir buta
sira Jaka Tangkêban
ingkang kinarya têtindhih
kuwêl kewala
mungsuh bala pasisir

sira Jaka Tangkêban angamuk ngampak
kang tinarajang isis
Dipati Janingrat
sumyur sabalanira
dèn amuk ing para mantri
wong Pakalongan
samya lumayu wingwrin

ya ta wau Apanji Wiranagara
wadyabala ing Têgil
datan antuk papan
gêgêr madyèng palagan
tinarajang ngarsèng wuri
myang kering kanan
wadyabala ing Têgil

samya dheprok tan ana ingkang lumajar
kawratan sihing gusti
wadyèng Surabaya
asru panêmpuhira
wong ing Têgal dèn bêdhili
tur tinowokan
pinasêr cèkèl biring

kacarita Tumênggung Wiranagara
darbe ari satunggil
aran Ônggrayuda
nangis nungkêmi pada
tuwin ingkang para mantri
samya karuna
ature mêlas-asih

dhuh gustiku Dipati Wiranagara
lumayua tumuli
rêbuta Kuripan
ngungsia pabitingan
patine kula andhêmi
anggèr paduka
tulusa mukti sari

sira Panji Wiranagara ing Têgal
amicara ing galih
nadyan lumayua
môngsa wurunga pêjah
mendah ucape ing bumi
ingsun lumajar
benjang nak putu mami

sri narendra tan arsa ngawulakêna
utamaning bupati
dhatêng adilaga
angling Wiranagara
kèh sakèhe sanak mami
ngong milya pêjah
mring sira ambelani

wadyabala ing Têgal kakehan lawan
kiwul-kiwul tan palih
mantri Surabaya
langkung sudirèng rana
lagya winongwong Hyang Widdhi
jinajayèng prang
marma tan olih tandhing

ki tumênggung ing Têgal lir Partatmaja
duk rinêbut ing jurit
mring sata Korawa
ingkang para santana
kathahira kawan dèsi
tumpês sadaya
siji tan ana kari

kang abêkta bawat lante lan kandhaga
pêjah ngarsaning gusti
sira Sang Apanjya
Wiranagara Têgal
jajanira kêrêp kanin
bating baluncar
niba nulya ngêmasi

marang gone kalih atus ingkang pêjah
parêka lawan gusti
wadya Surabaya
samya angêmu waspa
miyat kunarpanya Panji
Wiranagara
bagus lêgawèng pati

kawarnaa Ki Tumênggung Cakrajaya
mundur saking ajurit
Kumpeni kèh rusak
kumêndur ing Samarang
tan pisah lawan ki patih
sabalanira
angungsi marang biting

kang pangawat têngên wus sumyur sadaya
datan amôngga pulih
akèh kang palastra
kang gêbyur ing jro toya
lan Ki Tohjaya Ngabèi
tumut mêngawat
kanan sarowangnèki

sêdyanira Kyai Ngabèi Tohjaya
sêdya nanggulang jurit
pan kèlês ing wadya
ingkang sami lumajar
dadya akiwul tan polih
wêkasan misah
wêkasan turut kali

wus lumêbêt marang jroning pabitingan
panggih lawan ki patih
sami ngungunira
ature Ki Tohjaya
kiyai dika tangguhi
sampun lumajar
darapon tiyang alit

wontêna pangusènira kang lumajar
tuwin bala Kumpêni
sasisaning pêjah
dene jasat kawula
paduka damêl pangarsi
Ki Cakrajaya
langkung trustha kang galih

amiyarsa ature Kyai Tohjaya
nulya bala pasisir
kang sami lumajar
wus sami tinimbalan
kacarita kyai patih
adarbe wadya
kathahe wolung dèsi

lagya nêdhêng warnane samya taruna
rinayat tur ginalih
nênggih ingaranan
têtiyang trunasura
sami akulambi kuning
asikêp watang
mamanji ninggring jinggring

dene wadya kapatihan ingkang kathah
anèng pangawat kering
myang pangawat kanan
Kiyai Sutayuda
ingkang minôngka têtindhih
lan Ekatruna
sami angrêksa biting

munggèng kering Ki Ngabèi Sutayuda
têngên Ekatrunèki
wadya Surabaya
wau anulya prapta
kang ngilut dhatêng ki patih
umyang kang surak
umung kêndhang gong bèri

kalaganjur tinêmbang munya angangkang
barung lan carabali
wadya Kartasura
angrês ing manahira
miyarsa gamêlan muni
wong Surabaya
alok sarwi ambêdhil

nulya ngrangsang bitinge Ki Cakrajaya
sigra campuh kang jurit
tiyang trunasura
tinêmpuh barisira
wong trunasura tan gingsir
ramene yuda lir udan sinêmèni

Ki Tohjaya pangamuke kadya yêksa
nèng ngarsane ki patih
bala Surabaya
kang tinarajang bubar
sira Cakrajaya Patih
angagêm rotan
nindhihi anèng wuri

samangsane mêngkab bala trunasura
ki patih anudingi
rotan sarya mojar
hèh bocah trunasura
padhaa balia maning
ayya lumajar
ingsun anjaluk kardi

marang sira sapisan iki kewala
wong trunasura bali
sabên arsa mênggak
Dipati Cakrajaya
kadya mêngkana dènnya ngling
wong trunasura
dadya kukuh ing jurit

pra punggawa pasisir mawur sadaya
samya ngungsi ki patih
bala Surabaya
asru pambujungira
kang kacandhak dèn tumbaki
wong pangasalan
kathah longe kang mati

Ki Tumênggung Puspanagara ing Batang
maksih kathah kang ngiring
lumayu lon-lonan
angungsi ki apatya
sarêng cêlak lan ki patih
wong trunasura
wau ingkang nulungi

sampun kumpul lan ki patih Cakrajaya
wus binubuhan biting
Kyai Citrasoma
myang Dipati Janingrat
anunggal dadi sawiji
wong Surabaya
kang bujung samya prapti

anêrajang bitinge Ki Ekatruna
sampun campuh ing jurit
Kyai Ekatruna
rame dènira yuda
anênggih katiban mimis
jajanya bêngkah
niba nulya ngêmasi

kancanipun pan sami mawur sadaya
bala ing Surawèsthi
tandange lir buta
minggah mring pabitingan
ki patih angatag aglis
wong truna sura
kang kinèn anulungi

myang Kumpêni samya guntur ing sanjata
nanging kasaput wêngi
mantri Surabaya
mundur sarwi ambêkta
kunarpanira Apanji
Wiranagara
sawadyane kang mati

karsanira pinêtak ing Surabaya
sasanake kang lalis
ayya kênthang-kênthang
binêkta mring jro kitha
Ki Arjapuspitèki
mundur mring kitha
kang wadya samya ngiring

praptèng jawi sigra anabuh gamêlan
monggang pinirsa asri
bala Kartasura
angrês sêngkalanira
lar dadi bocahing bumi
kang kawuwusa
arsa nukup ing jurit

Surèngrana wus budhal sing wana Jipang
arsa nukup ing jurit
bala Kartasura
kang abaris Sapanjang
lampahira sampun prapti
ing Surabaya
sabalanya umiring

kawarnaa Tumênggung Surawijaya
sampun miyarsa warti
lamun Surèngrana
bodhol saking ing wana
sigra nusul sawadyèki
praptèng Sapajang
masanggrahan tumuli

bala Kartasura asrêp manahira
ingkang samya abaris
anèng ing Sapajang
watawis tigang dina
wong Surabaya dhatêngi
rame kang yuda
wanci ing madya ratri

Rônggalawe saking lor dènnya narajang
Surèngrana Apanji
nêmpuh saking wetan
Apanji Kartayuda
saking kidul andhatêngi
wong Kartasura
lir gabah dèn intêri

Ki Tumênggung Surawijaya ing Jipang
sura pêngkuh ing jurit
wadyabala Jipang
nênggih karoban lawan
ingurugan dhusun lêmbing
pasir myang panah
binendrongan ing bêdhil

wadya Jipang akathah ingkang palastra
wong Bali samya gusis
Ki Surawijaya
datan arsa mundura
binendrongan dening bêdhil
nanging tan pasah
ingurugan jêmparing

maksih gêgêr Tumênggung Surawijaya
sigra dipun pasiri
kêna jajanira
apan bucêg satuma
ingusap karaos sakit
kang kawarnaa
Kyai Kartanagari

karsanira atêtulung ing ayuda
sampun dipun ajangi
mring wong Surabaya
datan pantuk tulunga
dènnya jurit têngah wêngi
kongsi raina
sampun pisah kang jurit

pêndhak sore Tumênggung Surawijaya
kacarita ngêmasi
bala Kartasura
angrês ing manahira
têngah dalu bubar sami
akuthetheran
kathah kantun nèng margi

nênggih mêdal ing Garêsik lampahira
lajêng ngilèn lumaris
bala Kartasura
mêdal nagri Sêmarang
pan Surèngrana Apanji
bali Nglamongan
dènira anututi

ênêngêna sira Panji Surèngrana
gantya ingkang winarni
Sang Amral Baritman
wus praptèng Surabaya
angirit bala Kumpêni
kalih bragada
apan sampun apanggih

lan Kumêndur lan Apatih Cakrajaya
Kumêndur sigra warti
yèn asor kang yuda
Kumpêni kathah pêjah
Amral langkung banting topi
kêlangkung duka
ngambil sêmprong tumuli

wus sinêmprong nagari ing Surabaya
amral ebat ningali
agoyang kêpala
amundhut pari sigra
gêgantung munggèng ing ngarsi
Amral Baritman
kacatur arang bukti

karsanira amangan nisil kewala
miwah yèn arsa guling
dènnya sare sungsang
wus angsal tigang dina
angucap mring ki apatih
Ki Cakrajaya
nagari Surawèsthi

langkung awrat inggih pangraos kawula
lami kula dèn jurit
nagari ing sabrang
akathah ingkang pêjah
dhatêng kawula ing nguni
angraos wêgah
gèn kawula ajurit

nanging mangke nagari ing Surabaya
kula ebat ningali
yèn tan nglampahana
ayahaning narendra
sayêkti kawula bali
botên kaduga
bêdhah ing Surawèsthi

nanging mangke ki patih atur kawula
sampun alit kang ati
inggih pintên bara
wontên pasihaning hyang
sarta barkating narparti
ing Surabaya
bêdhaha dening mami

Ki Apatih Cakrajaya pirêmbagan
lan punggawa pasisir
prakawis ing tingkah
rencang ngulati pangan
ature para bupati
ingkang prayoga
pun adhi Tohjayèki

kang dadosa têtindhihing wadyabala
ngulari bêras pari
Kyai Cakrajaya
mèsêm alon lingira
emane tan duwe kanthi
adhi Tohjaya
duwea kanthi siji

yêkti dadi dandanan luwih prayoga
kang padha lan si adhi
Kyai Citrasoma
matur dhatêng apatya
pun Arya Kudus anênggih
adarbe wôngsa
Sirnayuda namèki

Panêmbahan Makaol kang darbe têdhak
purunipun nglangkungi
yèn mirsa sanjata
kêdah ngamuk kewala
tan beda lawan pun adhi
pun sirna yuda
nulya dipun timbali

apan dadya kanthine Kyai Tohjaya
kinarya senapati
ing wadya kang nglarag
sakèh wong Kartasura
sampun angsal bêras pari
kang kawarnaa
Pangeran Mandurèki

tinimbalan marang nagri Surabaya
marang rêkyana patih
nanging ing Mandura
lagya amanggih karya
aprang lan mantunirèki
Arya Dikara
Pamêkasan nagari

marganiragarwane Arya Dikara
purik dipun kukuhi
marang ingkang rama
Pangeran Cakraningrat
pan sampun dadi kang jurit
êlong linongan
wong Mandura kalindhih

dening bala Mêkasan wadya Mandura
akathah ingkang balik
marang Radèn Arya
Dikara duk samana
pangran kewran ingkang galih
dyan arinira
kinarya senapati

Radèn Suradiningrat kinèn mangguta
ngirit sagung prajurit
budhal saking kitha
sapraptanirèng rana
Pangeran Malik ing kapti
supe ing kadang
dènira rêbat singgih

kait lawan Jangkewuh mantri panuwa
sigra utusan aglis
marang Surabaya
katur wêwadulira
yèn kang raka tuhu balik
duta wus prapta
katur kiyai patih

sampun têlas ing purwa têkèng wêkasan
Suradiningrat nênggih
lamun ingkang raka
mangkya sêdya abôngga
kait lan wong Surawèsthi
yèn wontên karsa
kawula kang nanggupi

angrêmêta ingsun kakang Cakraningrat
dening salahing gusti
pan inggih kawula
Malang datan ginêga
kathah wêwadule tuni
marang apatya
tuwin marang Kumpêni

langkung suka Ki Apatih Cakrajaya
Amral suka tan sipi
sampun aputusan
marang parau kapal
Kapitan Kartas kang nami
kinèn jathoka
muara Mandorèki

lawan wadya ing Sumênêp pinrentahan
milya radèn ajurit
duta wus tinulak
prapta nagri Mandura
katur sasolah ing nguni
Suradiningrat
langkung trustha ing galih

kunêng Pangran Cakraningrat winursita
sampun ngaturan uning
lamun arinira
sêdya mungsuh ing raka
langkung wagugên ing galih
sigra utusan
marang nagari Bali

minta tulung dènira mungsuh rinira
wau ingkang winarni
Dyan Suradiningrat
barise wus angrêda
wadya Sumênêp wus nunggil
myang Pamêkasan
pun nunggal ingkang baris

miwah bala Mandura sumuyut samya
pangran kesisan dasih
bubar barisira
arsa marêki kitha
sumahab bala lumaris
ingkang pangarsa
kitha sampun rinakit

 wus kinêpung Sang Dipati Cakraningrat
mêmpên nèng dalêm puri
prajurit kang têngga
nêmatus winitara
ing sabên dina kèh mijil
nusul mring Radyan
Suradiningrat sami

dadya kewran sang Dipati Cakraningrat
tinilar ingkang baris
dadya mupus ing tyas
pan arsa angungsia
pangeran marang Kumpêni
kang anèng kapal
miwah mring ki apatih

wus siyaga lan sagarwa putranira
nêdya numpak jêladri
wau balanira
Radèn Suradiningrat
saking jawi ambêdhili
dadya pangeran
gugup budhal tumuli

apan sampun andhingini lampahira
mring Kumpêni wèh paksi
ingkang anèng kapal
sira Kapitan Kartas
kalangkung suka ing galih
iya matura
ingsun ingkang nulungi

pan Kumpêni besuk ingkang angulihna
marang Mandura iki
miwah ki apatya
rêmbuge wus anèng wang
pan ingsun kinèn ngaturi
mring Surabaya
duta tinulak aglis

Sang Dipati Cakraningrat lolosira
mêdal butulan wuri
kapêthuk utusan
lampahe sigra-sigra
sampun prapta ing pasisir
numpak ing palwa
garwa saputranèki

myang kang dasih kang trêsna samya binêkta
numpak ing palwa kunthing
ngunjal marang kapal
pangeran sampun prapta
minggah ing kapal tumuli
Kapitan Kartas
sigra budhal tumuli

wus binêkta pangeran minggah ing kapal
urmatira nglangkungi
sarya munggèng petak
wau kang garwa prapta
kapitan amêthuk malih
nèng jawi petak
kinèn aminggah malih

cinandhak kang asta dènira kapitan
urmat sênjata muni
sarwi nêcêp jôngga
wus tataning Wêlonda
tan abeda jalu èstri
saking gêng urmat
ing sang dyah salah kapti

pan gumêtêr anjrit Radèn Ayu Sampang
kang sinambat ing tangis
amung ingkang raka
pangran kagyat miyarsa
muka bang lir wora-wari
andik kang netra
lathi mawinga wêngis

krodha narik kêris wau ta kapitan
ginoco lambung kering
niba kapisanan
lajêng pangamukira
wadya Kumpêni ngêbyuki
wus pinarbutan
dèn pestul myang kinarbin

pan kasompok Kumpêni samya amêdhang
nanging pangran tan busik
angamuk manêngah
anuduk kang katiban
pêjah tan kongsi ping kalih
myang putranira
milya ngamuk mangungkih

abusêkan gègère sajroning kapal
Kumpêni kèh ngêmasi
myang kang nandhang brôna
tandangira pangeran
lir singa lodra ngajrihi
kuthah rudira
gêmpang wadya Kumpêni

cinarita Kumpêni sakapal têlas
akêdhik ingkang kari
amung gala-gala
kang maksih sami mangsah
sami ngagêm sorot bêdhil
sira pangeran
sayah dèn gêbug bêdhil

lan tinubruk ing kursi pangeran tiba
lênggah dipun popori
myang kang para putra
pêjahe pinoporan
pangeran sampun ngêmasi
murda tinigas
binaktèng Surèngwèsthi

gêmbungira linabuh anèng samodra
Kumpêni ingkang kari
sigra dènnya layar
marang ing Surabaya
wau ta ingkang winarni
Rahadèn Sura-
diningrat sawadyèki

dènnya ngêlut prapta sapinggiring toya
wangsul sawadyanèki
angêbroki kitha
Kumpêni sampun prapta
nagari ing Surawèsthi
sampun apanggya
amral lan radèn patih

katur solahira duk anèng lautan
amral ngungun tan sipi
tuwin ki apatya
langkung pangungunira
dene andêl ing ajurit
Kapitan Kartas
pêjah myang bala ênting

Ki Apatih Cakrajaya wus utusan
dhatêng ing Kartawani
tur uningèng nata
datan kawarnèng marga
prapta Kartasura enjing
punang caraka
cundhuk lawan narpati

sampun katur surat saking ki apatya
kapitèng tyas narpati
langkung ngungunira
punang duta tinulak
kadhahar turing narpati
wus pinatêdhan
angsul-angsul kang tulis

miwah ingkang nuwala Suradiningrat
pinatêdhakkên aglis
duta pinatêdhan
nimbali Radèn Sura-
diningrat mring Surawèsthi
angriga wadya
sakapraboning juri

tan winarna caraka praptèng Madura
pan sampun dèn dhawuhi
wau Radèn Sura-
diningrat sigra-sigra
sakapraboning ajurit
gumrah kang wadya
budhal mring Surawèsthi

sampun prapta Rahadèn Suradiningrat
nagari Surawèsthi
tundhuk lan apatya
miwah Amral Baritman
myang sagung para bupati
pasisir ika
andhèr ngarsaning patih

pinaringkên nuwala maring rahadyan
Suradiningrat nênggih
lamun pinatêdhan
nagari ing Mandura
lawan sinungan wêwangi
gantyani raka
Cakraningrat Dipati

ingèstrenan sagunging para dipatya
miwah amral nêksèni
ing karsa narendra
pan lajêng adhêdharan
myang rêmbag masalah jurit
amral angucap
marang rêkyana patih

ki apatih inggih sumôngga ing karsa
masalah ing ajurit
apan sampun lama
kèndêl tan wontên mangsah
wus sêdhênge manggut jurit
apan kawula
angsal têlik ngajurit

kadi wontên pitulungira Hyang Suksma
ari Salasa enjing
nêdha mangsah yuda
samya ngrabasèng ing prang
ki apatih tan nauri
inggih sakarsa
manira atut wuri

sampun dadya ingkang rêmbag
ingundhangan sakèh bala pasisir
laminya datan winuwus
prapta ari Salasa
enjing nêmbang têngara bêndhe angungkung
ki apatih wus siyaga
sakapraboning ajurit

punggawa pasisir samya
asanega miwah bala Kumpêni
gumrudug swaraning tambur
miwah Amral Baritman
lan apatya samana sampun angumpul
pangawat sampun tinata
kang munggèng ing kanan kering

sira Pangeran Mandura
wus tinuduh dadya pangawat kering
ing Tuban Garsik Sidayu
kang dadya kanthinira
anadene wadya pasisir sadarum
dadya panêngên sadaya
dene kang wadya Kumpêni

tan owah kalawan saban
munggèng dhadha ki patih anèng wuri
budhal kang wadya gumuruh
tingkês janggang nèng ngarsa
sira Amral Baritman lawan Kumêndur
Gobyo anindhihi wadya
gêgaman lir gunung gêni

Dipati Jayapuspita
wus miyarsa mungsuhe andhatêngi
sigraa têngara umyung
gumyah wong Surabaya
pan gumrêgut tandangira dulu mungsuh
wau ta rêkyana patya
kalawan bala Kumpêni

wus acêlak lawan kitha
sampun kèndêl samya anata biting
prasamya amasang ulur
mariyêm wus pinarnah
ing palatar luhur baluwartinipun
wadya pasisir sadaya
prasamya amasang biting

wadya Surabaya miyat
yèn mungsuhe sami angangsêg baris
samya aminggah ing luhur
amasang mriyêmira
nglela kalantaka anakan lan masbun
saksana campuh kang yuda
arame bêdhil-binêdhil

ngagêm sanjata kewala
kang mariyêm anèng ing balowarti
swaranya lir gunung rubuh
surak ambal-ambalan
Ki Dipati Jayapuspita cinatur
minggah dhatêng pêpanggungan
kodhokngorèke tan kari

umung anèng pêpanggungan
amral miyat solahe sang dipati
agoyang kêpalanipun
sigra ingaraharah
kinèn nyipat ing mariyêm panggungipun
sinusulan ing gurnada
nanging tiba nèng atêbih

binendrong panggung ingarah
wadya Surabaya malês ambêdhil
samya kadya gêlap sèwu
kacatur pitung dina
dènira prang mariyêm siyang myang dalu
padhang wismèng Surabaya
ginunturan gutuk api

nanging wadya Surabaya
datan ana miris ingkang ing galih
kang têngga bitinganipun
eca angura-ura
kang anggambang kang ngrêmbab miwah kang nylêmpung
yèn wayah pukul sawêlas
wong wadone samya ngirim

mring lakine kang atêngga
pabitingan Kumpêni aningali
pinasang mariyêmipun
wong wadon gya sinipat
datan kandhêg eca dènnya gendhong sumbul
lumaksèng ing pabitingan
Kumpêni ebat ningali

wadya lit ing Surabaya
kang wong desa sabên dina kèh prapti
miwah ingkang para kaum
sangking ing pagunungan
sêdya milya aprang sabil karsanipun
arsa nauri sihira
ing gusti sang adipati

marma wong desa mangkana
lampahira ki dipatiing nguni
sadaya parentahipun
desa myang pagunungan
ukur bisa sêmbayang ing pêthèk luput
miwah saniskarèng karya
dadya sadesa upami

purun asalat sadaya
kang parentah linuputakên sami
ing karya myang takêr turun
luput pangawang-awang
pinardikakakên wong sadesa iku
tan ana sinungan karya
malah atampi pêparing

amintêr saking jro kitha
mila sakèh suka samya ngêmasi
ing nguni Surabayèku
apan milya bismilah
ukur uwong sami agêgulang ngèlmu
laris ingkang talak binas
miwah patekah ingaji

nahan ganti kawuwusa
Panji Surèngrana nulya aprapti
saking gènira bêbujung
mring wadya Kartasura
dhatêng lajêng Nglamongan laminirèku
sira Panji Surèngrana
praptane karsa manggihi

srayane kang lagya prapta
sangking Nungsakambangan Murah Panji
Balèlèng kêkasihipun
bêkta bala sanambang
mila prapta Surèngrana kang angimpuk
pangêbang kang muni layang
èwêde Surèngranèki

ing nguni Dewa Kaloran
samutunge ing mangke angsal malih
duk samana atatêmu
kalawan Surèngrana
miwah Panji Kartayuda sarêng têmu
anèng desa ing Kapraban
wau dènira manggihi

sinunggyan sinuba-suba
apan arsa binaptèng mring nagari
Jayapuspita tan rujuk
dèrèng eca kang manah
maksih suka angadu prajurit kaum
arsa dèn pitambuhana
owêl ta manawi runtik

marma kalih arinira
samya kinèn manggihi Murah Panji
yèn benjang kasoranipun
karsanya ki dipatya
Murah Panji Bulèlèng kêna dèn adu
suda pangandêling Suksma
supe kodrating Yyang Widdhi

ngandêl sêsamining janma
mila suda yitnane ing ajurit
duk srayane dèrèng rawuh
wisma ing Surabaya
kang katiban gutuk api payonipun
ingkang kêni tan tumama
ing mangkya kathah kabêsmi

kuneng ingkang kawuwusa
sira amral lawan rêkyana patih
kalawan Gobyo Kumêndur
sami apagunêman
tuwin ingkang para bupati sadarum
Kumêndur Gobyo sru ngucap
kadipundi ki apatih

yèn ta agung makètêna
aprang mriyêm tanpa wêkasing jurit
yèn rêmbag nêdha pinanggut
sami aprang adhadha
pintên kèhe obat mimis ingkang dhawuh
yèn manggunga babêdhilan
sawindu pan nora busik

wadya punika akathah
wong Kumpêni miwah wadyèng pasisir
myang wadya Mandura pênuh
kalangane punapa
kyana patih angrojongi mring kumêndur
miwah Sang Amral Baritman
ngundhangi bala Kumpêni

myang Apatih Cakrajaya
pra dipati wus samya dèn undhangi
siyaga arsa umanggut
sampun nêmbang têngara
bêndhe tambur gumêrah wadya gumrêgut
budhal saking pabitingan
kotbuta bala kumpêni

tatane baris tan owah
kadya sabên baris lumakyèng ngarsi
kang dèn kabayani ngayun
umyang kang balakuswa
Ki Dipati Jayapuspita winuwus
miyarsa yèn mêngsah prapta
ing alun-alun abaris

kang dadya pangawat kanan
Ki Ngabèi Jangrana ingkang rayi
ingkang munggèng keringipun
sira Jaka Tangkêban
ki dipati minôngka ing dhadhanipun
gêgaman awarna-warna
tinon lir prawata sari

gamêlanira angangkang
ki dipati adhangkrang dèn payungi
bala Kumpêni wus rawuh
sampun ayun-ayunan
pan agamêng wadya Kumpêni lir mêndhung
sarêng têmpuh ing ayuda
pan sampun bêdhil-binêdhil

kang pangawat sarêng mangsah
wong Kumpêni angêdrèl wanti-wanti
pinirsa lir gêlap sèwu
barung lawan gamêlan
awor suraking bala atri gumuruh
pêtêng madyaning payudan
dening kukus angliputi

sumahab wong Surabaya
kadi mina môngsa sajroning warih
wadya Mandura anêmpuh
myang pasisir sadaya
ramening prang caruk wong kalawan mungsuh
Dipati Jayapuspita
angabani wong pasisir

ambyuk mangamuk manêngah
tingkês janggang sampun dèn obrak-abrik
miwah kang prajurit kaum
pangamuke lir yaksa
ingurugan jêmparing pasêr myang busur
susub kukusing sundawa
wadya Kumpêni kèh mati

Kumêndur Gobyo umiyat
yèn Kumpêni akathah ingkang mati
abanting topiyonipun
sigra ngrêgakên bala
miwah Amral Baritman sarêng umanggut
Kapitan Krêbun lan Lutnan
Pandêr Lènglèng angawaki

myang upêsir sarêng mangsah
Minangkabo Ambon Makasar Bugis
sarêng dènira mangamuk
miwah bala Mandura
pra dipati pasisir ngrêgakên wadu
sakarine ingkang pêjah
Kumpêni mangamuk ngungkih

tan kewran wong Surabaya
pangamuke lir buta môngsa daging
para mantri sarêng ambyuk
payudan tanpa rungyan
samya kuthah ludira sariranipun
anumbak-numbak anigas
gumêr sambate wong kanin

tibane mimis lir udan
tigas ingkang gêgaman ting carêngkling
sêbrak suwèking lêlayu
rêkataking daludag
gêbyog-ginêbyog lêlayu umbul-umbul
saking ramening ayuda
kang sura aganti kêris

sawênèh dugang-dinugang
kuwêl ingkang yuda bithi binithik
arame gêbug-ginêbug
sanjata tanpa karya
tanpa wilang kang mati sungsun atimbun
lêbu malêdug siniram
ing ludira kadi tasik

kadi bêlah kang akasa
kêlap-kêlap pratiwi gonjang-ganjing
surêm kang surya sumêmbur
ginggang Sang Ôntaboga
lindhu awor prakêmpa kang parbata rug
ing payudan lir kiyamat
kocak ingkang jalanidhi

sadina dènira yuda
akèh wadyaingkang singunên sami
ngêmasi ambuning marus
ing ludirèng kunarpa
pirang-pirang pandêlêng palagan pênuh
watang putung kadya sarah
kumbala lir lumut kèli

Kumpêni kalih brêgada
ingkang tumpês kajawi Ambon Bugis
Makasar Bali myang Butun
tumpês tanpa wilangan
Lutnan Pandêr Lèlèng punika kasambut
tumpês sakumpêninira
Kapitan Krêbun ngêmasi

Lutnan Pabadhêm palastra
miwah wadya Surabaya kèh mati
sapih kang yuda kasaput
ing dalu kawarnaa
Ki Dipati Jayapuspita ajumbul
lan sagung prajuritira
lèngsèr mring sawetan kali

baris ing kori sayatra
kithanira pan sampun dèn êbroki
dene sira Ki Tumênggung
Cakrajaya lan amral
duk samana prapta Kumpêni kang bantu
saking nagari Jakarta
kalih bragada kang prapti

pangiride Mayor Kustap
lan Kapitan Pardèmês Luknang Jakim
katri prajurit linuhung
wus panggih lawan amral
pan Kumêndur Gobyo langkung sukanipun
Kumpêni bantune prapta
panggih lawan ki apatih

ing dalu kang kawuwusa
pagunêman sagung parabupati
kalawan para tumênggung
miwah Amral Baritman
myang Kumêndur Gobyo asru dènnya muwus
hèh ki patih paran karsa
punapa kèndêl ing jurit

ki apatih alon mojar
karsaningsun ing yuda sun kèndêli
angasokakên ing batur
sigra Pangran Mandura
asru matur marang sira ki tumênggung
yèn suwawi lawan karsa
lêhêng pinagut ing jurit

mupung dèrèng kêmbul lawan
kadangipun Surèngrana Apanji
myang Panji Kartayudèku
ing mangke lagya mangsah
inggih anèng ing Kapraban barisipun
amanggihi kancanira
pun Bulèlèng Murah Panji

yèn punika anunggêla
yêkti awrat pinanggut ing ajurit
inggih ta sadayanipun
salah siji rêbaha
dyan Kumêndur Gobyo nèmpèl wêntisipun
giyak sarwi latah-latah
itu bêtul lêbih baik

Kumêndur Gobyo punika
cinarita akêras tur bangbang pring
marmanira paksa manggut
saking tan bisa mulat
ing rusake Kumpêni kang manggut pupuh
sêdya angamuk kewala
apêpulih ing ajurit

rêmbag sagunging dipatya
ki apatih lan amral anuruti
datan kawarna ing dalu
enjing nêmbang têngara
gubar bèri gumrudug swaraning tambur
gumyuh ingkang balakuswa
sami samaktèng ajurit

budhal sagunging gêgaman
wus tinata pangawat kanan kering
ingkang munggèng têngênipun
pangeran ing Mandura
atimbangan wadyèng pasisir sadarum
gêgaman tanpa wilangan
kadya tasik tanpa têpi

ya ta wau kawuwusa
Ki Dipati Jayapuspita myarsi
kalamun mungsuh umanggut
sigra nêmbang têngara
wus siyaga wadyabala Surèngkewuh
gêgaman lir ardi puspa
myang pangawat kanan kering

sira Ngabèi Jangrana
munggèng kanan Jaka Tangkêban kering
myang para mantri sadarum
gêgaman sigra budhal
pan amêthuk kilèn lèpèn prênahipun
Dipati Jayapuspita
ginarbêg ing pra parajurit

wong dulangmangap sanambang
datan pisah lawan sang adipati
wadya talangpati sèwu
pinangku munggèng ngarsa
para mantri anèng pangawat tinuduh
kang gêgaman sampun prapta
tata sakilèning kali

wadya Kumpêni wus prapta
ki apatih lawan bala pasisir
pan sarêng dulu-dinulu
lajêng campuh ing yuda
swaraning kang sanjata lir gunung rubuh
pêtêng kukusing sandawa
apan kadi têngah wêngi

tandange wong Surabaya
pan anusub anèng kukusing bêdhil
wong talangpati gumrêgut
manêngah ngamuk rampak
kang ing dhadha wadya Kumpêni tinêmpuh
akuwêl ulêng-ulêngan
wong Surabaya mangungkih

Kumpêni pangêdrèlira
datan anggob dening kukusing bêdhil
bala Mandura manêmpuh
surak kadya ampuhan
tuwin wadya pasisir sarêng anêmpuh
Dipati Jayapuspita
asuwarèng marang dasih

lah payo wong Surabaya
dulangmangab miwah wong talangpati
mêrêma bae sirèku
aja anyipta gêsang
apan iki patukuning swarga luhung
prajurit ing Surabaya
pangamuke mobat-mabit

kang katrajang lir sagêmpang
wong Kumpêni akathah ingkang mati
ing wuri mangsah akiwul
Mayor Kustab kalawan
Kapitan Pardèmês pan sarêng umanggut
Kumêndur Gobyo manêngah
ngamuk tandange lir bêlis

siramral ngimpuni wuntat
lan Kapitan Konar lan Lunang Jakim
wadya Kumpêni anggargut
sura mangangah-angah
wadya Surabaya pangamuke liwung
sanjata datanpa karya
akuwêl pan silih-ungkih

Ki Tumênggung Cakrajaya
nêrêgakên wadya kang anèng wuri
suraking wadya gumuruh
umyang ponang gamêlan
mimis tiba dinulu pan kadya jawuh
wong Surabaya kèh pêjah
dulangmangab talangpati

nanging dèn idak kewala
wadya dulangmangab kiwul angungkih
Mayor Kustab pan apêngkuh
myang wadyanira samya
kawan dasa kang kinèn anganggêm durbus
kang nêmpuh ngarsaning Kustab
wong Surabaya kèh mati

dadya bênggang sanalika
sinusulan gurnat lan gutuk api
ingkang tinêrajang gêmpur
kunarpa lir babadan
pacing anggulasah wadyèng Surèngkewuh
Dipati Jayapuspita
anglela madyaning jurit

lan sagung pacaranira
bawat lante gêndhaga anèng ngarsi
upêt miwah kang kêkacu
tan owah linggihira
sang dipati eca anggènira udud
ing lantaran dinamonan
upête ing rare alit

Kumêndur Gobyo umiyat
ing solahe wau ki adipati
bramantyanira kalangkung
sarwi nrêgakên bala
binarondong ki dipati asru muwus
iya mara êntèkêna
mimis obatmu wong kapir

kacatur ki adipatya
lan rasukanira pranakan putih
sarwi udhêng gilig wungu
arja anyamping limar
tinon kadi andaka tuhu binagus
Kumpêni pangêdrèlira
tan pêgat awanti-wanti

tan miris Jayapuspita
eca gigit sadak sarwi nudingi
dèn aparêg kumêndurmu
sira Jaka Tangkêban
saking kering awas dènira andulu
yèn kang paman pinarbutan
sigra angingêr turanggi

pangawatira dèn tilar
sira Jaka Tangkêban sru nyamêthi
ing turôngga sigra mamprung
kuda nandêr manêngah
pun mangun-sih rasning kuda janjan biru
kasangsang ing ganjur atab
binendrongan dening bêdhil

turônggatan patuk nêngah
katadhahan ing mungsuh kanan kering
Jaka Tangkêban angamuk
watangira ingikal
kinêmbulan ing prajurit ngarsa pungkur
kasan tinumbak kang kêna
ing kering kèh angêmasi

ngarsa mawur tinarajang
wusirasub miwah ing kanan kering
tan kewran pangamukipun
sira Jaka Tangkêban
kudanira katiban mimis wus lampus
niba Ki Jaka lumumpat
lawung katut ing turanggi

putung dyan narik curiga
sira Jaka mangamuk karo kêris
lir andaka tandangipun
ri sêdhêng atan brana
para mantri ing Surabaya andulu
manêngah samya kotbuta
kang katrajang sami ngisil

Jaka Tangkêban wus prapta
ing ngarsaning wau sang adipati
nangis anungkêmi suku
ngandika sang dipatya
lah asoa kulup aja paksa ngamuk
dyan mangsah kang anglut prapta
sangking kering angêbyuki

sira Ngabèi Jangrana
munggèng kanan rame gènira jurit
nanging karoban ing mungsuh
binendrong kering kanan
ingurugan sanjata myang pasêr busur
sira Ngabèi Jangrana
jajanira akrêp kanin

pan ing jawi datan pasah
ing jro rêmpu Ki Ngabèi ngêmasi
wadya Surabaya dulu
sakarine kang pêjah
samya ngamuk lir danawa tandangipun
wong Kumpêni samya tadhah
arame asilih-ungkih

akuwêl dènira yuda
ki dipati sampun ngaturan uning
lamun kang rayi kasambut
Ngabèi Jayèngrana
nyandhak watang Jayapuspita umanggut
lawan wadya dulangmangap
Jaka Tangkêban tan kari

para mantri Surabaya
miyat lamun ki dipati ngawaki
sarêng karuna umatur
dhuh gusti sang dipatya
sampun tuwan age angawaki pupuh
yèn kawula dèrèng pêjah
eca anjênêngi wuri

pan wadya maksih akathah
atanapi têtiyang talangpati
miwah kang prajurit kaum
inggih maksih sudira
dene rayi paduka ingkang kasambut
pun Ngabèi Jayèngrana
kawula ingkang pêpulih

Jayapuspita lingira
payo barêng pêpulih lawan mami
tan ana wêkasanipun
nadyan silih matia
sarêng lawan para mantri-mantriningsun
sadina iki wak ingwang
kêdah têmên angêmasi

nadyan dèn pêpalangana
ora kêna ingsun sadina iki
wus sêdhênge payo ngamuk
para mantri karuna
sarêng mangsah Jaka Tangkêban nèng ngayun
anggargut wong dulangmangab
ketbuta wong talangpati

mangsah dharat ki dipatya
kalaganjur lan monggang sarêng muni
kang pangawat sampun ngumpul
nunggil sang adipatya
surak umyang para mantri sarêng ambyuk
talangpati dulangmangab
Kumpêni sarêng nadhahi

kumêndur amral umiyat
lamun Jayapuspita angawati
sigra nêrêgakên wadu
upêsir sarêng mangsah
sira Gobyo anyakoti piyonipun
mobat-mabit tandangira
angabani wong Kumpêni

miwah bala ing Mandura
myang pasisir sami atata malih
rame dènnya sarêng têmpuh
samya kuthah ludira
ramening prang para mantri Surèngkewuh
prasamya raub ludira
pangamukira lir bêlis

Dipati Jayapuspita
solahira kadya binayangkari
dèn iring ing kalaganjur
lawan mogang angangkang
upacaranira sawiji tan kantun
Kumpêni ebat tumingal
sakarine ingkang mati

tan kandhêg pangêdrèlira
sira Jayapuspita anadhahi
asru dènira amuwus
lah iya lanat kopar
mêdhatia mimis tanapi obatmu
rêbutên Jayapuspita
lajêre wong Surawèsthi

para mantri Surabaya
pangamuke samya atawan tangis
wau kawarta misuwur
pêjahira Jangrana
para garwa sadaya sami anusul
lan garwane sang dipatya
samya nusul tawan tangis

sapraptanira payudan
para garwa anjrit sami nungkêmi
asambat ngaturi mundur
dhatêng sang adipatya
adandana yèn sampun dandan amanggut
yèn wus kumpul para kadang
pun janji Surèngranèki

myang Apanji Kartayuda
dadya kewran tyasira sang dipati
ginubêl ing para arum
sigra mundur lon-lonan
dyan prajurit Kumpêni samya angêlut
ambêdhili saking wuntat
nanging bala Surawèsthi

narungi sarwi lumampah
golong datan owah tataning baris
samana kasaput dalu
mundur bala Mandura
wong pasisir myang Kumpêni sarêng mundur
kang tumpês madyèng palagan
babrêgadan pra Kumpêni

Ki Apatih Cakrajaya
lawan amral makuwon kitha malih
sira Jayapuspitèku
wangsul ing prênahira
baris kapang warnanên sakèthèng dalu
Panji Surèngrana lawan
Apanji Kartayudèki

miyarsa ing yudanira
ingkang raka rêmpu kari ngêmasi
apanji kalih wus rawuh
seba marang kang raka
ki dipati ginubêl ngaturan mêtu
saking salêbêting kitha
sampun kasompok ing jurit

sang adipati lingira
karsaningsun tumpêsa jro nagari
mungsuh iki yèn sun dulu
kêthèn yutan awêndran
buh tikêle lan wadyèngong Surèngkewuh
ewasamono wak ingwang
sarambut durung gumingsir

kang rayi kalih amêksa
ingaturan nunggil lan Murah Panji
Balèlèng ingajak manggut
sang dipati ngandika
iya marang sagunging prajuritipun
myang para kaum sadaya
ngapinjal aturing gusti

kang satêngah ana ngucap
botên angsal punika aprang sabil
dene akanthi wong kupur
bala Nungsakambangan
Kêtib Bawa alon dènira amuwus
sanadyan padha kapira
kapir têtulung wong Bali

Walônda kapir sikara
dyan akathah kang sami rêmbag mijil
lèngsèr sangking jrokitha wus
myang ari kalih maksa
angaturi dadya giwang ing tyasipun
sang adipati wus mêdal
saking praja sawadyèki

angumpul lan arinira
sampun ngumpul Kapraban sang dipati
amung kèndêl kalih dalu
lajêng dhatêng kaputran
akêkuwu saha wadyakuswa umung
myang bala Nungsakambangan
pun Bulèlèng Murah Panji

tunggil baris nèng kaputran
nanging têbih lawan sang adipati
miranti sawadyanipun
wau kang kawuwusa
Amral Britman lawan ki apatih wau
Cakrajaya wus miyarsa
yèn Japuspita Dipati

lèngsèr sing pintu sayatra
nèng kaputran mangkya dènira baris
kumêndur arsa angêlut
nanging amral tan rêmbag
miwah sira ki apatih datan rêmbug
Kumêndur Gobyo amêksa
dadya sagung pra dipati

samya urunan kewala
rong bragada Kumpêni kang dèn irit
sigra budhal barisipun
datan kawarnèng marga
Amral Britman lawan sira ki tumênggung
sami angantun nèng kitha
mung urunan para mantri

Kumêndur Gobyo lampahnya
sampun prapta kaputran sawadyèki
wong Surabaya a-


