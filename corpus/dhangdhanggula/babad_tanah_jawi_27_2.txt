datatita lingira ing nguni
kang kocapa Ondorop Kumêndhan
sapraptaning Ungarane
anglampahakên sampun
dutanira ingkang tinuding
aran Ki Puspayuda
jru tulis sirèku
kinèn ngaturi uninga
mring sang nata kang anèng ing Pranaragi
yèn mênang yudanira

sampun têlas pamêlingirèki
kumêndhan saha bêktani sêrat
mring duta wus bêsat age
saking ngarsanirèku
sawurinya ingkang tinuding
wau ingkang kawarna
Kumêndhan Ondorup
sampun amiyarsa warta
yèn mêngsah Cina ingkang kawon ing nguni
prangi nganèng Lêmahbang

ing mangkya samya akumpul malih
apacak baris nèng Salatiga
anèng Tuntang pangajênge
kalangkung dening agung
wadya Cina myang bala Jawi
kumêndhan duk miyarsa
bramatya ing kalbu
sigra angundhangi wadya
dènirarsa amangun ing yuda malih
ngrabasèng Salatiga

kang kinarya marganing ajurit
mêdal ing Tuntang ingkang sinêdya
tan owêd ing pangajênge
samana budhalipun
kumêndhan sawadya Kumpêni
ginêlak lampahira
ing sapraptanipun
ing Tuntang sarêng katingal
wong Kumpêni Cina sigra bêdhil aglis
ambarondong kewala

saking sabrang lèpèn dènnya bêdhil
apan karêtêg sampun binubrah
Kumpêni kandhêg lampahe
dening pambêdhilipun
bala Cina tan anganggopi
nanging bala Walônda
ingkang wus kalajuk
miwah kang Kumpêni Islam
ingkang wus kalajuk praptèng pinggir kali
pambêdhile wong Cina

wus kalangkung mimis tan ngundhili
amung ingkang wingking akwèh kêna
ing mimis Cina tibane
dadya akathah tatu
wong Kumpêni kang anèng wuri
kalangkung bramantyanya
Kumêndhan Ondorup
sampun kinèn ngingêrêna
kang mariyêm sigra pinasang tumuli
winalês tiyang Cina

minariyêm wong Cina angisis
bubar sakêdhap datan antara
prapta ambêdhili malèh
Kumpêni pan kalangkung
bramatyanya arsa nabrangi
kumêndhan sigra nyandhak
watang wadya wangsul
lèpèn sampun jinajagan
sakalangkung lêbêt santêre kang warih
pakewuh sinabrangan

myang wong Cina tan anggop bêdhili
dadya kumêndhan ririh undurnya
mariyêm wus ngingêrake
saking menggok ing ênu
salah tômpa ingkang nèng wingking
dadya asalin tunjang
ing palayunipun
nyana kasoran ing yuda
kang ing ngarsa samana akathah kanin
Kumpêni kang ing wuntat

nanging datan wontên ingkang mati
amung Walônda pêjah satugal
Kumpêni alon lampahe
samana unduripun
wangsul dhatêng Ungaran malih
kumêndhan lampahira
ing Ungaran rawuh
kunêng gantya kang kocapa
sri narendra kang madêg ing Pranaragi
tansah arêrêmbagan

kang rinêmbug wilujênging kardi
lawan wadyanya kang tuwa-tuwa
kasaru wau praptane
sira Naladirjèku
kanthinira Jayatrunèki
lawan Ki Sêrangbaya
Talijayawêdhung
praptanya saking Samarang
pan dinuta mring kumêndhan atur tulis
dhumatêng sri narendra

sapraptanirèng ngarsa narpati
Naladirja anungkêmi pada
nata saatur tabene
sira Kumêndhan Ondrup
kathah-kathah dhatêng narpati
ri wus atur tabenya
sêrat gya pinundhut
winaos sinuksmèng driya
sawiraosing sêrat sampun kagalih
yèn ngaturi uninga

kala kang mêngsah Cina ginitik
arame pêrang anèng Barangkas
Ondrop asru pangamuke
samana kawonipun
mêngsah Cina mawut tan pulih
samya mring Garobogan
ing palajêngipun
tamat panuksmaning sêngrat
sri narendra nulya angandika aris
marang Ki Naladirja

andangu sasolahira nguni
duk Naladirja kinèn tut wuntat
mring kapitan salakune
Naladirja umatur
saha sêmbah mring sang narpati
matur duk purwanira
myang wasananipun
miwah duk Ondrop kapêdhang
mring wong Cina tan pasah angganirèki
mung rokinya kang tatas

têlas aturnya mring sang narpati
Ki Naladirja kala samana
apan dèrèng kongsi mulèh
kasusulan kang kantun
Puppayuda praptanirèki
dinuta lampahira
mring Kumêndhan Ondrup
angkatnya saking Ungaran
lampahira pan sarya amawi tulis
wus katur ing sang nata

wus tinupiksa ungêling tulis
sinuksmèng tyas apan wus kadriya
kang sêrat ing saraose
dhumatêng sang aprabu
mungêl lamun atur upaksi
kala prang ing Lêmahbang
langkung ramenipun
kang mêngsah tanpa wilangan
tiyang Cina kandêl dènnya karya biting
kawonipun rinangsang

bitingira de wadya Kumpêni
dahat dhatêngkên suraning nala
wong Kumpêni pangamuke
punika kawonipun
tiyang Cina tan môngga pulih
dening sudara nata
pun Kumêndhan Ondrup
wilujêng ing salampahnya
kados antuk barkat nata antuk kardi
sang nata suka ing tyas

anupiksa saraosing tulis
ya ta sang nata aris ngandika
mring Ki Naladirêjane
myang Ki Puspayudèku
liwat trima kasih ya mami
saking pracayanira
sudarangong Ondrup
iya marang jênêng ingwang
dening sira wus padha muliha kalih
gawanên layang ingwang

wêwangsulngong mring sudara mami
layang siji sira karonana
andhawuhêna karone
marang sudaraningsun
ri sampunnya atampi tulis
sira Ki Naladirja
myang Puspayudèku
duta kalih sarêng mêsat
saking ngarsanira sang sri narapati
samana sri narendra

anêdah dhatêng wadyanirèki
ingkang anama Ki Citraboma
kang wus jinunjung lungguhe
duk nèng Sawo karuhun
ênggènira jinunjung linggih
sarya ingalih nama
mring nata ranipun
Ngabèi Dhandhangwacana
wus dinuta minggah dhatêng ardi Wilis
sira Dhandhangwacana

amanggihana ingkang palinggih
kang anama êmbahan Sêkôndha
kinèn amundhut idine
rèhing umadêg ratu
lawan kinèn amundhut malih
têdah angkat sang nata
pênêding dinèku
minggah dhatêng Kartasura
ri sampuning têlas pawêling narpati
mangkat Dhandhangwacana

kala samana sri narapati
wus anuduh akèn anggêcaka
mring nagri Pamagêtane
dene ingkang tinuduh
ya Pangeran Madiun kalih
Pangeran Martalaya
Mangkunagarèku
kinèn gêcak Pamagêtan
apan sampun apêrang pangeran kalih
Magêtan datan bêdhah

nuntên dutanira sri bupati
ingkang anama Dhandhangwacana
datan alami kesahe
samana praptanipun
ingkang saking ing ardi Wilis
wus amawi pamêkas
atur sang palungguh
kang nama Bahan Sêkôndha
sapraptaning ngarsa Dhandhangwacanèki
ngaturkên saaturnya

mangkana Êmbahan aturnèki
ing mangkya kangjêng sri naranata
ngaturan pasraha mangke
kaprabon mring kang sunu
inggih kangjêng pangran dipati
marmine sapunika
ing upaminipun
yèn mênggaha têtanêman
sri narendra sampun kasundhulan wiji
Êmbahan aturira

lêhêng kangjêng pangeran dipati
ing mangkya ingadêgêna nata
tan wontên walêr sangkêre
ya ta dhinahar sampun
saaturnya sang apalinggih
kang anama Sêkôndha
ngardi Wilis wau
samana wus ingundhangan
wadya nata yèn mangke pangran dipati
ingadêgakên nata

karsaning rama sinung kêkasih
binisika Sang Aprabu Jaka
Susunan Bauwarnane
dening kang rama wau
sri narendra amung ngèstrèni
mring wadyabalanira
yèn ngalih jêjuluk
sang nata jêjulukira
Panêmbahan Brawijaya kang wêwangi
pan sampun ingestrenan

dhatêng sagunging punggawa sami
angèstrèni myang kang wadyabala
sampun angèstrèni kabèh
apan sampun misuwur
lamun kangjêng pangran dipati
sampun umadêg nata
nèng Pranaragèku
wau ingkang kawuwusa
Pangeran Madiun kalih kang tinuding
anggêcak Pamagêtan

anging samana sampun alami
datan bêdhah nagri Pamagêtan
Pangran Madiun nulyage
atur uninga sampun
lamun taksih èwêd ing jurit
sigra sang anarendra
ambantoni sampun
kang tinêdah bantonana
sakathahe kang wadya ing Pranaragi
apan kêbut sadaya

dene ingkang kinarya têtindhih
awasta Ngabèi Mangunjaya
pun Tambakbaya kanthine
sarta pêpatihipun
ingkang anitihi ajurit
ran Rônggasutadipa
myang santananipun
awasta Suradêdaha
lawan sira Suradirêja tan kari
wus mangkat lampahira

dahat agêng lampahing kang baris
saha turôngga tanpa wilangan
wus prapta wau lampahe
ing Magêtan kinêpung
saking marga wus dèn pêpêti
kang dhatêng Pancot ika
pan sampun katutup
myang wadyanira pangeran
ing Madiun kabèh tumut ngêpung sami
ing nagri Pamagêtan

dahat ngrudatin manahing alit
wong Pamagêtan sampun angrasa
yèn mêngsah dede wawrate
yèn anglawana pupuh
upama karubuhan ardi
samana wus arêmbag
lan sawadyanipun
sira Radèn Sumaningrat
miwah ari Radèn Mangunjaya sami
rêmbag asuka sêrat

dhatêng Pangeran Madiun kalih
miwah mring punggawa Pranaraga
apan wus dados sêrate
mungêl asanggup têluk
wus lumampah dutanirèki
angaturakên surat
mring Pangran Madiun
sêrat tinampan winaca
wus mupakat lan punggawa Pranaragi
samya eca kang manah

nanging dèrèng obah sing nagari
sira Radèn Arya Sumaningrat
datan antara lamine
anulya garwanipun
Radèn Ayu ingkang tinuding
sowan mring Pranaraga
ing sapraptanipun
Dyan Ayu ing ngarsa nata
ngaturakên pêjah gêsange kang laki
dhatêng sri naranata

asmu duka ngandika sang aji
inggih bibi tan kula tarima
ujar andika sakèhe
dhatêng kula puniku
lamun botên seba pribadi
bibi bojo andika
botên kula gugu
amunga dika kewala
alahsampun bibi têka dika mulih
waraha bojo dika

yèn têmên bêkti ing kula bibi
bojo dika sebaa priyôngga
têmua lan kula dhewe
Dyan Ayu sigra mantuk
tan kawarna lampahirèki
wus praptèng Pamagêtan
panggih lawan kakung
wus dhinawuhkên sadaya
saandikaning nata dhatêng ing laki
sigra Dyan Sumaningrat

enjing sampun sami amanggihi
maring Pangeran Mangkunagara
lan Pangran Martalayane
myang wong Pranaragèku
sampun samya lêga ing galih
wadya ing Pranaraga
myang wadyèng Madiun
samana nulya umangkat
saha bongkokan lampahira ingirid
de pangran kalihira

tan kawarnèng marga sampun prapti
nênggih nagara ing Pranaraga
Dyan Sumaningrat lampahe
kala duk praptanipun
lingsir kilèn wayahirèki
wus katur ing narendra
sabongkokanipun
kalangkung suka sang nata
ingandikan kalih dhatêng ngarsa aji
samya tilar curiga

praptèng ngarsa sumungkêm padaji
kalih saha ngaturkên prasêtya
kathah-kathah prasêtyane
yèn gumingsire kalbu
bêktinirèng mring sang narpati
sampun manggih raharja
sapanginggilipun
sira Radèn Sumaningrat
sarya ngaturakên kagungan narpati
dhuwung Kyai Baruwang

wus katarima têlukirèki
Sumaningrat lawan Mangunjaya
wontên dene nagarane
ing Magêtan ginantung
tan tinêtêpakên tumuli
mring Radèn Sumaningrat
parentah sang prabu
kinèn kèndêl Pranaraga
Sumaningrat lan ari Mangunjayèki
wus kinèn makuwona

samana datan antara lami
sang nata ngarsakakên cangkrama
ambêrêg sangsam myang banthèng
mring wana Têgilsantun
sapraptaning wana anuli
kajawahan samana
arêrêb sang prabu
anèng dhusuning punggawa
nuntên kondur mantuk dhatêng Pranaragi
ri sampuning mangkana

sri narendra apan dèn aturi
miyos watang dhatêng dyan dipatya
miwah Kya Wirarêjane
nanging kangjêng sinuhun
sangêt datan karsa umijil
dening radèn dipatya
sangêt malih matur
apan ature mangkana
mila sangêt atur kawula narpati
mênggah ing panjênêngan

inggih sampun kongsi ical gusti
jêjêr panjênêngan tuwan nata
apan apdi pêpak kabèh
asowan sang aprabu
inggih wadya môncanagari
mila nadyan wontêna
ing wana myang gunung
taksiha kang panjênêngan
sri narendra mila jêng pangran dipati
ingkang umadêg nata

ingkang kinèn miyosa ing jawi
mring kang rama kinèn jênêngana
mring wadya pawatangane
nanging duk sapuniku
Radèn Sumaningrat anênggih
ginadhuhan turôngga
dhatêng sang aprabu
samana inganggo watang
ri sampuning miyos Saptu anjênêngi
watang prabu taruna

mangkana datan antara lami
nuntên kawarti têtiyang Cina
yèn ajêng nginggihi age
saking Kartasurèku
anginggahi ing Pranaragi
dening têtindhihira
Sujanapurèku
lan Radèn Mlayakusuma
sri narendra apan wus parentah aglis
kinèn rêmbag mêthuka

pan sampun rinêmbagakên sami
mring sagunging kang para punggawa
kang anèng Pranaragane
dene ta rêmbagipun
sakathahing para dipati
kang anèng Pranaraga
kalamun saèstu
patêluknya Sumaningrat
lawan ari Mangunjaya yèn suwawi
punika lampahêna

angirida tiyang Pranaragi
amêthuk prangnya kang mêngsah Cina
ri sampun dados rêmbage
katur ing sang aprabu
yèn mangkana rêmbagnya sami
dadya mêthuk ing karsa-
nira sang aprabu
mila nagri Pamagêtan
tinêtêpkên pan winangsulakên malih
mring Radèn Sumaningrat

lan arinya Dyan Mangunjayèki
pinatêdhan nagri ing Kaduwang
sarta ingalih namane
saha sinung jêjuluk
Radèn Arya Mangunranèki
samana wus samêkta
sagêgamanipun
prajurit ing Pranaraga
saha turôngga ingkang samya angirid
mring Radèn Sumaningrat

sigra budhal saking Pranaragi
sira Radèn Arya Sumaningrat
myang Arya Mangunranane
angirid baris agung
kang prajurit ing Pranaragi
myang wadya Pamagêtan
nunggil lampahipun
apan angèbêki marga
lampahira ing Pakiringan wus prapti
apacak barisira

ya ta wong Kartasura kang baris
nèng Kaduwa miwah kang wong Cina
sampun miyarsa wartane
yèn mêngsahira rawuh
wonging Pranaraga kang prapti
pangajêng Pakiringan
kang arsa ginêpuk
sigra samya asiyaga
baris ing Kaduwang majêng ambantoni
prapta ing Pakiringan

tan antara enjing campuh jurit
wong Cina wus miranti ngayuda
munggwing sajawi bitinge
wong Pranaraga nêmpuh
langkung rame dènira jurit
wong Cina antuk papan
ing pambêdhilipun
samya andhepok kewala
pan wong wetan samyanèng luhur turanggi
tan kêna narajanga

dening wana jurang rumpal-rumpil
kang ngagêm towok lêmbing tan angsal
saking èwêde papane
dadya wong wetan gupuh
samya mudhun ngèwèr turanggi
binarondong sanjata
mring wong Cina wau
samya ampingan ing wrêksa
wrêksa jati ampinganira ing jurit
sêdya ngungkih yudanya

pan wong Cina pêngluh ing ajurit
datan keguh ingungkih ngayuda
tan kêna gop pambêdhile
Dyan Sumaningrat wau
yudanira pêksa mangungkih
lan ari Mangunrana
sarêng dènnya ngamuk
katadhahan mring wong Cina
pangamuke Cina tan anggop bêdhili
sênapan kalantaka

Dyan Sumaningrat kêna ing mimis
tatu kêna ing mimis sênapan
kalêrêsan pêpoloke
kagungan nata tatu
kuda ingkang dipun titihi
Sumaningrat ngrês ing tyas-
sira gya pinundhut
prajurit ing Pranaraga
bubar larut palayunya rêbut dhingin
binêrêg mring wong Cina

pambêrêgira wong Pranaragi
wong Cina lajêng ing lampahira
baris anèng Tirisane
dene ingkang kaburu
Sumaningrat wong Pranaragi
abaris nèng Barangkal
samana wus katur
dhumatêng sri naranata
lamun Radèn Sumaningrat kawon jurit
duk baris Pakiringan

sakawone dènira ajurit
prang Pakiringan palajêngira
mangkya nèng Brangkal barise
samana wus rinêmbug
ingkang badhe bantu ing jurit
apan radèn dipatya
kang badhe lumaku
ambantoni ing ayuda
lan Pangeran Madiun wus dèn timbali
dhatêng sri naranata

sami kinèn tumut anindaki
ambantu kang baris ing Barangkal
Dyan Sumaningrat kawone
sigra umangkat sampun
dahat agêng lampahing baris
prajurit saha kuda
apan tanpa itung
ambèr angèbêki marga
lampahing wadyalit samana wus prapti
abaris ing Dêmalang

duk samana tan antara lami
nuntên bantu saking Surapringga
bêkta wong sèwu praptane
kalajêngakên sampun
kang prajurit ing Surawèsthi
abantu ing ayuda
anunggila laku
mring Radèn Suradiningrat
wus umangkat wong Surabaya anunggil
mring Dyan Suradiningrat

ya ta budhal wau Sang Dipati
Suradiningrat baris Barangkal
myang Pangran Madiun kalèh
swaraning bala umung
lir hèrnawa wadya amrêgil
sawiyaring kang wana
kèbêkan wadyagung
samana sri naranata
karsanira arsa nindaki tumuli
anggêcak Kartasura

nanging dèrèng tindak sri bupati
nuntên kasaru kang putra gêrah
Kangjêng Pangran Dipatyanèm
cacarên gêrahipun
kawarnaa kang bantu jurit
Radèn Suradiningrat
prajurite agung
apan angèbêki papan
sawiyaring wana pan kadya kabêsmi
abaris nèng Barangkal

dening wong Cina ingkang abaris
nèng Tirisan wus mundur sadaya
ngumpul nèng Kaduwang kabèh
duk ing sarawuhipun
ing Barangkal radèn dipati
mêngsah baris Kaduwang
gègèr sabên kesuk
alok mungsuh banderanya
kang katingal mudhun saking ardi Cumbri
lan samya sakit mata

marmanya samya asêdhih kingkin
wong Kartasura miwah wong Cina
sami sakit mata kabèh
nuju marêngi wau
nulya wontên duta kang prapti
saking ing Kartasura
animbali wau
kang baris anèng Kaduwang
timbalanira kinèn ngalèra sami
ngumpula Sukawatya

nanging Radèn Sujanapurèki
ingkang ngandikan kinèn lajênga
dhatêng ing Kartasurane
tan kawarna ing ênu
sapraptane jroning nagari
lajêng ing lampahira
wau kang jinujug
sira Sang Dipati Pathya
kang timbalan nênggih Sang Aprabu Kuning
kang dhawuh mring dipatya

yèn Janapura jinunjung linggih
sinungan sèwu lêlênggahira
sarta ingalih namane
sinung aran Tumênggung
Suralaya namanirèki
wus kinèn alajênga
lampahira bantu
mring Sukawati samana
pan binêkta wong Cina ingkang prajurit
pitung atus kathahnya

kinèn momong Dyan Janapurèki
sinung têtindhih samya wong Cina
ran Ngabèi Ping Bulunge
wus budhal lampahipun
saking nagri Kartasurèki
ing Garompol wus prapta
pacak barisipun
apangawat keri kanan
ingkang kidul apan sampun dèn kawali
nèng Utêr barisira

cina salawe ingkang abaris
anèng Utêr dening kang rumêksa
kang minôngka pamomonge
mantri ingkang tinuduh
Kyai Rôngga Supatra Baki
baris lèr pangarsanya
nèng Rongge gènipun
apan sampun binantonan
Cina satus kunêng warnanên sang aji
kang madêg Pranaraga

anjênêngi putra dèn sirami
gêrahira mring para eyangnya
Dyan Ayu Purubayane
kalihan Radèn Ayu
Sumaningrat tumut nyirami
pangran pamuwunira
andangu kang ibu
sang nata anglêk ing driya
angandika adhuh putraningsun gusti
ywa takon ibunira

wadya ingkang samya angladèni
dupi mirsa ing gusti karuna
myang sang nata andikane
dadya tyas lir dhinaut
datan sagêd anahên tangis
atêmahan karuna
wadya ting salênggruk
ri sampunira mangkana
salaminya gêrah pangeran dipati
nuntên wontên pawarta

nênggih katur dhatêng ing narpati
yèn Cina kang baris nèng Tirisan
ing mangke wus mundur kabèh
mring Kaduwang akumpul
apan datan mawi ginitik
mundur aris kewala
malih wartinipun
lajêng mring Utêr barisnya
pan antara nuntên wontên duta prapti
èstri sing Kartasura

dutanira kang ibu narpati
Jêng Ratu Agêng kalih kang duta
ari nata kêkalihe
Ratu Madurêtnèku
wastanira kang dinutèki
bok Waringin satunggal
kalih êmbok Gadhung
nanging duk praptaning duta
sampun sênggang gêrahe pangran dipati
aturnya kang dinuta

kang nama bok Gadhung lan Waringin
angaturakên kang salam donga
kang ibu Jêng Ratu Gêdhe
kalawan bêktinipun
ari Ratu Madurêtnèki
sasampuning punika
lan wilujêngipun
kang wayah pangran dipatya
mila kawula gupuh dinuta gusti
kawarti sri narendra

sampun dumugi sagantên wêdhi
sri narendra kumêmbêng kang waspa
sarya alon andikane
iya salame ibu
liwat saking panuwun mami
bêktining ariningwang
dahat trimanipun
ibu andangu kang wayah
iya lagi kapenak ing mêngko iki
duta malih aturnya

dening ibu paduka narpati
salaminipun paduka tilar
asupe dhahar myang sare
sang nata ngandikarum
alah iya pra rabi sami
sapa kang mèlu padha
marang kangjêng ibu
umatur kang ponang duta
garwa nata satingal kawula gusti
wêwolu kathahira

nanging ulun tan uningèng nami
inggih kêkalih ingkang kagarwa
dhatêng ratunipun mangke
anênggih namanipun
Dyan Srênggara lan Dyan Turunsih
dening Dyan Ayu Kilwan
anyar dhatêngipun
saking Kamangunonêngan
ri sampuning têlas atur duta kalih
kang ibu pamêlingnya

pan têlas pandanguning narpati
duta kalih malih matur sira
mring nata saha sêmbahe
dhuh gusti sang aprabu
ingkang wêling ibu narpati
yèn wontên lilah nata
ulun kinèn laju
dhatêng nagari Madura
sri narendra ngandika lêga ing galih
iya têka banjura

lawan sira sun gawani tulis
salam dongane ibu aturna
lan salam dongangong dhewe
padha têkakna iku
dèn tumêka marang si adhi
lan apa sawêkasnya
ibu mring sirèku
aywa ngungkak aturira
iya sawêlinging ibu turna sami
mring si adhi Madura

sigra mangkat duta èstri kalih
wus sinungan titihan turôngga
kang tinêdah dhèrèkake
Dyan Suryawinatèku
sakancanya ingkang umiring
wêwolu kathahira
ing sawingkingipun
duta kang marang Madura
wontên prapta dutanya pangran ngabèi
katur ing sri narendra

angaturakên kang sêmbah taklim
lan sang nata pêjah gêsangira
katura dhatêng sang katong
saking ing tiwasipun
ingabdèkkên dhatêng narpati
andikaning narendra
ya tarima ingsun
sêmbah taklime kang êmas
marang ingsun ponang duta matur malih
dhatêng sri naranata

ingkang atur raka padukaji
ing mangke sumôngga karsa nata
raka paduka sarèhe
angandika sang prabu
yèn kang êmas bisa nglakoni
iya anglumpukêna
sakèhmantrinipun
kang kari nèng Kartasura
ingkang padha ala tèn-atènirèki
iku den anakana

dening besuk yèn salamêt prapti
ing Garompol iya lakuningwang
kang êmas aywa têlangke
dèn obongana pungkur
môngsa bodho kangmas ing buri
lah wis sira muliha
duta mêsat sampun
saking ngarsaning narendra
duk samana kangjêng pangeran dipati
sasênggange gêrahnya

nuntên karsanya sri narapati
andadèkakên ing karsanira
mangkat sing Pranaragane
gêcak Kartasurèku
mila ingkang abdi narpati
sami jinunjung lênggah
myang santana prabu
angandika sri narendra
mring kang rayi payo padha ngalih nami
lah adhi karo sira

adhi Dipanagara sun alih
jênênga Arya Adinagara
de adhi Arya Pamote
ngalih aranirèku
ajênênga sira ing mangkin
Arya Adiwijaya
lan Si Kata iku
arane Si Bangsantaka
angaliha aran tumênggung sirèki
iya Nitinagara

lan Si Kate arane ing nguni
Bôngsapatra mêngko angaliha
aran tumênggung namane
Kartinagara iku
lan Si Jaya sun junjung linggih
iya sun wèhi aran
jênênga Tumênggung
Sasrawijaya kalawan
Bêsar Jimus ya padha sun junjung linggih
karo ngaliha aran

Si Bêsar Angabèi Jangpati
Jimus Ngabèi Jangkewuh sira
Si Gobès dhingin arane
Nayamanggala iku
iya mêngko ngaliha nami
ngabèi aranira
Suradiprajèku
Si Mariyun ajênênga
Angabèi Kartapraja ingkang nami
Si Brôngta ajênênga

Si Angabèi Wiraprajèki
kaponakane Si Ragisuta
iya sun junjung lungguhe
ajênênga sirèku
Rôngga Wirantaka namèki
lan Si Citradiwirya
arana Tumênggung
kalawan Si Sôntayuda
ajênênga Wôngsanagara Ngabèi
dene Wôngsamênggala

ingsun jênêngakên Si Ngabèi
Jayakrêndha de Si Trunawôngsa
ajênênga ngabèine
ya Si Jayaendrèku
apadene Si Wôngsapati
Garembyang ajênênga
angabèi iku
Amatangyuda namanya
bocah ingsun pêpinggir Wôngsatrunèki
iya ngaliha aran

jênênga Ngabèi Yudapati
pamanane iya ajênênga
Ngabèi Sêtratrunane
Si Naladiwangsèku
ingsun jênêngakên Ngabèi
Jayasudira sira
Si Wôngsajayèku
ingsun alihakên aran
ajênênga sira Dêmang Gardapati
dene Ngabdulrahêman

jênênga Ngabèi Wôngsaniti
ri sampuning kang abdi sadaya
têlan jinunjung linggihe
wau Pangran Madiun
ingkang saking bantu ajurit
saking desa Barangkal
ing salorodipun
mêngsah kang anèng Kaduwang
pangran kalih apan sampun sami prapti
nagari Pranaraga

duk samana nuntên wontên warti
katur dhumatêng sang sri narendra
yèn nagara Madiune
sampun kancikan mungsuh
saking nagri Kartasurèki
têtindhihing ayuda
anama Tumênggung
Natayuda kanthinira
kang anama Kya Tumênggung Maospati
dhusun Bayêm ngancikan

sigra Pangeran Madiun kalih
atur pamit dhumatêng sang nata
mantuk dhatêng Madiune
dene ing lampahipun
arsa lajêng gêcaka nuli
mêngsah ingkang kawarta
nèng Bayêm gènipun
samana sampun linilan
de sang nata Pangeran Madiun kalih
wus mangkat lampahira

ri sampuning bodhol pangran kalih
ya ta anuntên sri naranata
datan antara lamine
sigra mêpak wadya wus
karsanira sri narapati
agya akarsa mangkat
dhatêng ing Madiun
kang wadya enggar sadaya
manahira wadya wus samakta sami
sang nata arsa mangkat

kasaru wontên kang duta prapti
sing Pangran Madiun kalihira
atur uninga praptane
dhumatêng sang aprabu
lamun wontên kang mêngsah prapti
ngancik lèr Jagaraga
malah wus anungkul
têtiyang ing Jagaraga
wontêndene barise pangeran kalih
Madiun kang pangarsa

wontên sawetaning Saosragi
amaspaoskên lampahing mêngsah
kathah kalawan kêdhike
angadika sang prabu
padha konên dingati-ati
si adhi Martalaya
Mangkunagarèku
anadene jênêngingwang
tan antara kalawan lakunirèki
pan ingsun nuli mangkat

têlas ingkang pamêling narpati
ponang duta wus mêsat ing ngarsa
nata tumulya sang katong
amêpak wadya sampun
myang wahana sampun cumawis
ingkang warni turôngga
miwah joli tandhu
marêngi lampahnya prapta
Rajaniti ing Pasuruan praptèki
apan tan antuk karya

enjing umangkat sri narapati
saking nagari ing Pranaraga
gumrah swaraning wadyakèh
andhêndhêng lampahipun
sarêng prapta ing Toyaasin
Taman Gantêr sakêdhap
kèndêl sang aprabu
sigra lajêng lampahira
sri narendra sami sadintên ing margi
ing Madiun wus prapta

sapraptaning Madiun narpati
ya ta sang nata sampun ngadhatyan
wau anèng ing dalême
Pangran Martalayèku
wadyabala wus samya mrêgil
mangkana kawarnaa
pangran ing Madiun
kalih ngaturi uninga
mring sang nata yèn baris Maduntên prapti
wontên ing bumi Jipang

kawan èwu cacahing prajurit
ingkang mêdal kilèn kalih nambang
Jayèngrana ngaturake
ing kapenakanipun
Ki Tumênggung Mataun nênggih
awasta ni bok Rêtna
tiyang èstri wau
ênggènnya anèng Padhangan
angandika nata kinèn mundhut aglis
tiyang èstri punika

sawingkingipun ingkang tinuding
amundhut tiyang èstri punika
nèng Kapadhangan ênggène
wontên ingkang winuwus
dutanira Sunan Garêndi
saking ing Kartasura
pun Kênang ranipun
kaipe Panji Tohjaya
pun dinuta dhatêng ing môncanagari
kinèn anêlukêna

lampahira pan amawi kanthi
mila pun Kênang sagah dinuta
agêng pangêbang-êbange
pangêbange ing sanggup
pan ginanjar Jipang nagari
samôngsa kalakona
sadaya atêluk
môncanagara bang wetan
pun Kênang amasthi kinarya bupati
lêlênggah nagri Jipang

mila lampahe tan sônggarunggi
pun Kênang ing panêrkaning nala
sang nata tinarka maksèh
anèng Pranaragèku
angadhaton dèrèng gumingsir
sing nagri Pranaraga
dening kanthinipun
sami amawi bang-êbang
tiyang gangsal kanêm piyambakirèki
mangkat sing Kartasura

cara dagang lampahirèng margi
asandi mawi lêmbu momotan
pramila eca manahe
panarkanirèng kalbu
dahat samar sandinirèki
samana lampahira
praptèng ing Madiun
jajahan jawining kitha
kanggêg ing tyas kumêpyur miyarsa warti
yèn mangke sri narendra

sampun ngadhaton dalêmirèki
Pangran Madiun Amartalaya
myang wadya kaèksi akèh
wadya môncanagriku
kwèh nyalambrang kang alit-alit
dadya kang ponang duta
dahat tyas pakewuh
ngraos kalorop lampahnya
nanging pun Kênang sampun èngêt ing ati
mring ipe Ki Tohjaya

yèn umiring ing lampah narpati
tumut makuwon ing dalêm kitha
tan têbih lawan gustine
pun Kênang asung rêmbug
maring dutaning kônca sami
kinèn sami kandhêga
ngulari rahayu
pun Kênang manjing jro kitha
ing Madiun kang wingking dèn ubayani
ing dina angkatira

pun Kênang praptane jro kithèki
wus apanggih lan Panji Tohjaya
kalangkung kumêpyur tyase
Ki Tohjaya andulu
marang ipenira duk prapti
ingkang wasta pun Kênang
pinariksa sampun
uwusnya Kênang balaka
marang ipe Ki Tohjaya tumulyaglis
ningidakên pun Kênang

sigra Ki Tohjaya sowan aglis
mring sang nata sapraptaning ngarsa
umatur saha sêmbahe
asandi aturipun
kawula ngaturi upaksi
yèn wontên wadya nata
tiyang ing Madiun
têtiyang alit kewala
atur warti dhatêng ing kawula gusti
yèn wontên duta lintang

dutanipun Susunan Garêndi
dinuta dhatêng ing Wintên sowan
dhatêng pun Kartapatine
dhatêng ing lampahipun
duta taksih dèrèng lumaris
taksih nèng kilèn kitha
nanging sêdyanipun
mêdal saêlèring kitha
dintên benjing arahe gènnya lumaris
saking ing panginêpan

dahat waspaos wadya narpati
tiyang Madiun ingkang awarta
dhatêng kawula nah anggèr
mila waspaosipun
wadya nata têtiyang alit
ing Madiun adagang
mring Kartasurèku
amondhok cêlak wismanya
kang dinuta sarêng mangkat dèn sarêngi
mring wadya kang awarta

malah lampahe acara grami
pun duta bêkta lêmbu momotan
sarta lawan momotane
dene bêbêtanipun
inggih ingkang awarni tulis
dinèkèk dalêm kuran
winotakên wau
wontên sadalêm karanjang
munggwing lêmbu lampahnya samya dèn iring
duta mawi turôngga

kagyat ing tyas sang sri narapati
mirsa aturnya Panji Tohjaya
sang nata ngandika age
kinèn nimbali sampun
ari Pangran Madiun kalih
kinèn sami saosa
andhèrèk sang prabu
yèn mangkya sri naranata
arsa acangkrama mring salèr kithèki
ri sampuning mangkana

enjing wus samêkta pangran kalih
sigra mangkat cangkrama sang nata
dhatêng salèring kithage
ingiring ing wadyagung
datan kantun pangran dipati
sapraptanirèng wana
salèring kithèku
akathah sandining lampah
ambêburu ayam alas miwah pêksi
wus dangu ing antara

anèng wana salèring kithèki
sri narendra adangu angantya
angadhang duta lintange
mêksa tan wontên langkung
sri narendra asêmu runtik
ing tyas mring Ki Tohjaya
sang nata gya kondur
maring sadalêming kitha
angadhatyan sawingkingira narpati
Ki Tohjaya uninga

yèn kadukan ing tyas mring narpati
Ki Tohjaya sakit manahira
anulya mêpak kancane
sigra anuli wangsul
Ki Tohjaya ngadhang dutèki
prapta salèring kitha
rada wetanipun
tan adangu gya kapêdhak
ponang duta wênèh anitih turanggi
eca dènnya lumampah

duta lêlima kathahirèki
ingkang sami anitih turôngga
angiringakên lêmbune
ingandhêg lampahipun
dhatêng ingkang samya nyêgati
kancane Ki Tohjaya
kang satunggil wêruh
ing wadi agya lumaywa
kantun sakawan sampun dèn pirantèni
kacêkêl kapat pisan

kapariksa bêbêktanirèki
wus kapanggih wau sêratira
anèng ing dalêm kurane
nèng jro karanjang lêmbu
gènnya dèkèk kuranirèki
samana wus jinarah
sadarbèkirèku
kapat pan sampun kabêsta
ponang duta pan sampun kabêkta mulih
malêbêt ing jro kitha

praptèng kitha katur ing narpati
langkung suka sang nata ing nala
sarta ngaturkên surate
wus ingasta sang prabu
gya winaos kang ponang tulis
wus kadriya kang surat
ing suraosipun
sigra kinèn amariksa
ponang duta aturira dahat kumbi
angakên yèn adagang

sigra sinungkên suratirèki
bêbêktane saking Kartasura
ponang duta pandhingkule
apan tan sagêd matur
nulya kinèn mariksa sami
tanah ing wismanira
nulya samyatur
angakên wong Wirasaba
kang têtiga pangakêne kang satunggil
tiyang ing Kartasura

malah angakên putranirèki
Kya Sokadana ing Kartasura
kaum saking kadipatèn
lan malih aturipun
wontên ingkang ingambat malih
ingkang wasta pun Kênang
ingakên têtunggul
kang dhinèrèk lampahira
kèsahipun sagah mring Madiun ngriki
punika ngupadosa

nanging duta pangambatirèki
tan pinituhu mring Ki Tohjaya
amung kang ingaturake
dhumatêng sang aprabu
pangakêne tanahirèki
yèn wadya Wirasaba
duta kang têtêlu
satunggil wong Kartasura
sri narendra ngandika kinèn nampèni
marang wong Surabaya

iku têka dèn rêksaa dhingin
ingsun nistha yèn amatènana
mungguhing mungsuh dutane
Ki Tohjaya kumêpyur
ing jro nala mirsa dikaning
nata ingkang mangkana
agêng watiripun
dhumatêng ing ipenira
Ki Tohjaya nuli sangêt amintasih
dhatêng wong Surabaya

duta kinèn nuhuna tumuli
pêjahira dhumatêng sang nata
ywa kongsi gêgawa ngakèh
têmah nênuwe laku
wadyèng Surabaya ngrêmbagi
ya ta lêlurahira
gya awêling atur
anuwun ing pêjahira
ponang duta punika wong ala yêkti
ngingu damêl punapa

mindhak andêdangu lampah aji
amarêngi lêga tyas narendra
ya ta wus linilakake
duta ing pêjahipun
gya binêkta dhatêng ing kali
marang wong Surabaya
pinêjahan sampun
duta pêjah kapat pisan
wontêndening jarahan wun kinèn sami
anduma dèn warata

ri sampuning mangkana anuli
sang nata kang madêg panêmbahan
andhawuhkên timbalane
dhatêng Pangran Madiun
kang anama Martalayèki
lawan Mangkunagara
timbalan kang dhawuh
lamun Kangjêng Panêmbahan
Brawijaya arsa mangkata tumuli
mangsah nitih ing yuda

angrabasèng ing Kartasurèki
pangran kalih kinèn asayaga
myang kang wadyabala kabèh
myang môncanagarèku
apan samamun samêktèng jurit
miwah wong Pranaraga
pêpak nèng Madiun
asaos karsaning nata
duk samana praptaning antara sami
nuju ing wulan Siyam

tanggal pisan umangkat narpati
kang umadêg nata Bauwarna
iya Pangran Dipatyanèm
kang rama ajêjuluk
Panêmbahan Brawijayèki
anitihi ngayuda
kang wadya panganjur
ing lampahe Mangunyuda
sakathahing punggawa môncanagari
minôngka cucuking prang

angkatira saking ing nagari
Madiun wau sang sri narendra
kang wadya gumrah swarane
apan apindha jawuh
sinêmèni swaraning jalmi
ginêlak lampahira
ing Kincang wus rawuh
sadalu amasanggrahan
enjing budhal sadintên dènnya lumaris
ing Kukur sampun prapta

wus amasanggrahan sri bupati
anèng Kukur sigra Jayèngrana
kinèn amêthuka age
mring pawèstri kang katur
nèng Madiun mring sri bupati
kang anèng Kapadhangan
Jayèngrana sampun
amêthuk ing kadangira
sapraptane pawèstri katur narpati
manahe mundur mara

ênêngêna lampahe sang sri narendra
kèndêl Kukur abaris
ingkang kawuwusa
wadya ing Kartasura
wong Cina kawonnya jurit
saking Lêmahbang
nèng Tuntang jurit malih

duk ing Tuntang karêtêg sampun binubrah
ramya prang êlêt kali
tan wontên kasoran
samya pisah kewala
samana kèndêl abaris
prajurit Cina
nèng kidul Tuntang nênggih

barising Kumpêni kèndêl nèng Ungaran
kumêndhan Ondrop aglis
ngaturi uninga
marang nagri Samarang
yèn unggul dènira jurit
trusthèng wardaya
kumêndur komasaris

wontêndening prajurit ing Kartasura
Cina kang kawon jurit
sira Mudha Cupyan
lawan Ki Garwakôndha
atur uninga tumuli
mring Kartasura
yèn rêmpu ing ajurit

duk miyarsa Ki Mangunonêng Dipatya
lan Dyan Martapurèki
langkung susahira
gantya kang kawuwusa
dutanira sri bupati
ing Pranaraga
kang marang Madurèki

ni bok Gadhung Waringin lampahnya prapta
nagara Madurèki
dhawuhing Pangeran
Madura surat nata
ri sampuning nupiksani
Pangran Madura
angguguk ngêntrog wêntis

dene sang nata purun mangko ngrêrêpa
dènnya mundhut prajurit
alon angandika
iki baya sang nata
kapok angênêng mring mami
dèn rasakêna
dhahar atur wong jail

animbali maring patihira prapta
Radèn Mangundaraglis
lan kang para lurah
prapta andhèr ngayunan
ran pun Jayasudirèki
Jayaprameya
lan pun Truna Tan Gingsir

Radèn Darmawôngsa punika santana
lan Dyan Kartaprajèki
sutèng Sindurêja
punggawa Kartasura
punika sami tinuding
wong tigang nambang
punika kang dèn irid

pitung atus ingkang asikêp sanjata
sinapan lawan karbin
sèwu kanêmbêlah
kang samya sikêp tumbak
binang bung ampèl lan jinggring
cêmêng kumbala
badhak putih awêgig

kang kapitu bêlah barancuh sikêpnya
towok tulup lan lêmbing
pêdhang endhe lawan
dhadhap balorong kantar
bêstrong kalantaka nênggih
kèhnya sawidak
pangeran ngandikaris

sira Jayasudira kang lumakua
nindhihi ing ajurit
lan Si Kartarêja
dadia tingal ingwang
bêdhahên Kartasuraglis
Si Darmawôngsa
lan Si Truna Tan Gingsir

lan Si Jayaprameya padha milua
lawan Si Ardapati
lan Si Dipasana
ing Tuban angêriga
kabèh gawanên ajurit
wadya ing Tuban
siji aywana kèri

wong Garêsik Sêdayu kêrigên inggal
nging aywa mèlu jurit
padha ngêtêpana
mring wong ingsun Madura
suraka saking ing wuri
wong tigang nambang
iku dimène jurit

poma yèn ora bêdhah ing Kartasura
siji aywana mulih
ya muliha aran
ywakongsi amimirang
kalah prang lan kere gudhig
anjing ngumbara
Cina iku nèng Jawi

atur sêmbah kang para mantri sadaya
pangran ngandika malih
dene panêmbahan
kang anèng Pranaraga
ywa kudu sira antèni
têka banjura
nuli gêcêkên aglis

yèn wus bêdhah ing besuk iya agampang
ing wuri ana pikir
lan besuk yèn aprang
kabèh padha gundhula
watêke luput ing mimis
ujare iya
ing iladuni mami

lan yèn katêmu bêndaramu turana
mulih mring Maduraglis
ya sira suwuna
marang ing panêmbahan
yèn wus bêdhah kang nagari
sira matura
yèn atmajane mangkin

padha mular atanya ibu maringwang
budhala besuk Kêmis
sagung para lurah
sadaya ngaras pada
mundur sayogèng ajurit
wong tigang nambang
wus samya dèn lèlèri

para lurah samya ginanjar carapang
rasukan lan bêbênting
baludru sadaya
rendanira nyatêbah
kabèh sami udhêng gilig
wadya sadaya
panumbak lan saragni

arasukan sangkêlat samya rêrendan
abang biru lan kuning
wungu lan mêmegan
amyang yèn tiningalan
miwah kang rasukan putih
atêratean
tinon lir prawatagni

kalaganjur tinêmbang muni angangkang
budhal sagung prajurit
numpak ing baita
Garêsik dènnya mêntas
ing Lamongan kang dèn jogi
mêdal ing Jipang
gègèr samargi-margi

pangarsane Ki Dêmang Jayaprameya
ngirid wong tigang biting
cucuking ayuda
Rahadèn Darmawôngsa
lan Radèn Truna Tan Gingsir
wus praptèng Jipang
rêrêb apacak baris

budhalira saking nagari ing Jipang
ing Kaduwang dèn jogi
gantya kawuwusa
wau sri naranata
Susunan Ambauwarni
myang Panêmbahan
Brawijaya anênggih

anêng Kukur baris pasanggrahanira
siniwakèng wadyalit
kalane samana
Pangran Madiun sira
kalih ngaturi upaksi
yèn wong Madura
sadêdamêle jurit

wontên Kawu ênggènipun pamondhokan
punika ing pawarti
ya ta kawarnaa
mangsuli lêlampahan
kala angkaknya ing nguni
jêng panêmbahan
sing Madiun nagari

ingkang putra kangjêng pangeran dipatya
ingkang madêg narpati
kang sampun anama
Susunan Bauwarna
lan kang garwa taksih kari
sira Rahadyan
Ayu Pranaragèki

taksih sami kantun Madiun nagara
lan putra sang narpati
dening lampahira
kang rama Panêmbahan
Brawijaya duk praptaning
Kukur samana
antawis tigang ratri

nulya wau animbali ingkang putra
Susunan Bauwarni
lawan ingkang garwa
Dyan Ayu Pranaraga
mila nimbali kang siwi
jêng panêmbahan
ngraos onêng ing galih

sigra mangkat saking Madiun nagara
Prabu Nom Bauwarni
lawan ibunira
Dyan Ayu Pranaraga
saha wadyanya umiring
lampah ginêlak
tan rêrêb Kincang malih

apan lajêng Prabu Anom lampahira
ing Kukur lajêng prapti
panggih lan kang rama
wau jêng panêmbahan
kalangkung lêga ing galih
praptaning putra
wadya wus samya mrêgil

duk samana panêmbahan wus anduta
marang Jayèngranèki
mêthuk kapenakan-
nira Mataun Jipang
Kapadhangan gènirèki
nama bok Rêtna
èstri wus samya prapti

nulya wontên dutanya Radèn Dipatya
Suradiningrat prapti
ngaturi uninga
dhatêng jêng panêmbahan
yèn mêngsah ing mangke prapti
wong Kartasura
ngancik Jagaragèki

ing Carême wastane dhusun punika
ingkang dipun pondhoki
têtindhihing mêngsah
wasta pun Natayuda
kalihan pun Maespati
Yudanagara
lan pun Pringgalayèki

angandika panêmbahan marang sira
Pangran Madiun kalih
adhi Martalaya
miwah Mangkunagara
kayapa karêpirèki
dening kang mêngsah
anèng Carême iki

saha sêmbah ature pangran kalihnya
asmu bramatyèng jurit
inggih jêng paduka
gusti dipun sakeca
sampun arêngat ing galih
yèn dèrèng pêjah
abdi paduka kalih

pun Martalaya pun Amangkunagara
de yèn sampun nêmahi
palastra ing rana
gusti abdi paduka
sumôngga ing karsa gusti
datan uninga
têmah ing wingking-wingking

panêmbahan suka ing tyas myarsa turnya
Pangran Madiun kalih
ya ta angandika
panêmbahan mring sira
Pangeran Madiun kalih
ngong wus pracaya
marang karo sirèki

pangran kalih saha sêmbah aturira
saking ngarsaning gusti
sigra amêmatah
marang ing wadyanira
prajurit ingkang winarni
myang kang santana
samya binagi-bagi

miwah Radèn Dipati Suradiningrat
pan sampun dèn pundhuti
wadya pêpilihan
prajurit ingkang sura
kang tate asabèng latri
wong kapêtêngan
namanya kang prajurit

duk samana pan sampun sami pinatah
marang radèn dipati
wadyèng Pranaraga
prajurit kêkapalan
tan mawa dharat sawiji
wong kapêtêngan
wus sinungan têtindhih

pan santana têtindhihirèng ayuda
kathahe winatawis
wadyèng Pranaraga
gangsal atus prawira
sakathahing kang turanggi
kêndhangsulira
mêmonce dèn ulapi

dene prajurit Madiun wus samêkta
sabusanèng ajurit
apan pêpilihan
samya munggèng turôngga
kang tate asabèng ratri
wong kapêtêngan
namanira prajurit

kang minôngka têtindhirèng ayuda
pêpatihirèng nênggih
Pangran Martalaya
kapêrnah arinira
Dyan Sewaka kala alit
wadya ngundhangan
ywa mêmoncèn kêndhali

prajurite Pangeran Mangkunagara
têtindhihnya pêpatih
ran Mangkuwijaya
wus samya asamêkta
wus kumpul lan Pranaragi
kathahing kuda
sewu yèn winatawis

sigra kinèn sadaya sami umangkat
sarya sami winêling
marang gustinira
aywana numbak janma
yèn sira tan dèn dhingini
wadya sadaya
angèstokakên sami

sampun dalu angkatnya sing pamondhokan
lampahnya pindha maling
tan ana caraba
wataking lampah kathah
amung gumrudug swarèki
datan winarna
ing marga sampun prapti

wus angrampid ing Carême pabarisan
sampun ing lingsir wêngi
wong ing Kartasura
tan nyana kadhatêngan
pan sami eca ing galih
kathah anendra
kang mêlèk ngantuk sami

sarêng prapta wong Madiun Pranaraga
sigra angamuk sami
nêmpuh pabarisan
tan ana kang tinaha
amung amuk swaranèki
myang kukuk samya
wus ngancik jroning baris

dadya wong Kartasura kagyat kewala
kasompok ing ajurit
tanpolih nglawana
dadya gègèr puyêngan
tan buh mungsuh tan buh kanthi
wênèh anumbak
ing rowangnya pribadi

prajurite kang alit asalin tunjang
samya arêbut urip
tan èngêt bêndara
malayu tilar watang
wênèh ana tilar bêdhil
têtindhihira
pan sampun sami gusis

kang sawênèh lumaywa lan panakawan
punggawanira sami
wus larut sadaya
baris ing Kartasura
wus sami dipun jarahi
sadarbèkira
kang sami dèn tilari

duk samana apan sampun byar raina
malah tumêngkèng enjing
prajurit sadaya
pangagêng-agêngira
tan nêdya mantuk tumuli
pangraosira
tanggêl lampahirèki

dening Jagaraga wus tumut ing mêngsah
aturing kang prajurit
pan tanggêl ing lampah
lêhêng pun Jagaraga
linajêngêna ing mangkin
inggih ing benjang
aywa tanggêl ing jurit

wus arêmbag akathah punggawanira
sigra umangkat aglis
sing Crême samana
dhatêng ing Jagaraga
datan kawarna ing margi
bêdhug wayahnya
praptaning Saosragi

nuju dhawuh prapta nèng ing Jagaraga
caramuk tandangnèki
tan ana nglawana
wadya ing Jagaraga
sadaya gusis angili
tumênggungira
sigra nungkul tumuli

sasampuning anungkul tumênggungira
ing Saosragi mangkin
mring punggawa wetan
Madiun Pranaraga
anulya budhal tumuli
punggawa wetan
saking ing Saosragi

saha bêkta bongkokan ing Jagaraga
tumênggungnya tan kari
pan sampun kabêkta
dhatêng punggawa wetan
lampahira sampun prapti
ing pamondhokan
katur pangeran kalih

Pangran Martalaya lan Mangkunagara
langkung trusthaning galih
gya atur uninga
dhatêng jêng panêmbahan
yèn mêngsah Carême gusti
ing mangke sirna
kamuk kalaning latri

miwah abdi paduka ing Jagaraga
sampun anungkul gusti
konjuka paduka
panungkule punika
tumênggungipun abêkti
ing panêmbahan
kasaosakên jawi

angandika aris kangjêng panêmbahan
dhatêng pangeran kalih
lah sira kanthia
nunggal gawe lan sira
lah uwis mangkata dhingin
de lakuningwang
mangkat sawurinèki

ri sampuning Pangeran Madiun mangkat
saha Radèn Dipati
Suraadiningrat
myang wong môncanagara
wus samya mangkat nèng ngarsi
ing lampahira
panêmbahan winarni

anèng Kukur masanggrahan sang aratya
nulya umangkat enjing
ginlak lampah kula
ing dhusun Gêrèh prapta
anulya rêrêb narpati
amasanggrahan
nulyana duta prapti

dutanira Tumênggung Tirtawiguna
saking nagri Samawis
sakawan kathahnya
ingaturakên surat
dhatêng panêmbahan nênggih
katur kang surat
wusing tinupiksèki

pêndhak sontên duta sakawan pamitan
nuwun lilaning gusti
arsa umantuka
linilan kang têtiga
pinundhut ingkang satunggil
mring panêmbahan
wastanipun kang kari

pun Bujangga Taruna wastaning duta
kang kapundhut ing gusti
sinrahkên samana
marang Ki Wirarêja
anulya sang sri bupati
enjing umangkat
saking Gêrèh lumaris

kalih dalu nèng Gêrèh amasanggrahan
sang nata nulya prapti
dhusun ing Maliwat
sampun amasanggrahan
dening pangarsanirèki
baris nèng Ingas
wadya môncanagari

tigang dalu sang nata amasanggrahan
nulya umangkat enjing
baris kangpangarsa
sampun bubar sing Ingas
sang nata lampahnya prapti
dhusun ing Ingas
masanggrahan narpati

kalih dalu laminya anèng ing Ingas
nulya umangkat enjing
baris kang pangarsa
budhal saking ing Sangkal
prapta ing Piji abaris
jêng panêmbahan
ing Sangkal sampun prapti

masanggrahan anèng Sangkal panêmbahan
saha sri narapati
enjing aputusan
kinèn amariksaa
praptane wong Madurèki
ingkang kawarta
anèng Kawu abaris

kang dinuta Tumênggung Citradiwirya
lan Dhandhangwacanèki
Dyan Suryawinata
sakawan Kartapraja
ginêlak lampahnya margi
acêcongklangan
sira Kartaprajèki

sarêng katingal saking pondhok Madura
lampahing duta sami
kagyat wong Madura
sami ngrêgêp sanjata
wanèh tumbak ana bêdhil
gya samya mêdal
papan atata baris

katingalan kang duta tan munasika
tan kandhêg lampahnèki
sigra pinarpêkan
dening tiyang Madura
tinanyan kang duta angling
ngakên yèn sira
dutanya sri bupati

ingkang kombul kang madêg nèng Pranaraga
eca tyasnya kang baris
lajêng ngirid sira
malêbèng pamondhokan
sadaya sampun kapanggih
gêng-agêngira
wong Madura kang prapti

kang anama sira Ki Jayasudira
lawan Kartarêjèki
Radèn Darmawôngsa
Truna Tan Gingsir sira
pan sampun tata alinggih
sakawan pisan
lan dutaning narpati

Ki Citradiwirya dhawuhkên kang salam
donga sang sri bupati
mring wadya Madura
pangagêng nuhun turnya
Citradiwiryangling malih
laku manira
dinuta ing narpati

kinèn andangu lampahipun kang duta
nguni èstri kêkalih
bok Gadhung satunggal
namane kang dinuta
kalayan ni bok Waringin
kadya punapa
mangkin samya basuki

lan kadya punapa praptaning Madura
inggih duta kêkalih
ya ta saurira
pangagênging Madura
manira boya udani
yèn wontên duta
prapta saking narpati

amung ingkang parentah gusti manira
ingkang manira pundhi
pangran ing Madura
dening lampah manira
sadaya puniki mangkin
kinèn ambêdhah
nagri Kartasurèki

kinèn sampun manira asalah lampah
kinèn mêlêng pribadi
yèn botên bêdhaha
nagari Kartasura
de lampah kula puniki
pasthi sadaya
puniki datan mulih

pasthi kalampahan kabèh mantuk aran
yèn datan antuk kardi
bêdhah Kartasura
dene jêng panêmbahan
karsa ngrêbat kang nagari
ing Kartasura
sêsarêngan abêcik

kanggêg ing tyas duta kapat tanpa ngucap
salah graitèng galih
de tiyang Madura
pangucape mangkana
tinarka yèn sanès kapti
tiyang Madura
tan wande makèwêdi

dangu-dangu watêking apagunêman
nulya angucap malih
pun Jayasudira
dhatêng Citradiwirya
adhi kawula puniki
inggih angucap
dhatêng dika pribadi

mungguh panjênêngane gusti manira
Pangeran Madurèki
ênggènnya ngawula
dhumatêng sri narendra
têrah sing lêluhurnèki
wiwit Mataram
dhatêng Kartasurèki

pan tumêrah dhatêng ing gusti manira
sunan kombul puniki
yèn upamakêna
mungguh rabi andika
rabi asêpuh pribadi
nanging andika
sangêt nglarakkên galih

anulya dika sapatilaring garwa
sangêt manggih bilahi
upama manira
rabi andika tuwa
èngêt dika darbe rabi
ambyuk manira
inggih kula tadhahi

nanging kula ambêbeka mring andika
nyoba manahing laki
tandhaning sayêktya
ênggèn amêngku garwa
angapura wong asisip
kalakon benjang
bedhang kawula ugi

kula ajak sêsarean pangkon dika
yèn dika datan gigrig
ing manah sayêktya
amêngku dhatêng garwa
pan kula puniki èstri
pasthine uga
mantuk malih angabdi

puniku adhi ing upama kawula
de sagah kula adhi
benjang kalakona
pangran ingabdèkêna
malih dhatêng sri bupati
etang-etangng
sambutaning wong Jawi

mring Kumpêni ingkang kabrok ing sang nata
sampun sumêlang malih
galihe sang nata
pasthi adhi kawula
ingkang yoga anauri
wawrat manira
datan dados panganti

pasthi yèn kasauran padha samangkya
dene panaur mami
ing wawrat manira
môngsa kongsi gêpoka
sêsoroge ingkang pêthi
kangjêng pangeran
adhi panaur mami

nanging adhi yèn dika datan kawawa
awrat pambeka mami
watara manira
adhi jênêng andika
mungguha ing rabi padmi
pintên barangnya
dika ngagêma malih

sampun ingkang angagêma yèn ngagêma
ngibarat kula adhi
nyandhaka kewala
poncote sinjang kula
aprasasat dika adhi
ngêkêp ing kula
punika dipun eling

duta papat saure lêrês andika
kakang punika benjing
nulya tanpa ngucap
samya ngartikèng nala
yèn tan tahana ing benjing
awrating beka
yêkti amakèwêdi

duta kapat sampun mêsat saking ngarsa-
nira wong Madurèki
ginêlak lampahnya
wus praptèng pamondhokan
atur uninga ing gusti
yèn lampahira
prapta gya dèn timbali

sapraptaning ngarsanya jêng panêmbahan
wus ngaturakên sami
ing sasolahira
lampahira dinuta
sakêdhap kèndêl tanpangling
jêng panêmbahan
angartika ing galih

mupus ing tyas yèn ana karsaning Allah
ingsun pinasthi mulih
maring Kartasura
môngsa ingsun kandhêga
dening wong Madura iki
dyan kawarnaa
baris ing Madurèki

sawingkinging duta anulya têngara
nata barisirèki
sampuning samêkta
nulya budhal saksana
saking Kawu sigra prapti
ing Palumbungan
sêdhêngnya lagi prapti

apan taksih sami akadhar kewala
prajuritnyakang alit
kathah sami kesah
ngulari pondhok sira
wanèh ngulari pakolih
datan antara
mêngsah Cina dhatêngi

kagegeran kang kantun wadya Madura
ningali mungsuh prapti
sigra asiyaga
sakantun-kantunira
nanging sakèhing kang kari
bêbêcikira
wus sami tata baris

tiyang Cina ningali tiyang Madura
dinugi yèn akêdhik
sigra tiyang Cina
purun panêmpuhira
wus cêlak sarêng ambêdhil
têtiyang Cina
mring bala Madurèki

tan gumingsir binêdhilan wong Madura
sigra malês ambêdhil
rame dènnya yuda
bêdhil-binêdhil samya
warnanên kang kesah sami
tiyang Madura
sagêgaman tan kari

amiyarsa swaraning bêdhil ing wuntat
rame swaraning jurit
kagyat wong Madura
kang samya kesah-kesah
angraos kantun ing jurit
kagyat lumaywa
ajrih kantun ing jurit

ramening prang tan ana nêdya ngundura
apan ungkih-ingungkih
gya tiyang Madura
kang kesah kathah prapta
lajêng anapung ing jurit
dadya akêkah
wong Madura prangnèki

prajurit Cina wruh yèn sangsaya wêwah
prajurit Madurèki
sigra anarajang
wau prajurit Cina
sêdya murugakên abir
de wong Madura
winawrat taksih kêdhik

wong Madura atanggah datan suminggah
majêng dènnya nadhahi
têmpuhing ayuda
rame ulêng-ulêngan
bingung pangamukirèki
tiyang Madura
rinoban ing ajurit

pangamuke kang aran Kêbogalagah
prajurit Madurèki
apindha rasêksa
rinoban ing akathah
wong Cina wus kathah kanin
wanèh kang pêjah
Kêbogalagah mati

wong Madura taksih kathah ingkang prapta
nêmpuh sing kanan kering
singa-singa prapta
lajêng ngamuk kewala
sangsaya kêkah ing jurit
wadya Madura
wong Cina sampun miris

dening wadya môncanagara sadaya
samya prayitnèng wèsthi
nanging datan obah
saking ing pondhokira
ngantos parentahing gusti
nadyan yudaa
lan parentahing gusti

tiyang Cina wus mundur enggal-enggalan
prajurit Madurèki
tan owah sing papan
watêking sami sayah
wus ayogya mondhok sami
Kêbogalagah
jisim wus dèn bêciki

tiyang Cina wus têbih palajêngira
ngidul ngilèn anênggih
wau undurira
dening tiyang Madura
sêdya ngrêrêmakên dasih
tan nêdya mangkat
salatri kalih latri

wontên wadyatur uningèng panêmbahan
yèn wadya Madurèki
sarêng praptanira
desa ing Palumbungan
ginitik ing wong Cinèki
ramening yuda
Kêbogalagah sami

nanging wong Cina kuwalahên ngayuda
anulya mundur sami
lajêng palayunya
datan mongga kèndêla
panêmbahan ngungun angling
nanging sukèng tyas
wus karaos ing galih

lamun badhe wilujêng ing lampahira
ngraos ngadhaton malih
nulyaKartapraja
dinutèng panêmbahan
lan pun Bujôngga Trunèki
kinèn mantuka
dhatêng Madiun malih

kinèn mundhut sakathahe kang kagungan
panêmbahan kang kari
nèng Madiun sigra
kinèn bêkta sadaya
mring wong Madiun kang kari
kinèn ngiringna
dhatêng ing duta kalih

sigra mêsat duta kalih saha sêmbah
saking ngarsaning gusti
sampun kinanthenan
duta ing lampahira
mantri Madiun kêkalih
jêng panêmbahan
laminya tigang latri

ênjingira masanggrahan anèng Sangkal
nulya umangkat enjing
budhal saking Sangkal
enggar sagunging wadya
panêmbahan munggwing ngarsi
dening kang putra
Prabu Nom Bauwarni

ginarêbêg sagung wadyabalanira
lampahnya munggwing wingking
wadya kang pangarsa
tiyang môncanagara
wus budhal saking ing Piji
pondhok Gêmantar
sang nata praptèng Piji

kalih dalu sang nata amasanggrahan
anèng desa ing Piji
enjing sigra budhal
lampahira sang nata
sing Gêmantar kang dèn jogi
wadya pangarsa
tiyang môncanagari

sampun bidhal saking dhusun ing Gêmantar
ing Kênthèng kang dèn jogi
sampun pamondhokan
apacak barisira
dening lampah sang narpati
wus masanggrahan
nèng Gêmantar abaris

wadya ing Madura sampun amiyarsa
kalamun sang narpati
wus majêng lampahnya
masanggrahan Gêmantar
wadya ing Madura sami
pangagêngira
rêmbag atur upaksi

saha ngaturakên sêmbah bêktinira
lawan anuwun idin
dhatêng panêmbahan
rèhning amagut yuda
antuka barkat narpati
salampahira
wilujênga ing kardi

lan panuwun ingombyongana ing yuda
saking ing kanan kering
darapon kêkaha
ingkang abdi Madura
gènipun amagut jurit
sampun arêmbag
wus mangkat kang tinuding

kang dinuta aran Wulung Wilandaka
sakancane angiring
lampahira prapta
pasanggrahan Gêmantar
wus katur praptanirèki
mring panêmbahan
yèn wontên duta prapti

dutanira pangagêng wadya Madura
pun Jayasudirèki
kang darbe putusan
ran Wulung Wilandaka
punika duta kang prapti
wus ingandikan
mring panêmbahan aglis

sapraptaning ngarsa Wulung Wilandaka
nulya umatur aris
mring jêng panêmbahan
gusti ulun dinuta
mring abdi paduka gusti
pun Jasudira
pangagêng Madurèki

dinuta ngunjukakên kang bêkti sêmbah
dhatêng paduka gusti
ing lampah kawula
sampun ing sapunika
ulun ngutus nuwun idin
dhatêng paduka
rèhning amagut jurit

mugi antuk kakang barkat panêmbahan
salamêta ngajurit
lan malih punika
kang abdi panuwunnya
yèn marêngi sukèng galih
jêng panêmbahan
ature ingkang abdi

tiyang Maduntên yèn prang ingombyongana
dhatêng abdi narpati
wong môncanagara
saking ing katêbihan
aprênaha kanan kering
darapon benjang
kêkaha ing ajurit

angandika aris kangjêng panêmbahan
iya tarima mami
sêmbah bêktinira
wadyaningong Madura
kang padha katur ing mami
de aturira
malaku sun ombyongi

ênggone apêrang wadya ngong Madura
aywa sumêlang maning
iya pêpoyana
sira mring Jasudira
panjaluke ngong turuti
amrih ngombyongan
iya sun angombyongi

têka dèn amujud ênggone ayuda
aywa malang tumolih
nanging dèn prayitna
aywa kongsia tiwas
ing ayuda sun ombyongi
lah wis muliha
dhawuhna salam mami

marang wadyaningsun Madura sadaya
lawan winêling malih
Wulung Wilandaka
kinèn nuwun turôngga
apan sampun dèn pangingi
nênêm turôngga
duta anulya amit

sigra mêsat ponang duta saking ngarsa
sawingkingira nuli
kangjêng panêmbahan
sampun apêparentah
mring wadya môncanagari
Madiun lawan
wadya ing Pranaragi

samya kinèn mangawatana ing yuda-
nira wong Madurèki
nging aywa apêrak
dinohana kewala
nanging dèn priha ywa kongsi
tiwas ing yuda-
nira wong Madurèki

yèn tiwasa satêmah karya kangelan
gampang iku ing benjing
sok si karêbata
prajèngsun Kartasura
ilanga kawatir mami
de wong Madura
besuk têka agampil

dening lakune aywana ingkang dharat
amungêna kang munggwing
turôngga kewala
ingkang mangawatana
Madiun prênaha keri
dening kang kanan
iya wong Pranaragi

langkung rêmbag kang wadya môncanagara
wanèh suka ing galih
gya samya siyaga
sabusanèng ayuda
kang munggwing luhur turanggi
gantya kocapa
duta Madura prapti

kang anama sira Wulung Wilandaka
matur mring kang anuding
ran Jayasudira
lawan Ki Kartapraja
katiga Truna Tan Gingsir
Dyan Darmawôngsa
kapat suka ing galih

dening kadhahar wau saaturira
anuwun dèn ombyongi
dhatêng panêmbahan
sarya sinung turôngga
langkung panuwunirèki
punggawa kapat
sigra undhang ing dasih

lamun arsa bodhola ing benjang-enjang
sikêp wus samya cawis
sagêgamanira
ing dalu tan winarna
sigra budhalira enjing
sing Palumbungan
bêndhenira tinitir

panêmbahan gènnya rêrêb masanggrahan
laminya kalih wêngi
nèng dhusun Gêmantar
enjing anulya budhal
desa Kênthèng sampun prapti
amasanggrahan
gantya sarkara paksi

kunêng ingkang kawarnaa malih
nênggih nagari ing Kartasura
samana langkung gègère
kala duk kawonipun
wadya Cina dènnya ajurit
anèng ing Palumbungan
kala pêrangipun
amêngsah tiyang Madura
pan kawarti tiyang Cina kathah mati
mila gègèr puyêngan

kadya bodhola sakala sami
têtiyang alit ing Kartasura
miwah wong lumaku gawe
kwèh ical manahipun
miwah ingkang olèha kardi
asrah lêlakonira
mring wadananipun
miwah kang prajurit Cina
duk samana apan akathah kang prapti
mila gègèr puyêngan

gègèring kala Sang Prabu Kuning
sigra miyos sinewakèng wadya
anèng ing pagêlarane
apêparentah sampun
mring pêpatih Dipati Pathi
miwah mring Martapura
Sapanjang tan kantun
kinèn sami lumuruga
amêthuka ing prangnya sang nata prapti
saha wadya Madura

kinèn ngêmputêna sawadyèki
wong Jawa miwah têtiyang Cina
ingsun ukurana bae
kang rumêksa maringsun
atur sêmbah bupati kalih
katiga Ki Sapanjang
sigra nulya kondur
Prabu Kuning angadhatyan
tan winarna solahnya punggawa kalih
sampun samya siyaga

Mangunonêng lan Martapurèki
sampun samêkta saha balanya
ing ayuda pêpak kabèh
mariyêm datan kantun
Martapura mangkat rumiyin
angirid wadya Cina
myang panêkaripun
punggawa ing Kartasura
ingkang kantun sadaya sampun kinêrig
ginêlak lampahira

dahat agêng lampahe kang baris
sampun prapta dhusun Baturana
anulya wau enjinge
lajêng ing lampahipun
mêdal sasak pan sampun prapti
sawetaning bangawan
wus atata dunung
dening sira Adipatya
Mangunonêng satêlasira kang kari
nulya sira gya mangkat

tan winarna lampahira prapti
kang aran ing dhusun Baturana
sampun rêrêb sabalane
anata barisipun
amakuwon kilèn banawi
sampun atata gêlar
pamondhokanipun
mariyêm sampun tinata
prênahira pangawat kanan lan keri
ing ngarsa kinandêlan

pangangkahira sang adipati
barisira kang dadi pogêran
lajêre yuda kasore
baris kang anèng ngayun
aywa salah-salah dèn ungsi
kabèh padha ngungsia
mara barisipun
mila mariyêm sadaya
samya ngandhêg pinangku kilèn banawi
rêrêmpon sêdyanira

tan anêdya gumingsir ing jurit
sang adipati panêdyanira
angurêbi mariyême
dene kang wontên ngayun
kang makuwon wetan bênawi
tiyang sapabarisan
sami sakitipun
tan liyan sakit maripat
sakitipun pan abuh sami sawêngi
dupi ing enjingira

sigra nabuh têngaraning jurit
bêndhe tinabuh munya angangkang
dènnyarsa majêng barise
Radèn Martapura wus
anindhihi wadyanirèki
miwah prajurit Cina
sadaya tan kantun
wus bodhol majêng sadaya
ing Garompol sêdyanira kang dèn jogi
gumulung lampahira

praptèng Garompol sampun apanggih
baris ing Kartasura kalawan
mêngsah Madura barise
myang môncanagarèku
barisira wus samya panggih
sampun atata gêlar
kang dadya pikukuh
dhadhaning prang wong Madura
samya dharat dening wong môncanagari
samya munggwing turôngga

dados pangawat kang kanan kering
nanging atêbih ing prênahira
de baris Kartasurage
anata gêlaripun
kang minôngka dhadhaning jurit
apan kang wadya Cina
de têtindhihipun
sira Radèn Martapura
lawan sira kang nama Pringgalayèki
sigra acampuh yuda

arame dènnya bêdhil-binêdhil
wong Madura langkung purunira
apan ngurêbi waose
sigra mangsah angamuk
datan kandhêg dipun bêwili
dening têtiyang Cina
prangira akukuh
datan sêdya gumingsira
angurêbi sikêpira pêdhang abir
dadya rukêt prangira

lêng-ulêngan ramening ajurit
wong Cina sampun akathah pêjah
Radèn Mlayakusumage
lawan Baurêksèku
wus lumayu dipun tututi
linud ing kêkapalan
môncanagarèku
dening kang prajurit Cina
sakancane kang pêjah manahe giris
sampun lumayu samya

Rahadèn Martapura nulyaglis
angalingi dhatêng tiyang Cina
lan Pringgalaya rowange
wong Madura pinagut
marang sira Martapurèki
tansah lan Pringgalaya
sarêng dènnya nêmpuh
nanging kêkathahên lawan
datan kobêr kinanan lawan kineri
karo wus mundur sira

myang pangawatira wus kalindhih
wong Kartasura apan tinunjang
mring wong wetan pangawate
wong môncanagarèku
apan sampun munggwing turanggi
dadya giris umulat
wong Kartasurèku
Radèn Malayakusuma
kapalira ginêbyurakên banawi
pasapèn panabrangnya

dening wong Cina ingkang tut wingking
akathah pêjah kèli bêngawan
de Radèn Suralayane
lan Ki Baurêksèku
katiga Ki Kartawiryèki
malaywanut bangawan
puruge mandhuwur
arsa nabrang Baturana
mêdal sasak de wadya kang alit-alit
wus akathah lumaywa

mêdal ing sasak sami awarti
yèn kawonipun têtiyang Cina
dahat kathah pêpêjahe
tumpês ing wartinipun
kagegeran tyasnya Dipati
Pathi miyarsa warta
ya angatag sampun
mring sakèh prajurit Cina
kang abaris wontên sakilèn banawi
kinèn nabranga ngetan

nanging datan wontên anglampahi
kang ingatag pan mingsêr kewala
têmah dadya bramantyane
Dipati Pathi wau
anglêlandhak waosirèki
ya Ki Yudanagara
Toyamas tinuduh
ingkang anabranga angetan
myang para pangeran sutanirèki
ka anama Undhakan

wus sami kinèn nabrang tumuli
angetan Undhakan myang pangeran
de wong Madura pondhoke
nèng Tunggon kang pangayun
dupi sampun surup hyang rawi
kang sampun nabrang ngetan
nuntên samya wangsul
nabrang ngilèn malih agya
apan samya ingadhangan datan kêni
pan kongsi bakda ngisak

nulya sira Ki Dipati Pathi
mudhun piyambak anatas sasak
tan wêruh lamun anake
Undhakan ingkang wangsul
lan Pangeran Arya Matawis
nuju nèng têngah sasak
wau lampahipun
kêlêm ingkang ponang sasak
tiyang alit pan akathah ingkang kèli
de wau pun Undhakan

kalawan Pangran Arya Matawis
rinarèwèng dening wadyanira
mêntas sami akalêpèh
abusêkan sadalu
ingkang kantun wetan banawi
amung Ki Kartawirya
lan sakancanipun
dupi wayah bêdhug tiga
sigra sira Adipati Pathi mijil
angatag dandan sasak

sarya nglampahkên dutaniraglis
dhatêng nagari ing Kartasura
acanthèl unjuk wiyose
dhatêng ing ratunipun
nêdha bantu tiyang Cinèki
sakantun-kantunira
binantokna gupuh
dhumatêng ing Baturana
wontêndene kang nunggil Dipati Pathi
Pangeran Buminata

lan Pangeran Ariya Matawis
Pangran Singasari katiganya
lawan Ki Baurêksane
Radèn Suralayèku
ing Toyamas Yudanagari
sarêng enjing mèh dadya
wau sasakipun
Kyai Baurêksa kesah
tinakonan dhatêng Ki Dipati Pathi
awatipun têtoya

datan dangu anulya nututi
sira Radèn Suralaya kesah
tinakèn wausaure
ngumpulkên rencangipun
môngsa wande anabrang malih
dhatêng wetan bangawan
lajêngi wêwau
ri sampuning sasak dadya
Ki Yudanagara Toyamas tinuding
nabrang malih angetan

lan santananya têtiyang Pathi
kawarnaa mêngsah wong Madura
kang anèng Tunggon pondhoke
rewangnya wingking rawuh
nuju wayah ing pêcat rakit
nulya sami akirab
nèng ngara-aragung
apindha sêkar palasa
anêdhênge sinawang apan kaèksi
nèng Tunggon prênahira

sigra ngatag Adipati Pathi
mring paman Tumênggung Kartawirya
lan Ki Yudanagarane
ing Toyamas Tumênggung
kalih kinèn majênga sami
nulya majêng mring Ganggang
kêkalih tumênggung
prajurit Madura mangsah
saking Tunggon ing Ganggang sampun apanggih
sigra atêmpuh yuda

arame prangnya bêdhil-binêdhil
wong Madura dahat purunira
samya gêgundhulan kabèh
sigra pangamukipun
waosira dipun kurêbi
tiyang Pathi Toyamas
gya sami lumayu
ingamuk de wong Madura
tumênggung kalih sampun lumajêng sami
nanging kala punika

amarêngi bêngawan nujwalit
wadya malaywa nacab kewala
datan mêdal ing sasake
dening dipatinipun
awon pangônta-antèki
samangsane kawona
prange rowangipun
dèn mariyêmi piyambak
tan adangu mêngsah Maduntên kaèksi
sampun andungkap sasak

Dipati Pathi anitih wajik
angilèn wau palajêngira
tan kongsi mungêl mriyême
Radèn Suralayèku
mêdal dhatêng lêlurung aglis
tanya mring Adipatya
Pathi sauripun
inggih ngêbatakên kula
mring wong Cina ingkang sami kari-kari
dene radèn andika

têka andika majênga sami
sumaur inggih Dyan Suralaya
amicantên sawingkinge
maju mring kakèkanmu
Mangunonêng apa tan uning
ingsun yèn sira minggat
acolong palayu
nulya Radèn Suralaya
nabrang ngidul lèpèn Kadhawung dèn jogi
emut sajroning nala

yèn Kangjêng Ratu Agêng kang taksih
nèng kadhatyan lan kang wayah-wayah
bokmanawi katawure
angidul mêdalipun
jinaganan bilih kapanggih
apan karsa akarya
rêrampèning unjuk
dhumatêng kangjêng susunan
awêkasan angetan anurut margi
ngalèr malih anabrang

wong Madura wus nabrang banawi
kaprêgok sira Dyan Suralaya
gya anabrang ngidul malèh
tan angsal margi wau
nabrang ngalèr angidul malih
apan lèpèn satunggal
nêm panabrangipun
nuntên anjog ing Langkungan
èngêt yèn Dèn Ayu Natakusumèki
anèng ing Pangabean

sarywa lumampah kinèn niliki
sampun kapanggih suwung samana
anulya lajêng lampahe
Radèn Suralayèku
dhatêng êndho nulya kapanggih
lan anak rayatira
wau kang winuwus
Sunan Garêndi lolosnya
anarêngi tanggal wolu likur nênggih
nuju ing wulan Pasa

lolos angidul purugirèki
Dipati Pathi ingkang tut wuntat
Martapura palajênge
angilèn purugipun
tiyang Cina kathah umiring
dhatêng ing ratunira
wanèh atut pungkur
dhatêng Radèn Martapura
kandhêg Ngêndho anulya budhal ing wêngi
tiyang Cina dèn tilar

têtiyang Cina wolung dasèki
kathahipun anulya ngapusan
dhatêng wong Ngêndho awade
sinusulakên wau
dhatêng Radèn Martapurèki
anuntên pinêjahan
Cina wolung puluh
darbèkipun kapêndhêtan
ri sampuning mangkana gantya winarni
lampahe wong Madura

sampun nabrang sakilèn banawi
lajêng lampahe mring Kartasura
sigra manjing jro purane
saha pangrayahipun
marang kang wong ingkang kapanggih
miwah sajroning pura
têlas saanèku
rinayah mring wong Madura
wontêndene wau pangeran ngabèi
ngobongi Wirajayan

wisma kilèn pura dèn obongi
mring pangeran ngabèi samana
mila age pangobonge
dening kala rumuhun
jêng pangeran wus aprajanji
lawan ari sang nata
samangsane rawuh
sang nata wèt bêngawan
pangran kinèn akarya riwuk ingwingking
angobongana wisma

nuntên wontên tiyang Madurèki
amurugi ing obong-obongan
mila pangran kapanggihe
lan wadya Madurèku
gya pitakèn wong Madurèki
mring wadya Pangabean
aris muwusipun
puniki sintên kang nama
sauripun wadya ingkang dèn patèni
puniki gustiningwang

kang anama pangeran ngabèi
nuntên pangeran ngatag atanya
dhatêng ingkang apitakèn
wau pitakènipun
kadipundi sri narapati
punapa wus ngadhatyan
ing sarawuhipun
saure kang tinakenan
sunan sintên pan laku manira ugi
boya wêruh susunan

dene wêwêkase gusti mami
panêmbahan manira ingatag
ambêdhah Kartasurane
dening kalamun sampun
bêdhah nagri Kartasurèki
wêlinge panêmbahan
bok ana katêmu
pangeran ing Kartasura
salah siji kinèn adamêl narpati
pangran ngabèi mirsa

yèn mangkana tiyang Madurèki
pajarira mring wong Pangabean
pangran ngabèi nulyage
kinèn manggihna gupuh
maring kapangagêngirèki
têtiyang ing Madura
ingaturan sampun
pangran marang wong Madura
pangagênge pangran pan sampun apanggih
lan pangagêng Madura

kang awasta Jayasudirèki
lawan kang nama Jayaprameya
Kartajaya katigane
dening sakawanipun
kang awasta Darmawangsèki
kapat matur ngrêrêpa
langkung pênêdipun
aturedhatêng pangeran
watêking sampun sami uningèng nguni
pangran wus ingaturan

lajêng amanjinga jroning puri
sadhatêngira ing sitibêntar
gya rinayah sabature
miwah pêpatihipun
dhuwungira têlas dèn ambil
dhatêng tiyang Madura
myang wadyalitipun
sadarbèke sampun têlas
jêng pangeran ngabèi wus dèn aturi
lajêng binêktèng pura

sapraptanira sajroning puri
jêng pangeran aris angandika
mring Ki Jayasudirane
lah paman kaprèhipun
bocah padha dèn rayah iki
ya ta Jayasudira
amangsuli atur
agampil anggèr punika
masa ical kagungan sampeyan ugi
nuntên pun Jasudira

lawan pun Jayaprameya sami
aputusan wangsul karsanira
atur uninga wiyose
dhumatêng sang aprabu
yèn kadhaton wus dèn anciki
dhatêng wadya Madura
dening ratunipun
tiyang Cina sampun kendhang
kawarnaa wau sang sri narapati
kang taksih masanggrahan

anèng ing Kênthèng laminirèki
tigang dalu nuntên enjing mangkat
praptèng dhusun Kêdhunggêdhe
anuntên sontênipun
duta nata ingkang tinuding
amundhut kang kagungan
kang kantun Madiun
awasta pun Kartapraja
kalih pun Bujôngga Taruna namèki
sontên ing praptanira

dening sagung bêbêktanirèki
kagungan nata ingkang binêkta
sing Madiun pamundhute
sadaya sampun katur
lêga ing tyas sri narapati
de kagungan kabêkta
kang kantun Madiun
nuntên wontên wadya prapta
wong Madiun prajurit atur upaksi
yèn Kartasura bêdhah

langkung suka tyasira narpati
apan mung sadalu masanggrahan
anèng wusun Kêdhunggêdhe
nulyage budhal esuk
gêgancangan lampah narpati
atilar wadya dharat
amung kang tan kantun
wadya kang saha turôngga
kang umiring sang nata supe ing wadi
dènnyarsage ngadhatyan

ginêlak lampahira narpati
ginarêbêg wadya kêkapalan
myang môncanagara kabèh
lan sapunggawanipun
ingkang samya mungging turanggi
umiring ing sang nata
lampahira sampun
anabrang lèpèn bangawan
mêdal sasak Baturana wus kawingking
prapta ing Kartasura

dupi prapta Galadhag anuli
pinêthukakên wadya Madura
Jayasudira dutane
mangkana aturipun
yèn dinuta lampahirèki
mring kang abdi Madura
gêgununganipun
sri narendra ingaturan
wangsul malih kèndêla wetan banawi
sampun agya ngadhatyan

kèndêl lampahe sri narapati
kanggêk ing tyas tan kenging ngandika
Pangran Mangkunagarane
ing Madiun gya maju
angalingi ing sri bupati
ngadêg saryasru mojar
mring wong Madurèku
ora asu ing Madura
ya ature mring ratungong tan pakering
pan ratuningsun uga

tan ngrasa ya asu Madurèki
prapta nagara ing Kartasura
ngong suhun ngong sunggi dhewe
angandika sang prabu
adhi Mangkunagara uwis
apan ingsun tarima
yèn karsa Hyang Agung
durung tutug lêlakonnya
awak ingsun sang nata ngandika malih
mring duta ing Madura

lah iya pêpoyana sirèki
mring gêgununganira Madura
lamun praptaningsun kiye
iya tan angadhatun
nanging ingsun tan bali maning
mring sawetan bêngawan
sigra nuntên wangsul
lampahira sri narendra
pangran ing Madiun ngundurakên aglis
lan sarwi cinêkêlan

milanira kongsi dèn cêkêli
katon supenya umiring nata
saking kasrênge runtike
dènnyarsa marwasèku
pangran maring wong Madurèki
aris ing lampahira
nata wangsulipun
ngandika sarya lumampah
sri narendra munggwing saluhuring wajik
ngêndi yogya ngênggonan

aturira Kya Wirarêjèki
dhuh gusti lamun sambadèng karsa
paduka inggih pênêde
kapondhokan wadyagung
kapasanggrahan ing narpati
inggih dhusun ing Ngêmplak
gusti wastanipun
gusti sakidul kadhatyan
prênahipun punika langkung prayogi
yèn kapasanggrahana

mila atur kawula narpati
sapunika rumiyin bawera
kalayan kaping kalihe
yèn wontên wadya prabu
ingkang dhatêng bêkti narpati
datan kaling-kalingan
wadya Madurèku
Radèn Pringgalaya mojar
anambungi hèh Ki Wirarêja mami
apan boya mangkana

susah yèn andadaka akardi
pasanggrahan saênggènanea
yèn aprakara praptane
abdidalêm puniku
ingkang dhasar bêkti narpati
môngsa ta kèwêdana
ing dêdalanipun
ya ta aris angandika
sri narendra mring sira Wirarêjèki
lah ora ingsun bapa

dene sanak-sanakira iki
durung ana rêrêm iki uga
iya kang sun karsakake
ing Gumpang karsaningsun
wismane Si Surabratèki
sun karya pasanggrahan
sigra sang aprabu
samana wus masanggrahan
saha wadya sadaya samya amrêgil
anèng Kasumabratan

sri narendra apan wus anuding
duta lumampah dhustha mring pura
anuksma angyêktosake
dhumatêng ingkang ibu
miwah putra-putranirèki
myang Ratu Madurêtna
kang sinuksmèng laku
sapraptanira ing pura
duta nata tan wontên malih kapanggih
kang wontên jro kadhatyan

mung Ratu Agêng lan Ratu Alit
ingkang kapanggih wontên kadhatyan
de Ratu Madurêtnane
apan kapanggih suwung
datan wontên sajroning puri
mila mêdal sing pura
nênggih Kangjêng Ratu
Madurêtna pan miyarsa
ing wartane duk kang raka nata taksih
wontên wetan bangawan

mirsa yèn wadya ing Madurèki
ingkang dados pangajênge yuda
ya ta angartikèng tyase
Ratu Madurêtnèku
mangkana pangartikanèki
iya kalamun ingwang
anuli têtêmu
tumuli lawan kang êmas
mênèk ora kasêlak katêmu mami
kalawan wong Madura

kayaparan iya polah mami
pasthiyèn abangêt wirangingwang
pramila kesah karsane
sapurug-purugipun
tan kantênan sinêdyèng galih
nging putra kapenakan
Dyan Ayu Kadhatun
kalih Dyan Ayu Kaluwak
pan ginèndèng astanya kang putra kalih
kang bibi sarywa mojar

lah payo êbèng milu ing mami
kang putra kalih nulya tut wuntat
sarya tinuntun astane
samana wiyosipun
kangjêng ratu kang dèn margani
bêdhahan banon rêbah
ing sapraptinipun
wau sajawining bata
kangjêng ratu anulya wau kapanggih
kalawan arinira

kang nama Pangran Arya Matawis
ingkang sumêdya nusul kang raka
Pangeran Buminatane
de wau kangjêng ratu
sangêt kuwuripun ing galih
sangêt kasupènira
dhatêng arinipun
kapêthuk datan uninga
mring kang rayi pangeran dipun simpangi
nanging kangjêng pangeran

dhatêng kang êmbok mapan udani
datan supe dupi sira mulat
mring êmbok ical trêsnane
dhatêng karaka wau
Jêng Pangeran Buminatèki
amung dhatêng wêlasnya
mring kang raka langkung
myang putra kêkalihira
radèn ayu gya Pangran Arya Matawis
mudhun saking turôngga

sigra pangran angêrangkul aglis
mring kang êmbok sarya apitakyan
jêng ratu sangêt kagète
nuntên mangsuli wuwus
kangjêng ratu dhatêng kang rayi
ingong iki pangeran
ya wruhanirèku
tan karuan kang ngong sêdya
amung wirang ingsun kang kaciptèng galih
bok têmu wong Madura

pan Arya Mataram ananggupi
kang raka yèn angumpêtêna
dhatêng dhusun Têmbayate
ingkang raka anurut
ya binêkta sira tumuli
dhatêng dhusun Têmbayat
samana jêng ratu
wontêndene sri narendra
apan sangêt gènnya angulari nênggih
mring kang rayi kang putra

lampahira kang samya ngulari
mring Ratu Madurêtna ngularan
sakiwa têngêning Lungge
nanging datan katêmu
kawarnaa ingkang angungsi
anèng dhusun Têmbayat
apan wus anuduh
duta ngaturi uninga
saha nuhun papag duk katur narpati
sang nata angandika

mring Tumênggung Anitinagari
kinèn amêthuk ing arinira
kalawan putra dhatênge
ya mangkat kya tumênggung
wus kinanthèn lampahirèki
wadya ing Pranaraga
myang wadya Madiun
sadhatêngira Têmbayat
wus kabêkta wau radèn ayu kalih
myang Ratu Madurêtna

sadaya sampun kabêkta sami
miwah Pangeran Arya Mataram
datan kantun ing lampahe
sampun andhèrèk mantuk
mring Tumênggung Nitinagari
saking dhusun Têmbayat
lampahnya wus rawuh
pasanggrahaning narendra
Sumabratan wus katur dhatêng narpati
wus samya ingandikan

langkung lêga tyasira narpati
sapraptane wau arinira
miwah kang putra kalihe
dene sapraptanipun
dening wadya kang alit-alit
prayayi myang sudagar
sami katalanjur
samya jujug pagêlaran
panyanane rawuhirasang narpati
wus têtêp angadhatyan

sapraptanira sarêng apanggih
lan wong Madura lajêng rinayah
wus pinalocotan kabèh
tan wontên darbèk kantun
dadya giris manahing alit
gya ngili malih samya
têbih purugipun
samana Ki Wirarêja
aningali rusaking wadya narpati
kang sami prapta-prapta

kang priyayi tan sipat priyayi
kang sudagar datan môntra-môntra
yèn mèmpêra sudagare
wadya nata kang rawuh
ingkang samya bêkti ing gusti
tan ana sipat janma
ulatnya asayup
guwaya pating puncilak
kang sinandhang wastramoh pating saluwir
tan yogya yèn katura

mila sangêt aturing narpati
sira Adipati Wirarêja
dening saking tan sagêde
mulat ing wadya rawuh
ingkang sami bêkti narpati
dadya Ki Wirarêja
mangkana turipun
dhuh gusti sang sri narendra
pun bapa angunjukakên pati urip
saking tan sagêd mulat

