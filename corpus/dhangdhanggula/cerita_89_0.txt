raras rume wardayèng artati
amardawa ruweyadi kuna
dènnya nulat sujanane
pan saking drênging kayun
jinurungna puja basuki
purnamaning pangripta
wawêngkoning tutur
supatra Pustakaraja
diraning tyas wilapa dèn sangkalani
jaksu tri ngèsthi tunggal

amarna ring jamanira nguni
jêng sang ulun Prabu Dipayana
Dipasarana parabe
yeka ingkang jêjuluk
Mahaprabu Sri Parikêsit
jumênêng ing Ngastina
rat Jawa kawêngku
Hindhu Sumantrah Jênggala
kang agama Jawata Budha liyaning
sumungkêm mring sang nata

dene ingkang iyasa rumiyin
Sang Aprabu Aji Jayabaya
ing Kadhiri kadhatone
binathara satuhu
makêtêring isining bumi
mring Aji Jayabaya
panganggêpe guru
kang kinèn ngapus carita
Êmpu Tapa Wangkêng nuju amarêngi
taun surywasangkala

pan tri tata daksaka malêtik
wolung atus sèkêt langkung tiga
utawi taun candrane
sangkalanirèng dangu
wiwarane kuda angèsthi
astha tus pitung dasa
songa langkungipun
sinawung têmbang mancêpat
mrih cêpête adhangan ingkang miyarsi
asung sêngsêming driya

jinêjêr duk Prabu Parikêsit
arsa miyos tinangkil ing wadya
ngrasuk busananing ngrojèng
makutha rukmi mancur
ngagêm jamang lawan sêsumping
wangun garudha krura
kêlat bau murup
bêbinggêl karoncong êmas
sami wangun daksaka krodha makikik
pinatik sêsotya bra

purba kalung kudhuping sitèngsi
rinêngga ing mêmanik maneka
ing madya kumala gêdhe
panêtêp sôngga gêlung
grudha ngoling kikrawistha di
bante-bante kancana
nèng jaja ngênguwung
tumumpang ing badhong êmas
praptèng ngandhap sumimping mring kanan cêthik
bangkol lir sarpa raja

walantaka kampuh cindhe adi
kang paningsêt cawêni pathola
clana kêtangi limare
canela abra murup
sinawung ing sagung hèr gêni
môngka wangkinganira
mancorong sinêlut
kinatah kinaturêngga
kêkandêlan suwasa sinung hèr gêni
obra tumejangkara

suwarnane tuhu langkung pêkik
kèh kasmaran sagunge para dyah
lir Hyang Asmara jatine
sigra têdhak sang prabu
ginarêbêg para rum sami
ampilan banyakdhalang
sawunggalingipun
kalawan ardawalika
êlar badhak sami ngêbut kanan kering
tamèng towok lan pêdhang

dirganing kang rèh gandhewa gadhing
panah agêm rong indhong kêmbaran
kêcohan ing ngarsa dhewe
nèng keringe sang prabu
beda lawan sumbul kapering
kang ngampil upacara
kênya prawan tuhu
pinaesan binuratan
boya pae ing swarga para apsari
dhèrèk palinggot bawa

jajarane rêmpêk ngrumiyini
songsong êmas munggul sungsun tiga
agêmira sang pamase
wus praptèng sitiluhur
lênggah munggèng ing dhampar manik
obah kang para wadya
lungguh marikêlu
kadya konjêm ing kisma
kang pradôngga tinêmbang asri ngêrangin
ngrênggani pasewakan

ingkang gôngsa Kodhokngorèk muni
mawèh sêsêk kumênyuting manah
datan ana upamane
dene manguntur iku
pêparinge Hyang Udipati
Sang Prabu Yudhisthira
ginanjar rumuhun
môngka warnane kang bangsal
jêjiglagan traju mas binatur jinggring
balungane kancana

kang ginatra ngulunging pakis
kudhup sêkar pêntil lan uwohnya
akik mirah kang dèn angge
salaka uwitipun
pan suwasa gêgêling pêntil
uwoh lan sêkarira
sotya bang bintulu
môngka umpak ingkang bangsal
sirah naga kadya mangrêksa sang aji
makatên isthanira

nyêrandune naga angajrihi
netra andik siyung putih gilap
ngêringih obah ilate
kadya gapyuk anêmbur
sangêt ajrih ingkang udani
mangkana cinarita
kang sewokèng ratu
nèng kering kaporèng ngarsa
ingkang eyang lênggah anèng dhampar alit
Bagawan Baladewa

karêngèng ing tawang amumpuni
Baladewa dadya pamong nata
kèringan wit nênggalane
senapati nung-anung
anèng ngandhap dènira linggih
Dyan Arya Suhbrastha
sêkti tur binagus
watak krêras kabrangasan
netra andik nanging rahayu ing budi
kadya Dyan Wrêkudara

raga agêng inggil blengah kuning
lamun aprang kinrubut ing mêngsah
tan sarônta panggalihe
mungsuh sigra cinakup
sinuwèk brèk cinuwil-cuwil
kadya nyuwèk kukila
gampang patrapipun
ing kering sisihanira
ajêjuluk Rahadyan Suhsirna sigit
yayah kêmbar kang warna

kêndhit mimang senapati kalih
sakêmbaran kang prawiranira
sumambung patih lungguhwe
patih jêro dibyanung
Arya Dwara ingkang wêwangi
warni lan sêktènira
tan silir sarambut
lawan Arya Gathutkaca
patih jaba nèng kiwa dènira linggih
nama Dyan Danurwendha

sêktènira lan warnane sami
ing rumuhun Radyan Ôntasena
mila Ngastina prajane
makêtêr para ripu
wit patihye sri narapati
lan senapatènira
prasami linuhung
sumawana tinindhihan
Sri Bagawan Baladewa angluwihi
mila têntrêm kang praja

rat tan ana tumandhinga jurit
ingkang nangkil anèng wurènira
pra nayaka pêpak andhèr
mbagêlaran supênuh
ngalun-alun kêbêk waradin
têkyèng ing pangurakan
jêjêl para wadu
mantri rôngga lawan dêmang
pra nararya pêcantôndha ôndhamoi
kalawan ulubalang

prameyane jajar rêmpêk sami
datan ana sabawa paseban
nyênyêt tan ana swarane
mung swara pêksi êngkuk
nèng karoya lan abdi gêndhing
mêmalu badhe gôngsa
nèng pasebanipun
carêngklènging mawèh raras
nahên ta Sang Mahaprabu Parikêsit
miyat kang para wadya

ting prêngangah kadya wukir sari
angandika sajroning wardaya
yèn tulus kaya mangkene
sapa kang wani ingsun
wadyabala kabèh sinêkti
ririh dènnya ngandika
marang patihipun
hèh kakang Dwara wruhanta
ingsun iki arsa têdhak ing wanadri
anggrit kidang manjangan

buntas arum dhawuh panduka sri
Patih Dwara nêmbah aturira
dhuh pukulun sang pamase
karsa paduka prabu
arsa numpu buron wanadri
ing wana Sarahita
langkung agêngipun
waradin tur lèpèn kathah
toya wêning môngka sitinipun pasir
kadya tilas nagara

papan sae kuciwa sakêdhik
katêbihên gusti saking praja
wontên malih ingkang sae
Palasara wana gung
sakilèning patapan wukir
ing Srênggawa Kiswara
kidul lêrêsipun
tan têbih saking nagara
datan wontên mutawatosi ing galih
bagawan nambung sabda

Risang Baladewa matur aris
inggih lêrês wana Palasara
kagêma pacangkramane
Syuhbrastha nêmbah matur
inggih lêrês gusti prayogi
sèbêtan saking praja
mèsêm sang aprabu
hèh-hèh kakang Patih Dwara
sira dhewe mangkata marang wanadri
lawan nayaka papat

agawea grogolan kang bêcik
pêpindhanên grogole jêng eyang
kang wus swarga kayangane
kawarti luwih bagus
pêpanggunge rinêngga adi
watês Krêndhawahana
Setragôndamayu
pakartine Yang Arjuna
lêlurinên supaya sawabe bêcik
nêmbah Dyan Patih Dwara

sida mangkata ing ari Kêmis
tumênggung anon-anon mèlua
kalang gowong jakên kabèh
têlas dhawuh sang prabu
sigra jêngkar sri narapati
ginrêbêg upacara
wus praptèng kêdhatun
kang nangkil sami bubaran
tata-tata catur tumênggung miranti
kang badhe nambut karya

grombolane dêmang lawan mantri
mantri kalang gowong wus saningga
rumanti upakartine
ngumpul wadananipun
sigra budhal sowan kya patih
kêbak ing kapatihan
dyan patih cinatur
ririh angrasuk busana
sawarnine wasiyat dèn agêm sami
kadya caraning aprang

golong gilik sarekane kabti
miyos saking dalêm Patih Dwara
ingayap ing pawongane
yayah mirib sang prabu
wibawane rêkyana patih
têngara lajêng budhal
bêndhene angungkung
lir pindah amangun yuda
wadyabala busêkan datanpa wilis
asri lir sinoming dyah

andhangak Sang Patih Dwara
nitih kuda janjan kuning
sinongsongan lar manyura
ing wingking para bupati
abra busana adi
ting pancurat ting palancur
kataman diwangkara
wèh sêngsêming kang ningali
tan cinatur solahira anèng marga

praptèng wana Palasara
tata pamondhokan sami
anglêrêmkên wadyanira
nèng pondhok lan ngaring-aring
wus antara kang ari
rèrèh rêrêming wadya gung
Rahadyan Patih Dwara
mintar jajah ing wanadri
anênitik ênggone kang buron wana

bopati catur manggala
sami dhèrèk radyan patih
tan antara lampahira
mriksa gunung alit-alit
majupat gunung Wujil
kalima têngah kang munggul
kêkayon angrêmbaka
ayom angayêmi ardi
kanan kering ing gunung kilenan toya

wêning pasir sitènira
sigra mulat radèn patih
sanggyaning kang buron rimba
kidang manjangan lan kancil
banthèng kalawan jawi
gumarang lan kêbo danu
warak arak-arakan
kathah satone mêpêki
ting sarênggut sukêt ijo kang pinangan

kewan kalangkung akathah
ebat kang sami ningali
lir ratu amangun yuda
dyan patih suka tan sipi
mèsêm ngandika aris
adhi Arya Saksonèku
gunung Wijil lêlima
kinarya têngah prayogi
awit iku têlênge kang buron rimba

kupêngên pagêr santosa
gawenên dhapur pasagi
ana tri pandêlêng gajah
pagêrana kang maripit
aywa barojol kancil
sajabane pagêr iku
mubêng sungana dalan
lan pondhoke para mantri
rôngga dêmang buyut umbul ngubêngana

Arya Saksana sandika
panêkare dèn undhangi
watês sadaya cinêngkal
nêgor kayu amagêri
rame kang nambut kardi
swaranira gung gumuruh
yèn dalu padhang bulan
nglêmbur sami angrajêgi
bubar karya sami ngibing jêjanggrungan

pratikêl Arya Saksana
kabèh ingkang nambut kardi
mangan ping têlu sadina
esuk lawan têngah ari
asar bubaring kardi
têngara gêntha sru umyung
kang nambut karya nadhah
rampung mring pondhokan sami
surup surya kang mudha mring taledhekan

mila datan krasa sayah
sabên sore tômpa picis
wong siji sêlawe arta
mula tan ana prihatin
sigêg kang nambut kardi
dyan patih milih gènipun
pasanggrahan panggungan
badhe agême sang aji
antuk papan bawera langkung prayoga

milih malih ingkang papan
badhe pondhokane patih
lan pondhokan pra santana
pondhoke para bupati
Rahadyan Dwara Patih
nimbali radèn tumênggung
adhi Arya Indriya
lan Arya Satmata adhi
sun bubuhi padha karya pasanggrahan

arya kalih tur sandika
dyan patih ngandi malih
marang Arya Kèstudhêndha
adhi sira sun wajibi
gawea dalan bêcik
kang kêncêng lurung puniku
praja gung ing Ngastina
têkan grogolan wanadri
aywa mèncèng sarambut praptèng ing praja

desa têgal pakarangan
kabèh ingkang darbe melik
yèn katrajang dalan anyar
padha lironana adhi
tikêlên kang pêngaji
aywa na kang rawat êluh
gêdhong sun rajabrana
bukakên kang têlung iji
karya wragat kabèh iyasan ing wana

aywa na ingkang kuciwa
dene têpining kang margi
pasangana ruji rancang
binuntalan janur kuning
lan rontèk siji-siji
sabên tri dhêpa dohipun
antara tri pangundang
sinungana wisma yayi
panjêrana payung agung lan daludag

umbul-umbul lan tuwuhan
plisir wastra kang warna tri
iku samaning pradôngga
pelok slendro kang mantêsi
yèn lakon wus saari
pasangana wisma agung
piranti panginêpan
jêng ulun sri narapati
kang andhèrèk kabèh padha kacaryana

rarênggane wisma-wisma
aja nganti nguciwani
rakite kang patamanan
kabèh kêmbang ingkang adi
pasiraman kang bêcik
karyanên pating palancur
yèn arsa angun toya
kulah karyanên kang adi
sakabèhe pondhokan kaya mangkana

para bupati sakawan
matur sandika wotsari
lajêng dhawuh undhang-undhang
mring panêkare pribadi
andum pakaryan sami
swarane gora gumuruh
kang nyipat dalan-dalan
rampung lajêng dèn babadi
sinung tanggul lawan tinanêman wrêksa

rurung dèn uruk warata
wangun anggêgiring sapi
inguruk watu lan padhas
dhuwur watu alit-alit
tumuli krikil wêdhi
warata saurutipun
kêncêng bênêr sing praja
têkyan grogolan wanadri
rêrênggane tan siwah dhawuh dyan patya

wong desa ingkang katrajang
dalan yasane dyan patih
omah pakaranganira
binayar tikêl kêkalih
lawan rêga prayogi
sami suka-suka nutug
mingsêr angalih wisma
turut marga marik-marik
ana ingkang omah ngiras karya dhasar

kacarita pra santana
utawi suta bupati
sabên sore nitih kuda
têgar sami aningali
lurung anyar gumrining
atusan kang para bagus
sawênèh lampah dharat
yèn wus suruping Hyang Rawi
sami kundur gêgerongan urut marga

cinêndhak panggubahira
kang sami suka ningali
wau ta Dyan Patih Dwara
pasanggrahan dèn priksani
sampun tan nguciwani
têngahing dalêm winuwus
rinêngga sarwa endah
pandhapa joglo gumrining
tumpang sanga saka ginônja sêkaran

plataran wiyar warata
wontên bangsale kêkalih
kiwa têngêning pandhapa
sinung griya panjang sami
mubêng dumugi wingking
kampung bali wangunipun
tamanan ing pêngkêran
umbule mancurat inggil
iku dadi kêkêmbange pasanggrahan

lajêng mriksa pêpanggungan
rêrênggane wus mantêsi
agêng inggile sèbêtan
kamot upacara sang sri
yèn ana karsanya ji
santana kêkasihipun
kinèn minggah panggungan
ênggène wus dèn cawisi
tan kuciwapangarange dyan kya patya

lajêng mriksa pagrogolan
ing jawi dipun ubêngi
pinggir pagêr pagrogolan
sinung margi langkung radin
wiyare ingkang margi
catur dhêpa nora langkung
winêdhi tinanggulan
waradin rêsik gumrining
nora adoh bênggange omah pondhokan

umbul buyut para dêmang
rôngga desa para mantri
ngubêngi pinggir grogolan
wus rampung dènnya mriksani
kundur rêkyana patih
marang ing pondhokanipun
dalu sami rêmbagan
lan catur para bopati
wus pinatah kang ngrêksa ing pasanggrahan

injing budhal Patih Dwara
kalawan para bopati
nitih kuda sinongsongan
abagus rêkyana patih
lir pindah narapati
wibawane patih agung
sigêg ing lampahira
kadi barêngan sayêkti
ing carita prayoga kinarya gantya

ing nagari Trajutiksna
gêmah raharja sayêkti
datan ana tumimbanga
ayêm têntrême wong cilik
kabèh tinandur dadi
desa alas gunung-gunung
murah barang tinumbas
sumawana pra dipati
kawibawan winangun asmaradana

dèn ta mangke sri bopati
kang jumênêng Trajutiksna
jêjulukira sang katong
Sri Mahaprabu Kismaka
putranira Sang Nata
Bomanarakaswarèku
nuju miyos siniwaka

lênggahan nèng dhampar gadhing
ginêrbêg para pawongan
kang ngampil upacarane
dhêdhêg anèng wuri nata
manguntur kaèbêgan
môngka kang nèng ngarsa prabu
warangkanira narendra

godhèk wok brès angajrihi
anama Patih Bantana
sêti môndraguna kalok
ing praja liyan nagara
kêkês kang sami mulat
ki patih pangwasanipun
angrèh kang bala bacingah

warna ro balaning aji
jawa kalawan danawa
mila kuntap karatone
kang nangkil wingkinging patya
kapara kananira
bupatine para diyu
bêlabar ngêbaki papan

ing wingking keringe patih
para anung-anung jawa
mila katêngên butane
sangking ta kaparêngira
nata marang rêksasa
dèn ugung sasolahipun
agêng manahe danawa

baranang kang busana di
kasorot ing diwangkara
lir gunung gêni isthane
mila karsane sang nata
wadyabala kang jawa
dinèkèk ing keringipun
supaya angungkulana

marang boboting rasêksi
mila samangke pra wadya
tan ana gèsèh driyane
tan pae prawiranira
sami sudirèng laga
manungsa kalawan diyu
rikat rosane tan beda

mangkana sang iswara ji
dangu marang mantrimuka
hèh kayaparan wartane
samuksane eyang nata
Sang Sri Bathara Krêsna
ratwagêng luwih pinunjul
sapa ingkang gumantia

tur sêmbah rêkyana patih
dhuh pukulun sang pamasa
kang gumanti sang akatong
Maha Prabu Dwarawatya
putra wuragilira
Dyan Satyaka duk rumuhun
paman paduka pribadya

jêjulukira samangkin
nama Prabu Dipaswara
inggih Satyaka parabe
kang minôngka wrangkanira
angrèh kang para wadya
Udakarya namanipun
sutanipun pun Udawa

Sang Prabu Kismaka angling
bungah rasane tyas ingwang
pasthi karsaku kêlakon
èngêt duk seda jêng rama
pinatèn kangjêng eyang
mêngko arsa malês ukum
ngudhi tuwuh nglêbur centhang

samêngko karsa ngong patih
Dwarawati purantara
sun pukule pêrang popor
Jêng Paman Aji Sêtyaka
sun karya ewan-ewan
bakal ingsun êjur-êjur
minôngka pamalês ingwang

nadyan sanakku pribadi
têtêp satru buyut canggah
kang wajib malês mung ingong
marang sêsatruning bapa
ki patih matur nêmbah
dhuh dewa ji sampun-sampun
tan sae prang sami kadang

bilai ingkang miwiti
kados kirang kang dèn mêngsah
sampun wontên têtondhene
eyang panduka Pandhawa
lawan sata Kurawa
dèrèng alum labêtipun
Kurawa miwiti aprang

Ngastina praja gêng yêkti
dadak melik ing Ngamarta
nagri padhukuhan mawon
kinitêr kinalang-kalang
wasana dados aprang
Ngastina èstu kapupu
seda Prabu Duryudana

karaton dipun êjègi
lawan eyang padukendra
Sri Yudhisthira bêgjane
upami rukun kêkadang
ing jagat pramudita
saèstu sadaya nungkul
saking ampuh tandanging prang

sang prabu ngandika wêngis
ingsun tan melik nagara
kaya eyang jêng sang katong
Sri Nata Prabu Ngastina
rèhning wajib manungsa
inganakkên madêg ratu
gêdhe kawajiban ingwang

apa pamalêsku patih
marang kang sinung nugraha
sanadyan bôngsa mancore
pinatenan wong tuwanya
anak mêsthi murina
ki patih nêmbah andhêku
ajrih dukane sang nata

nglocita rêkyana patih
kadingarèn sang pamasa
atur bêcik tan dèn anggo
yèn ingsun amalangana
tinigas murdaningwang
nyêgah mati nurut lampus
utama manut sang nata

majêng nêmbah kyana patih
dhuh gusti nuwun apura
kang abdi manah kaledhon
amba winêling pun bapa
mêkatên kang pitungkas
hèh kaki wruha sirèku
poma aja lali sira

kulup ywa sira kêpengin
bêbesanan jêjodhoan
mêmitranan tanpa gawe
marang wong ing Dwarawatya
ing satêdhak-tumêdhak
bêcik sira nganggêp satru
yèn katêmu patènana

gumujêng sri narapati
sarwi èdhèk kang sampeyan
hèh bapa patih samêngko
wadyaningsun undhangana
padha samêktèng yuda
purnamane kang sitèngsu
budhaling sun mangun yuda

kabèh wadya ngong sun kêrig
tinggalên saparatusan
Dwarawati nora gêdhe
ananging sugih saraya
kèngsêre yudanira
mêsthi mring Ngastina ngeyup
marang yayi Dipayana

yayidra yêkti mrinani
kang mangkono ora wêgah
wit yayi Sri misih jèdhèng
pupuke pan durung ilang
patih matur sandika
sigra dhinawuhkên gupuh
warata mring wadyabala

sandika kang dèn dhawuhi
obah orêk panangkilan
pra rêksasa surak bêkos
samya onclang kang bêdhama
siring gada candrasa
bupati jawa nung-anung
sarêng mirêng karsa nata

bungah sêdhèt narik kêris
sinudukkên jajanira
ting kalêmprang suwarane
sri pramodèng langkung suka
ginanjar para wadya
gêgaman pamunah satru
kalawan arta busana

sigra jêngkarsri bupati
wus kundur angênyapura
para bala bungah kabèh
kang samya tômpa ganjaran
mantuk asowang-sowang
ngrakit sikêping apupuh
kang badhe kangge ngayuda

wus prapta dina winanci
purnama wulan Palguna
Patih Bantana undhange
kinèn anggoyang gathita
sigra mantri kabayan
minggah marang panggung luhur
anggoyang ponang gathita

swarane gêntha mêlingi
karêngèng lakon tri dina
ing ngriku goyang êjame
tinundha para bupatya
sami goyang gundhala
têkyan praja liyanipun
warata lakon sawarsa

orêg sagung kang miyarsi
pranatan ing kuna-kuna
yèn goyang gathita katong
sigra dandan sikêp ing prang
nglumpuk mring lurahira
yèn wus sanengga ing pupuh
lajêng budhal mring nagara

mila nagara lit-alit
tan suwe ngumpul kang bala
lajêng budhal sadayane
gêgancangan lakonira
têkan ing Trajutiksna
gili praptane wadya gung
wus antara pirang dina

gumuruh swaraning dasih
jêjêl atap sanagara
amung para panggêdhene
kang bisa mring pasewakan
andhèr ing pagêlaran
kêbêg jêjêl ngalun-alun
kang kèri mung anèng jaba

Bantana Rêkyana Patih
pêpak sakônca nayaka
miranti sagêgamane
mangkana jêng maiswara
miyos ing sitibêntar
sikêp kapraboning pupuh
lênggah bangsal marcukundha

dhawuh mring Bantana Patih
bapa saiki budhalna
sandika patih ature
inggal sasmita mring wadya
bala panganjur budhal
kêbat sanalika kêbut
tan kantun samya umangkat

titihan rata sang aji
kang pangirit kuda sasra
wus majêng ririh tan rongèh
nata minggah mring rata
rata mangkat sumrapat
dêrês lampahe rata gung
lir pindah yudakênaka

untape kang wadyabala
Trajutiksna kadya hèrnawa banjir
angêlêbi dhusun-dhusun
tuhu tan kênèng ngetang
tan cinatur lampahe anèng marga gung
wus ngancik ampeyan praja
ing nagara Dwarawati

padesan jinarah-rayah
kêbo sapi rajabarana picis
lan bêras pari rinêbut
wong lanang pinatenan
wong wadon ênom pinotha rinungrum
desa paminggir gegeran
wong padesan kawlas-asih

lumayu dhêlik mring jurang
ana mlayu guwa kang dèn dhêliki
sanggèn-ênggèn ting bêlulung
ngungsèkkên anak rayat
panggêdhene bopati tamping lumayu
wruh bala musuh bêlabar
tuhu tan kêna winilis

lumayu marang nagara
bêbarêngan pangungsine wong cilik
mila swarane gumrubyug
dadi kagèt sapraja
tan cinatur solahe kang sami mlayu
kacarita sri narendra
nuju miyos pôncaniti

ki patih kang munggèng ngarsa
pra nayaka pêpak sumewa sami
bêlabar lir sabênipun
Mahaprabu Sêtyaka
mèsêm angandika aris sumèh sêmu
kayaparan Udakarya
samuksane rama aji

wong cilik apa na beda
pakaryane sêdagar lawan tani
kyana patih nêmbah matur
dhuh gusti sri narendra
abdi tuwan sami eca manahipun
ngardi lêbak ngarewana
suka sênêng tan prihatin

ngungkuli duk rama nata
wana-wana samangke dados sabin
datan wontên dhusun suwung
gêmah sami raharja
mirah boga busana sasamènipun
gampil pangangkahing arta
saking sawab paduka ji

sang nata kalangkung bingah
mring ature Udakarya Apatih
kasaru ing dhatêngipun
bopati panampingan
tan sarônta miyat kang sowan sang prabu
nèng wingkinge mantrimuka
napas ngangsur tata linggih

karya cingak kang sewaka
sami narka kalamun ana kardi
tumênggung tamping umatur
mring Patih Udakarya
sampêt-samput tan kècèr saaturipun
ki patih alon anêmbah
dhuh jêng ulun sri bopati

pukulun atur wuninga
saking aturipun wadana tamping
wontên mêngsah langkung agung
saking Tarajutiksna
sêti môndra prakosa jêjulukipun
Sri Naranata Kismaka
kalangkung saking sinêkti

kawarti pulunan tuwan
kang pêputra raka paduka aji
Bomanarakaswarèku
arsa murinanana
sedanipun kang rama jaman rumuhun
rama Prabu Sang Sri Krêsna
arsa malês ukum gusti

ngudhi tuwuh nglêbur centhang
mila wadyabalanipun kinêrik
kalangkung ing rêsahipun
angrisak padhusunan
sipat jalêr agêng alit pinrih lampus
Sang Nata Prabu Sêtyaka
mèsêm angandika aris

bapa sira siyogoa
ingsun dhewe kang arsa mêthuk jurit
patih sandika turipun
sigra undhang mring kônca
obah sagung kang sewaka sang aprabu
arsa jêngkar sri pamasa
jujuk mring sanggar sêmadi

kang nangkil samya bubaran
sowang-sowang tata gamaning jurit
enjing têngara gumuruh
gong bèri asauran
sang iswara miyos mungging sitiluhur
lawan upacara pêpak
kang nèng ngarsa kyai patih

mèsêm ngandika sang nata
bapa patih ayo budhal saiki
nuwun sandika turipun
patih sasmitèng wadya
sigra budhal lampahe wadya gumrêgut
gut-gutên sakancanira
lami tan mangsah ing jurit

watara lakon tri dina
masanggrahan angayêmakên dasih
kacarita sang aprabu
Risang Maha Kismaka
gyanirèstu angadoni mapag ripu
mung nganti warta sanyata
kang badhe pamêthuk jurit

samana Prabu Kismaka
mirêng lamun kang paman mêthuk jurit
sakalangkung bingahipun
gumujêng cêkakakan
ngêntrok wêntis amaluntir rawisipun
ngandika santak sarosa
kapasang-yoga sayêkti

kaya kaparêng ing dewa
gonku arsa malês agawe pati
patih sêksènana ingsun
tan arsa kundur ingwang
lamun durung nacah-nacah paman prabu
ususe ginawe blabar
pinggir pasar dèn ubêngi

patih nêmbah dhêku mulat
amicorèng jro wardaya sru bêkis
kadingarèn sang aprabu
ngagêm manah jubriya
mêsthèkakên sabarang kang durung têmtu
baya wahanane apa
nanging sabarang puniki

kawula iku nirdaya
sasolahe jawata ingkang kardi
manungsa drêma lumaku
sapuluh kapakêna
lamun lagi nglakoni ing kodratipun
mati ya nêmu suwarga
yèn mênang olèh kamuktin

tumênga matur anêmbah
inggih lêrês sabda panduka gusti
sang prabu mèsêm lingnya rum
bapa iki wis môngsa
budhalêna wadyaningsun kang panganjur
sandika rêkyana patya
dhawuh ngangkatakên baris

budhal wadya kang pangarsa
sri narendra nitih kang rata manik
gêlar sapit-urang mungguh
sang nata anèng sirah
kiwa sapit nayaka jawa nung-anung
kang munggèng ing sapit kanan
bopati rêksasa sami

kang nèng sungut mantrimuka
angalingi marang sri narapati
kang nèng gigir pra tumênggung
tumêka pêthit pisan
langkung pêngkuh gêlar sapit-urang iku
lampahe samarga-marga
kadya buta môngsa daging

mangkana Prabu Satyaka
mangun gêlar grudha-nglayang rêspati
kang nèng sirah sang aprabu
cucuk rêkyana patya
kang panjawak kiwa rahadyan tumênggung
krêtarta Arya Grêdaka
pênjawat têngên dèn goni

Bopati Arya Sambada
kang nèng gigir Arya Kaskaya bangkit
kang nèng buntut ki tumênggung
nama Arya Pangruwat
jajar lawan Ki Arya Wasesanipun
kang ngidêri pabarisan
Radyan Arya Saralathi

lakune kang gêlar grudha
gêgirisi kadya arsa nambêri
manglayang niyup ing mungsuh
kapapag mêngsahira
sami mandhêg sawang-sinawang adangu
kang panganjur lajêng aprang
caruk kèkèt silih-ungkih

sami surane ing driya
kuwêl gulung glimpang barêng gumuling
jambak jinênggit binêkuk
ana pêdhang-pinêdhang
ting kalêmprang swarane gêgaman putung
bêngok kataman warastra
ana ingkang jêrit-jêrit

sêrêg-sinêrêg sarosa
amrih titih tatag-tatag tan polih
kasurung sami lumayu
wadya Tarajutiksna
dhadhal larut wadyabala kang panganjur
ngungsi mring wadya rêksasa
Maodara duk udani

yèn kancanya karepotan
sru bramantya mangkrak krudha tan sipi
gêro ababe kumêbul
ababe mawa wisa
mingkis klambi cincing cawête cinancut
mlajêng anyakot angêrah
kang tinrajang bubar sami

giris-giras gundam-gundam
lumayune ngungsi panjawat kering
sapit kiwa dunungipun
upama sapit-urang
kang dèn ungsi Arya Grêdaka pikukuh
mulat kancane rinusak
marang rêksasa sawiji

dyan arya ngawêt lathinya
sigra mlumpat praptèng gèning rasêksi
Pancatnyana kagyat jumbul
dhinupak sru kalênggak
arsa tangi ginoco sirah gumapruk
tangi-tangi tinêndhangan
glundhung tansah dèn tututi

lajêng reka-reka pêjah
sêjatine ngaso supaya aring
kalimpe gregah anubruk
binarêngan dhinêndha
ing dhadhane lir dhinudhah wadhukipun
Pancatnyana kapisanan
Ancakogra tandang aglis

sinaut saking ngiringan
êndhas klêbu gulunira ginigit
kurang sathithik mèh arampung
dhinupak kang plandhungan
tiba kantêp anèng siti sangêt kantu
tangi ngrangkus sikilira
rame ulêng andurmani

jinjit mumbul sira Dyan Arya Grêdaka
dinêkung anguwati
kinipat kaplêsat
kantêp kantu kantaka
tangi nyandhak samoga di
ingikal-ikal
pinantran sinêmadi

ginêdhugkên barubul samoga wêdran
bilêg anèng wiyati
nibani ing bala
bubar gundam-gundam
Arya Grêdakaudani
nyandhak gandhewa
pan nulak anglêpasi

mêtu blêk pirang èwu-èwu yuta
samoga lan jêmparing
rame tarungira
anèng ing dirgantara
surak bala Dwarawati
rame swaranya
surak-sinurak gênti

bala Trajutiksna surak bata rêbah
jêmparing dèn surungi
yèn jêmparing mênang
gênti panyurakira
ing wanci wus surup rawi
têtêk gya tinêmbang
têngara bubar baris

arya kalih sinèlèhkên kang gandhewa
krindha rinacut sami
mulih kang warastra
marang gandhewanira
kundur masanggrahan kalih
dalu bujana
gunêm masalah jurit

enjing muni têngarane kang ayuda
gong bêndhe lawan bèri
baris sami tandang
têpung kupêng kalangan
sang nata ing Dwarawati
Prabu Sêtyaka
Dipa Iswara aji

nitih rata manik ginarbêg ing wadya
kang cêlak kyana patih
mungsuh sampun tata
Risang Prabu Kismaka
patih santana tan têbih
para dipatya
nèng wurine dyan patih

angandika Mahaprabu Trajutiksna
Si Ancakagra wingi
duk prang nora beda
kalawan mungsuhira
durung ana nguciwani
ki patih nêmbah
matur marang sang aji

dhuh pukulun mêngsah panduka punika
yèn amung toging gêndhing
makatên kewala
kados Arya Grêdaka
ulun piyambak ngrampungi
tan mawi kônca
sanès kabar rumiyin

bôngsa jawi botên kenging sinuwawa
ampuh boboting jurit
ing wartos punika
nging amba tan kumêdhap
samêndhang dados sakrambil
ing wasananira
kados botên amatosi

sang aprabu alon pangandikanira
bênêr karêpmu patih
hèh ta Maudara
majua ing ayuda
sandika kang sinung angling
majêng manêngah
sumbar abêkik-bêkik

hèh wong jawa yèn sira arsa palastra
papagna krodha mami
aja siji mara
barênga anêrajang
suka dèn but ing ajurit
katon prawira
iki prajurit sêkti

Sang Samboda nêmbah nuwun idi nata
mêdhuk dênawa juti
kaparêng narendra
nêmbah lajêng manêngah
Arya Sambada sru angling
hèh buta sira
ngakua mupung urip

apa sira kang aran Prabu Kismaka
sêdhêng tandhing lan mami
yèn dudu balia
gumuyu Maudara
durung sira angrasani
mring ratuningwang
aku iki bopati

wara wira Maudara aran ingwang
gêdhêk manggolèng jurit
aku bae nôngga
nadhahi bobotira
apa kowe kang dhingini
ingsun kang tadhah
apa aku dhingini

Sang Samboda sarêng majêng kalihira
candhak-cinandhak sami
udrêg kalihira
dêdêr-dinêdêr rosa
padha kuwating ajurit
sami pêngkuhnya
dhupak-dhinupak gênti

katalendho Maudara angalênggak
binuwang tibèng têbih
kantêp dhawahira
gulinting anèng kisma
tangi kasilir ing angin
krodha manêngah
limpung tinarik aglis

Maudara lajêng ngundha limpungira
dèn ikal mobat-mabit
trêngginas sang arya
pêdhang tinarik sigra
Maudara andhingini
limpung lumarap
sinampe lawan tangkis

krodha mêngkab limpung pinusus ing asta
mubêng langkung girisi
linimpung Dyan Arya
Samboda| gumadhug anglimpung kadi
dhodhoging rôndha
butêng Maudara glis

wanti-wanti panglimpunge Maudara
nanging nora ngudhili
Dyan Arya Samboda
limpung cinandhak inggal
Maudara glis binanting
lajêng binuwang
tinuju sang narpati

Maudara tiba anèng ngarsa nata
kantêp kantakèng siti
lajêng ginosongan
Arya Nirsraya nêmbah
dhuh pukulun sang dewaji
mugi parênga
ulun ingkang ngayoni

sami jawi prajurit ing Darawatya
amba badhe ngicipi
kasudiranira
mèsêm Prabu Kismaka
majua dèn ngati-ati
nuwun tur sêmbah
Nirsraba majêng aglis

Sang Samboda sêrêng wijiling kang sabda
sapa kang maju iki
bagus warnanira
apa sira Kismaka
ratu mamak ing ajurit
tanpa ukara
mukul tan kirim tulis

bopatine baya tan wruh pramaswara
katara tindak nisthip
liwat murang tata
ninggal cara narendra
ya ingsun andêling jurit
Arya Samboda
inggal krubutên mami

kowe manèh bathangmu wêruha cara
sapa aranmu bêlis
sumaur sang arya
bupati lungguh ingwang
Trajutiksna sri bupati
Nirsraya ran ingwang
gêgambèn ing ajurit

sêdhêng singa atandhing kalawan ingwang
singa tiwas ngajurit
tur padha prawira
ywa pijêr girang-girang
gumuyu ngujar-ujari
apa sabudinya
ing kene padha jurit

ngikal gada krodha Sang Arya Samboda
ngandika asru wêngis
ywa oncata sira
tadhahan gadaningwang
gapyuk kuwêl git-jinênggit
tangi bramantya
nyandhak gadaniraglis

ngundha gada mangsah kadya wikridita
duk arsa badhog daging
wus ayun-ayunan
ginada Sang Nirsraya
endha malumpat mangering
malês andhêndha
sami rigêne kalih

ujung dhêndha sami surane driya
bala samya nyuraki
rame ingkang yuda
swarane ting kalêmprang
yèn nuju dipun endhani
kêna ing kisma
grag-grêg kang bumi gonjing

Sang Samboda kêna binabit ing dhêndha
tiba gumuling siti
cinandhak binuwang
tiba kantêp kantaka
ginosongan para dasih
Arya Nirsraya
sumbarira angajrihi

iki Arya Nirsraya ing Trajutiksna
andêl-andêling ajurit
abarênga mara
aja ingkang apêsan
kaya Samboda ringkih
kajawil dhêndha
tan wani maju maning

Sang Kaskaya pamit ingidèn umangsah
kapanggih padha siji
Nirsraya angakak
gumuyu latah-latah
ana maju luwih ringkih
apa wis mratah
wong Dwarawati ringkih

sapa ranmu satriya apa bopatya
patutmu blantik kêris
tan majat suwita
kaparêk ngarsa nata
sêtun yèn ana pawèstri
pangincihira
lali yèn sipat pyayi

dêlok anggris patutmu melik kalintang
karêm kasil kawuri
Saralathi nyêntak
brêduli kaya sira
aranku Dyan Saralathi
kêkasih nata
cangkêmmu kok cariwis

padu apa sira tan kinasih nata
mula sira amaoni
katara ing tingkah
têmbungmu luwih kasar
coba sira yèn antuk sih
ngungkuli ingwang
dhêmênmu marang silib

sapa ranmu mungsuh dhêmên salah ujar
nauri ingsun iki
aranku Nirsraya
andêling parangmuka
mara nibanana dhingin
ingsun tan wêgah
pukule wong kang ringkih

yèn sun gada rêmuk nora dadi ampyang
bojomu ngolang-ngaling
dèn alap wong liya
amal kabèh ginawa
kinarya gawane laki
gonmu gauta
tanpa karya sajati

yèn bêcike sira lumayua inggal
ngèlingana kamuktin
bramantya Ki Sara-
lathi sigra anyandhak
binuwang tibane têbih
Arya Nirsraya
tangi gumuyu malih

i ladalah dene bisa buwang ingwang
nanging ngaya kêpati
coba amindhoa
sun mênêng nora nglawan
napasmu dhak mêngkis-mêngkis
iba sun lawan
polahmu ngolang-ngaling

saya krodha Saralathi duk karênga
binècu wanti-wanti
nyandhak kang gandhewa
karsanya arsa manah
tinubruk mungsuh sing wuri
kinêmah-kêmah
binuwang tibèng têbih

ginosongan amung kari kêtêkira
buh mati buh urip
Dyan Arya Pangruwat
nyuwun ingidèn mangsah
nyingklak turanggane nyirik
ngatepang mêdhang
turôngga kadi jalmi

turunira cikcawilaha ing kuna
agêmira Prêmadi
ya Radèn Arjuna
dèn lih ing namanira
pagêr andong luwih ngrêti
pinaring putra
Dyan Abimanyu nguni

turunannya pan wus kadi bapakira
braja datan nêdhasi
mila Dyan Pangruwat
ampuh ing pêrangira
awit saking ing turanggi
jumbuh sarira
dhêdhasar amumpuni

Sang Nirsraya wruh mungsuhe nunggang jaran
berage angranuhi
majêng ngundha gada
datan nganggo saraba
ginada awanti-wanti
datan rinasa
ngungunira tan sipi

e la dalah dene mantala kalintang
gadaku tan nêdhasi
Dyan Arya Pangruwat
mèsêm sarwi lon mojar
katogna budimu anjing
nyambata dewa
adunên lawan mami

gadanira Nirsraya inggal binuwang
narik pêdhangira glis
wanti-wanti mêdhang
nanging nora rinasa
tinujahkên jaran aglis
dhadhane bêngkah
sakala angêmasi

Sang Aprabu Kismaka sarêng umiyat
wadyane angêmasi
tinujah ing jaran
sangêt ing dukanira
Endramuka kinon mijil
nêmbah gya mentar
lir gambuh mangsah jurit

purwa wasana ngumpul
Endramuka guyune lir gludhuk
nyandhak sampur putra cindhe angajrihi
pêrang dèn anggêp pêkumpul
majêng bêgsa megal-megol

dhasare rada gêcul
kasêmbadan prawira prang pupuh
mungsuhira mung dèn anggêp bocah cilik
malah mung dèn anggêp nayup
ngajoni talèdhèk rimong

hèh-hèh bocah ing Tarup
gamêlamu sêsêgna dèn umyung
sun êmbane talèdhèke kang nyindhèni
cêdhak yun-ayunan mungsuh
Endramuka nubrug gêro

milar turangganipun
Dyan Pangruwat tan miris sarambut
kuda mingêr sinepak mukane kêni
irunge mancêlat putung
gêrêng nubrug-nubrug gêro

winatang saking luhur
Endramuka nora bisa kiwul
sasat numbak waloh gerong anèng têgil
blas-blus tanna rasanipun
mung prêsasat mangan kênthos

ing uni nguni tuhu
Endramuka prawira pinunjul
ing samangkin katon apêse rasêksi
bala Trajutiksna ngungun
Endramuka jêbul mopol

Rukmuka nêmbah matur
nuwun idi magut ing prang pupuh
Sang Aprabu Kismaka sampun marêngi
Rukmuka nêmbah sumêbrung
wus têkyan têngah palugon

Rukmuka nabda arum
sapa ranmu prajurit kang ampuh
ngêntèkakên kancaku kang sêkti-sêkti
Rukmuka iku aranku
sisakna lampus wak ingong

Rukmukala jumêdhul
saking kering lajêng rikat nubruk
binarêngan cinuthat liwung tinangkis
tiba jawi baris sagung
kongsêp kantaka nèng ngênggon

Rukmuka inggal nubruk
binuntar ing liwung niba kantu
gya cinuthat ing liwung tibane têbih
anèng jawi barisipun
umung surak bata ruboh

Kala Nimpuna matur
nêmbah nyuwun bantu kônca kang lampus
Sri Kismaka kaparêng ngandika aris
nêmbah mêndhêg mêndhak mundhuk
sumêbrung praptèng palugon

sapa prajurit ampuh
ingsun iki sisakna dèn gupuh
Sang Nimpuna Kala aranku sayêkti
ingsun Pangruwat aranku
balia buta lir gêmbok

Kala Nimpuna bêkus
anyênyiwo kering kananipun
gora godha pênyênggrange amêdèni
jogèt sarwi gêro nubruk
liniwung gumadol mawon

tinitir dènnya ngliwung
eca jogèt pacag gulu muwus
sagêndhingmu Pangruwat katokna aglis
tinujahkên jaranipun
ginêtak kabur lir kalong

surak bala gumuruh
Sri Kismaka gumujêng angguguk
Sang Aprabu Satyaka duka tan sipi
punggawa kalih mit maju
wus praptèng têngah palugon

kinalihan sang diyu
anèng kanan lawan keringipun
sigra nrajang ginêtak mamprung wor angin
kang sawiji arsa nuduk
ginêtak tibanira doh

catur bopati maju
yun-ayunan kinalang liningkung
ngêmbat watang catur manggala kumitir
kadya ngrampok macan tuhu
pangamcape mèh gumacos

ginêtak barêng mamprung
kadya kapuk kabure angumpul
tinêtêgan wit wus surup sang hyang rawi
bala Trajutiksna mundur
kalawan surak gumuroh

Satyaka Sang Aprabu
undurira dukane kalangkung
durung kiwul kawal-kawale kawalik
praptèng pondhok buja nutuk
ngudi masalah ing pupoh

wadyabala kang tatu
ingusadan tirta kang martyayu
mulya kabèh dene bala ingkang mati
sutane ginanti lungguh
namane kalilan nganggo

Tarajutiksna Prabu
balanira ingkang sami lampus
sutanira ginêntènkên lungguh sami
kang sakit tinamban sampun
waluya têmahan jatos

kawarna enjingipun
nêmbang têngara gong bêndhe umyung
lawan bèri gong maguru gôngsa yêkti
untape wadya barubul
gili mêtu saking pondhok

baris kalangan têpung
nata bala ing sajuru-juru
andêlêdêg wadyabala Dwarawati
miyos Sang Satyaka Prabu
nitih rata manik abyor

kawacanira mancur
kênèng sorot diwangkara murup
ambaranyak kadya kang rama ing nguni
kaot kuning Sang Aprabu
Satyaka kulite mompyor

tan têbih patih prabu
Udakarya lan sakancanipun
Sang Wasesa nyuwun idi magut jurit
ingidèn marang sang prabu
nêmbah majêng lampahnya lon

ing Trajutiksna Prabu
wus samêkta kabèh wadyanipun
sinumbaran marang bala Dwarawati
Gathodara nuwun magut
kaparêng sang prabu anom

manêngah lampahipun
praptèng têngah èrèk sami grêgut
napda nyêntak prajurit ing Dwarawati
hèh sapa jênêngmu diyu
kalawan apa kang lunggoh

nauri lungguh ingsun
priyayi gêng dhasar rupa bagus
linggih lampit leyangan gêndhaga mami
Gathodara aran ingsun
singa praja dêling kewoh

sira sapa aranmu
rada bêcik nanging bagus ingsun
Sang Wasesa gumuyu nauri angling
bêtah ngalêm mring awakmu
pratôndha priya kang bodho

Arya Wasesa ingsun
linggih sèwu lampit epok agung
andhêkoni gêndhaga iku bopati
mara agea sirèku
dhisikana marang ingong

Gathodara sumaur
ya kang tanggon ja sira malêncung
krodha mangsah Gathodara angancari
Sang Arya Wasesa dulu
atadhah tan mundur ing gon

rukêt rame acaruk
Gathodara akontit dinêkung
gya jinotos kantaka gumuling siti
Sang Arya Wasesa guguk
kumênthus anggêpmu atos

gêro jèngkèng manaut
indha mlumpat manêngên tinubruk
rikat rukêt sami trampil pancèn kêsit
sura mrata ambêkipun
kaledhon jinotos dhoko

Gathodara gumuyu
dene thik pril kênèng sotho ambruk
gêlasaran kaya gudèl dêdagangi
dene kêsite tandangmu
sun kira yèn sugih atos

mara malêsa bagus
sun êntèni aja pijêr jêrum
Sang Wasesa kantaka sinilir angin
midit mêdêt gregah wungu
cikat pilingan jinotos

gumêpruk swaranipun
lir wong mêcah krambil muni mak pruk
Gathodara jêlèh jungkêl gumalinting
gumluntung kantaka kantu
nèng bantala tulus lembon

Arya Wasesa guyu
gayah-gayuh nanging tan gineyuh
napda sora saru nuruti kang runtik
dene têmên kaya timun
sun duga yèn sira atos

malêsa buta lumut
lembon têmên lali lamun pupuh
papagêna pupuge pèk-èpèk mami
monyèt mamak mungsuh mring sun
tangi kene padha guthon

Gathodara sumaput
pêpêt sumpêt anèng siti nglugur
samatara gumregah nubruk ambithi
kalênggak rikat manaut
rukêt kèkèt pangkur gêntos

duk miyat Prabu Satyaka
wadyanira kontit dêrês binanting
duka nyandhak langkapipun
jêmparing narawantah
duk ingêmbat sarèh sarekane kayun
pinantran warastra dibya
brubul wêtuning jêmparing

ngêbaki ing dirgantara
kumarêsêk swarane kang jêmparing
warna-warna rupanipun
ana kang rupa macan
rupa warak ana rupa kêbodanu
buron alas sapêpaknya
ana rupa buta wujil

kumêrap ngêbaki papan
ana rupa bau manguwir-uwir
sirah glundhungan barubul
ingkang rupa warastra
sapêpake gêgaman donyapuniku
nêmpuh marang mungsuhira
sirna larut lir kabêsmi

duk miyat Prabu Kismaka
yèn kang paman karsa mungkasi jurit
sarèh ngasta langkapipun
pinênthang agnisara
sinêmadi wus kênyêp wardaya konus
lumêpas saking gandhewa
agni pirang-pirang kêthi

niyup gêgamaning mêngsah
sirna larut gêgaman ing ngawiyati
tan ana ingkang kadulu
sirna padha sakala
kuntit kabèh prabawanira sang prabu
duka Sri Nata Satyaka
jêmparinge sirna ênting

mênthang barunantra gora
gya lumêpas kumrusuk ngawiyati
dhêdhêt dirgantara mêndhung
tirta arda sing wiyat
nêmpuh agni gora rame rêbut kiwul
sayêkti kaya mangkana
dinulu agêgirisi

iku duk jaman dupara
pan kêkalih dupara ingkang warni
siji mokal warnènipun
dene kaping kalihnya
kaelokan inggih elok lingganipun
punika sumanggèng karsa
katêpangna kang mriksani

toyarda nêmpuh gênarda
nèng wiyati surung-sinurung kalih
yèn gênine arsa lampus
ginêdhêg kang gandhewa
mubal malih toya datan pakolèh kiwul
Sri Satyaka duk wuninga
ing prabawa têka kontit

ginêdhêg gandhewanira
muntap malih toyarda angêbyuki
mring agni kang agêng murup
mila tan ngambah lêmah
sêlot mumbul têkyan kayanganing Guru
yaiku Junggringsalaka
kagegeran pra apsari

mèsêm Sang Hyang Jagatnata
asasmita marang Sang Maharêsi
Kanekaputra wruh sêmu
mêsat mring ngêrcapada
dumarojok marang paprangan aniyup
kêkêjêr nèng ngarsanira
Satyaka sri narapati

dhawuhakên kang timbalan
hèh hèh prabo krodhanta dipun ririh
inggal rucatên napsumu
muliha tutup kutha
dudu sira kang matèni mungsuh iku
pamanamu Nglesanpura
iku Si Kismaka mati

nanging sira nênuwuna
bantu marang Ki Prabu Parikêsit
sun tuturi sira prabu
Kismaka kênèng duka
gêni arda ngalat têkyan swarga luhung
dalêm kayangan Mandana
cinêmplungkên ing yumani

nyawane Sri Trajutiksna
dèn worake lawan bapakne benjing
dosane wani bapakmu
wis prabu lilanana
ingsun mulih sowan mring Hyang Pramèsthi nung
mêsat wus datan katingal
kacarita ingkang kèri

sira Sri Maha Satyaka
gandhewanya sinèlèhakên aglis
sirêp kang prabawa sindu
dhawuh marang Ki Patya
Udakarya undurna barismu iku
sakèthènge tutupana
sandika ature patih

sigra ki patih sasmita
têtêk mundur tinabuh wanti-wanti
kagèt para wirèng kewuh
masane rame aprang
durung ana kang asor lajêring kewuh
nanging kaya pratingkah
kudu manut karsa sang sri

Sang Nata Prabu Satyaka
nitih rata kundur saking ajurit
bêdhol baris agêng sampun
dhèrèk sri naradipa
mlêbêt kutha sêkèthèng kabèh tinutup
ing kori sami jinagan
kacarita sri bopati

narapati Trajutiksna
sarêng sirêp prabawaning kang jêmparing
mulat mêngsahe kêplayu
lajêng ngangsêg mring pura
dhawuh ngêpung binathithit kuthanipun
aja na mêtu sajuga
matia kalirên sami

bopati pinara papat
pangêpunge majupat bangêt wêrit
sang prabu manggèn ing kidul
lajêng tata pondhokan
kacarita kang kinêpung kuthanipun
Sri Mahaprabu Satyaka
ngandika marang ing patih

bapa Patih Udakarya
lumakua dhewe sira sun tuding
nyuwun bantu anak prabu
sowana mring Ngastina
aturêna apa anane wak ingsun
ki patih tur sandika
ing dalu mlampah dyan patih

nglugas raga cara sudra
bêkta kanthi panakawan kêkalih
nilip-nilip wêdalipun
mêtu rung-urung toya
sagêt mêdal saking barisan kang ngêpung
lêpas lampahe dyan patya
nusup wana murang margi

dalu siyang tansah mlampah
nora kèndêl anjawi nginun warih
cinêndhak ing lampahipun
praptèng nagri Ngastina
anuju ri Soma tinangkil sang prabu
pêpak kados ngadatira
kacarita kyana patih

Udakarya asiyaga
sacaraning pêpatih wus miranti
ponakawan kalihipun
tinilar pangurakan
sigra sowan marang panangkilan laju
lêbune tanpa larapan
miyak-miyak ingkang nangkil

cingak sagyaning kang sowan
lampahira patih ing Dwarawati
tanpa upacara tuhu
jujug ing wingkingira
Kyana Patih Janurwenda kagyat ngungun
sinamun lawan pambagya
andudukwuluh sami

Kyana Patih Dwarawati inggal matur
miwiti malah mungkasi
kapitèng tyas Patih Janur
Udakarya dipun irit
mring sitinggil ngarsa katong

inggal matur Janurwenda mring sang prabu
pukulun sri narapati
punika utusanipun
wa panduka Dwarawati
tanpa srat ijêman mawon

awit saking nagarinipun kinêpung
ing mêngsah langkung bêthithit
cara sudra wêdalipun
murang margi nilip-nilip
sang nata ngandika alon

Udakarya salêsihna gonmu matur
kayaparan uwa aji
dene kongsi tutup pintu
Udakarya nêmbah aglis
datan dhopo matur alon

dhuh sang prabu kang bawani buwona gung
kang ngadili sining bumi
buwona kabèh kacakup
yèn wontên kang ambêg juti
sirna dening asta katong

dhuh pukulun sowan amba dipun utus
wa panduka narapati
Sêtiyaka Sang Aprabu
nyuwun bêbantu ing jurit
kadhatêngan ripu atos

saking Trajutiksna ratu dibya luhung
môndraguna surasêkti
tanpa wilis wadyanipun
sapalih bala rasêksi
wadyabala kang saparo

tanpa nalar ngirit bala lajêng mupuh
botên mawi nonjok tulis
ujug-ujug lajêng mukul
mila karepotan gusti
datan sagêt amirantos

amba kèngkèn pados kabar lampah alus
antuka kabar kang slêsih
ing Trajutiksna Sang Prabu
têksih pulunan pribadi
lan uwa paduka katong

Nata Trajutiksna karsa malês ukum
kang rama dipun sedani
lan eyang panduka prabu
Bathara Krêsna ing nguni
makatên ingkang pawartos

Nata Trajutiksna nguni namanipun
Bomanarakaswara ji
kang mukul aprang puniku
jêjuluking narapati
Kismaka Sang Prabu Anom

pun bantana patih angrèh bala agung
parentah ratu lit-alit
buta jawi ingrèh kumpul
saking sagêtipun patih
wibawa prasasat katong

môngka gusti patrap pratikêling ngêpung
êlèr kilèn kang wadya wil
kidul wetan bala agung
sami tata makuwoni
bala jawi wirèng kewoh

Sri Kismaka tan têbih lan patihipun
pakuwonipun amêncil
siyang dalu ubêngipun
sabên jam dipun nganglangi
manawi nuju kêpanggoh

tiyang jalêr agêng alit dipun lampus
tan sagêt brojol satunggil
amba sagêtipun mêtu
mêdal urung-urung warih
sangêt gènipun rêkaos

murang marga ing lampah anusup-nusup
langkung rêkaos ing margi
mutawatosi kêlangkung
pan nuju sagêt lêstari
ing lampah mindha tyang dodol

sagêt amba basuki sowan sang prabu
ing wingking jêng sri bopati
wa paduka sang srimulku
kuwatos amba nglangkungi
manawi rinupak mungsoh

pra bopati sadaya mèh sami kawus
môngka yèn mêngsah nglêbêti
kadospundi dadosipun
Sang Aprabu Parikêsit
duk mirêng ingkang pawartos

ingkang uwa Sêtiyaka Sang Aprabu
Srimaha ing Darawati
kinêpung karatonipun
botên sagêt mobah mosik
gatgodèng tyas sang akatong

langkung duka Dipasarona Sang Prabu
nanging sinamun ing galih
dèrèng ngantos adhêdhawuh
kacariyos risang rêsi
Bagawan Baladewa non

aturipun patih kagyat sangêt bêndu
bagawan umatur aris
dhuh putuku sang aprabu
aku pamit bantu jurit
mring Dwarawati prang popor

mèsêm risang nariswara ngandika rum
eyang sampun wancak galih
rèhning paduka wus sêpuh
tan prayogi magut jurit
ngêmongna kula kemawon

ingkang ênèm punika bubuhanipun
Janurwenda kakang patih
kanthia bopati catur
sapanêkar ayya kari
padha sun du aprang popor

atêtulung marang uwa sang aprabu
Satyaka nuju prihatin
kuthane kinêpung mungsuh
Suhbrastha sira sun tuding
anjampangana prang popor

Sang Aprabu Parikêsit ngandika rum
Udakarya sira patih
sun ganjar busana agung
kabèh kapraboning patih
lan arta mas satus bobot

Udakarya nuwun sangêt aturipun
Sang Aprabu Parikêsit
wus titi gyanira dhawuh
lajêng jêngkar dènnya nangkil
sigra kundur angadhaton

ginarêbêg sadaya pacaranipun
mangkana kang sami nangkil
sowang-sowang antukipun
lajêng tata-tata jurit
sadaya sampun mirantos

Dyan Tumênggung Dyaskara dadya panganjur
dhasar bagus busana di
nitih kuda agêng luhur
songsong lar gagak tinêpi
pakaja sêsotya abyor

bul-umbule kabèh banderane wulung
aciri daksaka julik
mawa lar mingis kang siyung
bandera tiniyup ngangin
sarpa kumitir lir blorong

sikêp gada kabèh saprajuritipun
Tambara Radyan Bopati
kang sumambung wurinipun
salira balingah kuning
nitih kuda gêng binarong

sikêp gandhi sawadyane cikat cakut
kang songsong munggul bang ngunjring
bandera daludakipun
wungu gumilap aciri
grudha kruraya abêkos

nulya Radèn Suhbrastha senapati nung
nitih dipôngga ngajrihi
songsong jingga obra murup
sinuji pinlisir-plisir
ing rêtna mutyara abyor

musala gêng pinundhi agêming pupuh
sawadyane nitih èsthi
bandera bul-umbulipun
ciri singa angajrihi
tinon nèng wastra lir gêro

tiniyup ing angin bandera kumukus
ciri singa angajrihi
kumitir lir arsa nubruk
kyana patih kang nambungi
Janurwenda bagus anom

sikêp pêdhang sadaya sawadyanipun
turanggane jajam kuning
dhangah songsongira munggul
laring manyura langkung sri
kinitir-kitir mas abyor

kang nèng wingking bopati kalih sumambung
Hèrmata Satmata pêkik
kadi kêmbar warnanipun
busana sikêp jêmparing
sawadyabala mirantos

sampun kêbut budhaling kang wadya agung
kadya hèrnawa kang banjir
lubèr marang wana agung
busana bêranang sami
kadya gunung kêmbang katon

tan cinatur lamine anèng marga gung
wus prapta ing Dwarawati
kapêthuk ing mungsuh agung
sawang-sinawang prasami
mandhêk tata baris alon

bala Trajutiksna asru dènnya muwuh
sirèku prajurit ngêndi
apa karsa abêbantu
Arya Hèrmata nauri
ya ingsun prajurit tanggon

bantu saka Ngastina prajurit agung
tinindhihan kyana patih
lawan senapati anung
Arya Suhbrastha linuwih
bêcik mlayua mangalor

sakaronesami kabaranang campuh
rame aprang silih ungkih
ulêng wor suduk-sinuduk
ana kang gandhi-ginandhi
gugutkên jotos-jinotos

swarèng kanin kumêmprang sambating ngadhuh
rêkatak kêncringing biring
arame surung-sinurung
tan ana kang ngucap ajrih
sami andurma rêrêmpon

ditya diyu sarêng tumandang lir singa
akrura amôngsa daging
barêng angsahira
kumêrut anêrajang
bala Ngastina gumingsir
Arya Hèrmata
miyat rusaking baris

bubar buyar wadya ngungsi wurinira
Arya Kurdha tan sipi
nyandhak dhêndhanira
mangsah nitih turôngga
kang kêtrajang tumpês tapis
larut sasaran
Trajutiksna Bopati

mulat rusak wadya panjawat kang kiwa
butêng krodha netra dik
nyandhak kang bêdhama
mangsah nitih dipôngga
kinêtab mangsah kang èsthi
ayun-ayunan
lawan sami bopati

angakua mupung sira misih gêsang
bantu saka ing ngêndi
lawan aranira
tanapi lungguh apa
mantri satriya bopati
bêcik mundura
iki wong Dwarawati

sabalane ratu lan kadhatonira
sun sirnakakên ênting
arsa ingsun bakar
supaya sirna padhang
dene prakarane nguni
wit ratunira
matèni ratu mami

Risang Bomanarakaswara ing kuna
pinatèn sri bopati
Risang Prabu Krêsna
iku darunanira
ratuku arsa mêmulih
mring Dwarawatya
bisaa sirna ênting

môngka sanak kaprênah pulunanira
sêpuh ing Dwarawati
Trajutiksna mudha
sapa kang ngalangana
pêrang sanake pribadi
sapa kang mrina
kang mêsthi kêna sêrik

sira Arya Hèrmata sru wuwusira
ingsun iki bopati
aranku Dyan Arya
Hèrmata kasih nata
saka Ngastina bantoni
têtulung aprang
kabèh para prajurit

 mungsuhira Sang Mahaprabu Satyaka
iku arsa sun usir
sapa aranira
bala ing Trajutiksna
mupung sira misih urip
bêcik ngakua
aja mati tanpa nami

anauri sira wadya Trajutiksna
ingsun aran Pudhagsi
kang wus tau tatal
matèni kaya sira
bêdhah kutha boyong putri
bêcik mundura
sun eman mumpung urip

Sang Hèrmata datan bêtah amiyarsa
kinêtap kang turanggi
Pudhagsi ginada
tinangkis ing candrasa
rame dêdrêg silih ungkih
cangklèk andhêndha
tan ana kang nêdhasi

Puthadagsi gêgamanira wus têlas
sabên ora nêdhasi
gêgaman binuwang
nolèh ing keringira
nyêndhal gora rupa aglis
pinuntir ngasta
kumitir angajrihi

pinupuhkên turangganira Dyan Arya
luluh munggèng siti
Dyan Arya lumumpat
krodharsa mangsah dharat
ginada Sang Puthadagsi
indha manganan
gajah kêna babarji

mangsah dharat Puthadagsi krura mangkrak
sami butênge kalih
barêng ajunira
sinabêt gora rupa
malêsat tibane têbih
bali manrajang
gêbug-ginêbug sami

Puthadagsi dinêkung tugêl gêgêrnya
mati Sang Puthadagsi
Rukmuka umiyat
kancane katiwasan
Sang Rukmuka naut aglis
indha sang arya
binarêngan binindi

Sang Rukmuka kalênggak kantu kantaka

 Janurwenda Dyan Patih
mèsêm duk umiyat
kancane rame aprang
kang nèng kidul rame jurit
kang nèng lor samya
ulêng kèngkèt ing jurit

Radèn Arya Suhbrastha lon sabdanya
kayaparan prang iki
padha bantêrira
lan padha têguhira
supe rasane tyas mami
gonku mlêbua
kadhaton Dwarawati

matur alon Radyan Patih Janurwenda
yèn sami amarêngi
kawula piyambak
ngawaki ngadilaga
kadangon ngabên tyang alit
mèsêm Suhbrastha
bênêr ujarmu patih

aku ingkang ngundurake baris ika
sarupane wadya wil
kabèh bala jawa
mundura dene sira
Janurwenda matur aris
prayogi tuwan
môngga sarêng nrang wèsthi

Kyana Patih Janurwenda nrêkkên wadya
gumulung kang wadya lit
lancang-linancangan
wruh lamun kyana patya
arsa ngawaki ing jurit
milane wadya
gumulung rêbut pati

bala Trajutiksna lumayu sasaran
dene ta kang wadya wil
sinêrang Dyan Arya
Suhbrastha kathetheran
sru lumayu sipat kuping
bala rasêksa
kèh mati ambêntusi

kacarita Sang Aprabu Nglesanpura
Sri Nata Sêtiyaki
onêng mring kang putra
Sang Prabu Sêtyaka
têtuwi mring Dwarawati
anèng ing marga
barêngi prang prajurit

ing Ngastina prang lan bala Trajutiksna
Prabu Arya Sêtyaki
arsa tumut pêrang
bala ing Trajutiksna
sampun lumayu angisis
lajêng panggihan
kalawan kyana patih

lawan Arya Suhbrastha sami sukanya
Ki Udakarya Patih
kinon atur priksa
mring Prabu Sêtyaka
Dyah Patih lajêng mring wuri
atur wuninga
mring sang sri narapati

langkung trustha sira Sang Prabu Sêtyaka
dene mungsuh wus ngisis
Bapa Udakarya
utusan ing Ngastina
lan paman Prabu Sêtyaki
inggal turana
sun anti pôncaniti

patih nêmbah lumèngsèr lajêng lampahnya
mêndhak umatur aris
panduka ngaturan
lumêbêt mring jro pura
ingêntos putra narpati
nèng panangkilan
Sang Prabu Sêtyaki

ingancaran kalayan Arya Suhbrastha
Janurwenda Dyan Patih
sarêng lêbêtira
Sang Prabu Sêtyaka
anganti nèng pôncaniti
sarêng praptanya
gapyuk rangkulan sami

wus atata lênggah nèng bangsal witana
bagi-binagian sami
Dyan Arya Suhbrastha
alon dènnya ngandika
dhuh anggèr Sri Dwarawati
sowan kawula
kalihan pun Apatih

Janurwenda lawan bupati sêkawan
dèn utus sri bopati
Prabu Dipayana
kinèn bêbantu aprang
samangke mungsuh nêrpati
kang ngêpung praja
ngumpul dados satunggil

pasangyoga rawuhing paman panduka
Sri Nata Sêtyaki
sêdhêng ramening prang
ngêrikkên wadyabala
arsa têtulung ing jurit
prajurit mêngsah
sampun lumajêng gêndring

Risang Prabu Sêtyaki nambungi sabda
dhuh anggèr narapati
suwèngsun kalintang
têkyarsa nambut yuda
nanging mungsuh wus gumingsir
sowan kawula
tan mawi sônggarunggi

milanipun onêng ngong kabina-bina
tan kenging dèn sayuti
wahananing karsa
ing ngriki wontên mêngsah
dèrènglêga ing tyas mami
yèn dèrèng unclang
dhase kang senapati

Sang Aprabu Sêtyaka mèsêm ngandika
mring Udakarya Patih
utusan Ngastina
karyakna pasanggrahan
lan paman Prabu Sêtyaki
aja kuciwa
sugata kang mênuhi

matur nêmbah risang mantri wasesa
dhuh gusti narapati
sadèrèng panduka
dhawuh karya pondhokan
ulun sampun mirantosi
sadaya wus pêpak
saking brêkah narpati

Janurwenda matur mring Arya Suhbrastha
lan Prabu Sêtyaki
suwawi katuran
makuwon mring putranta
saksana makuwon sami
sawadyanira
sang nata ngênyapuri

kacarita wadyabala Trajutiksna
kang lumayu ing jurit
ngidul playunira
ngungsi ngarsane nata
dhuh pukulun sri bopati
atur wuninga
wontên bêbantu prapti

saking nagri Ngastina lan Lesanpura
tindhihipun pêpatih
lawan senapatya
ngirit catur punggawa
punika bantuning aji
nata Ngastina
dene ingkang satunggil

ingkang bantu lêrês pamanipun nata
prabu ing Dwarawati
nagri Lesanpura
Sêtyaki Naranata
sami ngêbyuk ing pêpati
mangsah mangrunjang
kônca kawula kontit

sami botên pasah dhêndha lawan gada
kawula sangêt giris
lumajêng sadaya
ngaturkên pêjah gêsang
Prabu Kismaka duk uning
aturing wadya
krodhanira tan sipi

nging sinamun netya tan katarèng cahya
mèsêm ngandika aris
hèh bapa Bantana
tan siwah pêthèk ingwang
bêdhah nagara sawiji
dadi mungsuhan
ratu luwih kêkalih

bapa patih Bantana tata-tataa
kapraboning ajurit
wadyabalaningwang
kang jawa kokên ngarsa
bala buta kokên buri
dene karsèngwang
wadya ngong kang pangarsi

aprang rame lan mungsuh rêbut tiyasa
yèn wis lingsir kang ari
mangsane wis sayah
bala buta ajogna
misih ungaran prayogi
tandange rikat
rosane nglêluwihi

môngka mungsuh kambuhan wis padha sayah
nadyan kulita wêsi
sungsuma gêgala
otot kawat malela
sayêkti ngalumpruk sami
môngsa gawêra
sasat gêcêk cêcindhil

wadyabala mirêng dhawuhe sang nata
surak sora ngajrihi
sami suka-suka
mêsthèkkên mungsuh tiwas
saking pratikêl sang aji
sayêkti benjang
kalamun têmpuh jurit

tiwas kabèh wong Dwarawati Ngastina
Nglesanpura sirna ênting
wus dadi kang rêmbak
kinèn ngaso sadaya
wayah wus tumunggang wukir
sang nata jêngkar
makuwon narapati

nglêrêmakên wadyabala ingkang sayah
tinamban ingkang kanin
dene ingkang pêjah
ginêntèn warisira
antara wus sayah ênting
karsa narendra
dhawuh magut ing jurit

enjing muni têngarane wong ayuda
bêndhe tansah tinitir
gong maguru gôngsa
gurnang thong-thong kang munya
rame swarane gong bèri
bala wus mêdal
akukur-kukur sami

janggêlêg ngadêg nèng têngah
Kyana Patih Bantana ngirit baris
untape wadya lir alun
kumêlap ombak-ombakan
kyana patih sikêp kaprabon prangpupuh
candrasa pinundhi ngasta
kinarya munah ing jurit

sajuru-juru angkatnya
tinindhihan marang para bopati
asri tinon lampahipun
kumitire daludak
umbul-umbul lêlayu lan payung agung
mawèh ascaryan kang miyat
mangkana sri narapati

sang prabu ing Trajutiksna
nitih rata rêtna manik bang ngrunjing
ginarbêg prajurit agung
miwah kang upacara
jangkêp kabèh sanggyaning kaprabon pupuh
wadya magêrsari rampak
kumitir kang busana di

wus cêdhak kikising kutha
kacarita Ngastina kang prajurit
Arya Suhbrastha lingnya rum
hèh Patih Janurwenda
kayaparan mungguh lakune prang pupuh
umatur rêkyana patya
sae pinrênca ing kardi

kawula lawan panduka
mêngsah diyu ingkang ulun bumèni
Nglesanpura sang aprabu
mêngsah wadya manungsa
Udakarya pun kakang sakancanipun
ngulatna kang tarombolan
mêngsah kang juti ing jurit

Prabu Sêtyaka ngandika
iku bênêr Janurwenda Apatih
Nglesanpura sang aprabu
sami mangayubagya
andum karya budhal lampahe wadya gung
jumèrèng ngêbêki papan
anglir êmprit nêbèng pari

warata gêlaring yuda
sak gon-ênggon panggêdhe senapati
pirang pandêlêng dinulu
kagyat Prabu Kismaka
angandika mring Patih Bantana arum
bapa gêlarku tan dadya
mungsuh kaya wruh ing wangsit

gêlare gabah sumêbar
nora bisa ingsun simpên prajurit
Patih Bantana umatur
yèn parêng santun gêlar
êmprit nêba jinèrèng lur-ulur dhayung
gêlar punika utama
sagêt mênga anginêbi

kawarti duk Bratayuda
sedanipun satriya Plôngkawati
prajurit sêkti pinunjul
luwês tanduking aprang
sami wêgah Kurawa dhatêng sang bagus
ginêlaran cakrabyuha
mawi kori dèn kipingi

minôngka kipinging gêlar
Jayajatra prajurit langkung wêgig
kenging Risang Abimanyu
makatên kang carita
Sang Aprabu Kismaka ngandika arum
bênêr patih karêpira
patahên kang jaga kori

yèn paman Prabu Sêtyaka
klêbu gêlar inêbên kang patitis
aja kongsi bisa mêtu
patih matur sandika
Kyana Patih Bantana undhangira wus
warata sakancanira
rakiting gêlar sinalin

gabah sinawur prakosa
ulur-ulur surung dhayung miranti
senapati jaga pintu
pinilih kang gêgala
gathodara bopati gambèn gul-agul
manggola golonganing prang
prayoga pinatah titi

wus rampung rakiting gêlar
mangsah ngangsêg lakune kang prajurit
prajurit Ngastina dulu
yèn mêngsah salin gêlar
sami êmprit nêba lan gabah sinawur
yitna suka sudiranya
titi tataning ajurit

samya anrêkakên bala
lajêng caruk aprang gandhi-ginandhi
kang wetan saksana nubruk
ulêng dhupak-dhinupak
ana jênggit-jinênggit tapuk-tinapuk
sawênèh pêdhang-pinêdhang
nyandrasa binabit lari

ing kulon bala rêksasa
ngambah-ambah kadya amôngsa daging
Arya Suhbrastha duk dulu
untaping wadya buta
tan darana majêng ngundha gadanipun
buta manaut ginada
ing sirah kêni anjêrit

kinrubut Arya Subrastha
saya berak sang arya dèn kathahi
ngiwa nêngên dènnya mupuh
pêpati sungsun tumpang
panggadane dyan arya saingganipun
iyaga nuthuki bonang
inggar tan nganggo kuwatir

saya kathah bala buta
pangroyoke têka makêthi-kêthi
rèngès nèng ngajêng lan pungkur
atap ing kering kanan
milanipun sang arya panggadanipun
ginlundhungkên kadya balang
kang kêtrajang gèpèng sami

ana kang kêna cinandhak
bau kanan kering sinêbit-sêbit
binalangkên kancanipun
kagyat lumayu ngênthar
nyandhak malih sinuwèk brèk praptèng gêmbung
gampang lir nyuwèk kukila
buta kèh lumayu ngênthir

mangkana sang mantrimuka
Janurwenda anrêkakên kang baris
anèng kidul prênahipun
mêngsah prajurit jawa
sami sura marata tubruk-tinubruk
sudira narik curiga
sinuduk manguwir-uwir

pulung atine kang kêna
kacacak ing katga kang luwih mandi
ngrêkêkêl sakêdhap lampus
kancane rikat mêdhang
rangkêp pitu tugêl bêt sarêng jêpupung
wadyabala Trajutiksna
gègèr mundur sami ngisis

Arya Ancakogra mulat
kancanira rusak manguwir-uwir
krodha mangkrak ngisis siyung
kang tinênggêl ing karsa
Risang Arya Suhbrastha pinêndêng kayun
ingikal kanang bêdhama
ngancap lakune sumripit

mriksa Patih Janurwenda
bêbêciking rasêksa arsa dingkik
pinapag tinêpak kantu
glasaran anèng kisma
inggal nubruk kancane kang anèng pungkur
rikat Patih Janurwenda
amblês ing bumi tan kèksi

tangi Arya Ancakogra
ngundha kunta suku sinêndhal aglis
ginèrèt mring Patih Janur
amblês marang bantala
praptèng dhadha Ancakogra gêro asru
tangane pating karoncal
migag-migêg tan bisasik

ana bopati cinandhak
marang Janurwenda Rêkyana Patih
sukune sinêndhal asru
kaclêp marang bantala
bêngak-bêngok sêraweyan minta tulung
tinulungan kancanira
jinunjung-junjung tan kenging

ebat wadya Trajutiksna
rewangira okèh kang klêbu bumi
praptèng wêtêng praptèng gulu
jinunjung tinulungan
mring kancane sinêndhal kongsi wong têlu
nanging nora bisa kangkat
kang tulung sinêndhal aglis

amblês anèng keringira
kancanira sadaya mlayu gêndring
Patih Bantana duk dulu
balane karusakan
nyandhak langkap gandhewanira tumiyung
lumêpas kang ardacôndra
mulêg anèng awiyati

kumrusuk sing dirgantara
bayak-bayak niyup marang prajurit
ting trancêp akèh kacundhuk
gègèr baris Ngastina
Sang Aprabu Sêtyaka awas andulu
yèn bantu Ngastina rusak
sigra nyandhak hru panangkis

lumêpas kang gandhiastra
mulêg anèng awiyat angêbêki
lan panahe mungsuh tarung
rame putêr otêran
kacarita Prabu Sêtyaki kang ngamuk
kinroyok prajurit kathah
tan rinasa mung bindèni

bala kathah bubar buyar
tinêrajang Sang Prabu Sêtyaki
Pancatnyana awas dulu
pangamuke sri nata
Nglesanpura krodha nêbak baunipun
nyaut wêntise sangnata
kinêrêk nora nêdhasi

sinampe gada gumlimpang
Pancatnyana tiba siti gumuling
Mintrakna nubruk sing pungkur
marinci saking kanan
Puthadaksi panubruke saking ngayun
saking kering Sang Prajôngga
nubruk sarosa binabit

ginada kuntal kantaka
tangi malih buta manrajang wani
sinaut ing ngarsa pungkur
Sang Nata Nglesanpura
solahira enak lir nglangi ing banyu
cakut-cikat kinathahan
sêbrang-sêbrung anggadani

wiwit enjing dènnya aprang
kongsi wanci baskara munggwing wukir
enggal sasmita Sang Prabu
Sêtyaka tinanggapan
munya têtêg têngara kang yuda mundur
Prabu Kismaka duk miyat
karungu têtêk kang muni

kinèn nimbangi têngara
mundur pêrang têtêg gurnang thong-thong grit
munya sauran lir guntur
têngara mundur yuda
wadyakuswa kang lagya dêdrêg prang caruk
mirêng têngara mundur prang
bubar kadya dèn saringi

mulih mring pakuwonira
suka-suka minum rah turut margi
para rêksasa lan diyu
ana kang nyangking pukang
gawa gêmbung nyangking limpa ati paru
suka sênêng ting cêkakak
mangkana kang wadya jawi

mundure mirêng têngara
ana ingkang nyêlit talingan kalih
kongsi olèh têlung cakup
yèn praptèng pamondhokan
ana ingkang ginorèng lawan kinrawu
dhinahar karya pacitan
mring tamu para prajurit

kang mangkono pamrihira
nora kogog marang pati-pinati
dene kang tanggane diyu
sabên mangsane masak
iwak uwong gandane mirasa tuhu
kapengin jroning wardaya
ana ugakang nutugi

mila bala Trajutiksna
pêparonan kang dhêmên mangan janmi
makatên salaminipun
amung rêkyana patya
lan sang nata tan pirsa prakara iku
mangkana sri naranata
Prabu Kismaka lan patih

kundure lampah lon-lonan
nitih rata manik rukmi bang ngrunjing
mulat wadya unduripun
bêdholing kang daludak
umbul-umbul lan rucate payung agung
rinêngga tabah-tabahan
dinulu kalangkung asri

sang nata mèsêm ngandika
hèh-hèh bapa undure kang prajurit
kaya tan kuciwèng sêmu
sajroning ngadilaga
kayaparan rasane mungguh pikirmu
prajurit kang mangun yuda
gonira nyenapatèni

nêmbah matur mantrimuka
abdi tuwan kang sami magut jurit
tan wontên giris sarambut
manahipun santosa
dhoko wêkêl ing aprang tan mawi mingkuh
saking sawab padukendra
pukulun ingkang jênêngi

lampahe rata tan rikat
para wadya pra murid magêrsari
grubyuk kundure sang prabu
wus praptèng ing pondhokan
kacarita Sang Sêtyaka Mahaprabu
mêthukkên Sri Nglesanpura
tundhuk jawab asta kalih

ngandika sri naranata
Sêtiyaka marang putra narpati
kaki prabu cuwa ingsun
arsa nyêpêng punggawa
buta jawa kalih sami ambêg gêncul
mèh sakêdhik kula candhak
mirêng têngara ngunduri

trêngginas mêngsah lumajar
kula pupuh gada kenging sêrati
kasaru ing rawuhipun
Radyan Arya Suhbrastha
lawan Patih Janurwenda sarêng cundhuk
kurmat Sang Nata Sêtyaka
jumênêng angancarani

kurmat dutane narendra
ratu gung ing Ngastina nagari
Risang Parikêsit Prabu
patih lan senapatya
dipun sami pangkat lan pakurmatipun
karsanya Prabu Sêtyaka
Sang Aprabu Dwarawati

mila Sang Arya Suhbrastha
lawan Janurwenda Rêkyana Patih
sami kakênan ing kalbu
môngka Arya Suhbrastha
angandika arum manis sarta dhêku
dhuh anggèr Prabu Sêtyaka
dèrèng dugi andon jurit

kasêlak mirêng têngara
têtêg kêndhang mundur amangun jurit
cuwa kawula kalangkung
sawêg karya dolanan
wil pitulas arsa sun juwing sadarum
sawêg kula suwèk gangsal
kasaru pocunge muni

ing saèstu wil kalih wêlas lumayu
enggal dipun cêgat
lawan Janurwenda Patih
kenging catur tinlêkung lajêng palastra

Sang Aprabu Dwarawati mèsêm dangu
marang Janurwenda
kayaparan ing ajurit
kyana patih nêmbah umatur prasaja

dhuh pukulun sawêg eca aprang pupuh
kathah pra bopatya
kawula tancêpkên bumi
sambat-sambat nêdha tulung kancanira

lajêng ambyuk kancanipun badhe tulung
wontên ingkang nyêndhal
wontên ngrangkul anjunjungi
dipun gêgêt ing bumi tan sagêd kangkat

gêr gumuyu kang mirêng ing aturipun
Patih Janurwenda
yèn sampun amangun jurit
amblês bumi nyêndhal suku saking ngandhap

praptèng dhêngkul jola bêngok sambat tulung
kônca tulungana
awakku kalêlêp iki
ingkang tulung kancane dinudut pisan

sami mujimring sêktine patih anung
Sang Prabu Sêtyaka
mèsêm angandika aris
sampun cuwa sadaya kang mangun yuda

kula nyuwun kasingkirna sagung bêndu
wit gêla ing yuda
dèrèng dumugi ing kapti
sêlak mundur awit wus suruping surya

sayah klangkung tyang alit sadayanipun
samangke sumôngga
sami ngasokakên dasih
amakuwon angaringkên wadyakuswa

Sang Aprabu Sêtyaki pamit rumuhun
kundur masanggrahan
mangkana Rêkyana Patih
Janurwenda kalawan Arya Suhbrastha

nyuwun mundur masanggrahan kalihipun
sampun linilanan
kurmat jumênêng sang aji
mèh sinami lawan Prabu Nglesanpura

Sang Aprabu Sêtyaka sigra ngadhatun
Patih Udakarya
sakancane mantuk sami
amung kantun bopati ingkang nyugata

mrantos sampun sapalakartining tamu
blabar sêkul ulam
kongsi tuwuk mring pakathik
para agêng tan kuciwa salirira

sampun rampung dhahar midêr larèhipun
tutug endrawina
sasuka-sukane ngênting
wontên duta nimbali tamu sadaya

kerit sampun Nglesanpura Sang Aprabu
sarêng praptanira
lan Suhbrastha senapati
kanthi lawan Patih Arya Janurwenda

panggihipun ing dalêm nêpèn pra tamu
sarêng sami prapta
jumênêng sri narapati
ngancarani kang paman Sri Nglesanpura

lênggah sampun satata nèng dhampar agung
Dyan Arya Suhbrastha
Janurwenda Kyana Patih
sarêng dhatêng ngurmati nata karweka

satata wus lênggah binagèkkên sampun
Patih Udakarya
lan bopati kang sinêlir
kenging dhèrèk ginêm masalahing yuda

Sang Aprabu Sêtyaka ngandika arum
mila paman nata
miwah Suhbrastha lan Patih
Janurwenda katiga samya kuncara

bab ing pupuh saliring rèh ulun manut
môngga ginusthia
ulun tumut nyumêrêpi
Sang Aprabu Nglesanpura mèsêm nabda

bênêr iku karsanya Sêtyaka Prabu
Suhbrastha lan sira
Janurwenda Kyana Patih
ingkang wajib anggunêm masalah yuda

iku sesuk prayoga gêlar kang alus
mara rasakêna
Suhbrastha lawan Si Patih
Janurwenda Suhbrastha alon turira

wontênipun dhuh gusti gêlaring pupuh
kudhuping kang candra
garudha nglayang kêkalih
sami ugi kathah watêk wêwekanya

malihipun manut gêlaripun mungsuh
upami kang mêngsah
gêlar tasiking jêladri
ngriki kêdah mangun gêlar krudha krura

sang aprabu sêkalihan sampun rêmbuk
Patih Udakarya
sakônca sampun umiring
gêlaripun salah satunggal prayoga

sampun rampung sadaya ingkang rinêmbuk
kantun sukan-sukan
sinambi anjuru larih
ngajêngakên minuman sakancanira

lajêng ngunjuk rambah kaping pitu sampun
Sang Prabu Sêtyaka
angandika arum manis
paman prabu sri nata ing Nglesanpura

lan sirèku Suhbrastha Dyan Patih Janur
prayoga bubaran
ing wanci wus lingsir wêngi
ngayêmakên sarira amung sakêdhap

bibar sampun para nata lan pra anung
kundur masanggrahan
sang nata angênyapuri
Prabu Nglesanpura jujug palanggatan

kunêng wau Prabu Kismaka winuwus
lênggah panangkilan
ing pondhok ginubah asri
Kyana Patih Bantana kang munggwèng ngarsa

lan tumênggung rasêgsa nèng kananipun
bopati kang jawa
sowan kiwane ki patih
wus mangkono pranatane sri narendra

sang aprabu mèsêm pangandikanipun
bapa kayaparan
prakara boboting jurit
gêgêdhuge mung eyang Sri Nglesanpura

bantunipun saking Ngastina praja gung
senapatinira
Suhbrastha kalawan patih
kayaparan mungguh rasane tyasira

patih anung nêmbah alon dènnya matur
dhuh gusti yèn amba
prajurit kang nata baris
botên awrat amung ambêg pupuh rosa

wawratipun tanpa guna sêti kawruh
amung bôngsa kasar
ananging wawrating jurit
botên wontên saprapat lan jêng narendra

yèn sarujuk ulun botên umbag umuk
kawula piyambak
kadugi bingkas sakalir
jêng paduka ecoa sare kewala

awit ulun tan ajrih kinroyok mungsuh
yèn mung toging aprang
kados kang ulun antêpi
botên nyôngga sêktènipun pun Bantana

sang aprabu mèsêm angandika arum
aja agumampang
marang sapadhaning urip
binêndonan marang bathara winênang

nadyan ingsun wus ngluwihi sakèhipun
kêndhit kadang dewa
nanging nora kêna kibir
kudu-kudu sumarah karsaning dewa

nêmbah dhêku ki patih karasèng kalbu
kalajêng turira
ngènthèngkên samèng dumadi
marikêlu tumungkul konjêm ing kisma

narpendra wruh patih rumôngsa yèn luput
sinamun ing netya
ngandika sri narapati
bapa patih pikirên gêlaring yuda

ingkang pêngkuh tan kêna rinusak mungsuh
patih matur nêmbah
gêlaring aprang prayogi
botên sami kados dirada kang mêta

tlalenipun tumênggung satunggal cukup
gadhing kering kanan
bopati kalih nyêkapi
ingkang wontên sirah jêng paduka nata

gigir buntut pra nayaka anèm sêpuh
dèntên badan amba
sakaparêng paduka ji
among karsa yèn wontên kaparêng nata

Sang Aprabu Kismaka trustha ing kalbu
wis dadèkna bapa
gêlar dirada krodha ngrik
tur sandika ki patih lajêng parentah

undhang ingsun
karsane jêng maha ulun
marang kancaningwang
para manggala ing jurit
dina sesuk winangun gêlaring aprang

luwih pêngkuh dirada mêta pinunjul
sira Pancatnyana
nèng tlale prayoga adhi
kang sapasang anèng gadhing kering kanan

Ancakrèku Maudara kalihipun
sira anganggêpa
minôngka kuwating baris
lamun sira gingsir saking ing sasana

sakancamu lumèrèk lumayu takut
ingkang munggèng êndhas
jêng ulun sri narapati
gigir buntun pra nayaka anom tuwa

dene ingsun angladosi karsa prabu
adhi Kalajôngga
Goraarda sira adhi
sun bubuhi ngubêngi gêlar punika

ngrêksa pêrlu mungsuh juti ambêg namur
kartining sampeka
padha ruwatên sakalir
iku sira majibi mangendrajala

ingkang sinung dhawuh sandika turipun
sampun rampung rêmbag
sampurna gyanira gusthi
sinasmitan priyayi jaga minuman

kinèn nanduk anglarih sadayanipun
waradin sadaya
bir kênat branduwin sami
kinurmatan dening unine pradôngga

kaping pitu tan nganggo plarih lumintu
ingkang lanas karsa
kambon waragang tape grit
tan sarônta sêbrak narik kang candrasa

karya umbul onclang gêgamaning pupuh
sundhul ing awiyat
sinôngga dhadha lan gigir
ting jalemprak sami nantang magut ing prang

swarane sru dhuh pukulun sang aprabu
kula tumanggah prang
sampun paduka kuwatir
anyirnakkên sadaya mungsuh punika

mèsêm dulu bopati sarjonèng kalbu
micara jroning tyas
hèh kônca padha dèn eling
aja padha ngêkèhkên dènnya sêsumbar

kang satuhu jroning tyas ngaurip iku
krêkêting kang driya
awake kinarya inggil
datan ana sajagad kang tumandhinga

ingkang iku kalêbu ngaurip cubluk
lir karêpe bocah
suka ginunggung ing dhiri
êntènana yèn wis tumangguh ing yuda

kono kulup bakal katon sudiramu
mangu ngusap jaja
kathah polahe bopati
tan cinatur solahe para prawira

sang aprabu miyat surane wadya gung
agêng jroning driya
kêna dèn adu sayêkti
sigra jêngkar kundur mring têpas wangunan

apan sampunsadaya bubaran mantuk
enjing kang kocapa
muni têngara ngajurit
têtêg gurnang thong-thong grit munya ing tawang

ambarubul wêtune bala lir sulung
têpung akalangan
swarane manêngkêr langit
panganggone kadya uruping baskara

titir umyung kawaca pating palancur
anèng ngara-ara
wus tata rakiting baris
Ragamuka nyuwun idi magut yuda

klilan sampun Ragamuka mêsat mamprung
nèng têngah ronangga
sêsumbar anguwuh tandhing
ingsun iki prajurit ing Trajutiksna

bopati nung Ragamuka aran ingsun
sapa yun palastra
papagêna tandang mami
liru katga gosog godhi nèng payudan

aja ngumpul pijêr rêmbugan nèng pungkur
datan klêbu cacah
iki prawira ngajurit
unclang limpung sun tadhahi gigir ingwang

Surakèstu aranira dyan tumênggung
wadya Nglesanpura
tan bêtah ngampah ing ati
goragodha sênggrang gadhing ciya-ciya

nêmbah matur nyuwun idin ta pangèstu
mangruwat ing mêngsah
kang ambêg dibya di murti
badhe ulun sumêrêpkên tatakrama

ngidèn sampun Surakèstu lajêng mamprung
sikêp kaprabon prang
pêthuk yun-ayunan jurit
Ragamuka guyu latah sapda sora

jawa munyuk têka wani sira magut
ngêmbari ragèngwang
Ragamuka aran mami
tau tate nyunduki kang kaya sira

olèh satus ting krêncal anèng ing sunduk
bêcik lumayua
Surakèstu muwus bêngis
enak têmên kaya wong mèmèt nèng ngrawa

wong pinunjul kok anggêp iwak jinênu
coba tadhahana
grêndakane wong pasisir
Surakèstu Tumênggung ing Nglesanpura

mara napuk wanti-wanti tan kumêbul
Ragamuka ngucap
dene kêblukmu tan sipi
ingsun gitik mingkot tan gêlêm adheyan

Surakèstu gumuyu sapdanira sru
iki wong dikdaya
kok anggêp nitih turanggi
pêpukulmu mung kaya biting kewala

sagêndhingmu katokna gonmu amukul
salina gêgaman
apa kang sira sênêngi
Ragamuka nyandhak candrasa dèn ikal

glis kinêpruk ing candrasa mung gumadhug
ngiwa nêngên tadhah
Ragamuka muwus bêngis
Surakèstu gênti malêsa maringwang

pan wus muput gêndhingku tan ana ketung
mung kari sajuga
malêsa ingsun tadhahi
bokmanawa wulêt kulit kuli sira

Surakèstu nauri sarwi gumuyu
sira ayya maras
sun walês manawa mati
satuhune bêcik sira lumayua

sru sumaur Ragamuka ambasêngut
aku kon lumajar
tan krungu carita bêcik
lamun mati nèng paprangan munggah swarga

swarga iku gon kêpenak kang linuhung
olèh bojo indah
sèwu kang para apsari
lamun mênang wibawa olèh nagara

mung puniku carita kang ingsun têmu
môngka ingsun ngajab
walêsên dèn kongsi mati
supayane sira angatêr mring swarga

guyu guguk Surakèstu asru muwus
iku apa nyata
ngèlmumu kang wani mati
bok tinêmah nyawa mulunga klambangan

kana luput arêp bali uwis lampus
nyawa tan karuwan
mingkrat tan bisa umanjing
yèn mangkono mundhak tiwas sêdyanira

sapdanya sru malêlêng netrane mêndul
ucapira nyêntak
yèn mangkono ciptèng pikir
nora manthêng ing tekat mêsthi kasrakat

tega tuhu wong wus dadi tekat ulun
aglis patènana
mundhak dêdawa kuwatir
sun panthênge nuli rikat tibanana

Surakèstu ngikal gadane tumêmpuh
rêmêk kapisanan
Ogradênta duk udani
yèn kancane mati pinalu sapisan

glis lumayu tan pamit mring lurahipun
datanpa sarônta
nubruk Surakèstu kêni
pan ginêlut-gêlut awake tan pasah

tinêpak sru rêmuk Ogradênta lampus
wil dhatêng sêkawan
kinalang-kalang ing jurit
wadya Nglesanpura tulung saking wuntat

kang dhatêng nyandhak mungsuhnya
kinapatan dadi prang padha siji
pinukul wil sarêng lampus
papat pating gulimpang
cacah lima wadya Nglesanpura unggul
Arya Gêladrah duk miyat
yèn kancane tumpês tapis

Gêladrah mring ronanggona
dèn limani kinêpung ambathithit
winanti ginada asru
Gêladrah eca brangkang
dèn sêsiwo kanan kering ngarsa pungkur
lir pindah ngêrampok sima
kinêpung rinampok wani

gumulung-gulung gumlimpang
kuntal kuntit katulak sru kabalik
Gladrah krodha butêng bêkuh
matak kang môntra wisa
jro rinampok gènnya ngapalkên tan klèru
sawantara katarima
pratôndha kukus sru ngidit

mêtu tutuk lawan mata
Arya Gladrah ngulur ilat kumitir
mawa wisa langkung ampuh
murup lir têluh braja
sigra dilat sanggyaning tapake mungsuh
lonyoh mati kapisanan
mungsuh kapat sirna sami

Surakèstu awas mulat
yèn kancane mati nganèh-anèhi
mungsuh brangkang kadya bulus
ilate langkung panjang
sabên dilat tapak bisa amrih lampus
Surakèstu dulu ing tyas
tali bandhang dèn uculi

pucuk lan garane gada
tinalenan ginarugakên siti
bisa sirna tapakipun
aglis lumayu ngênthar
praptèng ngarsa nata nêmbah lajêng matur
dhuh pukulun sang narendra
ulun atur uning gusti

mêngsah niki langkung dibya
ilatipun dilat tapak nêniwasi
kônca amba ingkang lampus
dinilat tapakira
dhuh sumôngga priksaa panduka prabu
mèsêm Nata Nglesanpura
aja sumêlang ing pikir

putrane Arya Hèrmata
apêparap umbaran sigra ngirit
wadya salawe pinunjul
prapta ing ronanggana
Arya Gladrah kinalang-kalang kinêpung
rinujak rinampok sigra
kuntal tan têdhas gumlindhing

dinilatan tapakira
sirna gêmpang mungsuh tan ana kèri
Arya Tiron awas dulu
kancane karusakan
amêncolot kakêjêr saingga mabur
êndhase kêna cinandhak
pinuntir pinêdhot kêni

pisah utamangganira
Arya Gladrah misuwur yèn ngêmasi
dene Arya Tiron iku
pinuji jaya-jaya
sinêbaran ing kêmbang sumawur arum
Jayacapa matur nêmbah
mring Kismaka Sri Bopati

nyuwun lumawan ing yuda
linilanan mangsah sikêp jêmparing
nèng payudan nguwuh mungsuh
iki Sang Jayacapa
Arya Tiron tadhahana panah ingsun
ingêmbat panah lumêpas
kêna ing dhadha tan bucik

sêsumbar Sang Jayacapa
mati ngadêg Arya Tiron saiki
kêna ing warastraningsun
Sang Arya Tiron nabda
kayaparan dene tan wêruh maringsun
mara katokna driyanta
gonira agawe pati

Jayacapa ngundha kunta
anêrajang kinonta wanti-wanti
Arya Tiron nora keguh
salin-sumalin gaman
datan ana tumama mring raganipun
tinapuk mukane pêcah
Jayacapa angêmasi

Jayaarda tulung ing prang
salukune dèn undha mobat-mabit
Mintragna kêjêr nèng luhur
jampangi Jayaarda
Arya Tiron tan wuninga dipun krubut
tadhah sinalu kundhadhag
ing angga nora nêdhasi

Mintragna niyub lumarap
Arya Tiron sinaut sirah kêni
badan tiba gumalundhung
sirah datan karuan
sinurakan Ki Arya Tiron wus lampus
Arya Suhbrastha wuninga
ing awiyat buta nilip

nyandhak warastra warayang
ngeka pada jôngga ingkang pinurih
lumêpas warastra mamprung
kacundhuk jangganira
Sang Mintragna pagas janggane gumêbrug
tiba bantala wus pêjah
gumuruh kang surak atri

duk miyat Prabu Kismaka
balanira akèh ingkang ngêmasi
sasmita bala garubuh
wadya wil wadya jawa
barêng ambyuk gumulung saingga alun
kumêrab barêng angsahnya
mriksa Prabu Dwarawati

yèn mungsuhe barêng ngêbyak
andhawuhi marang rêkyanapatih
Sêtiyaki Sang Aprabu
lawan Arya Suhbrastha
Kyana Patih Janurwenda duk andulu
sarêng nyasmitani bala
gumrubyug sarêng ngêbyuki

rukêt caruk liru papan
suwarane kadya udan suwèni
ana gêlut gulung-gulung
wênèh pêdhang-pinêdhang
kèkèt caruk-cinaruk suduk-sinuduk
ana buta mangap ngêrah
sinêsêlan karah bindi

balêduging ampak-ampak
mulêg mumbul lir pêdhut ngawiyati
pêtêng gêgana kalangkung
soroting diwangkara
silêm lêrêm kadya bêgowong dinulu
saking ramene kang yuda
Kismaka Sri Narapati

ngandika mring patihira
kayaparan dene pêtêng kêpati
patih umatur wotsantun
gusti yèn kaparênga
ulun ngêculakên bramastra ing luhur
supados amadhangana
dhumatêng wadya kang jurit

iya bapa nglêpasana
kyana patih nêmbah nglêpaskên aglis
bramastra muntap sumundhul
murup kumantar-kantar
padhang kabèh ing paprangan tan kêliru
duk pêtêng ing manah ganggam
mênèk kêliru sayêkti

ing kancanira priyôngga
ing samêngko padhang lir Sang Hyang Rawi
mila kang prang saya grêgut
rame ulêng-ulêngan
kacarita Dwarawati Sang Aprabu
matur marang paman nata
Sêtyaki Sri Narapati

kalawan Arya Suhbrastha
apadene Janurwenda Dyan Patih
mangkana ngandikanipun
sumôngga pun Kismaka
angobori wadyanira kang prang pupuh
ginalih ngriki tan bisa
nglêpaskên warastra agni

saiba agênging driya
kinèndêlkên ing mangke bok kasliring
lena pijêr masang angkuh
mangke dipun têrajang
pinrih bingung Patih Janurwenda munjuk
kingkang bramastra punika
pun Bantana Kyana Patih

manawi rujuk ing karsa
pun Bantana ulun ingkang ngêmbari
gampil mangke ratunipun
rinapêt cinêlakan
Sang Aprabu Nglesanpura sabdanipun
bênêr sira Janurwenda
nanging aku ngamuk dhisik

saking tan kêna tinata
sun rasakne kayaparan si anjing
ngandika lajêng sumêmprung
Radyan Arya Suhbrastha
sangêt mirma dene sang prabu wus sêpuh
rikat lajêng tinututan
Sang Aprabu Dwarawati

enggal nututi kang paman
Janurwenda ngêmbari sami patih
pêthuk sêsawangan iku
Dyan Patih Janurwenda
nabda asru sapa anèng ngarsaningsun
mati yèn sira tan lunga
dadi pakan dhandhang yêkti

sugal Patih Trajutiksna
sira iku apa tan wruh mring mami
ingsun patih anung-anung
nyêkêl lum-alum bambang
ratu bala ana pira akèhipun
kasor dene lungguh ingwang
ingsun ingkang marentahi

wibawa prasaksat raja
aran ingsun Bantana surasêkti
sirèku sapa aranmu
patut sirèku nendya
nanging dudu trahing cilik dhêdhapurmu
pantêsmu raja satriya
katrima jinunjung linggih

nauri Dyan Janurwenda
kok patiti amung jinunjung patih
kabênêran timbangipun
patih mungsuh warôngka
Janurwenda ginoco dhadhane ambruk
gêlasaran anèng kisma
cinandhak binuwang têbih

tinututan tibanira
mèh cinandhak Janurwenda ngendhani
sinotho pilinganipun
kalênggak ngathang-athang
piningkalih jinêjêg puyuhanipun
gêlasaran anèng kisma
kadya gudèl dêdagangi

cinandhak sigra binuwang
tiba têbih Bantana anututi
sarêng cêlak gapyuk gêlut
dêdrêg udrêg-udrêgan
rame dugang-dinugang pêluk-pinêluk
gumlinting gênti gumlimpang
uwal cangklèk gapyuk malih

sami gêng inggil sarosa
antuk tandhing nutug sakapti-kapti
sarêng uwal narik dhuwung
sarêng sêbrak rêkatak
uthik dhuwung èrèk lir manyura tarung
ngèrèk nganan Sang Bantana
Janurwenda ngèrèk ngering

kitêr sêrêng kadya bêksa
wirèng gambuh kocèk binarung gêndhing
kang mulat mar-mar kêlangkung
eman raosing manah
mênèk mati salah sawiji gêgêtun
ilang manising bawana
raose ingkang udani

saking eram bagusira
para wadya kang pêrang angandhêgi
ningali kang adon pupuh
muji-pinuji samya
lamun bala Trajutiksna pujinipun
lurahku mêsthi kang mênang
bala Ngastina yèn muji

apêsa Patih Bantana
ingkang unggul sayêkti lurah mami
puji mangkono puniku
kapirêng mêngsahira
enggal nubruk ulêng malih kadi mau
makatên sadayanira
mati Bantana Kwa Patih

dinêkung Dyan Janurwenda
kacarita Kismaka Sri Bopati
pagut lan Sêtyaki Prabu
tuju-tinuju panah
sami wêgig prayitnanira pinunjul
Prabu Sêtyaka tulung prang
saking kanan anjêmparing

rame ulêng liru laras
Sang Kismaka ngêculkên kang jêmparing
pinapag jêmparingipun
dene Sri Nglesanpura

| pupuk tiba anèng madyane jurit
winantu pamanahipun
mêksa tinangkis panah
pêgêl tyase sang prabu krodha mangiwung
pinênthang kang ardacandra
mèh lumarap jinêmparing

dene Sang Prabu Sêtyaka
kagyat jêngêr Kismaka Sri Bopati
ngungun warastrane putung
mriksa yèn kinalihan
wontên malih prapta mêngsah saking kidul
sira Sang Arya Suhbrastha
nênggêl gada kang dèn pundhi

enggal linêpas warastra
gadanira Suhbrastha jinêmparing
kêna gadanira mawut
kagyat Arya Suhbrastha
bargawastra pinênthang gumêrot mamprung
tinangkis Prabu Kismaka
tinêngganan sri bopati

cinêgat kinalang-kalang
tibèng têngah Kismaka Narapati
kagyat rikuh gora liwung
ngiwa nêngên amanah
keroning tyas mangu-mangu ing tyas giyuh
nanging tansah dènnya mapan
ingêculkên kang jêmparing

rikat Prabu Nglesanpura
anyêdhaki sarta ngêmbat jêmparing
Prabu Kismaka kêpêthuk
sami ayun-ayunan
sarêng ngêmbat gandhewa mung kari nutul
barêng lêpasing warastra
ing jaja tumancêp sami

kalih sarêng kawatgata
wus misuwur seda pur sri bopati
kagyat Sêtiyaka Prabu
ngrangkul layoning paman
sanalika layon musna tan kadulu
gônda arum ingkang kongas
miyat ing nginggil kaèksi

kang paman ing Nglesanpura
dhèrèkakên rama Sri Arimurti
Prabu Krêsna kang amêthuk
têtêp minggah suwarga
angandika nata Krêsna manis arum
hèh kaki Prabu Sêtyaka
wruhanira kaki aji

karsane dewa winênang
pamanamu pinundhut mring swarga di
sumêngka saraganipun
dinadèkkên jawata
pamanamu gone labêt marang ingsun
kalawan para Pandhawa
wiwit cilik praptèng akir

titi pangandikanira
Prabu Krêsna lan Prabu Sêtiyaki
kundur mring kayanganipun
musna sakêdhèp netra
ingkang kantun Prabu Sêtyaka winuwus
karêrantan tyas narendra
Suhbrastha marêk sang aji

sarêng Patih Janurwenda
winartanan sami ngungun ing galih
rêntêng rêrawan rawat luh
tumuntur pujinira
mring suwarga punika puji pangintun
paripurna puwas ing tyas
Udakarya Kyana Patih

nêmbah matur marang nata
dhuh pukulun kawula nyuwun idi
mêngsah punika sadarum
parênga ulun bingkat
anggarjita sang prabu lan para anung
supe nèng têngah palagan
pijêr ngrasakkên kang lalis

katgada mangsah magut prang
saha wadya manglingkung anglir jaring
kêmput pangupênging mungsuh
rinampok rinaranjang
puh-pinupuh gada-ginada ting glaprug
rame swarane kang yuda
ing paprangan banjir gêtih

pra bopati Trajutiksna
akèh mati kang kari mlayu gêndring
cinêgat Sang Patih Janur
cinêkêl tan biswabah
matur nungkul cinaosakên sang prabu
dinangu nama lungguhnya
ulun Antariya gusti

lungguh kawula bopatya
Risang Prabu Sêtyaka ngandika ris
kabèh kumpulna kancamu
nêmbah Sang Antariya
kancanira dèn prentahi sami kumpul
pitung èwu winatara
sinowankên sri bopati

inganggêp panungkulira
Antariya rumôngsa nora mati
Sêtiyaka Sang Aprabu
têksih karaos ing tyas
karêrantan sedane kang paman prabu
ingimur Arya Suhbrastha
lawan Janurwenda Patih

dangu-dangu lipur ing tyas
Sang Sêtyaka utusan anglayoni
paring priksa sedanipun
mring Arya Sanga samya
duta mangkat marang Nglesanpura esuk
Dwarawati kacarita
têntrêm sawadya narpati

watara tri madya côndra
risang prabu karsa budhalan aglis
mring Ngastina karsanipun
kerit Arya Suhbrastha
lawan Patih Janurwenda sang abagus
sarta bopati kang nunggal
aran Antariya pêkik

binêkta marang Ngastina
sabalane kêbut tan ana kari
dene karsane sang prabu
Ki Patih Udakarya
kinèn kari rumêksoa prajanipun
sampun dados rêmbagira
enjing têdhak sri bopati

têngara muni sauran
wadyabala panganjur ngrumiyini
budhale sajuru-juru
sang nata nitih rata
ginarêbêg sawadya pocaranipun
kawaca pating pancurat
makutha buka sotya sri

Rahadyan Arya Suhbrastha
lawan Janurwenda Rêkyana Patih
sami nitih turôngga gung
munggul songsonge mubyar
pra nayaka kabèh gêrubyug ing pungkur
têlukan sing Trajutiksna
sawadyabala nèng wuri

budhal kêbut kabèh kêbat
gunge wadya tan kêna dipun wilis
sasat banjir hèrnawa gung
ngêlêbi wanawasa
tan cinatur rêroncène nèng dalanggung
wus prapta nagri Ngastina
sang nata botên tinangkil

nuju dina tanpa seban
dadya rêmbag sami atur udani
unjuk uninga sang prabu
manawi ingkang uwa
nyuwun sowan ingirit patih sang prabu
lan ambêkta têtêlukan
Arya Antariya kanthi

