lara pati yêkti tan ngingkêdi
bêkja cilaka wus padha atas
pininta ingsakdurunge
duk lokil makpulipun
wus cinithak karsaning Widi
wusana sang kusuma
umatur mlasayun
mèstuti karsaning rama
sri narendra ngandika marang ing siwi
lir madu namur tirta

dhuh nah anggèr putraningsun nini
wus jamake wong dadi narendra
abot ènthèng mung linakon
nglakoni sapituduh
pituduhe pakarya masthi
masthine kang wirayat
wirayat kang mashur
mashure supaya dadya
dadya amrih pikukuhing praja niti
tiniti pujamôntra

ing wusana sira amèstuti
sapituduh pakoning sudarma
kêluwih tarimaning ngong
têka panyiptaningsun
sira sasat mèlu ngrewangi
jungjung kêpraboningwang
gonku dadi ratu
awit têka sudrapapa
sira mèlu narik kamulyan sun nini
iku dununging atma

lara kêpenak prihatin kingkin
panas pêrih lumiring sapakyan
mring sudarma wani tanggon
dhuh nyawa putraningsun
abot têmên wong dadi aji
tan ngetang anak kênya
prandene tinuduh
anrang sandining ngupaya
namung sira kang wignya ngrêksèng pamadi
sun srahkên mring Hyang Suksma

raharjoa lêstari kang dadi
anrang pringgabayaning kudadyan
kang nêja ngêntasi gawe
kang putra gya rinangkul
benjang sira yèn wus pinanggih
lan kang nêja murkèng rat
prihên seba mringsun
poma-poma aja sira
gêlêm nunggal surasaning priya èstri
yèn durung amêtokna

prasêtyane mring sira kang yêkti
gêlêma sumiwi marang ingwang
ya ladènana putrèngong
lan manèh wêkas ingsun
marang sira nini ywa lali
yèn kalimpe kang tumbak
lênganana gupuh
lênga diyan winorana
toyanirèng pulangyun kang putra nuli
winangsit mring sudarma

purwa kêdadehane kang biring
saking pulangyun natkalanira
pandhita bêntur tapane
kridhu mring dyah mamrês kung
sakêclapan campur pangèksi
lir nikmating pamrikan
ing karsa salulut
tan antara sang kusuma
anggarbini duk praptèng sêmaya lair
umijil sarpa digbya

Baruklinthing têngraning sarpa di
duknya lair kang sarpa pinarnah
nèng sukuning Mahendra grong
gunung Dira ranipun
tinutupan jêmbangan siji
ibune mêksih tapa
nèng pucaking gunung
dene sang maha pandhita
duknya kridhu ing pamyat nikmating ngrêsmi
sêkala ngalih prênah

munggèng srêngganing bukit Mêrapi
sawusira ing alama-lama
sang sarpa sangsaya gêdhe
molah nèng sajronipun
ing jêmbangan swara mêlingi
ngakak atata janma
upase sumêmbur
pêcah kang ponang jêmbangan
dadi rawa kang sarpa wêspadèng ngèksi
pucake gunung Dira

ana janma têtapa rupèstri
pinaranan praptanirèng prênah
tanya-tinanya sebak wong
sapa sudarmaningsun
têngran miwah ingkang palinggih
ibune tutur wêca
yèn atmaning wiku
pandhita abêntur tapa
duk tinutur sang sarpa lumarap apti
ngulari kang sudarma

kèhing wrêksa kabarubuh dening
samedraning sawo dadi tansah
ngulatan datan katêmon
tan antara myat gunung
pucak ingkang rimawan kèksi
sujanma mangun tapa
katongton anyingkruk
sang sarpa lumarap nêja
kêprangguh mring kang tapa ngakak swaragni
lir sundar katyup ngangyan

ardawlika duk prapta srêngganing
bukit tanya mring kang nyingkruk tapa
kang tapa arum sêbdane
sarpa apa sêdyamu
marang mring gyan wran mangun tèki
ardawalika nêbda
wruhanta sang wiku
marmamba praptèng ngabyanta
saklaminta tinitah tan wruh sudarmi
praptèng sêmangkenira

dhapur nêja têtakèn sudarmi
sang mêrtapa ririh sêbdanira
de prapta kene dhèwèke
sapa kang asung tuduh
ardawlika pratignya yêkti
mukyanta praptèng ngabyan-
taranya sang wiku
si ibu kang pajar sêbda
yèn sudarmaningsun nèng srêngganing wukir
ing kene prênahira

marmaningsun mangayuh srêngganing
bukit wusana katêmu sira
sira yêkti sudarmèngong
ri sang wiku nawung wus
dudu ing sudarmamu yêkti
sênajan sun sêsuta
ing satuhonipun
môngsa dadak mijil sarpa
basa janma sêsuta rupa sujanmi
sira dudu atmèngwang

ardawlika duk tinulak ing ngling
kyat bêl prêmpêng takrut nêpsonira
pêthit mahendra solahe
sirah ngadêg lir kuwung
swara ngakak otêr mêlingi
upas kumutug kentar
lir kucika takrut
sang pandhita rikalarsa
rinangkus mring sang sarwa gupuh dènnya ngling
sarpa sira nahêna

ingsun jaluk pratignyamu yêkti
yèn sirèstu sutamba sanyata
sakmedrane gunung kiye
ubêngana awakmu
kêmput sirah praptaning pêthit
kêlamun kêmput sira
sayêkti anakku
yèn tan kêmput sira datan
ingsun aku sang sarpa ngakak gumuling
tur ki mring suku arga

cipta nêja mangubêngi wukir
wukir tandya ingubêngan sarpa
duknya mèh kêmput ubênge
wêtara kurangipun
mung sajangkah sang rêsi angling
hèh sarpa mêksih kurang
angêmputi gunung
kurang sathithik kiwala
yèn tan kêmput yêkti tan sun aku siwi
ardawalika kurda

ilatira ingèlètkên mijil
duk mèh kêmput kang ilat pinêrang
ing lading dening sang kaot
ilat tugêl bêt pan wus
rah sumirat sarpa gumuling
lês kari dadya pêjah
kang ilat pinundhut
marang risang maha tapa
winor lading cinipta marang sang rêsi
tan suwe dadi tumbak

dhapur baru ingran Barukuping
sawusira ilat dadi tumbak
kang tumbak sinèlèhake
nèng srêngganing wrêksa gung
lamun ana janma udani
marang wujuding tumbak
katongton sarpa gung
sumladhang srêngganing wrêksa
mung Si Mangir kang antuk nugraning Widi
kêlamun mulat tumbak

datan malih saksana ingambil
mring Si Mangir iku purwanira
duk kala kuna-kunane
praptèng mêngko lêstantun
dadya wasyatira Si Mangir
sang rêtna duk nirbawa
sêbdane sang prabu
mangrêti kagagas ing tyas
darma nêbda nini ingkang ngati-ati
tumbak iku wruhanta

pilih wong têguh timbul suh titis
yèn amrih suda mandining tumbak
tandya winuruk sang sinom
kawijayan digbya nung
pênawane upas kang mandi
panglêrêpaning kurda
pêngabaring têguh
pasirêpaning pasuptan
wus kêcakup mring putra Jêng Senapati
sênadyan ta wanodya

datan kewran pringganing arumpil
agal alus punjuling apapak
kaprawiranira kaot
mrojol ngakêrêp putus
ayu murti sêkaring puri
mangrasuk kang busana
busana manamun
sakêclapan wus tan paja
yèn mèmpêra kêlamun putra narpati
kang mêngku ing rat Jawa

nanging yèn wong kang sujanèng liring
lawan janma kang sujanèng cipta
lan kang sujanèng surtine
mingit lir tikswaning hru
sakêclapan tan samar ngèksi
kang kênyanan lamun ta
putrane sang prabu
sênên gêbyaring wadana
nglela wênês mêncorong mancur dumêling
cahyane nuksmèng jagad

sinamuna winor gunging janmi
yêkti beda lan kang bôngsa sudra
lir lisah lawan tirtane
yêkti tan bisa carub
carub uga praptaning ngèlmi
gothanga salah juga
masthi jagad suwung
ri sampunira busana
sang kusuma umarêk ngarsèng sudarmi
sri narendra ngandika

wis ta nini mangkata tumuli
mumpung kalguk abêcik sangatnya
sira sun srahkên Hyang Manon
slamêta saklakumu
sêlamêta kang anèng wuri
poma ywa kênèng baya
sangsaraning sirtu
sêdene wong lima padha
ingsun paring kraharjan pringganing margi
poma kang wignya nyamar

puluh-puluh wus bêjamu sami
janma nênêm darbe ratu sudra
durung keringan samèng wong
pirabara ing besuk
arjaning rat ing têmbe wuri
ingsun malês mring sira
tumêkaning luhur
namung saiki kiwala
ingkang padha ngaksama mring sisip mami
poma ywa sak ing nala

padha sun kon lumêksanèng sandi
sandènira nêmpuh byating pringga
yèn luput nêrawasake
sarwi mèsêm sang prabu
de kang samya pinaring ing ngling
kêpranan sêbda nata
samya sru angguguk
kabêlêt mijil kang waspa
paja-paja kang abdi mangajapa mring
pasihan sri sudigbya

kirang punapa sihirèng gusti
ingkang sampun kapundhi mustaka
cinancang pucuk kiswane
dasih duk mêksihipun
sudrapapa pinupu gusti
jinuju lir kukila
praptanirèng luhur
punapa kang winalêsna
mring sang nata kêjawi bêdhahing kulit
myang tugêle kang jôngga

datan langkung pamujining dasih
kang sru rinêngèng sakarènira
tulus ngabdèkkên dasihe
marca dêlahamipun
myang tulusa mêngku ngrat bumi
sinihana Hyang Suksma
pamintaning ulun
pinanjangna yoswanira
myang tulusa arja kartaning nagari
sakwura-wurènira

ulun atur pratignya mring gusti
saupami ing Mangir tan bêdhah
bêdhah kêlawan aluse
suka gadêbalipun
cinacaha sakbiting-biting
pinanjraha lir kiswa
kang pinara sèwu
sri narendra nglingtarima
pra mupadha asung pratignya mring mami
nata sarwi rawaspa

Adipati Môndraka sigra ngling
ingsun padha asung karaharjan
muga ywa na sêsikune
ring Hyang Kang Maha Luhur
matur nuwun tandya ngabêkti
ing pada sang mêngku ngrat
Dèn Ajêng Pêmbayun
ri sampunnya gantya-gantya
sri narendra anjurung puja sêmèdi
tinimbulkên kang putra

nata paring sakothak kang ringgid
rêbab suling tênapi kang gôngsa
bêlencong tênapi gêndèr
Ki Bicak gya pinundhut
pan kinarya tandhaning sandi
tinêmbang munya ngangkang
ngumandhang angungkung
muluk lir karêngèng wiyat
kapêrtandhan kêlamun unggul kang jurit
ing Mangir pêsthi bêdhah

Ki Bicak tandya pinaring maring
Saradula wus mranti karyanya
kapya ginanjar artane
rêtna pêkaja jumrut
pamit ahrêt tandya lumaris
sri nata angandika
mring Môndraka gupuh
hèh ta paman wong Mataram
undhangana sandi ngulari nak mami
murca saking kudhatyan

hèh ta paman ing ubaya mami
sapa sintên sujanma kang wignya
manggihakên putraningong
sayêkti lamun jatu-
kramanira tandya Sang Adi-
pati Môndraka undhang
mring wadya Matarum
myang dhawuh ika pêtêngan
samya kinèn jampangi kang lampah sandi
budhal sagunging bala

asrang gurnitanirèng koswa sri
kasba sebak kang watu sing arga
swandana lir angge-angge
pajêng krêndha rêratun
pênuh ingkang sara mêrapit
busana warna-warna
lir ujana santun
wus lêpas ing lampahira
srang asêlur mawijah maneka asri
makupu-kupu raras

nglaruk têkap madyèng sawodadi
datan lingên kridhanirèng kasba
kunêng kangjêng sang arajèng
kang tansah kyat manuku
maladi ning wasesa jati
pinujan taya maya
anggôndra Suksma Gung
purna sang mangnungku puja
wus kadriya widrawa wasmayèng gaib
gaibe kraton nata

kinanthi tindaknya laju
sira sang narendra siwi
sakmarga-marga rawaspa
kasrang kabêntèr ing rawi
kalintang dènira wuyang
wayang-wuyung sang sudèwi

kang drawaya adrês mêtu
praptèng pipya ingusapi
mining-mining sru kawangwang
ring sangsaya milangoni
nu kadar anjala dita
duk sêmana sang rêtna di

kèndêl wrêsanèng wrêksa gung
sumrah kasiliring angin
sumyak swaraning kêkaywan
têmbarane gagrag sami
kongas rum rumêsêp ing tyas
sumrambah muryani liring

myang riyoning taru-taru
labête katur kèn riris
warnaning kang sêkar-sêkar
sumêdhêng amrok nrus minging
minginge mangrundah ing tyas
tyas mahanjum rêjasèng sih

swaraning pêksi milêt kung
isthane kadya ngurmati
kusuma kang anrang marga
kapyarsa saingga gêndhing
ri sêdhêng pathêt manyura
rinasa saya nganyut sih

manucuk pala gumantung
lir atur sêgah sang dèwi
gusti-gustiku punika
pisugatane kang abdi
karya jampining marlupa
sumrah mring sarira gusti

sang dyah wus mrawèndèng sêmu
sakèh sêsmitaning pêksi
pangèsthi asru kawuryan
sang dyah karênan udani
duk myat rarasirèng sêndhang
kinubêngan andong wilis

kang sêkar manglung mring ranu
tirtanira manrus wêning
rêsik wênês manis nyotrang
lumranging lembak rêspati
kang mina asêsliwêran
winulat têka ngalap sih

sihira sang rêtnaning rum
sang dyah angandika aris
hèh ta nini Adisara
pêtêkana sikil mami
ngêthoke kalintang-lintang
Adisara gya mêtêki

sarwi rêngêng-rêngêng ngidung
mangimur trênyuhing gusti
kinarya ngaringkên manah
kang manah lir madu kentir
kentir wusanane kentar
kentare pinuji-puji

pinuji kraharjanipun
arjaning wong laku sandi
sandine ywa kawêdaka
wêdakane solah muni
unine dipun èstokna
pangèstuning sukmana di

wadine sinamun-samun
pasêmu kang migêna sih
ngasih-asih prana mulat
manrusi kang sêja apti
apti nanggap Kyai Dhalang
Sandiguna mèsêm angling

klayu rêngêng-rêngêng ngidung
pangidunge miyak puji
he Gusti Kang Maha Mulya
kang sipat samingun basir
kang èstu tan kêsamaran
samobah-mosiking dasih

saking pamintaning ulun
he Gusti kang mugi-mugi
angganjara karaharjan
arjaning dasih kaswasih
sih marma mring ratu kula
ginapilna kang kinapti

wontên malih kancanipun
Sandisasmita ngrarêpi
rêpine pinujamôntra
he nabiku kang kulihim
magêlar sarengating rat
kang ngrêngga sakèhing ngèlmi

nguyuni jagad sawêgung
mundhi wasesaning Widi
tur kang mêngku kodrading Hyang
ingakên kaanan tunggil
murbani ing kôndha warna
kawulane nênuwun sih

lêstantuna lampah ulun
gèn amba dinutèng Gusti
sêdene Gusti kawula
kadugèna kang kinapti
wontên malih kancanira
Sandiupaya ngrarêpi

rêpine nuwun pangèstu
pangèstu sinawung puji
kang pinuji walisanga
kang winênang animbangi
adêge agama Islam
winuri tumêkèng mangkin

kas gayuh têdhasing ngèlmu
hèh sagunging para wali
kang wus pan makripatira
kawula nênuwun idi
ngidènana tyang ngumbara
manglarug dinutèng Gusti

mugi ywa kenging sêsiku
sêsikune lair batin
kadugèna kang sinêja
panêjane lampah sandi
sandine karsa narendra
wontên kancanira malih

Saradipa wastanipun
kêlayu ngidung rarêpi
rêpine nêlôngsa minta
mring sagunging para mukmin
ingkang kas mangonahira
mangèsthi wujuding urip

uripe istiyar mashur
sarengat tataning bumi
bumi eka neka-neka
minurah sihing Sukma di
pinuji pinujamôntra
sinuwun pangèstuning sih

sih mring janma andon sirtu
mangudaya narinastri
trus tumrap mring ratu kula
kang mêngku nagri Matawis
kadugèna kang kinarsan
wontên kancanira malih

Saradula wastanipun
mangidung nênuwun kang sih
mring sagunge pra narendra
kang sinare tanah Jawi
kawula suwun kang barkah
mring janma kang andon laris

kadugèna kang kinayun
gustyamba Jêng Senapati
ywa nganti manggih sangsara
sangsarane lair batin
ya ta sang kusumaning dyah
jroning tyas mèsêm duk myarsi

saksana tindaknya laju
reyongan sakmargi-margi
wantune pyayi wanodya
rêndhêt dènira lumaris
sakêdhap-kêdhap ararywan
dadya tontonan sakmargi

lanang wadon samya dulu
kasmaran winor marmèng sih
pasihan sinawung sêbda
ki dhalang lamun marêngi
nyipênga wisma kawula
wontêna dwi lastri kyai

kawula wêlas sêklangkung
dhatêng putra dika kyai
sêdene rencang paduka
kaping kalihipun malih
mangke dalu ulun tanggap
ngrigida nèng wisma mami

kêparêng mêrtèni dhusun
Sandiguna anauri
lah kakang kula sumôngga
wisma paduka ing pundi
lan sintên nama paduka
namane dhusun ing pundi

ingkang sinung ngling gya muwus
yèn dika tanya mring mami
karan anak Pak Mugiya
Darpawôngsa nama mami
dhusun manira ing Mlarang
Sandiguna gya nuruti

umangkat sakancanipun
ing lastri sampun angrigid
tinonton sujanma kathah
kathah karênan udani
kawarta dhalang nagara
laris dènnya manggung ringgid

lêt sêdalu lêt tri dalu
ki dhalang ingundang ngrigid
ing mangke sampun kasusra
ki dhalang darbe sutèstri
sayêkti endah kang warna
warna manawang sitèngsi

sêmana pan lajêng katur
marang Ki Agêng ing Mangir
ki dhalang tandya ingundang
kapencut drêsing pawarti
mring sang dyah atmaning dhalang
ki dhalang pan sampun prapti

nèng tirahing pêndhapa wus
Ki Agêng Mangir nêbda aris
namudana manis sumrah
sumrambahamikênèng sih
Sandiguna nuwun turnya
Kyagêng Mangir malih angling

kakang dhalang dika niku
sintên kang pinujwèng nami
lan pundi pinangkanira
ki dhalang matur ngrêpa sih
nama kula Sandiguna
asli kula sing Kadhiri

dhèrèk gusti duk rêrumuhun
senapati ing Kadhiri
suwita rajèng Mataram
ing sêmangke sampun lalis
kapupu madyaning rana
kang sampyuh lan pun pêsagi

milamba wismèng Matarum
ananging kula kiyai
sakpêjahnya Senapatya
ngong nêja suwitèng aji
sang nata dahat tan arsa
pinurih mantuk mring asli

ulun inggih nêja wangsul
mantuk dhumatêng Kadhiri
kêparêng gawat kang marga
priyagung wetan prasami
baris nêja mangun yuda
kaping kalihipun malih

kêpalang tan gadhah sangu
badhe ngêmis pyayi nagri
kawula lingsêm kalintang
ngrèh sadaya sampun sami
priksa dhumatêng kawula
ngong pilaur barang ringgid

mring sakanteroning dhusun
sadaya kang dèrèng uning
sampuna paduka datan
ngong blakani kang sayêkti
awrat têmên tyang tinilar
mring gusti kuwalêdan sih

kyagêng wlas mèh mijil kang luh
wusana sinamur ing ngling
kakang dhalang sun mêminta
pakaryanta mayang ringgid
wontêna wisma kawula
Sandiguna ngling mèstuti

cinarita sampun dalu
ing pringgidan tata ringgid
panggêndère Adisara
dene sang narendra siwi
lênggah nèng wurining dhalang
saingga putra pribadi

dene ingkang nabuh kêmpul
Sandiupaya mantêsi
Saradipa nabuh kêndhang
Sandisasmita mucuki
ri sampunnya pinucukan
Sandisasmita gya nyuling

ngrangkêp lan pangêrbabipun
Saradula kang ngênongi
gya nguyu-uyu sapisan
pantês gêndhing Gambirsawit
rêspati kang laras sanga
mukêt nglênyêt arum manis

wusnya nguyu-uyu suwuk
Sandiguna nuli ngringgid
lampahane Pêkukuhan
suluk tanduke rêspati
cêtha trampil pêmayangnya
nibani larasing gêndhing

wiramanira aruntut
tan ana brênjul sathithik
rêbabe kumrampyang arang
suling sumlêthit dumêling
gêndère tansah ngêpinjal
kêmpule anggêmak muni

kêndhange gilig tinabuh
kênong gong gandêm kapyarsi
cumèplês tibèng wirama
pênabuhe ukur ririh
supaya critaning dhalang
aywa kasilêp ing gêndhing

amlêng rumêngêng kaprungu
dene larase kang gêndhing
laras nêm jêjêr ping tiga
praptèng gara-gara ganti
rêspati kang laras sanga
suda sakpathêt nganyut sih

praptèng jêjêr gandrung-gandrung
larase ingkang gumanti
manyura tumêkèng enjang
suda sakpathêt ngêrsêpi
tumprape wong dhêmên sastra
laras nêm iku upami

lir janma karênan ngidung
laras sanga pan wus kadi
wruh têgêse kawi jarwa
laras manyura upami
rampung kawi rampung makna
gandêm praptaning rahsa di

kunêng malih kang winuwus
gunging janma kang ningali
neka-neka karênannya
ana rêna ngèksi ringgid
lakone rame kawuryan
sêmbada dhalange wasis

nyêpeplang anggone narung-
ake wayang gandês trampil
kêprake wêsi kumêpyak
kumêrcêk yèn muni ririh
rêping gêndhing gêndèr munya
binarung suluk dumêling

mêmês nglênyêt manis arum
rumêsêp amigêna sih
kênyameluwês prak-atya
myang ana rêna umyarsi
ing gêndhing mangenyut manah
awit saking padha wasis

wasise niyaganipun
niyagane bêcik-bêcik
jlagêdhag padha prawira
kabèh moncol-moncol sami
pênabuhe padha rampak
dene Ki Ageng ing Mangir

nèng pêndhapa dènnya dulu
tan liya kang den tingali
namung atmane ki dhalang
warnane rêsik tur kuning
ayu sumèh pasêmunya
trus jêtmika nuksmèng galih

netrane liyêp malat kung
kuwangwang pamêdharing ngling
ngling swara rum manis sumrah
sumrambah amikat ing sih
jutining karya wigêna
mêrkêtês gandês prak-ati

tansah gawe lara gandrung
wong ayu kang cêdhak ngringgid
liringe lir digbya patya
sunaring waja duk kengis
lir kilat thathit liwêran
sumawur amilangoni

mung sathithik kurang bêsus
pratôndha yèn durung laki
nging wus kongas kang ujwala
wong ayu nora jêlèhi
wusananira kagiwang
tyasira Ki Agêng Mangir

ngênglêng lêsah kang jiwa mur
balung kadya dèn lolosi
lir linêlês jroning manah
kang manah wus gonjang-ganjing
kêkêtêge salang-tunjang
rêbut dhucung ting saruwing

kadya pêdhot kang jêjantung
kêsabêt purnamasidi
gumyur tan panon biratya
liwunging cipta sebak nir
atatas nratas kabuntas
ajur mumur rontang-ranting

sêmana bubaran sampun
ki dhalang dènira ngringgid
ingundang marang pêndhapa
karsane Ki Agêng Mangir
sinungan boga busana
kêbulan myang sinung picis

tri dasa reyal kèhipun
ki agêng kanyinèng liring
dènnya ngêmpèk-êmpèk karsa
mring ki dhalang rumakêt sih
wusana arum dêlingnya
kakang dhalang sun têtèki

ing sayêktos-yêktosipun
lare èstri ingkang linggih
wontên wuri jêngandika
andika prênah punapi
punapa atma myang wôngsa
tuwin rencang kang sayêkti

Sandiguna aris matur
sayêktose atma mami
duk mêksihe Senapatya
lare lairan Kadhiri
Kyagêng Mangir malih nêbda
walèh-walèh napa kyai

anak andika puniku
prawan punapa wus laki
Sandiguna aris nabda
têksih pêrawan puniki
dèrèng wontên ingkang dadya
kêparêng sênênging kapti

witne nguni purwanipun
kathah janma kang sêdyapti
jawab dhumatêng atmanta
nanging pun rara tan apti
dèrèng purun imah-imah
lare pugal anglangkungi

yèn tinantun badhe nglalu
ngong tan sagêd mêksa kyai
lare dama sudrapapa
milangong ugung sakapti
Kyagêng Mangir aris nêbda
yèn sarju dika kiyai

anak andika puniku
sun têdha kinarya rabi
Sandiguna aris nêbda
yèn kyai sudi angambil
mupu dhatêng tyang ngumbara
tanpa wisma dama miskin

sumôngga sakarsanipun
yèn lare purun nglampahi
yèn tan purun sampun duka
lare pugal anglangkungi
gungang lare pugung mudha
kawula dama mring siwi

kang gung pangaksamanipun
kiyai dhumatêng mami
Kyagêng Mangir rum sêbdanya
sampun mawi walang-kapti
yèn putra dika wus arsa
dadya jatukrama mami

dika tumuta dhêdhukuh
têtêpa wisma nèng ngriki
Sandiguna arum nêbda
kawula langkung mèstuti
tan winarna duk sêmana
sang rara sampun pinanggih

bogadrawinanya klangkung
dhalang Sandiguna ngringgid
lampahan suwarga bandhang
duk Srikandhi dadya ringgid
maharsèng pura ngalêngka
kunêng malih kang winarni

Kyagêng Mangir lan sang ayu
kang anèng pasuptan minging
dyah duk arsa rinarêpa
rinubasaning arêsmi
sang rêtna kêkah tan arsa
têmah rujit tyas rudatin

locananya adrês mêtu
pitêkur prayitnèng wèsthi
Kyagêng Mangir aris nêbda
rumêsêp dènnya mintasih
mangimur raras wirama
luwês mangrayut sukèng sih

dhuh mirah pêpujaningsun
kang asawang ruming sari
sarining wulan purnama
pinuja dadi mas gusti
gusti kang pinuja brôngta
brangtani dhatêng kang abdi

tuhu musthikaning arum
rumangsuk sriranta gusti
sakèh sarkaraning patma
manise manuksmèng lathi
sêdhêpe karya wigêna
ganêp wilanganing bêcik

bêcike kêlangkung-langkung
kadi murcani pangèksi-
èksine winayangkara
kêrantêne manah kingkin
kingkine nuksmèng paduka
paduka nyawane dasih

punapa kang dadya rêngu
de tansah ngêmu rudatin
datan arsa nyarwe sêbda
apa kang dadya suwadi
dhuh nah anggèr paran baya
tan wêlas mring wong gung kingkin

parikudu jiwaningsun
wanuh lawan sira gusti
wênangna campuran sêbda
anggèr manira puniki
kabyatan asmarèng brôngta
tan antuk dhahar myang guling

purwa tindhaning wulangun
duk sira nyêlaki ngringgid
muryani kiswa katujwa
nah anggèr sun ngênglêng ngèksi
lir rinujit raosing tyas
tatas-rantas rontang-ranting

sakdurunge sira rawuh
raosing tyas pan upami
lir taru gring kamitigan
kêpraban bêntèring rawi
kalintang dènira wuyang
sarêng ing mangke wus panggih

sebak linawat jawah rum
sumrahe garing pangèsthi
lir katiban aksa naba
gya sang kusumaning adi
nêbda srêt ngusapi waspa
kiyai kula tur uning

kula puniki saèstu
dede dhalang kang yêyogi
ngong puniki putra nata
kang mêngku nagri Matawis
margine kawula kesah
tinantun krama sudarmi

kawula dahat tan ayun
wusana duka rama ji
kawula pilaurpêjah
anglès murca saking puri
nglangut ngumbara kasyarsa
duk prapta madyèng wanadri

tumuntên pinêndhêt sunu
dhatêng Sandiguna nguni
suraose manah kula
lir taru kakentir warih
kentare tanbuh sinêja
dumadya prapta ing ngriki

ing mangke paduka pundhut
kinarsanan dadya krami
kawula datan lênggana
kangjêng rama tan udani
kêlamun èstu paduka
sudi mupu dhatêng mami

nging wontên panuwun ingsun
tuwan sagêda sumiwi
mring rama Aji Mataram
yèn dika èstu nyagahi
saking paminta kawula
kawula sumanggèng karsi

sakarsa dika mangèstu-
pada tumêkaning pati
jiwamba lir sarah tirta
lumembak purbaning laki
sakarsa-karsa paduka
sayêkti kula ladosi

yèn paduka datan arju
ngabêkti rajèng Matawis
kawula dahat lênggana
kinarsanan dadya krami
sampun kang sakit sênadyan
têkèng pati sun andhêmi

ajrih durakèng Hyang Agung
duraka dhatêng sudarmi
ananging pangraos kula
lamun jêng rama udani
kagungan mantu paduka
sun dugi rêna ing galih

rèhne nguni jiwaningsun
tinantun krama tan arsi
ing mangke wusananira
kawula purun nglampahi
iba bingahe jêng rama
Sri Nata Mataram benjing

sêkala anglêk kang driya
ciptane Ki Agêng Mangir
kapriye wusananira
sun iki kalane nguni
tan sumiwi Matawis
iba dukane sang prabu
lir satru kabuyutan
sakmedraning tanah Jawi
wus sumuyut sumiwi rajèng Mataram

namung kari jênêng ingwang
kang tan nêja mangèstuti
duk ing kuna-kunanira
lêluhurku tan sumiwi
ing Pajang myang Matawis
praptèng mêngko jiwaningsun
wus ubaya tan nêja
sumiwi rajèng Matawis
nora blena nora manut marang nata

awit sun darbe pusaka
tumbak Kyai Barukuping
sapa kang klar nadhahana
sayêkti ingsun mèstuti
manêmbah myang sumiwi
sakiki upamaningsun
sun ngrêngèng mring Mataram
awit sing putraning èstri
kang pêrtandhan dadya jatukramaningwang

iya yèn sang nata arsa
ngukup nganggêp marang mami
sinêbut mantu narendra
yèn mêngkono luwih gampil
tan ana walang-ati
sumiwi rajèng Matarum
nanging lamun tan arsa
ngukup nganggêp marang mami
ing wusana jiwamba tumêkèng lena

jêr ingsun iki ngibarat
kêlawan rajèng Matawis
panjang pêcah wastra bêdhah
jinuma mêksih gêligir
dèn ancura lapis tri
yèn sun rasa purwanipun
kaya ta mêksih jahat
namung enake sathithik
yèn sang rêtna tulus dadi garwaningwang

anggêr pangêmongku bisa
ngladèni barang sêkawis
sarta sang rêtna sun duta
nênuwun sihe sang aji
ngapura awak mami
sayêkti sang nata kolur
sih manganggêp maringwang
jêr mantu iku upami
lamun wignya mangêmong mring atmanira

pênganggêpe maratuwa
wus kadi putra pribadi
mokal sang nata karsoa
matèni mantu kang bêcik
sasat matèni siwi
kang dèn êmong anak mantu
iku slokaning kuna
wusana Ki Agêng Mangir
angrarêpa arum wijiling wacana

dewane kang para sang dyah
mundrine kang abdi gusti
sampun mawi walang-driya
yèn mêkatên jiwa mami
kabêkjan angsal putri
jimat tungguling apsantun
manggih putra narendra
dhasarira ayu luwih
ciptaningsun sokur mungguhing Hyang Suksma

jiwongsun katur kèn jimat
mênggala lelatul kadri
tan langkung panuwun ingwang
mring paduka wong akuning
paringa usadèng sih
mangèksi dasih kaswayun
sakarsa-karsanira
gusti pun dasih mèstuti
tumut manut miturut dhatêng Mataram

sumiwi sri naranata
Senapati Ngalaga ji
sang rêtna lêjar sêkala
kêtara kilating liring
liringe mangalap sih
dilalah karsèng Hyang Agung
kêparêng lan mangsanya
saya jêmbar ing Matawis
Kyagêng Mangir karêncana eblis lanat

kagebang asmaraning dyah
dyah kang tansah mêmulut sih
pan wus wantune wanodya
ngênirkên wekaning kapti
ngênirkên laku surti
kasujananira luput
kosul sulanging nalar
nalare mung ngrêmbug thukning
ati sumpêk buntêt pêpêt budènira

kapintêrane sirna das
labête wong kurang luwih
liwung lali ing sabarang
purwa wusana tan kèsthi
mung ngèsthi tlênging brangti
Ki Agêng Mangir puniku
ing nguni nanggap wayang
wayange wisa martani
blecong mati dhalange amakan tuwan

mula-mula kang sujana
lêlakon dèn ngati-ati
sêbarang kang alus lêmbat
ywa kaya Ki Agêng Mangir
labête kurang luwih
groboh kasar têmah bawur
bawur kuwur kêtawar
tawar kêtawur kêtali
wujuding wong pikire lir kumalasa

Kyagêng Mangir duk waspada
kilat liringe sang dèwi
ngina kongasing ujyala
alon dènira ngrarêmih
dhuh gusti sang dèwèstri
tur kang èstu ruming santun
sawang purnamasada
manglela mancur dumêling
dhasar ayu sêmbada putra narendra

narendra ing tanah Jawa
Jawane paduka gusti
gusti kang pinujamôntra
mring dasih kang sru kaswasih
sihing gusti kapundhi
sinêmangkara mawèh kung
tulusa ngèstupada
ing donya praptaning akir
samantara mangrêngèng pasihan dika

pinêgat rêngganing gita
pêgagatirèng karon sih
wêlèh lamun jinarwakna
môngsaborong kang pênggalih
ngrèh wus padha ngranggoni
pangolah pudyèng raras kung
Kyagêng Mangir sêmana
sabakdanira karon sih
maglur tanpa mosik dènira anendra

sang kusuma gya tumêdhak
sing paprêman èsmu ririh
kaetang wêlinging rama
sadaya wus dèn lampahi
nyandhak Ki Barukuping
ngusapan tirta pulangyun
lan lisah ing dêdiyan
Ki Baru ngadêg mawalik
sru nyuwara mangakak saingga sarpa

yèn mungguha janma kadya
nêja mangrurah sang dèwi
sêrambut datan kumêdhap
ing driya sang kusuma di
pujamôntra pinusthi
linang suksma sarira mur
jumbuh musthika maya
surasa silêm jêladri
tuduh palal Ki Baru wangsul mring prênah

sang rêtna gya nusul nendra
ing dalu datan winarni
byar raina surya muncar
sang kalih mring kubonsari
wusnya gêgandan sami
sang kalih atata lungguh
ingayap para kênya
bojon bêkêl angladosi
Kyagêng Mangir abingar niscayanira

karsa wus mangeka budya
mring sang dyah kang mindha ratih
sinamun mêksa kawêntar
netrane wong enggar kapti
Adisara tan têbih
kang tansah nanduki têmbung
têmbunge ngunggar brôngta
Ki Agêng saya limut sih
kaprênesan kang manah buru alêman

kêmrisik rada kagetan
Ki Agêng gya matur aris
mring sang kusumaning endah
lah kantuna gusti mami
pun dasih yun pêpanggih
lan Sandiguna wong ayu
sakêdhap mring pêndhapa
sawusnya dipun lilani
tandya mijil wus panggih lan kyai dhalang

Ki Agêng Mangir têtanya
wêcanaa kang sayêkti
lare kang nèng jroning wisma
kang sampun kêrabi mami
napa anak sayêkti
punapa pupon karuhun
Sandiguna garjita
jroning tyas sampun andugi
yèn sang rêtna kang mêdhar niskaranira

dadya nêrusi kiwala
wusana mangsuli ing ngling
sayêktosipun punika
anak gèn kawula manggih
wontên madyèng wanadri
kêparêng sang rêtnaning rum
lagya marêngi tapa
tumuntên kula takèni
sintên ingkang sêsuta pinangkanira

tan sêtya kang darbe atma
lola duk kalane alit
bapa biyung sampun ngajal
mila kula ambil siwi
kyagêng mèsêm jro galih
sêmu nyata sêbdanipun
ing tyas marwata suta
Ki Agêng malih nêbda ris
yèn ing mangkepun rara sampun sawêca

kakang dhumatêng kawula
ngakên putra ing Matawis
Jêng Senapati Ngalaga
dhalang Sandiguna angling
kagèt kinardi-kardi
gêgêtun amandhuk-mandhuk
grayok wijiling sêbda
dados puniku kiyai
putranipun Jêng Senapati Ngalaga

saiba bingah paduka
Kyagêng Mangir nyablèk wêntis
nêbda inggih ping sêkawan
inggih inggih inggih inggih
Sandiguna ngrojongi
sakkônca panjak sêdarum
ngubyungi suka bingah
bingahira ngrogoh ati
Kyagêng Mangir nêbda sru gawok kawula

kakang dhumatêng paduka
sakêdhika kok tan uning
Sandiguna rum sêbdanya
inggih kok kula tan uning
sêdene dara gusti
lamine sun ngakên sunu
kêkêt têmên kang karsa
kêlamun kula takèni
datan ngakên mung ngakên tiyang ngumbara

ing nguni lamun priksaa
kêlamun putra narpati
botêne ngong pêndhêt suta
lajêng sun punjungkên mriki
kados kimawon kyai
ayunya kêlangkung-langkung
lir murca kinêdhèpna
sêjagad tan angsal kalih
mung sang rêtna kang dadya guruning kênya

sêsotyaning pramudita
kumaraning adi luwih
nukadarirèng buwana
tan larang dèn tohi pati
pathoknya mung kiyai
kang bêkja angumbuk-umbuk
manggih putra narendra
pinuja ratuning ratih
upamine lir manggih rêtna sakarga

upami dipun suwuna
dèrèng kantênan yèn kenging
paribasan wong nèng wisma
lênguk-lênguk nêmu dhuwit
dhuwit salêksa kampil
isi ukon mas sêdarum
mring sawah nêmu mirah
mirahe sakêndhi-kêndhi
matun gaga kabêkjan manggih sang rêtna

rêtna kang rêginya kathah
Kyagêng Mangir nêbda aris
duk dika gunggung kawula
lir manggih rêtna sakwukir
puniku têksih kêdhik
upamine manah ulun
manggih rêtna nêm arga
kang sami ardi Marapi
dhalang Sandiguna mèsêm ing wardaya

kabêlêt sinambi mucang
sinamun lakune sandi
Kyagêng Mangir saya latah-
latah gumujêng wor angling
kakang lamun suwawi
sumiwi rajèng Matarum
ngaturakên sang rêtna
yèn karsa ngabdèkkên mami
lan yèn karsa nganggêp mantu mring kawula

kawularsa lajêng nyêmbah
ngujung dlamakan sang aji
Sandiguna rum sêbdanya
yèn saking pandugi mami
kados lamun marêngi
sang nata kagungan mantu
ingkang kadi panuka
ngupados punapa kyai
yèn nampika mantu jlagêdhag prawira

jêr nguni ulun miyarsa
têmbang rawat-rawat kyai
titir pinajarkên janma
ujare sujanma alit
sang nata langkung ngudi
ngupadya mantu kang bagus
tur kang sêmbadèng karsa
Ki Agêng saya sukanting
duk miyarsa pêmbatange Sandiguna

sêksana mundhut tadhahan
pisugatannya mêpêki
Sandiguna kêmbul buktya
sêkancane panjak sami
sinambi ujung ing ngling
sakpamicaranya runtut
aluse nglantrah-nglantrah
wasise Jêng Senapati
mêdhang gusi datan kêna labènira

tuhu ratu santya budya
swarjana raja di murti
sêbda rum murcitan taya
sebak ambaring kasturi
kongas pangribawa sih
sakmedraning rat tumêlung
sumuyut mèstupada
miguna ing agal rêmpit
palgunèng tyas tuhu musthikaning jagad

sinukswarjèng kasba tôntra
panglêmbananira ngênting
mashur kramate sang nata
murba mrabani mêmanis
ilham keblating puji
sumungkêm marang suksma nrus
digbya tan gara goda
sidik ing pêngarah ririh
dikarèng rat pusakèng nagri Mataram

maharjwèng budya nalimpat
luhur mulya rêjasèng sih
anjum puji ngrubasèng dyah
winayang nukadar amrik
bagna sinangja murti
mulku ruming triloka nrus
mudya kridhaning kasba
surambêk putus mikat sih
wijayèng tyas wiranung kyat murtining rat

kunêng malih kang winarna
ingkang lagya kêmbul bukti
sawusnya gya linorodan
Ki Agêng malih nêbda ris
kakang lamun marêngi
gya mangkat dhatêng Matarum
Sasdiguna manêbda
kawula langkung jurungi
lawan ulun andhèrèk tindak paduka

ri sampunnya lêluwaran
Ki Agêng undhang mring dasih
kulawôngsa anom tuwa
sadaya samya kinêrig
upacara tan kari
tandhu jaran myang pêpikul
jajarane sang rêtna
tênapi kang olih-olih
ingkang pancèn katur sri rajèng Mataram

tênapi kang bulubêktya
sadaya sampun rinakit
kunêng malih kang winarna
Sandiguna gunêm pikir
kêlawan ingkang rayi
Saradipa kinèn mlaku
rumiyin mring Mataram
dhapur angujuki uning
lan Ki Bacor lampah sandi kadyènira

nyamar ing dalu lampahnya
ngrupita datan winarni
byar raina surya muncar
praptane nagri Matawis
laju lumêbèng puri
prapta ngabyantara prabu
ingawe kalihira
wong loro sumungkêm siti
ngaras pada riwusnya mijil aturnya

ulun gusti kinèngkèn pun dasih
Martalaya kang wong
angunjuki priksa jêng sang mangrèh
yèn ing mangke lampahipun abdi
dalêm angsal kardi
pun Mangir kapikut

ing wisaya upayaning sandi
barkah dalêm katong
pan rinèngrèng-rèngrèng sadayane
purwa madya ing wusana titi
malah mangke gusti
pun Mangir yun cundhuk

ngèstupada mring paduka mulki
sakarsa sumaos
saha ngunjukkên bulubêktine
mring paduka angunjukkên malih
putra dalêm gusti
Dèn Ajêng Pêmbayun

sri narendra langkung sukèng galih
lêjaring wirangrong
sumiram carêm sumyarjèng rume
kanikmatan manenggar sumrah mrik
sêka lami nguni
adining nugragung

sumuking tyas angêmu mêmanis
pitulung Suksmanon
sri sudigbya sih ing Hyang pinardyèng
duk nirbawa aturirèng dasih
wusana nêbda ris
ing saklakonipun

putraningsun lan kancamu sami
apa karahayon
kadwi matur barkah padukajèng
datan wontên kang malangatèni
nata malih angling
timbalana gupuh

paman Môndaraka Adipati
mring jroning kudhaton
warahên kêlamun ana gawe
kang liningan nêmbah lèngsèr saking
ngayunan narpati
Môndrakan prapta wus

dhinawuhkên timbalan narpati
sahtiti dutèng wong
Adipati Môndaraka age
gurawalan dènira lumaris
sêmana wus prapti
ngayunan sang mulku

sri narendra angandika maring
Môndaraka alon
hèh ta paman tyang kalih praptane
kinèngkèn pun Martalaya Adi-
pati atur uning
yèn pun Mangir sampun

kapikut kenging upaya sandi
yun sumiwi mring ngong
ngèstupada tur bulubêktine
myang ngaturkên wayah dika yêkti
hèh paman dipati
undhangana gupuh

sadaya wadyaningsun Matawis
kang sumêktèng kewoh
ing karya yèn prapta ngayudane
ingkang samun ywa ngantya kadêling
yèn kadêling dadi
pun Mangir tyasipun

ringas têmah ngadêg surèng galih
tan wande prang rêmpon
Môndaraka atur sandika ge
ingundhangan wadya gung Matawis
tan dangu wus sami
sumêktèng apupuh

Môndaraka wus tinundhung mijil
lan prawara karo
datan pêgat tanya-tinanya rèh
purwa madya têkèng wusananting
tri suka sukur mring
mungguh ing Hyang Agung

titi sulang pangribawaning ngling
gênti winiraos
Kyagêng Mangir sêmana karsane
ngrumiyinkên duta mring Matawis
tur uning sang aji
dene kang tinuduh

sira dhalang Sandiguna kanthi
Singajaya kang wong
Mangir kabênêr kamituwane
ingiring wong kalih dasa sarwi
awahana wajik
sumêkta ing kewuh

gêgancangan lampahira sami
marga tan rinaos
dungkap prapta ing pangurakane
kunêng gantya sri rajèng Matawis
ri sêdhêng miyosi
siniwèng wadya gung

mênggêp pinrak dhêdhampar rukmadi
upacara abyor
èbêk supênuh ruming parnadèng
sumawur têka minuni sari
sarining sabumi
mangas ruming luhur

ing kaswarjanan yudanagari
mantar sinekang wong
ingkang manuhara raharjasèng
wuryan rênggèng pêrdôngga sri sumrik
jrahing busana sri
mangembahi santun

sênêning rat katongtoniramsih
gung prabawa katong
pating tleram paniwèn isthane
kyat kumênyar têka milangoni
kêprabaning kèsri
ngakasa wèh wuyung

pirang-pirang rêsmining naya di
dumêling katongton
pêpak sagung wadya kang sumiwèng
Adipati Môndraka nèng ngarsi
pra putra myang ari
andhèr marikêlu

tan antara wontên janma prapti
lampahnya tan alon
kèndêl anèng ing pangurakane
ingkang kalih jujuk wringin kadwi
mêpês pasilaning
kawistarèng mulku

sri narendra angandika aris
mring gandhèk sêkaron
bocah gandhèk ngumentara age
titikanên sujanma kang prapti
loro nèng madyaning
wringin dewadaru

sandika gandhèk mêsat sing ngarsi
wus cundhuk sêkaron
ki sanak ngong cinundaka rajèng
dika pundi lan karya punapi
kang tinanya angling
ngong tiyang ing dhusun

cinundaka mring Ki Agêng Mangir
mring kangjêng sang katong
ponang gandhèk wangsul age-age
prapta katur niskara tinuding
sri nata sukanting
sumyak ing pasêmun

wusana rum andikaning mulki
timbalana alon
janma kang nèng wringin kêmbar karo
kongkonane si jêbèng ing Mangir
kang gandhèk mêsat sing
ngayunan sang mulku

prapta dhawuhkên timbalan aji
ki sanak sêkaron
ingandikan kangjêng sang amangrèh
tur sandika canthika wus kerid
prapta byantara ji
gêpah awotsantun

muka sumungkêm lir ngaras siti
gupita sang katong
bocah sira umatura age
kinongkon apa marang Si Mangir
ponang duta nuli
nêmbah aturipun

ulun gusti kinèngkèn pun dasih
kunjuka sang katong
sahing sêmbah pun Mangir wiyose
nèng dhasaring padanta sang mulki
gupita sang aji
ya tarima ingsun

ponang dutagya umatur malih
mring kangjêng sang katong
yèn marêngi karsa padukajèng
abdi dalêm pun Mangir sêdyapti
mangèstupada ji
myang ngunjuki lampus

pêjah gêsangnya pun abdi gusti
kunjuka sang katong
myang ngunjuki pariksa wiyose
yèn abdi dalêm pun Mangir manggih
wanodya yu luwih
ngumbara kaswayun

sawêca putra paduka mulki
rum-aruming sinom
Radèn Ajêng Pêmbayun namane
lamun èstu putra paduka ji
pun Mangir sêdyapti
sumiwi sang prabu

andhèrèkkên putra paduka ji
gupita sang katong
mula putraningsun sayêktine
purwanira ingsun tari krami
lênggana ing kapti
wusananira mur

sing jro pura dahat sun ulati
madyaning wana grong
jajah desa amilangkorine
ngêbo laku anjalak pandêling
mêksa tan pinanggih
ing wusananipun

tinêmu marang Si Jêbèng Mangir
sakêthi sukèng ngong
trima sokur mungguh Hyang Suksmane
lan besuk apa gone sumiwi
Si Jêbèng Mangir mring
nagara Matarum

yèn wis karuhan gone sumiwi
marang ngarsaning ngong
sun kon mêthuk sadulure kabèh
lawan paman-pamanira sami
anèng margi-margi
tênapi wadyèngsun

duta matur mring kangjêng sang aji
sumiwinya kang wong
benjing dintên Rêspati Manise
nata nêbda muliha tumuli
gya ginanjar picis
tri dasa reyal wus

myang busana duta mêsat nuli
sing ngayunan katong
gupuh prapta ing pangurakane
mangkat mantuk sakkancanya sami
ya ta jêng sang aji
duk sapungkuripun

ponang duta nata ngandika ris
mring Môndraka alon
hèh ta paman undhangana kabèh
ri Rêspati kang sumêktèng jurit
myang kang pancèn sami
mêthuk putraningsun

dèn pataha sakjawining nagri
bagenên ponang wong
lan wadyèngsun kang ngulari kabèh
timbalana mantuk mring Matawis
sandika Dipati
Môndraka undhang wus

animbali wadya kang tinuding
ngulari sang sinom
duk sêmana kangjêng sang arajèng
jêngkar kondur amanjarèng puri
ginarbêg pra cèthi
pasowan kapungkur

duk prapta ing dalêm pura
sri narendra pinêthuk maèswari
sumuk enggaring pasêmun
ruming ujwala kongas
tejaningrat manoning tawang dipa nrus
rumêsêp sru kanikmatan
nikmating sih Sukmana di

pra garwa enggar sadaya
duk uninga kilat liringing aji
upamanya lampah dalu
kapêthuk obor mubyar
myang lir môngsa katri katur kèn jawah rum
siram-siram sru karênan
manis sumrah mangêrsêpi

wimbuh duk pinaring wikan
ring sangsaya mangembah sukèng galih
kang sawênèh para arum
suka winor rawaspa
sru kagagas kusuma kang andon sirtu
pinurwa wasesèng praja
kadrêsan ing madu riris

kunêng pasowan ing jaba
wus bubaran sudhiya ing ajurit
gambira rêna surènggul
sebak wikridita byat
marêm kadya ginala sasolahipun
sumêkta ya ta kawarna
wadyabala ing Matawis

ing nguni ingkang dinuta
lampah sandi ngupaya sang rêtna di
wus mantuk praptèng Matarum
laju sudhiyèng yuda
Alap-alap kang môngka pênganjuripun
kunêng malih kawuwusa
duta kang saking Matawis

sakmarga asêsandêran
lampahira ing Mangir sampun prapti
katur niskara ingutus
myang wawêlinging nata
saksukanya narendra pan sanpun katur
Ki Agêng sêklangkung suka
sêksana ngundhangi dasih

sak-Mangir kêrig sadaya
perang-perang gêgamanira asri
mung tumbak pêdhang lan suduk
istha janmarsa yuda
tandhu jaran jajaran miwah pêpikul
pra bêkêl pininta-pinta
sakgêgamannya miranti

ya ta wau sang kusuma
wus busana sinawang kadi ratih
mangejawantah tumurun
tuhu ayu utama
wimbuh kongas lir wulan purnamasantun
gumilar-gilar sung rimang
kucêm sagung kang ningali

katêmbèn ebating pamyat
lir mukswèng gyan tan wênang nguju liring
manglayung nglela sumunu
nukadaring jagad ngrat
Adisara tan têbih lawan sang ayu
kang môngka ajum pangrundah
ing driya sang kusuma di

tandya wus nitih wilisan
bojon bêkêl pêpak sumiwèng ngarsi
kang badhe dhèrèk sang ing rum
pininta kang ampilan
jajar papat pra kênya jajari ngayun
gunggung janma kawan dasa
kang ngodhe datan winarni

ri sampunira sumêkta
tandya budhal nuju dina Rêspati
wêtara gêgaman sèwu
sanèse kang babêktan
anèng wuri ingirid kêpala dhusun
miranti sasikêpira
kathah janma nunut margi

kêpengin wêruh nagara
ing Mataram saya ngluntak kang dasih
tunjang-tinunjang lumaku
saking kudune mulat
pêngantène jarene putra sang prabu
warnane kacrita endah
ayune kêluwih-luwih

wus lêpas ing lampahira
upacara abra sinang mêrapit
Ki Agêng nèng wurènipun
rêspati nitih kuda
datan têbih lan pusaka Kyai Baru
ginarbêg santananira
kinubêng gêgaman asri

kinare-kare wadyanya
isthanira kadya binayangkari
sakbobote rada bagus
busananira mubyar
sang rêtnayu tindakira munggèng ngayun
jinajaran pra pawongan
para bêkêl magêrsari

liniga gêgamanira
butarêpan lampahira sakmargi
kathah janma samya dulu
munggèng têtirah marga
lare angon gumrubyug ngêtutkên laku
rêmbên lampahirèng marga
singgunging èstri lumaris

sêmana praptèng Karasan
Kyagêng Mangir nahên ngantya sêlastri
ngasokkên kang para wadu
tênapi para kênya
kalih malih Ki Agêng panyiptanipun
ngantosi timbalan nata
kang badhe mêthuk sang dèwi

kang abdi kinèn mêcalang
lamun wontên utusannya sang aji
enggal kinèn ngaturi wruh
mring pamondhok Karasan
kunêng malih sri sudigbya ing Matarum
enjing miyos siniwaka
pêpak kang samya manangkil

Adipati Môndaraka
atênapi Pangeran Mangkubumi
myang Pangeran Singasantun
Kangjêng Pangran Dipatya
Pangran Pugêr Pangran Purbaya sumambung
Pangran Jayaraga lawan
Pangran Wiramênggala twin

myang Pangeran Pringgalaya
myang Pangeran Têpasana anênggih
andhèr sumiwi ing ngayun
myang Pangeran Juminah
pra dipati môncanagara supênuh
wus samya rumakit tata
pênganggo sinang marnèni

pating pêncorong winulat
pating tleram mangilat-ilat thathit
kumênyar ngrênyêp sumuluh
maliwran-liwran laras
sumyar-sumyar sumiram gônda sumrik rum
nglandêng minging mêngêng sumrah
ngêdusi rêjasèng èsthi

nata nêbda mring Môndraka
nêdha paman suwawi adum kardi
manira wontên kudhatun
jêngandika nèng jaba
sang dipati sandika ing aturipun
wusana arum sêbdanya
hèh ta kulup Mangkubumi

lawan sira Singasêkar
umêthuka anèng jaban nêgari
mantri majêgan sêdarum
mapaga Sudimara
yèn Si Mangir ingiring gêgaman agung
dèn tulaka anèng kana
ywa ngangsi akèh kang ngiring

putu Pugêr Purubaya
umêthuka Danalaya di aglis
wong Kajoran ingkang mèlu
Tumênggung Alap-alap
umêthuka anèng Bantul sakancamu
de para mantri Mataram
kang padha sumêktèng wèsthi

yèn Si Mangir ngiring bala
gêgaman kèh istha kadi wong jurit
balèkna sêbda kang alus
karia sawêtara
putu Pringgalaya lan Juminah putu
lan putu Wiramênggala
putu Têpasana sami

mirantia pagêlaran
lan sakèhe para mantri ing Matawis
Wiraguna sira iku
jogoa pangurakan
yèn Si Mangir wus prapta sira kang gupuh
andhêgên upacaranya
ngamungna ingkang kêkasih

kêlawan sêntananira
ingkang ngodhe jalu tênapi èstri
kang ngiring marang kudhatun
ingsun nèng kêmandhungan
gung prajurit barisa pêndhêm sêdarum
angubêngana nagara
disamun kang ngati-ati

wus rampung panggusthènira
sigra mangkat Pangeran Mangkubumi
lan Pangeran Singasantun
Alap-alap pêngarsa
sampun prapta miranti wontên ing Bantul
Pangran Mangkubumi pranta
Sudimara amiranti

lan Pangeran Singasêkar
para mantri majêgan ingkang ngiring
Pangran Pugêr Purbaya wus
ngirid wadya Kajoran
sampun prapta Danalaya dènnya mêthuk
Wiraguna sakancanya
pangurakan amiranti

myang pranatanirèng gôngsa
Kodhokngorèk ponang bêdhug miranti
pangurakan ugyanipun
pelog slendro sinêla
mubêng turut têtirahing ngalun-alun
nêgari dalêm Mataram
lir bojadrawina kèksi

pangeran catur tuguran
nèng paglaran bupati para mantri
nèng pôncaniti sêdarum
Dipati Môndaraka
kêmandhungan dènira tugur umêthuk
kunêng malih kang winarna
pêcalange Kyagêng Mangir

sampun ngaturi uninga
yèn utusanira sang nata prapti
kang pancèn mêthuk sang ing rum
Kyagêng Mangir gya undhang
wusnya rakit lir duk angkatira wau
prayitna sakmarga-marga
dènira ngrêksa sang dèwi

ing Bantul sêmana prapta
Ki Tumênggung Alap-alap tumuli
gupuh-gupuh dènnya mêthuk
alus manising sêbda
dhuh nah anggèr ulun ingutus sang prabu
kang rumiyin pangèstunya
Jêng Senapati Matawis

dhumawuha mring paduka
Kyagêng Mangir dhêku manuwun kang sih
Alap-alap malih muwus
kaping kalih kawula
kinèn mêthuk mring paduka lan sang ayu
tôndha sih trêsnaning nata
lan amba atur prayogi

padukarsa sowan nata
angaturkên dhumatêng sang rêtna di
ambêkta dêdamêl agung
karya salah graita
yèn suwawi enggal wangsulna pukulun
sêpalih andhèrèkêna
sêpalih rumêksèngMangir

dhuh anggèr ywa salah tômpa
badhe lami paduka nèng Matawis
sang nata angayun-ayun
badhe abojakrama
mring paduka sakêlangkung asihipun
Ki Agêng nurut kiwala
kang wadya wangsul sêpalih

tandya laju lampahira
Sudimara sêmana sampun prapti
pangran kêkalih umêthuk
dhumatêng ingkang putra
tandya lêrêp wau Dèn Ajêng Pêmbayun
manêbda dhatêng kang raka
dhuh kakang Ki Agêng Mangir

lah punika kangjêng paman
Pangran Mangkubumi ingkang satunggil
paman Pangran Singasantun
sami mêthuk kawula
Kyagêng Mangir sing kuda enggal tumurun
aris dènira lumampah
wus cundhuk lan pangran kalih

Ki Baru tan kêna têbah
Radèn Ajêng Pêmbayun têdhak aglis
lumajêng mangraup suku
ngabêkti mring kang paman
sêkalihan kang paman tansah ngêmuluh
sang dyah nungkêmi karuna
ri wusnya gya tata linggih

Ki Agêng Mangir ngabêktya
ing sujudanira pangeran kalih
tan nyana kêna ing apus
prananing sandi samar
pangran kalih nêmbrama kang lagi rawuh
titi manis wijang-wijang
lêlêmbaran manganyut sih

wijah-wijah lêmpah-lêmpah
singa ingkang kurang dipun wuwuhi
amayang-mayaning wuyung
kayungyune ingarah
ngarah-arah sumyar sumrah manis arum
Ki Agêng Mangir aturnya
manuwun kasmarèng galih

pangran kalih sarêng angling
dhuh ki jêbèng lakon ingwang
ingutus kangmas sang rajèng
mêthuk rimtanira sang dyah
tênapi mêthuk sira
wit saking karênanipun
kangmas aji ing Mataram

sokur mungguh mring Hyang Widi
kagungan mantu lir sira
namung sira bae jêbèng
kang bisa momong sang rêtna
kêlamun sira bisa
lir momong kangmas sang prabu
rukun rakêt maratuwa

pêsthi agung sihing aji
ngadate kangmas narendra
wis nora ngarani uwong
sapa sujanma kang bisa
mongmong ngladèni putra-
nira kangjêng kangmas prabu
dèn sruwe agung sihira

aja kang lir sira kaki
wuwuh dadi mantonira
pêsthi kêluwih asihe
tikêl lawan sapa-sapa
dhasar wus ubayanya
kangmas sudigbya Matarum
sing sapa wonge kang bisa

manggihakên sang rêtna di
sayêkti jatukramanya
ginadhang-gadhang ing têmbe
dadi wrangkaning sang nata
tur ginanjar nagara
Bagêlèn sakurutipun
lan manèh ingsun dinuta

maringkên payung kêkalih
kang kuning tlacap sang rêtna
dene ingkang ijo sèrèt
ginanjarakên mring sira
tôndha mantu narendra
lan tôndha sihe sang prabu
jêbèng marang jênêng para

Ki Agêng manuwun kang sih-
irèng nata kang dhumawah
dhumatêng kawula mangke
sun pêtak munggèng mustaka
cinancang pucuk kiswa
pun dasih panyiptanipun
tan pisan-pisan sagêda

malês sih dalêm sang aji
kang rumêntah mring kawula
tan langkung panuwun ingong
mring kangjêng sri naranata
mugi-mugi paringa
sih ngapuntên dhatêng ulun
prakawis ing kina-kina

pangran kalih sarêng angling
hèh jêbèng aja rinasa
prakara mau-maune
ingsun kang nanggung mring sira
yêkti tan dadi apa
mung nontona sang rêtnayu
awit dadi garwanira

yêktine kangmas nêrpati
yèn galiha kang mêngkana
mangsi sun têkoa kene
mêthuk sira lan sang rêtna
tênapi pra atmaja
myang sakèhe punggawa gung
kang padha mêthuk mring sira

dene prakara ing nguni
kangmas sultan wis tan karsa
anggalih prakara rèmèh
wis dibuwang mring sagara
kangmas jêmbar galihnya
lan manèh pitutur ingsun
marang sira gêgênthongan

besuk yèn prapta Matawis
kagungan pênganggêpira
jêbèng marang kangmas katong
tuwin paman Môndaraka
ngadate kangmas nata
yèn digungani têrtamtu
moprol abrol sihnya tiba

apa kang sinuwun kaki
masthi sira pinaringan
jêr mantu lanang sawiyos
dhasare bagus warnanta
garwamu dèn la-êla
kinacèk samèng sadulur
ngrèh putra pêmbarêp gêsang

tur sandika Kyagêng Mangir
pangran kalih malih nêbda
sun tuturi manèh jêbèng
rèhning sira nêja seba
marang kangmas narendra
kapindhone wong asêpuh
lagi sapisan punika

baturmu balèkna kaki
kang padha gawa gêgaman
kurang rumakêt katongton
angur konên padha ngrêksa
nèng Mangir bokmênawa
watir sira tinggal kulup
rowang ngarêp sêpi wuntat

wit têka panduga mami
sira jêbèng masthi lawas
nèng nagara Matarame
mung ngamungnaupacara
ingkang umiring sira
kêluwih bêcik kadulu
sênadyan gawa gêgaman

kang patut dipun tingali
rèhning seba marang nata
tur lir ramakira dhewe
pamrihku supaya aja
ngêgèt-êgèti janma
jêr wadyane kangmas prabu
yèn wêruh gêgaman rangap

singunên têmah tan eling
lir tinêbak setan kawak
dadine sira katongton
wêlas marang wong Mataram
sasat wêlas sang nata
kaèksi nalikanipun
bêcik anggêpmu mring nata

tôndha sih rêsêp darbèni
bapa maratuwa nata
Kyagêng Mangir rum ature
sandika sêksana prentah
sagungirèng gêgaman
pininta kang pancèn mantuk
namung kantun kawan dasa

ingkang pininta lumiring
kêlawan kang upacara
kang jajari sang lir sinom
tênapi ingkang rêmbatan
ya ta sampun umangkat
sagung gêgaman kang mantuk
mring Mangir tugur sadaya

rumêksa yèn ana wèsthi
tandya pangeran kalihnya
pangandikanira alon
hèh jêbèng payo glis mangkat
sêlak ingarsa-arsa
kangmas sudigbya Matarum
KyagêngMangir tur sumôngga

gya budhal pangeran kalih
tindakira munggèng ngarsa
prasamya nitih kudane
wuri pisan Alap-alap
Kyagêng Mangir prênahnya
nèng wurènira sang ing rum
Ki Baru tan kêna têbah

cakêt lan kêpuhing wajik
duk prapta ing Danalaya
pinêthuk Pangran Dipatos
Pugêr Pangran Purubaya
ya ta duk yun-ayunan
rayi kalih lan sang ayu
sumêdhot raosing driya

upama panah tumitis
manêrus tancêb ming manah
manguntar-untar raose
sang rêtna tandya tumêdhak
saking wahananira
yèn kang rayi kalih mêthuk
manêbda dhatêng kang raka

hèh kakang Ki Agêng Mangir
kêkalih punika dhimas
Pugêr dhimas Purbayane
prasamya mêthuk manira
tênapi jêngandika
Ki Agêng enggal tumurun
sing kuda agurawalan

ri sampunnya tata linggih
prasamya asêsalaman
atas agama Islame
Pangran Pugêr Purubaya
nêmbrama ingkang prapta
nêbda luwês manis arum
kakang saklampah paduka

punapa raharja sami
Kyagêng Mangir aturira
inggih sami karahayon
barkah dalêm sri narendra
kang dhumawuh kawula
tandya pangran kalihipun
ngabêkti dhatêng sang rêtna

sru guguk matur wor tangis
dhuh kakang êmbok kawula
tan nyana-nyana sêmangke
ciptamba kadya supêna
duk pinanggih paduka
katujonipun bok ayu
duk murca saking jro pura

ngumbara manglaya bumi
manglangut wusanani
pinupu Kyagêng Mangire
dados manggèn prênahira
coba klamun sanèsa
kang mupu paduka èstu
sajêg jumlêg tan kêpanggya

sadhèrèk ibu sudarmi
sang rêtna duk amiyarsa
pênangise rayi roro
agêmbor asru karuna
sêrêt wijiling sêbda
kagagas duk purwanipun
adhimas aja rinasa

wis liguwa sira yayi
kapriye mêngko jêng rama
iya ing sakpungkur ingong
apa padha karaharjan
tanapi kadang-kadang
tuwin para ibu-ibu
kang rayi kalih aturnya

sadaya raharja sami
namung sakmurca paduka
rama ibu lan sêdhèrèk
samya mêgêng bukti nendra
wayang-wuyung sakpraja
jro pura samya udan luh
samun tejaning nagara

dhêdhêt ngakasa rawati
kêpyur-kêpyur ngêmu rimang
istha labuh kang wirangrong
dene kang para dipatya
samya kinèn ngupaya
dhumatêng paduka èstu
mring têpasing sawo dadya

têkèng mangke dèrèng sami
umantuk sakparan-paran
nagari sêpi kimawon
ri wusnya têntrêm sadaya
gya pangeran kalihnya
tumuli dhawuhkên têmbung
timbalan dalêm sri nata

dhuh kakang Ki Agêng Mangir
timbalanira jêng rama
dhumatêng paduka mangke
jêngandika tan kalilan
bêkta dêdamêl kathah
bok karya sanès panêmu
mring sagung wadya Mataram

lan malih lamun ngèsêmi
marang liyaning nagara
kirang rumakêt katongton
mung ngamungna upacara
ingkang ngiring paduka
tênapi janma pêpikul
sêdene sujanma kênya

prayogi dipun tingali
tôndha bêkti mring narendra
ping kalih maratuwane
sintên kang pantês junjunga
kêjawi wadyabala
atmaja lan putra mantu
kadang tênapi sêntana

kakang punika tur mami
Kyagêng Mangir duk miyarsa
suka atur sandikane
kang wadya gya ingundhangan
sampun mantuk sadaya
gunggung janma patang puluh
namung kantun upacara

kang umiring Kyagêng Mangir
tênapi kang para kênya
ingkang dhèrèk sang lir sinom
sêmana atandya mangkat
saking ing Danalaya
kang dadya cucuking laku
Pangran Mangkubumi miwah

Jêng Pangeran Singasari
de Pangran Pugêr Purbaya
cakêt nèng ngarsa sang sinom
Ki Agêng nèng wurènira
asongsong mliyo patra
dene wêkasaning laku
Ki Tumênggung Alap-alap

sakônca prayitnèng wèsthi
golong kêlawan wadyanya
Pangran Pugêr Purbayane
dene dhalang Sandiguna
sakancanira samya
anèng kanan keringipun
Ki Agêng Mangir kang tansah

ananduki adu manis
pating kranthuk pasmon samar
sumrasah parisêjane
Kyagêng Mangir ciptanira
nuli agea panggya
lawan Jêng Sultan Matarum
wus lêpas ing lampahira

datan mundur wus prapta sajroning praja
Pangeran Mangkubumi
kêlawan Pangeran
Singasari parentah
mring para wadya pangirid
lampahing kasba
kinèn atata sami

ywa kaliru prênahira juga-juga
jajar nglima rêspati
ngarsa têkèng wuntat
aywa dhompo kang lampah
kang waos kinèn amandhi
sarta liniga
ywa pêgat yitnèng wèsthi

wus warata wadya samya dhinawuhan
rêmpêk lampahing baris
sap-sapan arampak
atap awijah-wijah
gumulung anggolong pipit
untabing kasba
kadya sela blêkithi

srang asêlur busana maneka sinang
sebak kang prawatagni
yyah lir wukir sêkar
wênèh arsunabèng wyat
blêdug kang mênganggo putih
saking mandrawa
sebak kuntul mangrawi

sonar ingkang pra mega asri araras
sorot lir lintang ngalih
tansah gêbyar-gêbyar
sênêning sara mantap
kêpraban pradiptyèng rawi
mathathit liwran
ngakasa ngêmu kingkin

pangrikirèng turôngga asri barungan
wor gêrdêging lumaris
panyêluking janma
nonton asri kawuryan
dadya tontonan sakmargi
isthaning lampah
lir andon jayèng jurit

duk sêmanawus prapta ing pangurakan
Kodhokngorèk munya tri
tênapi kang gôngsa
urut lun-alun munya
kyat umyang lir karngèng langit
bêdhugnya ngantag
yayah ambuyangkari

Kyagêng Mangir sangsaya enggar kang driya
Wiraguna tumuli
mêthuk sigra-sigra
alon ing sêbdanira
dhuh anak Ki Agêng Mangir
anggèr paduka
arsa lumêbèng puri

tunjuk mukak dhatêng maratuwa nata
ulun atur prayogi
gunging upacara
kantuna wontên jaba
Ki Agêng Mangir nuruti
pangeran papat
kang anèng pôncaniti

tur uninga dhumatêng darma narendra
lamun Ki Agêng Mangir
kèndêl pangurakan
ngantosi kang timbalan
sang nata ngandika aris
mring gandhèk karwa
hèh gandhèkipun aglis

timbalana putraningsun nini rêtna
lan lakine Si Mangir
konên laju marang
pura katêmu ingwang
ywa kasuwèn anèng jawi
kang gandhèk nêmbah
lèngsèr ngayunan mulki

gurawalan wus prapta ing pangurakan
dhawuhakên sêbda ji
nêdha jêngandika
ngandikan sri narendra
kêlawan sang kusuma di
ingarsa-arsa
wontên sajroning puri

nata langkung onêng dhumatêng kang putra
myang kasêsa yun uning
dhatêng jêngandika
rèhning gusti sudigbya
dèrèng nate-nate kyai
kagungan mantya
mila paduka kyai

kang nimbangi sih supêkêtnya sang nata
ya ta Ki Agêng Mangir
dhêku tur sandika
dene sang narendratma
pinêthuk jêmpana nuli
laju tindaknya
Kyagêng dharat lumaris

anèng wuri Ki Baru tan kêna têbah
sêntana gêrbêg sami
praptèng pôncanitya
narendratma gya têdhak
ginarbêg ing para cèthi
gya laju minggah
dhumatêng sitiinggil

gya pinêthuk pra kênya sajroning pura
samya angêmu tangis
praptèng brajanala
Dipati Môndaraka
umêthuk sang kusuma di
angêmu waspa
wusana ngandika ris

adhuh nyawa putuningsun nini rêtna
tan nyana mêksih urip
sun ulati sira
lawas nora kêpanggya
nganti nyêbar wran Matawis
anjajah desa
milangkori tan panggih

wana gunung urut pasisir tan panggya
sun nyana uwis mati
mêngko sira nyawa
katêmu mêksih arja
sèwu lêgane kang ati
marang lakinta
iya mas putu Mangir

pan sakêthi jumurung mring lakènira
iya mas putu Mangir
kang nêmokkên sira
sira masthi tan seba
marang nagara Matawis
ginawa minggat
bablas liyan nêgari

ri sampunnya tandya sami tata lênggah
kêmandhungan miranti
sang rêtna ngandika
dhumatêng ingkang garwa
dhuh kakang Ki Agêng Mangir
punika eyang
Môndaraka Dipati

kang nguyuni tyang Mataram sadayanya
jêng rama tan udani
amis bacin miwah
bambang lum-aluming rat
jêng eyang kang masesani
tandya sang rêtna
ngabêkti sang dipati

Kyagêng Mangir sêksana mangaras pada
Môndaraka Dipati
manêmbrama ingkang
prapta amanis sumrah
nuwun turnya Kyagêng Mangir
Dipati Mônda-
raka malih nêbda ris

hèh mas putu sun asung prayoga sira
sira arsa ngabêkti
maratuwa nata
jêbèng prayoganira
nganggoa tata nagari
ywa gawa tumbak
mring pura datan kêni

kèrèkêna ing kene ingsun kang têngga
ya ta Ki Agêng Mangir
wagugên kang driya
dangu tan kêna nêbda
kumêjot sajroning galih
pangartikanya
tumbakku Barukuping

jaba yèn wus barêng pêdhote jangganta
pisah kêlawan mami
tandya sang kusuma
adrês pangimurira
lir gurimis puspita mrik
acampur kilang
drawa suraosing ngling

adhuh kakang paduka ywa walang-driya
punika eyang yêkti
kang pitajêng nala
sampun tataning praja
yèn arsa lumêbèng puri
tan kenging bêkta
gêgaman jawi kêris

lah ta kakang kang wêlas dhatêng kawula
yèn dika bêkta biring
datan wande kula
sinêrêng mring jêng rama
ingran tanpa praja niti
yèn jasat kula
kadukan jêng rama ji

botên wande paduka katut kiwala
dika kêlawan mami
pinisahkên rama
bibrah tataning krama
jêr ciptaningsun kiyai
dhatêng paduka
tan nêja malih kapti

donya kerat tulusa mêngku mring kula
dika pangeran mami
mila jasat kula
purun nglampahi krama
dhumatêng paduka nguni
tur purwanira
kinramakên tan apti

dènnya nêbda sang rêtna kawêlas-arsa
nungkêmi pangkyan sarwi
adrês locananya
ngusapan asta kiwa
kang kanan angasta wêntis
Kyagêng sêmana
sumêdhot ingkang galih

yèn ngantia pinisahkên lan sang rêtna
kadiparan wak mami
tan wande palastra
angur sun turutana
wong ayu tur dadi galih
nuragèng kênya
mundri talining urip

wus jinakis karsaning Hyang Maha Mulya
tan kêna owah gingsir
nuruti kang garwa
atur sêmbah sumôngga
kang waos kinantun jawi
datan antara
kêparak kalih mijil

andhawuhkên timbalan dalêm sri nata
dhatêng sang kusuma di
dhuh gusti paduka
kinèn inggal ramanta
lumêbêt dhatêng jro puri
gusti paduka
tindaka ngrumiyini

sang rêtnayu sêksana malbèng jro pura
sri narendra jalingsi
nèng sela gêgilang
rayi kalih nèng ngarsa
Pangeran Amangkubumi
lan rinta Pangran
Singasari tênapi

jêng pangeran dipati munggèng ing ngarsa
Pangran Pugêr lan malih
Pangeran Purbaya
sang rêtna duk katingal
lan Adisara tumuli
ingawe nata
sang dyah lumajêng aglis

sru karuna tandya nungkêmi kang rama
sêsambat mêlas-asih
sri nata ngandika
adhuh nyawa sun trima
karyamu maharsèng sandi
wis ta mênênga
aja kêlara nangis

malêbua marang dalêm pêpungkuran
sang kusuma tumuli
malbèng dhatulaya
kêlawan Adisara
dene pra garwa myang sêlir
samya karuna
ngrubung kang lagi prapti

anjrit gumêr gumrumung sajroning pura
gulungan anèng siti
sang rêtna kantaka
ri wusnya paripurna
têntrêming tangis tumuli
malih kawarna
kangjêng sudigbya murti

pra pangeran kang anèng ngarsa sang nata
kinèn sumêktèng wèsthi
nging ywa kawistara
sonar liringing netya
dene Pangran Mangkubumi
lan rinta Pangran
Singasari umijil

mring mandhungan andhawuhakên timbalan
jêbèng Ki Agêng Mangir
sira ingandikan
lumêbu mring kudhatyan
ya ta Ki Agêng ing Mangir
atur sandika
kerid pangeran kalih

kang ampilan sadaya kantun nèng jaba
sapraptane jro puri
anèng ngabyantara
nêmbah ingawe nata
Ki Agêng gya sèlèh kêris
ngabêkti nata
duk sumungkêm pada ji

Senapati bêl prêmpêng emut dukanya
duk kuna andhatêngi
Kyagêng Mangir duknya
grana mangaras jêngkya
nginggatan marang sang aji
kadung ujungnya
jinêngku mring sang aji

kêtanggor ing sela gêgilang sirah crah
rahira kocar-kacir
polonira muncrat
Kyagêng Mangir wus pêjah
jumênêng Jêng Senapati
sarwi ngandika
wus lêga ati mami

kinèn nyamun Kyagêng Mangir pêjahira
layon wus dèn saèni
winêdalkên wuntat
ing kori bêbutulan
suruping baskara ganti
purnama muncar
pangran catur wus mijil

sampun panggih lan Dipati Môndaraka
dhawuhakên sêbda ji
mring Sang Môndaraka
eyang dhawuhnya rama
gung ampilannya pun Mangir
Ki Barukarna
pinundhut mring jro puri

sabab wayah jêngandika dèrèng klilan
mondhok wontên ing jawi
ing rèh kangjêng rama
dèrèng dugi onêngnya
dhumatêng Ki Agêng Mangir
sinuba-suba
wontên sajroning puri

dene kulawarga lan sêntananira
kinèn angaso sami
nèng dalêm paduka
Dipati Môndaraka
tur sandika wus andugi
dadya ngandika
dhatêng kang ngampil-ampil

lah ta êndi Ki Baru pinundhut nata
têrang mas putu Mangir
ing samêngko padha
lagi bangêt onêngnya
nuli ingaturkên maring
Dipati Mônda-
raka gupuh nampèni

gya ingaturakên marang jroning pura
Môndaraka kakang mundhi
wus prapta jro pura
Ki Baru katur nata
sêklangkung trustha sang aji
cipta wus datan
ana malangatèni

Adipati Môndaraka sampun mêdal
kêmandhungan wus prapti
wran Mangir sadaya
ingajak mundur tandya
mring dalême sang dipati
sêklangkung dènnya
ngupasuba rinastri

sagunging wong Mangir samya ngeca-eca
rinêngga-rêngga sami
sinludhah sêbarang
boga busana wastra
nguni tan nyana ing kapti
gustine pêjah
mila enggar kang kapti

têtayuban sêbarang rêtnaning manah
ubyung-ubyung rinastri
wusnya lama-lama
wêruh gustine lena
sakêclapan sumêdyapti
bela gustinya
tandya sami pêpikir

wusnya guyup tandya samya ngèstupada
marang rajèng Matawis
atur prasêtyanya
panungkule katrima
ing mangke padesan Mangir
ginadhuhkên mring
Môndaraka Dipati

pan pinara nênêm kang saduman marang
Môndaraka Dipati
dene kang saduman
Dipati Martalaya
Jayasupônta tênapi
pun Saradipa
Tumênggung Bacor dening

kang saduman mring Tumênggung Saradula
samya suka kang tampi
ganjarane nata
cipta asrah susêtya
ing gêsang praptaning pati
pinujamôntra
ngarjani saha dasih

bêdhahira ing Mangir pan sinêngkalan
tri boja tata bumi
duk sêmana Jêng Sang
Senapati Ngalaga
mashur rungruming sabumi
kratonnya pindha
sinawung dhandhanggêndhis

