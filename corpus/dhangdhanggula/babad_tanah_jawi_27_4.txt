kunêng ingkang kawarnaa malih
nênggih nagari ing Kartasura
samana langkung gègère
kala duk kawonipun
wadya Cina dènnya ajurit
anèng ing Palumbungan
kala pêrangipun
amêngsah tiyang Madura
pan kawarti tiyang Cina kathah mati
mila gègèr puyêngan

kadya bodhola sakala sami
têtiyang alit ing Kartasura
miwah wong lumaku gawe
kwèh ical manahipun
miwah ingkang olèha kardi
asrah lêlakonira
mring wadananipun
miwah kang prajurit Cina
duk samana apan akathah kang prapti
mila gègèr puyêngan

gègèring kala Sang Prabu Kuning
sigra miyos sinewakèng wadya
anèng ing pagêlarane
apêparentah sampun
mring pêpatih Dipati Pathi
miwah mring Martapura
Sapanjang tan kantun
kinèn sami lumuruga
amêthuka ing prangnya sang nata prapti
saha wadya Madura

kinèn ngêmputêna sawadyèki
wong Jawa miwah têtiyang Cina
ingsun ukurana bae
kang rumêksa maringsun
atur sêmbah bupati kalih
katiga Ki Sapanjang
sigra nulya kondur
Prabu Kuning angadhatyan
tan winarna solahnya punggawa kalih
sampun samya siyaga

Mangunonêng lan Martapurèki
sampun samêkta saha balanya
ing ayuda pêpak kabèh
mariyêm datan kantun
Martapura mangkat rumiyin
angirid wadya Cina
myang panêkaripun
punggawa ing Kartasura
ingkang kantun sadaya sampun kinêrig
ginêlak lampahira

dahat agêng lampahe kang baris
sampun prapta dhusun Baturana
anulya wau enjinge
lajêng ing lampahipun
mêdal sasak pan sampun prapti
sawetaning bangawan
wus atata dunung
dening sira Adipatya
Mangunonêng satêlasira kang kari
nulya sira gya mangkat

tan winarna lampahira prapti
kang aran ing dhusun Baturana
sampun rêrêb sabalane
anata barisipun
amakuwon kilèn banawi
sampun atata gêlar
pamondhokanipun
mariyêm sampun tinata
prênahira pangawat kanan lan keri
ing ngarsa kinandêlan

pangangkahira sang adipati
barisira kang dadi pogêran
lajêre yuda kasore
baris kang anèng ngayun
aywa salah-salah dèn ungsi
kabèh padha ngungsia
mara barisipun
mila mariyêm sadaya
samya ngandhêg pinangku kilèn banawi
rêrêmpon sêdyanira

tan anêdya gumingsir ing jurit
sang adipati panêdyanira
angurêbi mariyême
dene kang wontên ngayun
kang makuwon wetan bênawi
tiyang sapabarisan
sami sakitipun
tan liyan sakit maripat
sakitipun pan abuh sami sawêngi
dupi ing enjingira

sigra nabuh têngaraning jurit
bêndhe tinabuh munya angangkang
dènnyarsa majêng barise
Radèn Martapura wus
anindhihi wadyanirèki
miwah prajurit Cina
sadaya tan kantun
wus bodhol majêng sadaya
ing Garompol sêdyanira kang dèn jogi
gumulung lampahira

praptèng Garompol sampun apanggih
baris ing Kartasura kalawan
mêngsah Madura barise
myang môncanagarèku
barisira wus samya panggih
sampun atata gêlar
kang dadya pikukuh
dhadhaning prang wong Madura
samya dharat dening wong môncanagari
samya munggwing turôngga

dados pangawat kang kanan kering
nanging atêbih ing prênahira
de baris Kartasurage
anata gêlaripun
kang minôngka dhadhaning jurit
apan kang wadya Cina
de têtindhihipun
sira Radèn Martapura
lawan sira kang nama Pringgalayèki
sigra acampuh yuda

arame dènnya bêdhil-binêdhil
wong Madura langkung purunira
apan ngurêbi waose
sigra mangsah angamuk
datan kandhêg dipun bêwili
dening têtiyang Cina
prangira akukuh
datan sêdya gumingsira
angurêbi sikêpira pêdhang abir
dadya rukêt prangira

lêng-ulêngan ramening ajurit
wong Cina sampun akathah pêjah
Radèn Mlayakusumage
lawan Baurêksèku
wus lumayu dipun tututi
linud ing kêkapalan
môncanagarèku
dening kang prajurit Cina
sakancane kang pêjah manahe giris
sampun lumayu samya

Rahadèn Martapura nulyaglis
angalingi dhatêng tiyang Cina
lan Pringgalaya rowange
wong Madura pinagut
marang sira Martapurèki
tansah lan Pringgalaya
sarêng dènnya nêmpuh
nanging kêkathahên lawan
datan kobêr kinanan lawan kineri
karo wus mundur sira

myang pangawatira wus kalindhih
wong Kartasura apan tinunjang
mring wong wetan pangawate
wong môncanagarèku
apan sampun munggwing turanggi
dadya giris umulat
wong Kartasurèku
Radèn Malayakusuma
kapalira ginêbyurakên banawi
pasapèn panabrangnya

dening wong Cina ingkang tut wingking
akathah pêjah kèli bêngawan
de Radèn Suralayane
lan Ki Baurêksèku
katiga Ki Kartawiryèki
malaywanut bangawan
puruge mandhuwur
arsa nabrang Baturana
mêdal sasak de wadya kang alit-alit
wus akathah lumaywa

mêdal ing sasak sami awarti
yèn kawonipun têtiyang Cina
dahat kathah pêpêjahe
tumpês ing wartinipun
kagegeran tyasnya Dipati
Pathi miyarsa warta
ya angatag sampun
mring sakèh prajurit Cina
kang abaris wontên sakilèn banawi
kinèn nabranga ngetan

nanging datan wontên anglampahi
kang ingatag pan mingsêr kewala
têmah dadya bramantyane
Dipati Pathi wau
anglêlandhak waosirèki
ya Ki Yudanagara
Toyamas tinuduh
ingkang anabranga angetan
myang para pangeran sutanirèki
ka anama Undhakan

wus sami kinèn nabrang tumuli
angetan Undhakan myang pangeran
de wong Madura pondhoke
nèng Tunggon kang pangayun
dupi sampun surup hyang rawi
kang sampun nabrang ngetan
nuntên samya wangsul
nabrang ngilèn malih agya
apan samya ingadhangan datan kêni
pan kongsi bakda ngisak

nulya sira Ki Dipati Pathi
mudhun piyambak anatas sasak
tan wêruh lamun anake
Undhakan ingkang wangsul
lan Pangeran Arya Matawis
nuju nèng têngah sasak
wau lampahipun
kêlêm ingkang ponang sasak
tiyang alit pan akathah ingkang kèli
de wau pun Undhakan

kalawan Pangran Arya Matawis
rinarèwèng dening wadyanira
mêntas sami akalêpèh
abusêkan sadalu
ingkang kantun wetan banawi
amung Ki Kartawirya
lan sakancanipun
dupi wayah bêdhug tiga
sigra sira Adipati Pathi mijil
angatag dandan sasak

sarya nglampahkên dutaniraglis
dhatêng nagari ing Kartasura
acanthèl unjuk wiyose
dhatêng ing ratunipun
nêdha bantu tiyang Cinèki
sakantun-kantunira
binantokna gupuh
dhumatêng ing Baturana
wontêndene kang nunggil Dipati Pathi
Pangeran Buminata

lan Pangeran Ariya Matawis
Pangran Singasari katiganya
lawan Ki Baurêksane
Radèn Suralayèku
ing Toyamas Yudanagari
sarêng enjing mèh dadya
wau sasakipun
Kyai Baurêksa kesah
tinakonan dhatêng Ki Dipati Pathi
awatipun têtoya

datan dangu anulya nututi
sira Radèn Suralaya kesah
tinakèn wausaure
ngumpulkên rencangipun
môngsa wande anabrang malih
dhatêng wetan bangawan
lajêngi wêwau
ri sampuning sasak dadya
Ki Yudanagara Toyamas tinuding
nabrang malih angetan

lan santananya têtiyang Pathi
kawarnaa mêngsah wong Madura
kang anèng Tunggon pondhoke
rewangnya wingking rawuh
nuju wayah ing pêcat rakit
nulya sami akirab
nèng ngara-aragung
apindha sêkar palasa
anêdhênge sinawang apan kaèksi
nèng Tunggon prênahira

sigra ngatag Adipati Pathi
mring paman Tumênggung Kartawirya
lan Ki Yudanagarane
ing Toyamas Tumênggung
kalih kinèn majênga sami
nulya majêng mring Ganggang
kêkalih tumênggung
prajurit Madura mangsah
saking Tunggon ing Ganggang sampun apanggih
sigra atêmpuh yuda

arame prangnya bêdhil-binêdhil
wong Madura dahat purunira
samya gêgundhulan kabèh
sigra pangamukipun
waosira dipun kurêbi
tiyang Pathi Toyamas
gya sami lumayu
ingamuk de wong Madura
tumênggung kalih sampun lumajêng sami
nanging kala punika

amarêngi bêngawan nujwalit
wadya malaywa nacab kewala
datan mêdal ing sasake
dening dipatinipun
awon pangônta-antèki
samangsane kawona
prange rowangipun
dèn mariyêmi piyambak
tan adangu mêngsah Maduntên kaèksi
sampun andungkap sasak

Dipati Pathi anitih wajik
angilèn wau palajêngira
tan kongsi mungêl mriyême
Radèn Suralayèku
mêdal dhatêng lêlurung aglis
tanya mring Adipatya
Pathi sauripun
inggih ngêbatakên kula
mring wong Cina ingkang sami kari-kari
dene radèn andika

têka andika majênga sami
sumaur inggih Dyan Suralaya
amicantên sawingkinge
maju mring kakèkanmu
Mangunonêng apa tan uning
ingsun yèn sira minggat
acolong palayu
nulya Radèn Suralaya
nabrang ngidul lèpèn Kadhawung dèn jogi
emut sajroning nala

yèn Kangjêng Ratu Agêng kang taksih
nèng kadhatyan lan kang wayah-wayah
bokmanawi katawure
angidul mêdalipun
jinaganan bilih kapanggih
apan karsa akarya
rêrampèning unjuk
dhumatêng kangjêng susunan
awêkasan angetan anurut margi
ngalèr malih anabrang

wong Madura wus nabrang banawi
kaprêgok sira Dyan Suralaya
gya anabrang ngidul malèh
tan angsal margi wau
nabrang ngalèr angidul malih
apan lèpèn satunggal
nêm panabrangipun
nuntên anjog ing Langkungan
èngêt yèn Dèn Ayu Natakusumèki
anèng ing Pangabean

sarywa lumampah kinèn niliki
sampun kapanggih suwung samana
anulya lajêng lampahe
Radèn Suralayèku
dhatêng êndho nulya kapanggih
lan anak rayatira
wau kang winuwus
Sunan Garêndi lolosnya
anarêngi tanggal wolu likur nênggih
nuju ing wulan Pasa

lolos angidul purugirèki
Dipati Pathi ingkang tut wuntat
Martapura palajênge
angilèn purugipun
tiyang Cina kathah umiring
dhatêng ing ratunira
wanèh atut pungkur
dhatêng Radèn Martapura
kandhêg Ngêndho anulya budhal ing wêngi
tiyang Cina dèn tilar

têtiyang Cina wolung dasèki
kathahipun anulya ngapusan
dhatêng wong Ngêndho awade
sinusulakên wau
dhatêng Radèn Martapurèki
anuntên pinêjahan
Cina wolung puluh
darbèkipun kapêndhêtan
ri sampuning mangkana gantya winarni
lampahe wong Madura

sampun nabrang sakilèn banawi
lajêng lampahe mring Kartasura
sigra manjing jro purane
saha pangrayahipun
marang kang wong ingkang kapanggih
miwah sajroning pura
têlas saanèku
rinayah mring wong Madura
wontêndene wau pangeran ngabèi
ngobongi Wirajayan

wisma kilèn pura dèn obongi
mring pangeran ngabèi samana
mila age pangobonge
dening kala rumuhun
jêng pangeran wus aprajanji
lawan ari sang nata
samangsane rawuh
sang nata wèt bêngawan
pangran kinèn akarya riwuk ingwingking
angobongana wisma

nuntên wontên tiyang Madurèki
amurugi ing obong-obongan
mila pangran kapanggihe
lan wadya Madurèku
gya pitakèn wong Madurèki
mring wadya Pangabean
aris muwusipun
puniki sintên kang nama
sauripun wadya ingkang dèn patèni
puniki gustiningwang

kang anama pangeran ngabèi
nuntên pangeran ngatag atanya
dhatêng ingkang apitakèn
wau pitakènipun
kadipundi sri narapati
punapa wus ngadhatyan
ing sarawuhipun
saure kang tinakenan
sunan sintên pan laku manira ugi
boya wêruh susunan

dene wêwêkase gusti mami
panêmbahan manira ingatag
ambêdhah Kartasurane
dening kalamun sampun
bêdhah nagri Kartasurèki
wêlinge panêmbahan
bok ana katêmu
pangeran ing Kartasura
salah siji kinèn adamêl narpati
pangran ngabèi mirsa

yèn mangkana tiyang Madurèki
pajarira mring wong Pangabean
pangran ngabèi nulyage
kinèn manggihna gupuh
maring kapangagêngirèki
têtiyang ing Madura
ingaturan sampun
pangran marang wong Madura
pangagênge pangran pan sampun apanggih
lan pangagêng Madura

kang awasta Jayasudirèki
lawan kang nama Jayaprameya
Kartajaya katigane
dening sakawanipun
kang awasta Darmawangsèki
kapat matur ngrêrêpa
langkung pênêdipun
aturedhatêng pangeran
watêking sampun sami uningèng nguni
pangran wus ingaturan

lajêng amanjinga jroning puri
sadhatêngira ing sitibêntar
gya rinayah sabature
miwah pêpatihipun
dhuwungira têlas dèn ambil
dhatêng tiyang Madura
myang wadyalitipun
sadarbèke sampun têlas
jêng pangeran ngabèi wus dèn aturi
lajêng binêktèng pura

sapraptanira sajroning puri
jêng pangeran aris angandika
mring Ki Jayasudirane
lah paman kaprèhipun
bocah padha dèn rayah iki
ya ta Jayasudira
amangsuli atur
agampil anggèr punika
masa ical kagungan sampeyan ugi
nuntên pun Jasudira

lawan pun Jayaprameya sami
aputusan wangsul karsanira
atur uninga wiyose
dhumatêng sang aprabu
yèn kadhaton wus dèn anciki
dhatêng wadya Madura
dening ratunipun
tiyang Cina sampun kendhang
kawarnaa wau sang sri narapati
kang taksih masanggrahan

anèng ing Kênthèng laminirèki
tigang dalu nuntên enjing mangkat
praptèng dhusun Kêdhunggêdhe
anuntên sontênipun
duta nata ingkang tinuding
amundhut kang kagungan
kang kantun Madiun
awasta pun Kartapraja
kalih pun Bujôngga Taruna namèki
sontên ing praptanira

dening sagung bêbêktanirèki
kagungan nata ingkang binêkta
sing Madiun pamundhute
sadaya sampun katur
lêga ing tyas sri narapati
de kagungan kabêkta
kang kantun Madiun
nuntên wontên wadya prapta
wong Madiun prajurit atur upaksi
yèn Kartasura bêdhah

langkung suka tyasira narpati
apan mung sadalu masanggrahan
anèng wusun Kêdhunggêdhe
nulyage budhal esuk
gêgancangan lampah narpati
atilar wadya dharat
amung kang tan kantun
wadya kang saha turôngga
kang umiring sang nata supe ing wadi
dènnyarsage ngadhatyan

ginêlak lampahira narpati
ginarêbêg wadya kêkapalan
myang môncanagara kabèh
lan sapunggawanipun
ingkang samya mungging turanggi
umiring ing sang nata
lampahira sampun
anabrang lèpèn bangawan
mêdal sasak Baturana wus kawingking
prapta ing Kartasura

dupi prapta Galadhag anuli
pinêthukakên wadya Madura
Jayasudira dutane
mangkana aturipun
yèn dinuta lampahirèki
mring kang abdi Madura
gêgununganipun
sri narendra ingaturan
wangsul malih kèndêla wetan banawi
sampun agya ngadhatyan

kèndêl lampahe sri narapati
kanggêk ing tyas tan kenging ngandika
Pangran Mangkunagarane
ing Madiun gya maju
angalingi ing sri bupati
ngadêg saryasru mojar
mring wong Madurèku
ora asu ing Madura
ya ature mring ratungong tan pakering
pan ratuningsun uga

tan ngrasa ya asu Madurèki
prapta nagara ing Kartasura
ngong suhun ngong sunggi dhewe
angandika sang prabu
adhi Mangkunagara uwis
apan ingsun tarima
yèn karsa Hyang Agung
durung tutug lêlakonnya
awak ingsun sang nata ngandika malih
mring duta ing Madura

lah iya pêpoyana sirèki
mring gêgununganira Madura
lamun praptaningsun kiye
iya tan angadhatun
nanging ingsun tan bali maning
mring sawetan bêngawan
sigra nuntên wangsul
lampahira sri narendra
pangran ing Madiun ngundurakên aglis
lan sarwi cinêkêlan

milanira kongsi dèn cêkêli
katon supenya umiring nata
saking kasrênge runtike
dènnyarsa marwasèku
pangran maring wong Madurèki
aris ing lampahira
nata wangsulipun
ngandika sarya lumampah
sri narendra munggwing saluhuring wajik
ngêndi yogya ngênggonan

aturira Kya Wirarêjèki
dhuh gusti lamun sambadèng karsa
paduka inggih pênêde
kapondhokan wadyagung
kapasanggrahan ing narpati
inggih dhusun ing Ngêmplak
gusti wastanipun
gusti sakidul kadhatyan
prênahipun punika langkung prayogi
yèn kapasanggrahana

mila atur kawula narpati
sapunika rumiyin bawera
kalayan kaping kalihe
yèn wontên wadya prabu
ingkang dhatêng bêkti narpati
datan kaling-kalingan
wadya Madurèku
Radèn Pringgalaya mojar
anambungi hèh Ki Wirarêja mami
apan boya mangkana

susah yèn andadaka akardi
pasanggrahan saênggènanea
yèn aprakara praptane
abdidalêm puniku
ingkang dhasar bêkti narpati
môngsa ta kèwêdana
ing dêdalanipun
ya ta aris angandika
sri narendra mring sira Wirarêjèki
lah ora ingsun bapa

dene sanak-sanakira iki
durung ana rêrêm iki uga
iya kang sun karsakake
ing Gumpang karsaningsun
wismane Si Surabratèki
sun karya pasanggrahan
sigra sang aprabu
samana wus masanggrahan
saha wadya sadaya samya amrêgil
anèng Kasumabratan

sri narendra apan wus anuding
duta lumampah dhustha mring pura
anuksma angyêktosake
dhumatêng ingkang ibu
miwah putra-putranirèki
myang Ratu Madurêtna
kang sinuksmèng laku
sapraptanira ing pura
duta nata tan wontên malih kapanggih
kang wontên jro kadhatyan

mung Ratu Agêng lan Ratu Alit
ingkang kapanggih wontên kadhatyan
de Ratu Madurêtnane
apan kapanggih suwung
datan wontên sajroning puri
mila mêdal sing pura
nênggih Kangjêng Ratu
Madurêtna pan miyarsa
ing wartane duk kang raka nata taksih
wontên wetan bangawan

mirsa yèn wadya ing Madurèki
ingkang dados pangajênge yuda
ya ta angartikèng tyase
Ratu Madurêtnèku
mangkana pangartikanèki
iya kalamun ingwang
anuli têtêmu
tumuli lawan kang êmas
mênèk ora kasêlak katêmu mami
kalawan wong Madura

kayaparan iya polah mami
pasthiyèn abangêt wirangingwang
pramila kesah karsane
sapurug-purugipun
tan kantênan sinêdyèng galih
nging putra kapenakan
Dyan Ayu Kadhatun
kalih Dyan Ayu Kaluwak
pan ginèndèng astanya kang putra kalih
kang bibi sarywa mojar

lah payo êbèng milu ing mami
kang putra kalih nulya tut wuntat
sarya tinuntun astane
samana wiyosipun
kangjêng ratu kang dèn margani
bêdhahan banon rêbah
ing sapraptinipun
wau sajawining bata
kangjêng ratu anulya wau kapanggih
kalawan arinira

kang nama Pangran Arya Matawis
ingkang sumêdya nusul kang raka
Pangeran Buminatane
de wau kangjêng ratu
sangêt kuwuripun ing galih
sangêt kasupènira
dhatêng arinipun
kapêthuk datan uninga
mring kang rayi pangeran dipun simpangi
nanging kangjêng pangeran

dhatêng kang êmbok mapan udani
datan supe dupi sira mulat
mring êmbok ical trêsnane
dhatêng karaka wau
Jêng Pangeran Buminatèki
amung dhatêng wêlasnya
mring kang raka langkung
myang putra kêkalihira
radèn ayu gya Pangran Arya Matawis
mudhun saking turôngga

sigra pangran angêrangkul aglis
mring kang êmbok sarya apitakyan
jêng ratu sangêt kagète
nuntên mangsuli wuwus
kangjêng ratu dhatêng kang rayi
ingong iki pangeran
ya wruhanirèku
tan karuan kang ngong sêdya
amung wirang ingsun kang kaciptèng galih
bok têmu wong Madura

pan Arya Mataram ananggupi
kang raka yèn angumpêtêna
dhatêng dhusun Têmbayate
ingkang raka anurut
ya binêkta sira tumuli
dhatêng dhusun Têmbayat
samana jêng ratu
wontêndene sri narendra
apan sangêt gènnya angulari nênggih
mring kang rayi kang putra

lampahira kang samya ngulari
mring Ratu Madurêtna ngularan
sakiwa têngêning Lungge
nanging datan katêmu
kawarnaa ingkang angungsi
anèng dhusun Têmbayat
apan wus anuduh
duta ngaturi uninga
saha nuhun papag duk katur narpati
sang nata angandika

mring Tumênggung Anitinagari
kinèn amêthuk ing arinira
kalawan putra dhatênge
ya mangkat kya tumênggung
wus kinanthèn lampahirèki
wadya ing Pranaraga
myang wadya Madiun
sadhatêngira Têmbayat
wus kabêkta wau radèn ayu kalih
myang Ratu Madurêtna

sadaya sampun kabêkta sami
miwah Pangeran Arya Mataram
datan kantun ing lampahe
sampun andhèrèk mantuk
mring Tumênggung Nitinagari
saking dhusun Têmbayat
lampahnya wus rawuh
pasanggrahaning narendra
Sumabratan wus katur dhatêng narpati
wus samya ingandikan

langkung lêga tyasira narpati
sapraptane wau arinira
miwah kang putra kalihe
dene sapraptanipun
dening wadya kang alit-alit
prayayi myang sudagar
sami katalanjur
samya jujug pagêlaran
panyanane rawuhirasang narpati
wus têtêp angadhatyan

sapraptanira sarêng apanggih
lan wong Madura lajêng rinayah
wus pinalocotan kabèh
tan wontên darbèk kantun
dadya giris manahing alit
gya ngili malih samya
têbih purugipun
samana Ki Wirarêja
aningali rusaking wadya narpati
kang sami prapta-prapta

kang priyayi tan sipat priyayi
kang sudagar datan môntra-môntra
yèn mèmpêra sudagare
wadya nata kang rawuh
ingkang samya bêkti ing gusti
tan ana sipat janma
ulatnya asayup
guwaya pating puncilak
kang sinandhang wastramoh pating saluwir
tan yogya yèn katura

mila sangêt aturing narpati
sira Adipati Wirarêja
dening saking tan sagêde
mulat ing wadya rawuh
ingkang sami bêkti narpati
dadya Ki Wirarêja
mangkana turipun
dhuh gusti sang sri narendra
pun bapa angunjukakên pati urip
saking tan sagêd mulat

