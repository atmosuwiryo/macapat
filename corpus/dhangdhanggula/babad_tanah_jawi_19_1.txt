kacarita sira Adipati
Mangkupraja lawan Tuwan Amral
ing kawan ratri lamine
rêrêp nèng Kartasantun
tansah arêrêmbagan sami
Dipati Mangkupraja
alon wuwusipun
dhumatêng ing Tuwan Amral
alah dawêg tuwan pangeran puniki
ingungsir saparannya

Tuwan Amral asru dènirangling
apan ta boya wani manira
angungsira ing lampahe
Pangeran Purbayèku
de tan wontên timbalan aji
mung manira tinêdah
bêdhahe Matarum
apan mangke sampun pêcah
ing Mataram sayêkti manira mulih
tur uningèng narendra

karantên mungsuh dika puniki
apan ta dede wong Surabaya
Panêmbahan Purbayane
pan kadange sang prabu
lawan tunggal saibu sori
mila takut manira
gampil benjangipun
yèn prapta praja anarah
karsèng nata yèn manira kinèn bali
mring nagara Mataram

Pangran Purbaya kinèn angusir
yekti tan taha bali manira
Dipati Mangkuprajane
datan lêngganèng kayun
ing tyasira dahat derajrih
yèn suwala ing karsa
sigra dandan sampun
Amral lawan ki dipatya
sigra mangkat mantuk mring Kartasurèki
ya ta kang kawarnaa

sira Panêmbahan Purbayèki
lawan sultan neng Kêdhu samana
dènnya umadêg barise
wadyèng Kartasurèku
apan sami tugur abaris
Tumênggung Mangkuyuda
nèng Cathak gènipun
abaris lan arinira
Ki Tumênggung Natayuda wus ginitik
mring kangjêng panêmbahan

apan kawon Ki Mangkuyudèki
Mangkuyuda tatu pupu kiwa
mundur wong Kêdhu barise
gunung Gajah Binangun
gènnya kandhêg atata baris
sirajêng panêmbahan
anglud barisipun
prangira Ki Mangkuyuda
kawon malih anulya baris ing Taji
lawan sawadyanira

panêmbahan barisira aglis
apan majêng marang gunung Gajah
nulya Ki Mangkuyudage
lawan Natayudèku
pan urunan mantri kêkalih
sami kinon asraha
wau panênungkul
dutanyaran Saradita
myang Sumawijaya nanging tan alami
panêmbahan miyarsa

ing pawarta lamun Amral mangkin
wus budhal mantuk mring Kartasura
panêmbahan tumulyage
mangkat saha wadyèku
wangsul dhatêng Mataram malih
samana angadhatyan
ing sawetanipun
Bacingah araning desa
Pamêrêsan bala ing Kartasurèki
kwèh kalajuk ing lampah

kang nênêlukakên desa sami
wangsule akathah pinêjahan
nèng desa Pamêrêsane
sing sabrang Paragèku
wangsule kwèh nêmahi pati
wau ta Tuwan Amral
malih kang winuwus
lawan sira Adipatya
Mangkupraja wus praptèng Kartasurèki
Amral tumamèng pura

sampun cundhuk kalawan sang aji
Tuwan Amral sahatur pawarta
katur kabèh sasolahe
dahat tustha sang prabu
Tuwan Amral aturiraris
rayi paduka nata
malajêng mring Kêdhu
sabêdhahipun Mataram
nanging botên punika kawula ungsir
milajrih ambêrêga

dening kawula dèrèng atampi
parentah dalêm kinèn ngungsira
mila taksih kawakake
inggih rayi sang prabu
lawan malih ing atur mami
yèn lulus sri narendra
mundhut karyèng ulun
nadyan dhumatêng ing pêjah
tan gumingsir ulun nglampahi karyaji
nging wontên ulun têdha

abdi dalêm pun Cakrajayèki
punika ulun suwun sang nata
wontêna apuntên natèng
têtêpa dadosipun
kanthi ulun sabaya pati
dene lamun wontêna
ing piawonipun
pun Cakrajaya kawula
kang nanggunga sarêng mirsa sri bupati
èmêng tyas tan ngandika

nuju Ki Dêmang Urawan nênggih
ingkang munggèng ngarsaning narendra
sigra matur myang sêmbahe
mila pun Amral purun
inggih nanggêl dhatêng pun patih
saking rêsik-rêsiknya
pun Cakrajayèku
dorane kang tur uninga
mring narendratur wong tan raharjèng galih
mila gusti pun Amral

purun matur dhumatêng narpati
dene ing nguni datan apisah
sanalika ing lampahe
Amral Cakrajayèku
apan sampun saeka kapti
ing tyas datan sumêlang
tunggil sabayantu
sang nata mirsa turira
Ki Urawan jawakêna turirèki
Amral mring sang narendra

lêga ing galih sri narapati
angandika sang nata mring Amral
hèh Amral ingsun ing mangke
apa karsanirèku
apan ingsun iya nuruti
iya ingsun apura
ing sadosanipun
ing mêngko Si Cakrajaya
Amral matur yèn makatên sang narpati
ulun anuwun lilah

kawula kesah sakêdhap gusti
inggih dhatêng nagri ing Samarang
inggih pun Cakrajayane
rèh antuk puntên prabu
pan ulun uculi pribadi
nênggih lampah kawula
gusti nuntên wangsul
sarêng lan pun Cakrajaya
sang natangling ya Amral ywa sira lami
nuli sira wangsula

Tuwan Amral sigra dènnya mijil
saking pura sigra dènnya budhal
dhatêng Samarang lampahe
wau ingkang winuwus
apan nguni wus dèn timbali
tiyang Kacakrajayan
mring Kartasurèku
pinundhut marang sang nata
dening mangke wus ingapura kya patih
dhatêng sri naranata

dadya wong Kacakrajayan sami
pinaringakên malih sadaya
kabêkta Amral lampahe
sigra umangkat gupuh
Tuwan Amral marang Samawis
sigêgên kang lumampah
wau kang winuwus
kang anèng nagri Mataram
Panêmbahan Purubaya lan kang rayi
ingkang wus madêg sultan

jênêngira wus umadêg malih
wong Mataram eca manahira
panêmbahan budhal age
saha punggawanipun
myang wadyalit madêg kang baris
punggawa kasultanan
sadaya tan kantun
sampun majêng barisira
praptèng desa ing Marêbung abêbiting
wadyabala Mataram

apan samya masang baluwarti
pra punggawa samya nglar jajahan
Tumênggung Jayabratane
tinanggênah ing pungkur
rumêksaa marang ing gusti
mring kangjêng panêmbahan
apan sakalangkung
dènira prayitnèng baya
Ki Tumênggung Sindurêja kang lumaris
mring Kêdhu nglar jajahan

Ki Tumênggung Wiranagarèki
lawan Radèn Arya Danupaya
sampun angetan barise
nagri Kartasurèku
apan sampun kakêpung malih
têpis wiringnya rusak
wong Kartasurèku
prihatin malih manahnya
myang sang nata langkung sungkawa ing galih
wau kang kawarnaa

santana kang wus jinunjung linggih
kang nama Pangran Amangkubumya
sang nata wau karsane
apan ika tinuduh
angluruga sarowangnèki
sigra anuli mangkat
sing Kartasurèku
datan kawarna ing marga
lampahira Pangeran Amangkubumi
nèng Kamlathèn barisnya

tan kawarna wong Mataram prapti
sigra acampuh dènira yuda
kalangkung rame jurite
sami rok silih arug
sakalangkung sudiranèki
Pangeran Mangkubumya
wong Mataram wau
akathah longe kang pêjah
sangsayagêng pangeran barisirèki
nglumpukakên arahan

kacarita duk kalaning nguni
pangeran maksih duk alit mila
anèng ing desa Sanggunge
samana duk anandur
sêkar gambir ya ta amanggih
bêdhil mriyêm anakan
satunggil dinulu
asisik kadi taksaka
ingaran pun Tundhung Mungsuh kang abêdhil
ingkang kinarya yuda

mila bênggang kang wong ing Matawis
pun Tundhung Mungsuh kinarya yuda
dadya wong Kartasurane
samyasrêp manahipun
samya sagêd ngulari bukti
ing lêlakon samadya
dina têngahipun
wadyabala ing Mataram
wus tan cêlak wau ta ingkang winarni
sang prabu Kartasura

karsanira sang nata nimbali
marang sira Ngabèi Tohjaya
arsa wikan ing warnane
lan gêgêmpalanipun
nagri Garsik kang tigang biting
pinundhut ing sang nata
karsaning sang prabu
pinaringakên samana
dhatêng sira Tumênggung Garêsik malih
punang duta gya mêsat

kawarnaa nagri Surawèsthi
sabên dina tansah ulah yuda
nèng desa Sêpanjang prange
Ngabèi Tohjayèku
ingkang ananggulang ing jurit
iya ingkang minôngka
gul-aguling pupuh
arame pan long-linongan
dènnya aprang amburu binuru sami
kasaru praptanira

duta nata praptèng Surawèsthi
animbali Ngabèi Tohjaya
tan antara gya angkate
dene wau kang kantun
sangêt angrês manahirèki
ing sapatilarira
Kyai Tohjayèku
sami alit manahira
ingkang kantun nèng pabarisan anuli
mundur mring Surabaya

wus mapan jro kitha Surawèsthi
bala Kumpêni sampun atata
wus rinakit mariyême
dening pangagêngipun
wong Walônda namanirèki
Kapitan Bèngsing ika
dènira atugur
akanthi tiyang Madura
winatawis gêgaman sèwu prajurit
kang jaga Surabaya

kawarnaa Ki Tohjaya prapti
Kartasura lajêng ingandikan
mring pura praptèng ngarsane
sang nata pan kalangkung
suka miyat mring Ki Ngabèi
Tohjaya ingkang prapta
warna nom abagus
agagah tur ambêk sura
angandika sang nata hèh Tohjayèki
lah pira baturira

kang liningan aturira aris
paduka nata abdi narendra
pan wolung dasa kathahe
sapalih tiyang Wangsul
kang sapalih têtiyang Jawi
langkung suka sang nata
pinatêdhan sampun
sabuk wastra myang rasukan
lan sanjata sèkêt paringanirèki
kawan êtong obatnya

angandika malih sri bupati
hèh Tohjaya lah tunggunên ingwang
sira bocah ingsun dhewe
goningsun anênêmu
kang liningan saha wotsari
langkung dening mangrêpa
anulya tinuduh-
akên pondhok kadipatyan
sawadyanya wau ta ingkang winarni
Ki Arya Japuspita

ing sapêjahe arinirèki
kang anama Panji Kartayuda
sakalangkung sungkawane
nulya ri kang jêjuluk
Adipati Natapurèki
samana tinimbalan
kang amagut mungsuh
kang baris anèng Sapanjang
Dipati Natapura wus budhal aglis
tinimbalan ing raka

praptane linajêngakên aglis
anglurug dhatêng ing Kartasura
bêkta wong pilihan bae
kathahe pitung atus
Adipati Natapurèki
langkung duka ing nala
pêjahe rinipun
kang nama Ki Kartayuda
ingkang dadya runtikira sang dipati
sigra budhal sing Japan

angirid wadya môncanagari
sigra prapta desa Sokawatya
lajêng angidul lampahe
anjog ing Picis wau
lampahira Surèngranèki
desa Ngarès kinarya
bêbarisanipun
anulya sira utusan
mring Mataram ngaturi uninga maring
Panêmbahan Purbaya

sakalangkung tusthanirèng galih
panêmbahan sigra tinariman
Apanjya Surèngranane
mring panêmbahan wau
kang kinarya ganjaran nênggih
Mas Ayu Tiksnasêkar
langkung sukanipun
sira Panji Surèngrana
sakalintang agênge tyasira mangkin
Dipati Natapura

dhasare mêncul alit milèki
bature wus sami ingundhangan
kinèn ambêbahak kabèh
ing têpis iringipun
desaning wong Kartasurèki
kang bang wetan sadaya
binahakan sampun
ênêngêna Ki Apanjya
Surèngrana Tuwan Amral kang winarni
sampun praptèng Samarang

tumênggung Cakrajaya siraglis
inguculan dhatêng Tuwan Amral
wus luwar saking gêdhonge
langkung suka tyasipun
sigra dandan sira ki patih
tumbas wong anggêganjar
myang gêgajih wau
tuwin sagung pra dipatya
pan sadaya sami ngaturi prajurit
dhumatêng ki apatya

nanging dènnya ngaturi prajurit
sami sinambutakên kewala
pan samya mirsa wartane
yèn wong Kartasurèku
sumyur apan kêdhik kang kari
mila Ki Cakrajaya
pradandanan wau
anèng nagri ing Samarang
wus ngalumpuk gènira mêpêk prajurit
kathahipun sanambang

binusanan ingkangtulya asri
abra asinang yèn tiningalan
myang punggawa pasisire
sadaya sampun rawuh
pêpak anèng nagri Samawis
nanging ingkang bang wetan
ingkang dèrèng rawuh
mila dèrèng wontên prapta
kang makewuh Pangeran Arya Matawis
praptanirèng Santênan

apan sumêdya jumênêng aji
Susunan Kuning kêkasihira
para putra sakathahe
sadaya wus lumaju
dènira nglar jajahan sami
Radèn Suryataruna
myang Dyan Singasantun
lan Radèn Jayapuspita
miwah sagung para ingkang mantu sami
gêcak môncanagara

Japantên Kudus Dêmak prasami
tumut minggah dhatêng Kartasura
kang lyan punika sakèhe
samya ngaliman wau
miwah sira Dipati Pathi
wus sinung ujar wadya
dhatêng Ki Tumênggung
Cakrajaya miwah Amral
wus asung buk mring Mangunonêng ing Pathi
pan kinèn angipuka

dhatêng Pangeran Arya Matawis
Mangunonêng dahat sumawita
kawarnaa ing lampahe
Amral umangkat sampun
saking pan nagari Samawis
lan Patih Cakrajaya
myang para tumênggung
pasisir kang sapangiwa
kang panêngên mung ing Kudus kang umiring
Dêmak lawan Japara

lampahira tan kawarnèng margi
sampun prapta nagri Kartasura
dadya tontonan lampahe
abra sinang dinulu
gêgamane kiyai patih
kala wêktu punika
wong Kartasurèku
ingkang ajêjêr punggawa
apan kêdhik samana ingkang angiring
kêkathahe tri dasa

sapraptaneKi Cakrajayèki
ing nagri Kartasura myang Amral
lajêng tumamèng purage
praptaning ngarsa prabu
Cakrajaya ika anangis
saha nungkêmi pada
panangise asru
asambat kadya wanodya
panangise sang nata kang sampun lalis
sinambat ing karuna

sang nata langkung onêng ing galih
asmu waspa dènira umulat
mring Cakrajaya tangise
Tuwan Amral kalangkung
suka ing tyas miyat ing patih
wus carêm lan sang nata
Amral aris matur
lah gusti wontên punapa
abdi dalêm pun Cakrajaya ing mangkin
sumôngga pêjahana

apan datan suwala ing kapti
lan malih gusti atur kawula
sampun anggêga nah anggèr
atur ingkang tan tuhu
pun Tumênggung Cakrajayèki
lamun yêkti awona
yêkti ulun matur
atur uning ing narendra
linging nata Amral ya bênêr sirèki
lah wakane mondhoka

anèng kadipatèn bae dhingin
sun watara mêngko umahira
wakane bangêt rusake
dene lawas asuwung
ki apatih umatur aris
anuhun duka nata
pun Cakrajayèku
yèn wontên lilah paduka
lêng mantuka dhatêng ing pagriyan mami
darapon abdi nata

têtiyang Kartasura kang alit
sami atêtêpa ingkang manah
puruna mantuk wismane
kang têbih lan puragung
ingkang sami ajrih ngênggèni
dhatêng pagriyanira
puruna umantuk
nagari dalêm punika
Kartasuntên sampun katingalan sêpi
Amral alon lingira

lêrês aturipun pun apatih
ya ta linilan Ki Cakrajaya
mantuk mring wismane dhewe
sigra umadêg sampun
Cakrajaya saking jro puri
kalawan Tuwan Amral
samana winuwus
sakwèh wadyèng Kartasura
sami têtêp ing manah umantuk sami
maring ing wismanira

kang angili apan sami prapti
dadya nagara ing Kartasura
sampun kathah têtiyange
dina Soma winuwus
Ki Tumênggung Cakrajayèki
nênggih pinaring aran
minggah namanipun
apan sampun ingaranan
Adipati Danurêja amantêsi
dêdêg lan warnanira

dêning priyayi Kartasurèki
ingkang maksih sugih dasihira
amung Pangran Panulare
kawan atus wadyèku
apan sami andêl ing jurit
mila ingêla-êla
mring Amral myang prabu
sarta pinundhut kang putra
mring sang nata anênggih namanirèki
Radèn Suryadiningrat

apan wus kinarya senapati
linalopa busanadi mulya
miwah boga myang dadare
mangkana sang aprabu
sakalangkung dènnya mintasih
dhatêng Pangeran Arya
Panular ginunggung
dadya eca ingkang manah
sri narendra wus apirêmbagan sami
arsa banjêl ing rana

ing Marêbung arsa dèn bantoni
kawarnaa Kyai Mangkuyuda
matur yèn kasor jurite
ya ta ingkang tinuduh
ambantoni yudanirèki
Tumênggung Mangkuyuda
kang baris ing Kêdhu
bupati pasisir kilyan
pan têtiga TumênggungMalang anênggih
Barêbês lan Têtêgal

dene ingkang kinarya têtindhih
Kiyai Arya Mandurarêja
sigra umangkat lampahe
ingkang bantu mring Kêdhu
ya ta ingkang tinuduh malih
Tumênggung Jasudarga
kinèn gya lumaku
mring Bagêlèn lampahira
lan Kyai Kandhuruan Wilatiktèki
kalih pan sarêng mangkat

Ki Dipati Danurêja nênggih
lawan Amral apan sampun budhal
sing nagri Kartasurane
lawan sawadyanipun
Adipati Mangkuprajèki
apan anunggil lampah
sarêng budhalipun
wong pasisir kang binêkta
Adipati Citrasoma lawan malih
Dipati Jayaningrat

ika tan pisah lawan ki patih
miwah Rahadèn Suryadiningrat
apan wus budhal lampahe
saking Kartasurèsuk
mêdal wetan gunung Marapi
ngirid wadya arahan
ing sakathahipun
sumêdya anjog ing Soca
anèng Sêlap arame dènira jurit
wadya kidul kawênang

kang miyos wetan rame ajurit
nèng Waluyu lan ing Jatisêkar
wong Surabaya mungsuhe
Tuwan Amral wus kumpul
ing Tambêlang lan ki apatih
mantri ingkang pangarsa
apan sampun campuh
arame dènira yuda
long-linongan kang miyos Kêdhu winarni
Bagêlèn sampun aprang

apan kasêsêr wadyèng Matawis
balanya Panêmbahan Purbaya
kang anèng ing Toyamase
kang nama Ki Tumênggung
Martasura kawon ajurit
ngumpul marang Mataram
kang anèng ing Kêdhu
Ki Tumênggung Sindurêja
apan sampun kawon dènira ajurit
Bagêlèn kapalajar

samya ngungsi dhatêng ing Matawis
dening Tumênggung Jayasudarga
wus angancik ing Bagêlèn
de kang marang ing Kêdhu
sirarya Mandurarêjèki
ing Kêdhu wus ngancikan
Tuwan Amral sampun
prapta ing Marêbung sira
apan lagya yun-ayunan wong Kumpêni
arêpak barisira

masang ulur wus samya miranti
baluwartine sampun malatar
campuh prang mariyèm bae
wadyabala Matarum
karya jugang sadaya sami
amung jêng panêmbahan
wau karya panggung
lan kang putra jêng pangeran
yèn anjêjênêngi campuh ing ajurit
minggah ing pêpanggungan

miwah Tumênggung Jayabratèki
inggih sami minggah pêpanggungan
lamun jênêngi jurite
Kandhuruan winuwus
kang anèng Bagêlèn anênggih
angumpulakên ajar
wêwasi pêputhut
samya kinèn anjêjôngka
ing lampahe pangran kalih atanapi
wêkasan padamêlan

Ki Kandhuruan karsanirèki
yèn wontêna ajar wasi jôngka
Pangeran Arya luluse
umadêgira ratu
kados arsa amalih kapti
saking byat trêsnanira
nanging sagungipun
ajar tan wontên mêthèka
basukine malah ajar kabèh sami
ambatang bar lêlahan

nanging ta ingkang wayah ing benjing
Kangjêng Panêmbahan Purubaya
punika kang madêg rajèng
umadêgipun ratu
Ngadipala puranirèki
langkung sangsaranira
ri kang purwanipun
wasana luhur kalintang
anglangkungi ing sama-samaning aji
umadêg adilira

Kandhuruan utusan tumuli
dhatêng Marêbung adhêdhêmitan
datan kawarna lampahe
wus prapta ing Marêbung
sampun katur kang duta prapti
dhatêng ing panêmbahan
tinimbalan sampun
punang carakatur surat
wus tinampan saksana tinupiksani
bêbukaning pustaka

kamipurun gusti ingkang abdi
pun Kandhuruan ing Wilatikta
atur wuninga wiyose
saking pangowêl ulun
mring paduka gusti manawi
anggèr kaparèng tiwas
gèn paduka mangun
jurit munggwing adilaga
dening ingkang pangulatan kula gusti
mênggah rayi paduka

gèn madêg sultan angrèh nagari
datan tulus pan jênênging nata
lêbar lêlahan benjinge
nadyana Jawa suyud
andarbea yutan prajurit
anggèr rayi paduka
sayêkti tan tulus
gènipun umadêg sultan
apan sampun gusti karsaning Hyang Widi
rayinta Pangran Blitar

tan linilan umadêg narpati
dening ing benjing kang madêg nata
wayah paduka ing têmbe
pasthi jumênêng ratu
ing sawingking paduka gusti
gènipun madêg nata
pangadhatonipun
winastan ing Adipala
wayah tuwan wiwitan kawêlasasih
pangadêgipun nata

wêkasanipun benjing nglangkungi
kinaot sêsaminipun nata
sawidak warsa jênênge
wayah tuwan ing besuk
panjênênganipun narpati
Panêmbahan Purbaya
kampita ing kalbu
sigra wau tinimbalan
Ki Tumênggung Wiranagara siraglis
sampun prapta ing ngarsa

Wiranagara ika tinari
kaya priye mêngko karsanira
ing rasane layang kiye
umatur awotsantun
Tumênggung Wiranagarèki
môngsa borong paduka
ing pandugi ulun
arsa ulun tampènana
ing pênêde Kandhuruan turirèki
dene mêngsah paduka

bilih paduka ngiris-irisi
ing tyas paduka jêng panêmbahan
yèn katampèndah awone
dening duk ing karuhun
pun Kandhuruan langkung asih
dhatêng jêng panêmbahan
mila èwêdipun
gusti ing manah kawula
pan sumôngga ing karsa paduka gusti
panêmbahan ngandika

iya uwis Wiranagarèki
apa alane ing anarima
nging sira golèka bae
wong kang mangêrti ujum
miwah ramal undangên aglis
iya mring ngarsaningwang
sun timbange iku
lan ature Kandhuruan
duk samana nuju Ki Wiranagari
adarbe pasanakan

patinggi Palar wong sanaknèki
sigra wau nuli tinimbalan
praptèng ngarsane gustine
panêmbahan ris muwus
hèh pêtinggi Palar sirèki
sun pundhut pêjah gêsang
sira dèn satuhu
sira matura maringwang
dèn sayêkti aywa sira asmu ajrih
nuhun-nuhun turira

Ki Tumênggung Wiranagara ngling
hèh uwakane patinggi sira
lah sira matura age
ywa kêkêlir umatur
aywa sira awêdi-wêdi
balik yèn tan matura
bilai sirèku
patinggi gya aturira
abdi dalêm nah ing anggèr pun patinggi
nuhun atur têtêkan

saking paningal kawula gusti
ari paduka Pangran Balitar
tan dados nata yêktose
yèn umadêga ratu
tan linilan dening Hyang Widi
ing watawis kawula
ing Kartasurèku
sanadyan anggèr kantuna
saub payung ing tingal kawula gusti
tan bêdhah de paduka

myang arinta sapunika malih
inggih tan bêdhah ing Kartasura
mugi ta ing benjing têmbe
sawingking tuwan besuk
ingkang pasthi umadêg aji
inggih wayah paduka
panjênênganipun
ngadhaton ing Adipala
kilèn lèpèn Sêmanggi pêcane benjing
sangsaya karatonnya

nanging purwane kewala benjing
sangsayane ingkang panjênêngan
wayah paduka ing têmbe
dening wusananipun
apan madêg nata dibyadi
nêtêpi adiling Hyang
tuhuning pinunjul
ing sasama-sama nata
tanah sabrang tan ana kang nyênyamèni
jênênge wayah tuwan

panêmbahan kêmba srênging galih
rèhing mangun kêkahing ayuda
dyan kawarnaa lampahe
wadya Kumpêni wau
pabitingan wus amrêpêki
samana Tuwan Amral
masanggrahan sampun
ing pasar Malinjon sira
lawan Adipati Danurêja nênggih
Dipati Mangkupraja

anèng êlor dènira abaris
kalih Ki Dipati Citrasoma
myang Dipati Janingrate
dening kang anèng kidul
ki tumênggung ngadêg kang baris
wus dangu bêbêdhilan
sabên dinanipun
tan pêgat dènnya ayuda
pabitingan kalamun sira dèn rampid
Kumpêni katadhahan

ing papan pakèwêd anglangkungi
dahat tan kêna pinrih ing yuda
wong Kumpêni gya undure
kawon prang rampidipun
pan sinurak saking jro biting
wong Kumpêni akathah
kang anandhang tatu
Ki Tumênggung Jayabrata
anèng panggung suka dènira ningali
angguguk guyunira

dening mulat ing bala Kumpêni
asangêt wingwrin palayunira
ing kakang dadya guyune
tiyang Kartasurèku
kathah mirsa guyunirèki
Tumênggung Jayabrata
samya ngalêm kalbu
kawarnaa wus alama
kinêpung ing Kumpêni bitingirèki
Panêmbahan Purbaya

samana watawis astha sasi
wong Kumpêni ing pangêpungira
panêmbahan bitingane
mangkana ta winuwus
panêmbahan akarsa mangkin
kondur dhatêng Mataram
kang putra tinuduh
atêngga ing pabitingan
Pangran Arya Panêmbahan budhal aglis
mring nagri Ngaksigônda

aminta gilir marang kang rayi
kangjêng sultan tan kawarnèng marga
panêmbahan gya lampahe
prapta ing Kartasantun
wus acundhuk lawan kang rayi
sultan wus parêmbagan
dènnyarsa lumaku
anggiliri ingkang raka
apan sampun sira siyaga ngajurit
punggawa kasultanan

samêkta sasikêpaning jurit
busananira awarna-warna
abra sinang ujwalane
pangran arya winuwus
maksih kantun atêngga biting
punggawa Kartasura
wus mirsa wartèku
tuwin sira Tuwan Amral
sampun ingaturan uninga ing mangkin
panêmbahan wus budhal

inggih dhatêng nagari Matawis
glis ginitik ingkang pabitingan
bala Kumpêni tandange
apan sami anggrêgut
dènnya sami angrampit biting
sira pangeran arya
apan ta sampun wruh
wadyanya prasamya ngatag
asanega sigra campuh punang jurit
pangran nitihi wadya

myang Ki Tumênggung Jayabratèki
samya jênêngi nèng pêpanggungan
langkung arame jurite
bala Kumpêni grêgut
myang Makasar lawan wong Bugis
kang biting mèh kunggahan
atingal sing luhur
biting dhatêng pangran arya
yèn bitinge mèh kunggahan ing Kumpêni
pangran arya gya têdhak

saking ing pêpanggungan siraglis
karsa ngawaki jurit priyôngga
nrêgakên balanirage
myang sira Ki Tumênggung
Jayabrata sarêng nindhihi
dènnya magut ayuda
wong Kumpêni sampun
mundur dènira ngayuda
wong Walônda apan akathah kang mati
tumpês sakumpêninya

wong Kartasura lan wong pasisir
punggawanya gya mundur sadaya
wong Mataram pan wruh kabèh
yèn mungsuhnya lumayu
gya sinurak saking jro biting
apan wus kinêthokan
Kumpêni kang lampus
nênggih utamangganira
apapan sami winot ing karanjang aglis
ingaturkên kang rama

rama kalih dahat sukèng galih
kangjêng sultan lawan panêmbahan
wruh murdaning Walôndakèh
Danurêja winuwus
lan Dipati Mangkuprajèki
glis praptèng pasanggrahan
pirêmbagan sampun
lawan sagung pra punggawa
Kya Dipati Danurêja angling aris
kadospundi ing karsa

ing sakèh pra niyaka puniki
rèhning mungsuh mangkya anèng marga
sawetan Picis ênggène
Natapura Tumênggung
pan akathah balanirèki
angrêridhu ing marga
nênggih rowangipun
wadyabala Surabaya
dadya wong pasisir wong Kartasurèki
kang anèng pabarisan

apan datan kêna wira-wiri
iya maring nagri Kartasura
tinumpês anèng margane
maring wong Surèngkewuh
balanira Natapurèki
apan ta sampun rusak
têpis iringipun
Kartasura kang bang wetan
apan lêbur mangke sami dèn bahaki
mring wonge Natapura

rina wêngi dènira angrampit
ya ta aturing para dipatya
yèn sêmbadèng karsa mangke
Ngabèi Tohjayèku
lêng sinuhun mring sri bupati
inggih winêdalêna
sing Kartasurèku
anggitika dhatêng mêngsah
Surèngrana kang karan Natapurèki
ywa bêbingungi lampah

ing sakèh pra bupati puniki
samya ajêng-ajêngan ayuda
tinarombol sing wurine
dhatêng Natapurèku
sampun rêmbag Ki Adipati
Danurêja samana
gya Ariya Kudus
dinuta sigra umêsat
lampahira datan kawarna ing margi
prapta ing Kartasura

acundhuk lawan sri narapati
wus katur saatur-aturira
Dipati Danurêjane
andikannya sang prabu
Riya Kudus wruhanirèki
ing mêngko Si Tohjaya
lagya sun kon tunggu
marang panjênênganingwang
lan maninge ingsun durung duwe bêcik
iya mring Si Tohjaya

nuli sira adua ajurit
lah kaya ngapa pangrasaning wang
wong lagi sun pulut tyase
iya Si Tohjayèku
ewa mangkana iku mangkin
ingsun tarine uga
iya bocah ingsun
Si Tohjaya bokmanawa
lêga tyase ya ta nuli dèn timbali
Ki Tohjaya gya prapta

sapraptaning ngarsa awotsari
sri narendra aris angandika
hèh Tohjaya sira mangke
apan sira dèn jaluk
iya maring Si Adipati
Danurêja myang Amral
lan Mangkuprajèku
kang anjaluk marang sira
apa sira wani dèn adua jurit
lawan Si Natapura

Ki Tohjaya matur awotsari
yèn wontên pangandika sang nata
ananglêdi ing jurite
gih pun Natapurèku
atangkêba sakêthi sisih
prange pun Surèngrana
ulun dahat purun
pundi gènipun kapêndhak
apan purun kawula agênti kêris
lan malih abdi nata

sanak kawula kawan dasèki
myang têtêbusan kang kawan dasa
wolung dasa kalêmpake
punika sarêng lampus
lan kawula yèn manggih jurit
nglampahi karya nata
lawan malihipun
pun Natapura punika
watêkipun licik yèn amanggih jurit
arsantuk lumuh kêna

apan tan purun gitik-ginitik
ing ayuda arsantuk kewala
pun Natapura watêke
dadyawêl karya ulun
yèn ingoncatana ing jurit
nênggih pun Adipatya
Anatapurèku
sanès lawan kadangira
pun Jayapuspita pun Kartayudèki
lamun amangun yuda

purun gitik-ginitik ing jurit
dening ta gusti pun Surèngrana
dibya sing panyènyètane
suka gujêng sang prabu
mirsa aturira Ngabèi
Tohjaya sri narendra
angandika arum
iya bênêr aturira
nanging ingsun Tohjaya dahat kawatir
lamun sira pisaha

lan kancanira para dipati
hèh Arya Kudus sira waraha
ya Si Danurêja age
lan Si Mangkuprajèku
lan Si Amral warahên benjing
jaluk mring Si Tohjaya
dèn kanthia iku
raina wêngi ywa pisah
apan iku sayêkti kêkasih mami
yèn nêmên panjaluknya

aja dèn wèhi pisah ing benjing
iya kalawan sawadyanira
lan dèn karêksa pangane
nèng pabarisan bèsuk
dèning Si Tohjayèku ugi
durung aduwe pangan
sayêktine iku
durung sun ganjar nagara
Ki Tohjaya ya ta pinaringan aglis
waos sulam de nata

ingkang asopal kancana rukmi
lan reyal kalih atus samana
Tohjaya pêparingane
Ki Tohjaya wotsantun
sampun kinon mangkat tumuli
lan Arya Kudus sigra
binêktanan sampun
sêrat dhatêng Tuwan Amral
tuwin mring Danurêja Mangkuprajèki
datan kawarnèng marga

ing Marêbung apan sampun prapti
Tohjaya lan Arya Jasantika
Dipati Danurêjane
lan Ki Mangkuprajèku
lagya apagunêman sami
nèng pakuwonnya Amral
kasaru duk rawuh
Tohjaya lawan Ki Arya
mundhi sêrat sinungkên Amral siraglis
sêrat wus katupiksa

ri sampunira amaos tulis
Tuwan Amral alon wuwusira
mring Ngabèi Tohjayane
hèh ngabèi sirèku
dhapêt untung bêsar ing mangkin
sang sinuhun kalintang
asih mring sirèku
Ki Dipati Danurêja
langkung suka ing galih pamiyarsèki
yèn Ngabèi Tohjaya

dahat sinihan de sang narpati
pinaring kêris kalawan tumbak
pan sami kalêbèng buke
nahan Danurêjèku
ing Têmbayat ingkang winarni
samana taksih bôngga
apan taksih tumut
Panêmbahan Purubaya
sigra kinèn mangke gitika tumuli
mring Dyan Natawijaya

kalawan Ngabèi Tohjayèki
ika lampahe kang tinindhihan
mring Dyan Natawijayane
prapta Têmbayat sampun
pan arame dènira jurit
sagung para pangeran
angawaki pupuh
dadya kukuh yudanira
wong Têmbayat sigra Kyai Tohjayèki
têdhak saking turôngga

gya angamuk sawadyanirèki
wong Têmbayat suh sirna malaywa
samya ngungsi wuri kabèh
mêmpên sarowangipun
saha masang kalantakaglis
jêjênêngipun sultan
nênggih namanipun
Radèn Arya Danupaya
sêdya ngamuk lawan Pangeran Sumêndhi
myang Pangran Wôngsadriya

nulya Ki Ngabèi Tohjayèki
mangsah ngrana apan binêdhilan
ing kalantaka tandange
tan gingsir dènnya ngamuk
sigra jinangkahan siraglis
kalantaka rinêbat
ginitikan gupuh
mring kang masang kalantaka
kêna dhase kapisanan sampun mati
lajêng mawur sadaya

wong Têmbayat sami ngungsi masjid
dèn êlut marang Kyai Tohjaya
ya ta pra dipati kabèh
wruh yèn Tohjaya ngamuk
yitnaning kang pra punggawèki
yèn Tohjaya tiwasa
tan sarêng ing laku
lawan kang para dipatya
yêkti sangêt dukanira sri bupati
dene kêkasih nata

sigra punggawa sami ngawaki
anusul kapêthuk anèng marga
Ki Tohjaya ing wangsule
lir singa tandangipun
sami gawok kang nêningali
Radèn Natawijaya
lingirasung pemut
adhi Ngabèi Tohjaya
atur kula bok sampun kapati-pati
adhi wruha andika

nênggih mêngsah andika puniki
mungguha ing nagari bang wetan
kadya ing Giri samine
pan trahing wali tuhu
Ki Ngabèi Tohjaya aglis
cangkelak wangsul sira
mêndhak nglataripun
ing masjid sigra anêmbah
wali-wali ping satus panêmbahnèki
Radèn Natawijaya

sarwi gumuyu latah dènnyangling
punapa adhi karane ika
anêmbah ing masigite
kang tinanyan lon matur
inggih radèn karane mami
masigit kula sêmbah
dening mêngsah wau
ing masigit pangungsènnya
yèn sêdyaa kawula wau mêjahi
yêkti tumpês sadaya

nanging sami kawula gitiki
sakathahe têtiyang Têmbayat
bokmanawi pangerane
wau tumut kagêbug
mila aglis kula mangsuli
wali-wali anêmbah
watawis ping satus
sagunging para punggawa
sami latah ningali polahirèki
Kya Ngabèi Tohjaya

wus sirna mêngsah Têmbayat mangkin
kang kantun sami nungkul sadaya
sagung kang pra punggawage
wangsul dhatêng Marêbung
lawan Amral sampun apanggih
miwah Ki Mangkupraja
myang Danurêjèku
langkung samya suka ing tyas
amiyarsa aturing para bupati
de Têmbayat wus bêdhah

ing Marêbung gyaingangsêg aglis
winitawis dohe sapambalang
kalawan bêbitingane
sampun ing biting magut
ramening prang bêdhil-binêdhil
wadyabala Mataram
pamarantinipun
samya malêbèng ing luwang
ênêngêna kang yuda kocapa malih
Arya Jayapuspita

nênggih dipati ing Surawèsthi
asangêt nandhang kêkêling sira
gya tinimbalan arine
nguni ingkang tinuduh
andon aprang sira Dipati
Natapura gya budhal
sawadyanirèku
saking Arès sampun mangkat
ingkang anèng ing Waluyu datan kari
tan kawarna ing marga

sampun prapta ing Japan nagari
sampun panggih kalawan kang raka
datan antara lamine
kang raka têkèng puput
panjênênganira Dipati
Jayapuspita lena
ing sapêjahipun
wong Bali pan sami bubar
amung kantun Dipati Natapurèki
kang sami ginendholan

marang sakèhe wong Surawèsthi
sakantune wadyane kang raka
sampun ingayoman kabèh
kunêng ingkang winuwus
kangjêng sultan bubarirèki
saking ing Pamêrêsan
wau karsanipun
anggiliri ingkang raka
Panêmbahan Purbaya ngatêr ing margi
sampun akintun surat

nênggih dhatêng ing putranirèki
kang umadêg pangran adipatya
pangran arya duk ngunine
wau srat ungêlipun
kinèn bubarêna kang baris
sigra anulya bubar
wadya ing Matarum
biting Marêbung tinilar
kesahira rikalane madya ratri
kang ngêpung tan uninga

kawarnaa lampahira enjing
sultan kapapag anèng ing marga
lan pangran arya lampahe
nèng desa Kêbonagung
tumut ngidul lampahirèki
sultan nunggil kang putra
minggah Gunungkidul
desa ing Sênêng wus prapta
mingêr ngetan Pangongangan dèn langkungi
anjog Wulu lampahnya

nulya angalèr nabrang banawi
Patimbunan sampun kalangkungan
lumaris ngalèr lampahe
samana sampun rawuh
wetan Pamanyaran tumuli
ing Kaluhuran desa
samana wus kumpul
lan Panêmbahan Purbaya
lampahira kawarnaa ingkang kari
wadya ing Kartasura

apan sami angintip mring biting
katupiksa suwung mêngsahira
nyênyêt tan ana swarane
tan wontên wong kadulu
agya sira atur upaksi
marang Ki Danurêja
miwah Amral wau
kalangkung tustha ing nala
kalihira apan wus kinèn anitik
palayunya mangetan

sigra anulya sami ingungsir
lampahira sultan panêmbahan
marang wong Kartasurane
sampun umangkat gupuh
panêmbahan sultaniraglis
sing wetan Pamanyaran
Wiraka anikung
ngalèr anjog ing Kaduwang
lampahira ing Pamagêtan wus prapti
rêrêb sawadyanira

sira Mral Britman nusul tumuli
lawan Ki Apatih Danurêja
myang Patih Mangkuprajane
kacandhak lampahipun
Panêmbahan Sultan ing nguni
nèng nagri Pamagêtan
gènira kasusul
Panêmbahan Hèrucakra
duk samana wus nunggil dados sawiji
duk Nglaroh panusulnya

apan samana nulya ginitik
Panêmbahan Sultan marang Amral
datan adangu jurite
wus kawon juritipun
panêmbahan lumaywa malih
angungsi wetan agya
kandhêg ing Madiun
nulya sami akêkutha
nèng Madiun ênêngêna pangran katri
Amral kang kawarnaa

apan agya pagunêman sami
lawan Adipati Danurêja
tuwin kang Mangkuprajane
arêmbag sami mundur
dhatêng nagri Kartasurèki
dene ingkang tinilar
wau rêmbagipun
Radèn Arya Pringgalaya
lan Radèn Tumênggung Natawijayèki
têtindhihing ayuda

myang sakèhe punggawa pasisir
amung Ki Dipati Citrasoma
pinijig binêkta mulèh
dhatêng Kartasurèku
lan kêkasih dalêm Ngabèi
Tohjaya kang binêkta
mring Kartasurèku
Amral Baritman wus budhal
ingkang kari wus sami atata baris
Amral kang kawarnaa

wus praptèng Kartasura nagari
apanggih lawan sri naranata
sang prabu langkung tusthane
Ngabèi Tohjayèku
wus ginanjar dhatêng narpati
nagari ing Lamongan
pan ganjaranipun
gya tinundhung mantuk sira
saha kinèn adandana ing ajurit
wau ta Tuwan Amral

andadosakên rêmbag ing nguni
Ki Danurêja kinèn utusan
mring nagri Santênan age
Dipati Pathi wau
kinèn ngipuka dèn abangkit
dhatêng Kangjêng Pangeran
Arya ing Matarum
pangran kinèn ngaturana
mring Japara kinèn matur asêngadi
pakone Tuwan Amral

yèn benjing gènnya jinunjung aji
pangran anèng nagari Japara
têtêpa ing karatone
mangun prajangjinipun
anut lêlurine kang swargi
ingkang raka Susunan
Mangkurat ing dangu
prajanjian nèng Japara
apan Amral anuhun opah nagari
ing Dêmak lan Japara

katiga nagri ing Surawèsthi
sira Pangeran Arya Mataram
kalangkung moyog galihe
mirsa ing aturipun
Kyai Mangunonêng ing Pathi
jêng pangeran tan wikan
yèn kênèng glaripun
sigra budhal mring Japara
saha bala sira Kyai Adipati
tumut mring ing Japara

Tuwan Amral samana siraglis
budhal saking nagri Kartasura
kang binêkta ing lampahe
Kyai Citrasomèku
tan kawarna sira ing margi
prapta nagri Samarang
lajêng lampahipun
layar dhatêng ing Japara
Tuwan Amral ambêkta bala Kumpêni
lan Kyai Citrasoma

wau Pangeran Arya Matawis
sampun prapta nagri ing Japara
sigra Amral ing lampahe
praptèng Japara cundhuk
lawan Pangran Arya Matawis
Kumpêni pan kalintang
wau urmatipun
pangran nulya sinêgahan
ri sampuning eca kang galih anuli
pangeran ingaturan

ingaturan dhumatêng ing loji
asangadi jinunjung narendra
pangran tan lêngganèng tyase
dening jro loji wau
apan sampun dipun rakiti
pangran sampun alênggah
gya cinêkêl gupuh
saputra myang mantunira
pan wêwolu kathahe wus dèn pêjahi
kalayan ingkang rama

dening anggènira amêjahi
Pangran Arya Mataram myang putra
nèng Japara pasisire
pan sinêngkalan wau
seda Pangran Arya Matawis
winasayèng sagara
obah kang wongipun
Tuwan Amral sigra budhal
dhatêng nagri ing Kartasura tumuli
garwanira kang seda

binêkta mring Tuwan Amral aglis
minggah dhatêng nagri Kartasura
dene kang para putrane
nênggih kang sêpuh-sêpuh
apan sami dipun pêjahi
ingkang alit binêkta
mring Kartasurèku
miwah sêlir myang parêkan
wus binêkta sadaya tan ana kari
wus praptèng Kartasura

sampun katur dhatêng sri bupati
langkung suka wau sang narenadra
amirsa ing sasolahe
ing tyasirasmu êluh
Amral sigra arêmbug sami
angungsir dhatêng Sultan
Panêmbahan wau
saparane tinututan
sri narendra aglis utusan nimbali
mring Adipati Sampang

lawan anak Bei Tohjayèki
myang punggawa pasisir sadaya
bang wetan kinêrig kabèh
saha gêgamanipun
binêktaa mêdal ing jawi
pan kinon anggitika
nagari Madiun
ya ta sira Tuwan Amral
Britman arsa mêdalaing Jagaragi
lan wadya Kartasura

lawan sira ki apatih kalih
Danurêja lawan Mangkupraja
nunggil lan Amral lampahe
dening nguni kang kantun
ingkang tinanggênah abaris
nèng nagri Kamagêtan
sami mangkat sampun
kinèn mêdal ing Gêgêlang
pan kakêpung nagari Madiun mangkin
de bupati bang wetan

apan kêrigan sadaya sami
dene kala pêrang Surabaya
barise wus bubar kabèh
milanya sadayèku
mangkya dadya kêrigan malih
pangeran ing Madura
pangiriding laku
saksana sarêng gya budhal
pra punggawa bang wetan datan kawarni
ing marga praptèng Jipang

sigra utusan sadaya sami
atur wikan dhatêng Ki Apatya
Danurêja myang sisihe
nênggih Mangkuprajèku
yèn pangeran ing Madurèki
myang kang para dipatya
bang wetan sadarum
Adipati Mangkupraja
lawan Amral sigra adandan tumuli
saksana sarêng budhal

umangkat saking Kartasurèki
gumuruh swaraning wadyabala
kadyabaking samodrane
warna-warna kang tunggul
tuwin ingkang bala Kumpêni
asri yèn tiningalan
kathahipun sèwu
kang binêkta Tuwan Amral
anging sira Dipati Danurêjèki
pinundhut ing sang nata

apan kinèn atêngga nagari
dening têtindhihing barisira
Radyan Suryadiningrate
apan radyan puniku
putra Kapanularan nênggih
kang dadya senapatya
Amangkuprajèku
deneDyan Natawijaya
kalihira lan Radèn Pringgalayèki
maksih nèng pabarisan

lawan pasisir kang pangiwèki
wus ingutusan aprajangjian
sarêng mangkat panggêcêke
mring nagri ing Madiun
ya ta gantya ingkang winarni
Dipati Natapura
sampun budhal wau
saking nagara ing Japan
sêdyanira arsa ngumpula kang baris
mring Sultan Panêmbahan

wontên malih rowang sêdya nunggil
kacarita putra ing Madura
Rahadyan Jimat namane
kang binêkta karuhun
maring Dewa Kêtut Manguwi
lagyanyar inggatira
sing nagari Wangsul
kang aran Manguwi ika
kala minggat sarowangira tan kari
milane nuli kesah

dene Ki Kêtut cidra kang jangji
yèn den ajak bêdhah ing Madura
tansah nyêmayani bae
sira Ki Dewa Kêtut
Radèn Jimat kaku tyasnèki
milanya nuli kesah
saking Manguwiku
ing mangkya sira Dyan Jimat
sêdyanira arsa anunggila maring
Panêmbahan Purbaya

lampahira apan sampun prapti
ing nagari Madiun kalawan
Dipati Natapurane
praptanira wus cundhuk
lan Panêmbahan Sultan nênggih
langkung tusthaning driya
panêmbahan wau
miwah kang rayi jêng sultan
suka ing tyas punapane ingkang prapti
Dyan Jimat langkung tustha

myang pra bupati môncanagari
apan sampun akumpul sadaya
Dipati Natapurane
wus sinêdhahan sampun
karya dadyaning pamugari
salir ingkang prakara
kang tansah tinantun
mring sultan myang Panêmbahan
Purubaya datan lyan Natapurèki
tinantun salirira

Radyan Jimat wus ginanjar nênggih
èstri ayu Sultan Panêmbahan
wus agêng mangkya barise
samana nèng Madiun
tan antara sira tumuli
ngadêgkên pawatangan
ring dinanya Saptu
ya ta ingkang kawarnaa
dêdamêle wong Kartasura wus prapti
praja ing Jagaraga

miwah gêgaman ing Madurèki
desa ing Ngawi wus sami prapta
tuwin kang saking kidule
sampun prapta ing Tulung
parêng mangkat kang punang baris
nèng desa ing Kêkajang
gèn panggihan kumpul
myang barisnya Amral prapta
lan Mangkupraja kang saking kidul prapti
wus sami panggih sira

sigra Ki Natapura ngaturi
uninga mring Panêmbahan Sultan
yèn mêngsah agung praptane
saking lèr kidul rawuh
ngalêmpak lan barisirèki
Amral Britman punika
dahat dèniragung
dinulu tanpa wilangan
pirang pandêlêng punang baris ngêbêki
Madiun siringira

saking gênging dêdamêl puniki
Ki Adipati Anatapura
mangkana wau ature
yèn sêmbada pukulun
saking kathah mêngsah puniki
lêng sami miyosana
ing watawis ulun
botên sompok ing ayuda
dening sakathahe kang para bupati
sami kèlu sadaya

panêmbahan wus budhal tumuli
saking kitha ing Madiun sira
sêdya amagut jurite
nèng Pagagakan dhusun
sigra tata kang punang baris
anèng ing ara-ara
Pagagakan wau
asinang lamun sinawang
panêmbahan wus masanggrahan tumuli
enjing kang kawarnaa

Amral Baritman wus budhal aglis
myang sira Dipati Mangkupraja
miwah Pangeran Sampange
pra punggawa anggrêgut
sampun sami siyagèng jurit
wus tata barisira
wong Kumpêni wau
ingkang amunggèng ing dhadha
myang Bupati Kartasura miwah Adi-
pati Amangkupraja

dening sagung punggawa pasisir
punika ingkang dados pangawat
kang kiwa munggèng kerine
têngên nèng kananipun
sigra budhal kang punang baris
lir ardi kawêlagar
gêgaman lumaku
kangjêng sultan wus siyaga
wontên dening Panêmbahan Purbayèki
wau kang dados dhadha

dening kang dados pangawat keri
miwah kanan wong môncanagara
punggawa sampun pinalèh
Kyai Natapurèku
anindhihi pangawat keri
pan ingiring ing wadya-
bala Surèngkewuh
kang têngên Pangeran Jimat
kang nindhihi ingiring wong Madurèki
satus kèhe kang wadya

apan sami aprayitnèng wèsthi
kang minôngka wau kanthinira
êmbahan Hèrucakrane
nèng kanan sawadyèku
tan antara bala Kumpêni
aglis ing praptanira
ya ta sarêng dulu
mêngsah lawan rowangira
lajêng sami mungêl kang têngara nitir
tan asêdya mundura

sigra campuh arame dènnya ayuda
bêdhil-binêdhil sami
sigra Adipatya
Natapura tumulya
angawêt barisirèki
gya anarajang
wadyabala pasisir

kang tinêmpuh sumyur tan môngga puliha
Pangran Jimat anuli
manêmpuh sira gya
barise wong Madura
arame dènira jurit
ingkang sanjata
bêdhil wus tanpa kardi

wong Kumpêni swarane pangêdrèlira
anglir rubuh kang langit
panêmbahan panggah
wau wadya Madura
angrok rinok silih ukih
padha Madura
balane sang dipati

ing Madura sadaya sami tumingal
mring Pangran Jimat nênggih
apan datan samar
kalamun gustinira
sigra lumayu awingwrin
katur ing raka
yèn ari magut jurit

langkung duka sira Pangeran Madura
mangsah anrêgkên dasih
sarwi ris ngandika
hèh sakèh wong Madura
si kacung cêkêlên aglis
ywa wêdi sira
nging wong Madura ajrih

samangsane cêlak lan Pangeran Jimat
wong Madura pan nolih
dadya ramya aprang
Angabèi Tohjaya
sigra mangsah marang ngarsi
sawadyanira
wong Lamongan angiring

gya anêmpuh barising môncanagara
kang tinarajang wingwrin
sumyur palayunya
ngungsi ring wurinira
Panêmbahan Purbayèki
bala Nglamongan
ngungsir palayunèki

Dipati Natapura kang tinarajang
barise wong pasisir
wadyèng Surabaya
sarêng nêmpuh sumahab
ingkang tinarajang gusis
akathah pêjah
prange wadya pasisir

kang sawênèh akathah kang nandhang brana
wong pasisir wus gusis
ing palayunira
datan môngga puliha
ngungsi wurine Kumpêni
dènnya ayuda
upama rare cili

kalanya lêt-lêt aluwe akasukan
mangkana gènnya jurit
wau Panêmbahan
Purubaya kalintang
apêngkuh dènnya ajurit
gêgêr kewala
madyèng ranangganèki

bala Kumpêni akatha ingkang pêjah
Amral kewran ing ati
amicarèng nala
Panêmbahan Purbaya
iki mopo ing ajurit
paran têmahnya
Tuwan Amral siraglis

sigra mêpak sakèhing upêsirira
wus ngumpul sadayèki
sagung upêsirnya
mundhut mariyêm sigra
sampun tinata ing ngarsi
nulya pinasang
saking kadohan aglis

swaranira gumuruh lir guntur arga
sarta pra punggawèki
kinèn angumpula
wau dadi satunggal
pangawat wus dèn bubrahi
keri myang kanan
myang Pangran Madurèki

apan sampun anunggal dados saunggwan
Amral kawatirnèki
nênggih panêmbahan
bilih ngamuk ing yuda
sapa ta wani nadhahi
mila ngurugan
gurnat lan gutuk api

kang mariyêm tan pêgat dera amasang
wadya môncanagari
pan karoban lawan
anglolosi lumajar
ya ta kasaput ing wêngi
jêng panêmbahan
tumulya kondur aglis

bala Kumpêni aglud alon lampahnya
dinulu kadya ngiring
ya ta panêmbahan
undure sampun prapta
ing kitha rêrêb sawêngi
kala samana
Kyai Mangkuprajèki

angaturi surat mring Dyan Ayu Rôngga
ungêle ingkang tulis
ngaturi mantuka
mring nagri Kartasura
sampun tumut-tumut ugi
dyan ayu dika
mring kang bôngga narpati

sampun tumut cèlèng bolotên andika
Dyan Ayu Rôngga nênggih
pakèwêd manahnya
dening nganti kang wayah
sampunnya rêrêb sawêngi
jêng panêmbahan
sultan budhal ing enjing

budhalira saking Madiun nagara
agya lampahirèki
pan ngidul angetan
ngambah ing Pranaraga
nulya makuwon sawêngi
araning desa
ingkang dèn pakuwoni

ing Kawêron wau kang bala Walônda
tan pêgat dènnya ngungsir
ananglêdi yuda
sakêdhap anèng marga
Panêmbahan Purbayèki
kagêngên lawan
kawon dènira jurit

lajêng ngetan lampahira panêmbahan
anjog nagri Kêdhiri
wadya Kartasura
tan pêgat pangêludnya
kawarnaa ingkang kari
Dyan Ayu Rôngga
Kaliwungu lan malih

ingkang wayah Ratu Mas kala timurnya
punika kang kinanthi
dupi bêdhahira
kitha Madiun ika
wanci surup ingkang rawi
jêng panêmbahan
ngetan lolosirèki

Radèn Ayu Rôngga Kaliwungu agya
ngilèn lampahirèki
tan kantun kang wayah
Ratu Mas duk timurnya
ingkang ambêkta rumiyin
Malang Sêmirang
Pamagêtan dèn ungsi

Dyan Ayu Rôngga Kaliwungu samana
kala angkatirèki
sarêng lan kang raka
Pangran Natakusuma
samya ngilèn sêdyanèki
watêking ratya
apisah anèng margi

Pangran Natakusuma rowangnya pisah
lawan putranirèki
nênggih kang anama
Dyan Asmarakusuma
ing Pancot ingkang dèn jogi
sapraptanira
Pancot priyayi kalih

malah sami dhinedhelan ing wong desa
sangêt kawêlasasih
wau kawarnaa
sira Dyan Ayu Rôngga
angilèn sêdya angungsi
mring Pamagêtan
sapraptaning nagari

wanci bêdhug tiga wau dhatêngira
Ratu Mas wus apanggih
myang Malang Sêmirang
nguni aran Gadhingan
samana sampun anunggil
Kangjêng Ratu Mas
kalawan ingkang nini

dening kang umiring mring Dyan Ayu Rôngga
Dyan Ayu Serang nênggih
lawan malih sira
Mas Ayu Garwakôndha
punika ingkang umiring
dhatêng Ratu Mas
jalêre kang winarni

pun Ônggalêksana lan pun Ônggamarta
pun Sêcalêgawèki
Mas Gindhi malihnya
lawan pun Ônggatruna
Ônggadiwôngsa lan malih
pun Rêksatruna
panakawan satunggil

pun Samad wastanipun kang panakawan
ri sampun mangkanèki
Radèn Sêminingrat
nitipakên samana
mring Dyan Ayu Rôngga nênggih
kang tinitipan
Rôngga ing wadhuk mangkin

gya binêkta dhatêng ing wadhuk samana
Dyan Ayu Rôngga nênggih
ing sapraptanira
ing wadhuk nulya prapta
dutanira Sang Dipati
Anjayaningrat
wastane kang tinuding

mantrinira aran Rôngga Tisnajaya
sigra binêkta aglis
mring punang utusan
dhatêng ing Pamagêtan
pan linajêngakên aglis
mring pabarisan
kang aran Pringsakêthi

kadhèrèkakên mring Dipati Janingrat
kalih sira Kiyai
Tumênggung Sidaywa
myang Kumpêni namanya
Lutnan Simun kang panitih
sapraptanira
wau ing Pringsakêthi

kasrah dhatêng mring Dipati Mangkupraja
lan Tuwan Amral nênggih
ri sampunnya kasrah
sigra Ki Adipatya
Mangkupraja animbali
mring Radèn Arya
Pringgalaya sung uning

nulya prapta Radèn Arya Pringgalaya
ing pakuwon Sang Adi-
pati Mangkupraja
nulya Dyan Ayu Rôngga
ya ta binêkta tumuli
mring pondhokira
Dyan Pringgalaya aglis

nanging pambêktanira Dyan Pringgalaya
tan tinêdhèng Kumpêni
dadya sira radyan
kasiku dhatêng Amral
malah pakuwonirèki
Dyan Pringgalaya
kinêpung prênahnèki

ri sampuning mangkana baris gêng ika
budhal sing Pringsakêthi
mring Madiun agya
dyan ayu pan kabêkta
mring sira Sang Adipati
Amangkupraja
sapraptaning nagari

ing Madiun kala ing dalu samana
wontên timbalan aji
sakingKartasura
amundhut Jêng Ratu Mas
saha kang tumut umiring
kinèn bêktaa
ngantukêna kariyin

sakathahe kang tumut sami katawan
aywana ingkang kari
enjing kawarnaa
mangkat sing pabarisan
ingkang dinuta umiring
Rôngga Tohjiwa
lan kanthinipun malih

Ki Ngabèi Sutanagara Kaduwang
Ngabèi Warung katri
tan kawarnèng marga
sapraptaning nagara
ing Kartasura tumuli
lajêng ngandikan
mring nata manjing puri

kawarnaa Panêmbahan Purubaya
kang anèng ing Kadhiri
lawan kangjêng sultan
wontên malih kocapa
putranira Surapati
miyarsa warta
yèn panêmbahan mangkin

lawan sultan anèng nagari ing Daha
sigra amêthuk sami
katiga sanaknya
namanira katiga
kang sêpuh ran Surapati
ingkang panênggak
ran Suradilagèki

kang pamêkas anama Ki Tirtanata
sapraptaning Kadhiri
wus panggih kalawan
Panêmbahan Purbaya
kalangkung samya tusthèki
sampun ginanjar
busana kang saryadi

tuwin arya katri kinulawisudha
wau ingkang winarni
dêdamêl ing Karta-
sura pan sampun prapta
wontên sakilèn bênawi
ing palabuhan
wus masanggrahan sami

Amral lawan sagunging para dipatya
nênggih samadya sasi
dènnya yun-ayunan
ing prang Amral Baritman
nuduh maring Ki Ngabèi
Nglamongan sira
kinèn nabrang banawi

nabrang ngetan kinèn miyos saking ngandhap
binêktanan Kumpêni
dening kang tinêdah
Kumpêni namanira
Kapitan Tonar anênggih
lawan Kapitan
Bonggol namanirèki

lan Kapitan Panbayi myang wong Makasar
Kapitan Buyung nênggih
ika kapalanya
lawan Lutnan Jêmbaran
sabalanira wong Bali
saksana budhal
ngandhap kang dèn sabrangi

ri sampunnya nabrang mangetan anulya
lajêng ngidul kang baris
ya ta panêmbahan
samana kagegeran
Dipati Natapurèki
lan Tirtanata
tinuduh anadhahi

Tirtanata arinira Surapatya
Amral miyarsa warti
yèn wus kalong sira
baris kang anèng Daha
sigra anabrang tumuli
pra punggawa Kar-
tasura myang Kumpêni

lajêng campuh arame dènira yuda
rok rinok silih ungkih
wong ing panêmbahan
têtindhihing ayuda
sira Radèn Surapati
lawan arinya
Dyan Suradilagèki

langkung rame wau dènira ayuda
nging wus karsaning Widi
Sultan Panêmbahan
kêdah apês yudanya
kasoran saliring jurit
Dyan Surapatya
wus kawon yudanèki

Adipati Natayuda kapalajar
wau dènira jurit
apan sampun bêdhah
nagari ing Mamênang
gya ingaturan tumuli
jêng panêmbahan
mring Radèn Surapati

ingaturan anjog nagari ing Malang
sakawonira nuli
nagri ing Mamênang
pan sampun ingancikan
dhatêng ing bala Kumpêni
pan sampun karya
loji anèng Kadhiri

Tuwan Amral lajêng dhatêng Surabaya
mêdal jawi nagari
wong môncanagara
sami nungkul sadaya
sowan mring Ki Adipati
Amangkupraja
Pangran Madiun nanging

umadêg malih mangkya ing barisira
katur mring Ki Dipati
Mangkupraja agya
kinèn anglurugana
Kya Mataun kang tinuding
ingkang lumampah
Madiun bêdhah malih

pangerane kacandhak sampun binônda
nulya katur tumuli
marang Kartasura
nanging datan alama
anulya dipun pêjahi
anèng kunjara
linawe pêjahnèki

kangjêng sultan têdhak malih saking Malang
karsa ngrêbat Kadhiri
lampahe wus prapta
dhusun ing Kapopongan
sigra pinêthuk tumuli
dening ing wadya
bala Kartasurèki

sakumpêni ingkang mêthuk kangjêng sultan
sumahab ing ajurit
anèng Kapopongan
gènnya campuh ing yuda
karoban lawan ing jurit
gya kondur sultan
ingungsir mring Kumpêni

mundurira sultan minggah gunung Antang
anjog ing Malang malih
wus wangsul samana
kang anglud lampahira
dhatêng ing Kadhiri malih
wus masanggrahan
wau ingkang winarni

Tuwan Amral prapta saking Surabaya
rêmbag angluda malih
dhatêng kangjêng sultan
sêdya ngrurahing Malang
wus mangkat saking Kadhiri
pan sinangkalan
kala angkatirèki

obahing sagara ratuning kang jagat
ing taun Je anênggih
tan kawarnèng marga
bala ing Kartasura
wus prapta ing Lêbak mangkin
amasanggrahan
nulya wêwêlak prapti

wadya alit akathah gêring myang pêjah
sakite mutah mising
lamun winatara
wadyabala kang pêjah
satus ing sadinanèki
Amral gya budhal
ing Malang kang ginitik

tan adangu dènira prang Tuwan Amral
ing Malang wus kalindhih
bêdhahnya ing Malang
mêngsah mlayu sasaran
wong Kartasura nututi
kala samana
Tumênggung Sindurjèki

pan kacandhak anulya gya pinêjahan
murda pinocok aglis
kangjêng panêmbahan
kèngsêrira mangetan
jêng sultan ngidul angungsi
ngumpul sawadya
sira asmara kingkin

mangkana ingkang winarni
amangsuli ing carita
duk pêrang Pamadiune
kawonnya jêng panêmbahan
nagri Madiun bêdhah
samana ing lampahipun
Adipati Mangkupraja

mantuk mring Kartasurèki
anuhun Dyan Ayu Rôngga
nulya pinatêdhakake
tan kawarna paningkahnya
sawêdalnya sing pura
dyan ayu binêkta sampun
mring dalêm Kamangkuprajan

samana ingkang winarni
Jêng Ratu Mas tan kêna sah
lan eyang dahat lulute
pangandikaning sang nata
mring Radèn Ayu Rôngga
yèn makatêna puniku
lah bibi putu andika

têka dika bêkta bibi
nangging dèn pênêd kewala
ing sapambaurêksane
bibi mring putu andika
dening puniku arsa
kula panggihkên yèn kontung
lan putu dika Sandeya

lajêng winêdalkên aglis
dhatêng ing Kamangkuprajan
Jumadilakir sasine
nuju ing Saptu dinanya
sarta pêparing nata
mring kang bibi kathahipun
sakodhi awarni sinjang

pan awarni rujak wuni
dèn patêdhan mring Ratu Mas
satêngah kodhi lampahe
kang warni paningsêt gangsal
bokor kêkalih ika
de pangandika sang prabu
lah bibi puniku uga

kula gawe tiba sampir
paningsête putu dika
Si Sandeya sayêktine
kang matêdhakkên samana
dhatêng Kamangkuprajan
Dyan Patra sira ranipun
lan Dêmang Sêmôngka sira

ri sampun dhawuh kang wêling
pangandikaning narendra
mring Kyai Mangkuprajane
kya dipati aturira
inggih dhatêng sandika
nanging kula gadhah atur
yèn sawawi lan sang nata

mênggah ingkang putra ugi
lêhêng si pinanggihêna
lan Pangran Dipati Anèm
wus konjuk atur punika
pangandikaning nata
iku tan akarsa ingsun
têka mangkono genea

apan iya iku dhingin
kala maksih Si Purbaya
apan wus dèn pacangake
iya lawan Si Sandèya
sasampuning mangkana
dupi ing antara wau
ing kalih sasi laminya

anuju Arwah kang sasi
Ki Dipati Mangkupraja
wus kinèn lumurug manèh
marang Kadhiri nagara
pangandikaning nata
dening ta si bibi iku
lan sira radèn gawea

iku ta dadia panjing
iya maring adhi êmas
darapon kêna têluke
samana anulya mangkat
sarta môncanagara
wong pasisir datan kantun
amondhok ing Jatisêkar

enjing lampahe lumaris
datan kawarna ing marga
Dipati Mangkuprajane
prapta Madiun nagara
wau sapraptanira
Mangkupraja nèng Madiun
Panêmbahan Purubaya

kèngsêr saking ing Kadhiri
mring Jatiwadung samana
Ki Dipati tumulyage
budhal mring Kadhiri sigra
ingkang darbe nagara
ing Kadhiri pan lumayu
mring nagri ing Kartasura

nulya tinanêman aglis
mring Dipati Mangkupraja
nagara ing Kadhirine
ingkang tinanêm samana
apan kang darbe lama
wontên dene wastanipun
nênggih Katawêngan kobra

mila katanêm tumuli
dening punika asagah
angulari ing larine
sultan lawan panêmbahan
samana nuntên budhal
dhatêng Sarêngat jinujug
wusnya lajêng mring Balitar

sarta kang bala Kumpêni
têtindhihe Tuwan Amral
lan Mayor Lutnan Simune
jêng sultan wontên ing Malang
nuntên Kya Mangkupraja
lajêng dhatêng Jatiwadung
nèng Jatiwadung alama

milanya kèndêl alami
dening wus ajêng-ajêngan
nuntên Kya Mangkuprajane
anuli ngaturi surat
mring kangjêng panêmbahan
yèn timbalane sang prabu
mring kang rayi panêmbahan

yèn mangke dipun timbali
panêmbahan mring kang raka
mantuk mring Kartasurage
sampun tumut-tumut uga
sampeyan mring kang ala
malah gèn kula ingutus
kabêkta putra sampeyan

dening wangsulaning tulis
andikanya panêmbahan
Mangkupraja kaya priye
ing mêngko gon ingsun ninggal
iya marang yayi mas
de yèn ana wlasirèku
sarta kakang prabu ika

sira ulungna mring mami
iya putumu si rara
dene yèn ora gêlême
putumu iya apisah
lawan si bibi uga
môngsa borong kakang prabu
iya dèn gawea apa

jêr iku putrane ugi
liwat saking apracaya
iya rasane tiningong
ri sampunira mangkana
baris ing Kartasura
sadaya anuli maju
dhatêng ing Campalajajar

myang wadyabala pasisir
miwah wong môncanagara
wus samya umaju kabèh
dening Kyai Mangkupraja
samana datan kesah
sing pakuwon Jatiwadung
sarta lan bala Walônda

punggawa kang majêng sami
kang anèng Campalajajar
Mangkuyuda lan arine
kang nama Ki Natayuda
lawan Ki Kandhuruan
miwah Ki Dêmang Sawakul
Surantani Surantaka

Ki Suragarjita nênggih
lawan KiSuradigdaya
miwah wong pasisir kabèh
myang Pangeran Mangkubumya
kacarita samana
apan anulya tinêmpuh
dhatêng ing pangeran arya

wanci surup duk dhatêngi
kongsi sadalu pêrangnya
enjing sadintên pêrange
wanci asar katulungan
dening Kumpêni agya
dening ta têtindhihipun
mayor lan Kapitan Tonar

pangran arya mundur nuli
kasaput dalu samana
dene kang pêjah wastane
têtiyang ing Kartasura
Ki Dêmang Surantaka
kalih Ki Dêmang Sawakul
katiga Suradigdaya

miwah ta têtiyang alit
apan akathah kang pêjah
lajêng mring Malang barise
sarta Kyai Mangkupraja
kalawan Tuwan Amral
kangjêng sultan sampun mundur
dhatêng ara-ara Rêbab

samana lajêng ingusir
dhatêng ara-ara Rêbab
nulya kecalan larine
mila ical larinira
dene lampahe sultan
anut lèpèn pan angidul
ngungsi ardi Palelean

anulya bodhol tumuli
saking ara-ara Rêbab
apan anut salasahe
Pangeran Dipanagara
ngutus mring Balambangan
wong Kartasura sadarum
angetan prapta ing Lêbak

ing Lêbak punika ugi
tapêl watês Balambangan
apan kalojok lampahe
Kya Dipati Mangkupraja
mila prapta ing Lêbak
pan samana lêburipun
wadyabala Kartasura

dening pinarag gêgêring
agêng sarta larang pangan
malah Kya Mangkuprajane
asakit sangêt samana
nulya mundur sing Lêbak
dhatêng Malang lampahipun
Kya Dipati Mangkupraja

lampahing baris amalih
ingkang sapalih kabêkta
mring Mangkupraja lampahe
dhatêng nagari ing Malang
kala pamalihira
duk ing Rêbab praptanipun
ingkang sapalih tinilar

amakuwon nèng Ngrêjèni
sandhap ngardi Palelean
sarta Kumpêni sapalèh
tinilar nindhihi sira
baris Ngrêjèni ika
nanging kangjêng sultan wau
taksih wontên Palelean

samana Dyan Sindurjèki
nuju adus lampahira
dhatêng lèpèn Rêjènine
kalawan atmajanira
Mas Gêmbolo namanya
kalanira arsa adus
awicantên nganakira

iya Gêmbolo sirèki
sira nganguk-ngangukana
bokmanawa manawane
ana mungsuh ingkang prapta
Mas Gêmbolo saksana
panakawane tinuduh
kinèn amènèka pucang

sapraptanira ing nginggil
gènira amènèk pucang
anuju lagi praptane
Kumpêni myang barisira
Pangeran Cakraningrat
samana kagyat andulu
ing rare amènèk pucang

sigra binêrêk tumuli
kabyukan gêgaman kathah
myang bala Kumpêni kabèh
rare mêmènèk duk wikan
ing gêgaman prêk kathah
gya malorod udhunipun
nanging tan kongsi lumaywa

kasêlak gêgaman prapti
sira Radèn Sindurêja
wau lawan atmajane
sampun kabyukan ngakathah
wus kacêkêl samana
sigra pinêjahan sampun
kang murda sampun katigas

dening atmajanirèki
sampun kacêkêl samana
kang aran Mas Gêmbolone
kacêkêl dhatêng Pangeran
Cakraningrat ing Sampang
wusing mangkana pan katur
mring Dipati Mangkupraja

yèn Radèn Sindurêjèki
ing mangke sampun kacandhak
malah pinêjahan mangke
dhatêng Kumpêni punika
kya dipati ngandika
mulane kongsi katêmu
lagi apa iku baya

dawêg adus gèn kapanggih
pangandikannya dipatya
iya ing panêdhaningong
ywa kongsi bantalan dina
ingong nuli matia
dupi tigang dintênipun
Kya Mangkupraja palastra

samana kang sami sakit
Radèn Arya Pringgalaya
apan asangêt sakite
wontên tiyang èstri prapta
abdine kangjêng sultan
bok Panjangjiwa ranipun
kang jalêr pan sampun pêjah

apan pêjahe ajurit
duk pêrang Campakajajar
punika matur rahadèn
matur lamun kangjêng sultan
sampun mring Balambangan
mila baris sami mundur
Kumpêni mring Pasuruan

Pangran Sampang kang umiring
dening Radèn Pringgalaya
mring Wirasaba undure
sarta lan baris sadaya
dening Kangjêng Ratu Mas
sarta lawan Radèn Ayu
myang layone adipatya

lajêng ngantukkên kariyin
dhatêng nagri Kartasura
dening kang andhèrèkake
pangran Mangkubumi ika
kalih Arya Randhêgan
katiga Surantaniku
sapraptaning Kartasura

katimbalan ing narpati
malêbêta ing jro pura
nanging sangêt panuwune
Ratu Mas apan akêdah
wontên Kamangkuprajan
kalihan dening sang prabu
dening kang kinèn rumêksa

anênggih Ki Adipati
Danurêja tur sandika
ingkang kawiraos malèh
kang nèng ardi Palelean
jêng sultan nandhang gêrah
asangêt ing gêrahipun
sapêjahe Sindurêja

nanging samana winarni
karsanipun ingkang raka
Panêmbahan Purbayane
kang rayi karsa binêkta
dhumatêng ing Lumajang
nanging kang rayi tan purun
mila kang rayi katilar

dhatêng kang raka ing nguni
katilar dhatêng Lumajang
wontên dene punggawane
kang sami kantun samana
rumêksa kangjêng sultan
Ki Garwakôndha karuhun
lan Tumênggung Jayabrata

apan tan antara lami
sapisahe lan kang raka
jêng sultan sangêt gêrahe
tan antara sultan seda
nuntên Ki Jayabrata
ngaturi uninga sampun
dhatêng nagri Wirasaba

apan wus katur tumuli
dhatêng Radèn Pringgalaya
Jayabrata saature
saksana Dyan Pringgalaya
sigra atur uninga
wau dhatêng sang aprabu
mring nagari Kartasura

ature dhatêng narpati
yèn kang rayi sampun seda
nèng ardi Paleleane
pangandikane sang nata
warahên Pringgalaya
lah aja dèn gawa mantuk
layone si adhi êmas

dèn pêndhêma gunung Sari
ri sampuning kadhawahan
ing sapangandika katong
Radèn Arya Pringgalaya
nuntên suka uninga
dhatêng Tuwan Amral gupuh
mangkana lingira Amral

yèn mangkono ling narpati
ing layone Pangran Blitar
lah lajokêna marene
ingong ingkang nora suka
lamun dèn sarèkêna
ing saênggon-ênggonipun
iya ingong kang anggawa

mulih mêtu ing Samawis
anuntên katur samana
mring Radèn Pringgalayane
lamun wau Tuwan Amral
mangkana karsanira
nuntên Garwakôndha rawuh
lan Tumênggung Jayabrata

miwah para garwa sami
dhèrèkkên layoning sultan
sarêng dhatêng Kadhirine
linajêngakên saksana
layon mring Pasuruan
dening wong Kartasurèku
kang angiringakên laywan

Ariya Pulangjiwèki
kalih Ki Rôngga Tohjiwa
Suryarini katigane
sapraptaning Pasuruan
sinrahakên saksana
layon mring Kumpêni wau
sarta Pangran Cakraningrat

tumulya mundur tumuli
saking nagri Pasuruan
Tuwan Amral lan mayore
dening wong ing Kartasura
kang baris ing Mamênang
sang nata nimbali mantuk
wus lumampah dutanira

nuntên Tuwan Amral prapti
ing nagari Kartasura
sarta ambêkta layone
ingkang rayi Pangran Blitar
sarta para garwanya
lajêng wau lampahipun
malêbêt loji samana

sampun katur ing narpati
pangandikaning narendra
sira bacutêna bae
marang ing Magiri ika
tunggalêna lan rama
karana iku karuhun
dening putra kinasihan

sigra binêkta tumuli
layon mring Magiri ika
apan wus sinarèkake
dening Tumênggung Jabrata
myang suta Garwakôndha
apan pinêjahan sampun
pêjahira sinudukan

dening para garwa sami
kalêbêt dalêm sasaya
datan antara lamine
Radèn Pringgalaya prapta
sarta wong Kartasura
sadaya wus sami rawuh
sasampunira mangkana

samana antara lami
nulya Pangran Cakraningrat
tinuduh dhatêng sang katong
angupaya Panêmbahan
Purubaya samana
pangandikaning Sang Prabu
Cakraningrat wêkas ingwang

poma dèn bisa sirèki
ing sabudi-budinira
dèn kêna gonnya ngupados
iku aja mulih sira
yèn ta nora kênaa
adhi mas dening sirèku
dening yèn kêna mring sira

iya gancaranirèki
besuk nagara ing Sampang
apan sun patêdhakake
Cakraningrat marang sira
dahat nuhun sandika
Cakraningrat aturipun
sigêg gantya kang winarna

ingkang winursita malih
wau ing sapêjahira
Dipati Mangkuprajane
myang Radèn Suryadiningrat
samana sri narêndra
apan pêparentah sampun
anata wadya punggawa

kapatihan mantuk malih
kadadosakên satunggal
kadya duk nguni-unine
dhatêng Kyai Adipatya
Danurêja samana
dening ta têtilaripun
Adipati Mangkupraja

jalêr maksih tarunnèki
samana jinunjung lênggah
wus kinarya wadanane
mantri panêkar punika
sarta sinungan nama
gêntosi rama karuhun
Tumênggung Kartanagara

tunggil warsa lan dipati
ing Samarang duk pralina
kacatur kala tilare
datan adarbe atmaja
anging pulunanira
ingambil putra satuhu
nguni katur ing narendra

mring Sunan Pakubwanèki
kala têdhak mring Samarang
dipati pêpulunane
wau kang ingambil putra
malah sinungan aran
dhumatêng kangjêng sinuhun
ran Ngabèi Martayuda

samana satilarnèki
kang rama Ki Martayuda
apan angrêbat sêdyane
marang nagari Samarang
mring Kumpêni wus bilang
marang Kumisaris Dulkup
kang jaga nagri Samarang

nêdha lilèng kumisaris
wau sira Martayuda
anêdha satêtilare
lêlungguhe ramanira
kabupatèn tinêdha
nanging supe tan atur wruh
marang nagri Kartasura

katur dhatêng kyana patih
polahe Ki Martayuda
dahat ing panggêgampange
anèng nagri ing Samarang
sigra Ki Danurêja
ya ta aputusan sampun
animbali Martayuda

caraka wus mangkat aglis
sampun prapta ing Samarang
Martayuda kabêktage
kèrid lampahing utusan
prapta ing Kartasura
ngangge sagèn-anggènipun
kabupatène kang rama

praptane Kartasurèki
mondhok anèng kapatihan
Dipati Danurêjage
utusan dhatêng Samarang
sarya akintun sêrat
punang carakaglis rawuh
pan nagari ing Samarang

nulya ngaturakên tulis
caraka dhatêng ing sira
Kumisaris Dabalkupe
wus tinampan tinupiksa
bêbukaning nawala
kang rumiyin tabenipun
sudara dhatêng ing dika

lan kaping kalihe malih
prakara pun Martayuda
gènnya ngadêg bupatine
punapa ta pakênira
ingkang karya bupatya
anèng Samarang puniku
dene ta gusti manira

kangjêng sinuhun sang aji
dèrèng adarbe timbalan
marang Ki Martayudane
yèn anggêntènana rama
lah wruhan pakênira
sudara satuhunipun
gawene ki adipatya

anèng nagari Samawis
ajaga mring pakênira
anaosi ing karyane
Kumpêni anèng Samarang
dening lamun awona
puniku pakaryanipun
pakênira tura wikan

inggih marang jênêng mami
manira turne sang nata
pakênira sayêktine
boya wênang yèn anglonga
miwah yèn mêwahana
dipati lêlungguhipun
tan wênang ganjar aniksa

dene gawening Kumpêni
anglongi amêwahana
atas karsaning sang katong
tuwin ganjar aniksaa
punika karya nata
pan jênêng pakênirèku
tan kêna milu-milua

Kumisaris Dulkup nênggih
anjêtung tan kêna ngucap
mirsa nawala ungêle
ingucapakên ki patya
sigra mangsuli sêrat
dhatêng Ki Danurêjèku
anêdha kang pangapura

sarta ngaturi pakirim
marang Kyai Danurêja
kathah-kathah pakirime
sarana aminta jiwa
kumisaris samana
mring Kyai Danurêjèku
darapon ywa kongsi corah

mungguh bicarèng Batawi
wontên dene Martayuda
mungguh dene prakarane
kasiku ing lampahira
mapan Ki Martayuda
dene ta maksih puniku
wontên nagri Kartasura

prasasat puniku ugi
wontên ngêsak pakênira
ki dipati sayêktine
barang sakarsane dadya
tan ngawruhi manira
duta mêsat tan asantun
wus prapta ing Kartasura

cundhuk lan sang adipati
kang caraka atur surat
sigra tinampan sirage
kang surat wus tinupiksa
dhatêng rêkyana patya
kalangkung suka ing kalbu
kya patih mirsa nawala

dening sira kumisaris
langkung konjêm manahira
tumulya sowan sirage
Kya Dipati Danurêja
sampun praptèng jro pura
katur marang sang aprabu
ing sapolah-polahira

langkung tustha sri bupati
lingira sri naranata
lah iya iku wakane
pan môngsa bodhoa sira
miwah Si Martayuda
katrap ing sêsikunipun
agesira lêkasana

nanging aja kongsi mati
karana iku jêng rama
kang swarga kala ngunine
apan wus aprajangjian
lan Paman Adipatya
Suraadimanggalèku
jangji saturune ika

pan luput ing dosa pati
iku dèn èngêta sira
anadene gêgêntine
kang tunggu nagri Samarang
môngsa bodhoa sira
kya patih nêmbah umatur
yèn suwawi lan paduka

abdi paduka narpati
pun Angabèi Gamulak
punika kasaosake
kadi tan nêniwasana
ing watawis kawula
tinanggênah atêtungu
nagari dalêm Samarang

lan bangun turut narpati
inggih pun Sastrawijaya
angandika sang akatong
lah môngsa bodhoa sira
kya patih sigra mêdal
praptèng pagêlaran gupuh
Kya Ngabèi Martayuda

dhuwunge sampun ingambil
gya pinarèsi samana
nèng kapatihan ênggène
sarta amatah pungawa
dinuta mring Samarang
ngêsrahkên Martayudèku
dhatêng kumisaris ika

kinèn budhala tumuli
saking nagari Samarang
wus budhal duta lampahe
ambêkta Ki Martayuda
tan kawarna ing marga
ing Samarang sampun rawuh
tinampan Ki Martayuda

marang sira kumisaris
linajêngakên saksana
binucal ing Jakartage
lan saanak dharanira
pun amangsuli sêrat
pun Kumisaris Dabalkup
duta nata gya umêsat

saking nagari Samawis
gya prapta ing Kartasura
katur mring ki patih age
kumisaris sêratira
lajêng binêktèng pura
langkung suka sang aprabu
miwah Patih Danurêja

lawan malih kumisaris
Dabalkup akintun sêrat
mring Patih Danurêjane
sêrat sampun tinupiksa
ri sampuning mangkana
mangsuli carita dangu
nutur kang wus kalampahan

kala pangeran ngabèi
duk jênênge ingkang rama
sêdhênge mèh pamapade
pangeran ngabèi kesah
anjog nagri Têtêgal
Kumpêni ingkang ambujuk
binêkta dhatêng Jakarta

sarêng jumênêng kang rayi
jêng pangeran kinèn budhal
dhatêng Ngêkap pambucale
mila mangkya atur sêrat
Kumpêni mring sang nata
anuhun ing ingonipun
lan malih ing ingonira

ngabèi kang pinisakit
mila Patih Danurêja
pan karsa ingutus mangke
dhatêng nagari Samarang
apan kathah bicara
ingkang akarsa rinampung
wontên nagari Samarang

lawan jangji kang rumiyin
wus têtêp ing sabên warsa
ingkang nampani artane
Ki Dipati Danurêja
têtêmpuran Walônda
uwos sèwu koyan wau
sami kinarubut ika

myang Adipati Samawis
datan kantun lampahira
kalawan kumisarise
wus prapta ing Kartasura
cundhuk lawan sang nata
wus atur uningèng prabu
yèn samya rêmbug ngungsira

mring Pangran Purubayèki
tansah wontên ing Lumajang
langkung suka tyas sang katong
mirsa turingsaudara
kumisaris samana
sang nata langkung jumurung
ing rêmbage kang sudara

kang kinarya senapati
sira Pangran Cakraningrat
manggalane lampah kabèh
Kumpêni senapatinya
têtindhihing ayuda
Tuwan Kumisaris Dulkup
Pangeran Anyakraningrat

wus tampi wêling narpati
yèn antuk karya ing lampah
ing Sampang ginanjarake
dene yèn tan apanggiha
Panêmbahan Purbaya
apan tan kalilan mantuk
sira Pangran Cakraningrat

ri sampuning mangkanèki
sawêdalira sing pura
wus samêkta wadya kabèh
sigra kumisaris budhal
sing nagri Kartasura
sang nata bêktani sampun
punggawa môncanagara

tuwin bupati pasisir
sapanêngên kang binêkta
dene kang tinugurake
Kapitan Pambayi sira
anèng nagari Daha
wus kinèn mangkat agupuh
gya samya budhal mangetan

akanthi môncanagari
kumisaris budhalira
miyos ing Jipang lampahe
anjog nagri Surabaya
wong pasisir samana
sapraptaning Surèngkewuh
sami kinèn pradandanan

inganti ing Surawèsthi
nanging kang datan apisah
lan kumisaris lampahe
amung Dipati Samarang
sira Sastrawijaya
wusing padandanan wau
punggawa pasisir ika

Madura Sumênêp nênggih
sarta sapanêkarira
tan kantun sapanêngêne
ri sampunira samêkta
sigra budhal lampahnya
saking nagri Surèngkewuh
ingkang kinarya pangarsa

Angabèi Tohjayèki
ing Lamongan pan ambêkta
prajurit dhomas cacahe
sami andêl ing ayuda
datan kawarnèng marga
Muaragêmbong wus rawuh
myang kang miyos Daha prapta

mring sakèhe wong pasisir
dene arta ki dipatya
kang ambagi andumake
mring wong pasisir sadaya
marma Ki Danurêja
mring Samarang sabên taun
Kumpêni manawi cidra

gêgampang panêmpurnèki
bôndha sêmaya kewala
mila wong pasisir kabèh
sami cinandhêt sadaya
aywage asrah bêras
wusing tampi wêling wau
wêwêlinge sri narendra

sigra budhal ki dipati
datan kawarna ing marga
sampun prapta ing lampahe
wau nagari Samarang
wus cundhuk ki dipatya
lan Kumisaris Dabalkup
wau Ngabèi Gamulak

wus jinunjung adipati
alungguh anèng Samarang
wus sinungan kêkasihe
Dipati Sastrawijaya
ing Samarang prajanya
de prakara ingonipun
pangran ngabèi samana

panuwunipun Kumpêni
nuwun kawan atus reyal
Dipati Danurêjane
kalih atus sinanggêman
ing sabên warsanira
yèn Kumpêni datan purun
angrêksa marang pangeran

samana catuning bukti
lah dèn ulihna mring Jawa
manira pan sanggup dhewe
ingkang rumêksa pangeran
dadya putus bicara
sabên warsa kalih atus
kunêng gantya winursita

Pangeran Dipasantèki
lolos saking ing nagara
ngancik desa Lowanune
anulya cinêkêl sira
mring Ki Gagakpranala
apan winadhahan susug
marmane cinêkêl sira

dene arsa madêg aji
wusing cinêkêl samana
nulya ngaturake age
mring nagara Kartasura
anulya kinunjara
anèng gêdhong têngên wau
tan alami pinêjahan

Pangeran Dipasantèki
pan linawe sedanira
kya dipati winiraos
rêmbug ngungsir panêmbahan
mring nagari Lumajang
samana pan sampun rêmbug
sigra sami budhalira

mring nagri Kartasurèki
anarêngi lampahira
Kya Danurêja ulihe
lawan kumisaris ika
sarta ambêkta bala
Kumpêni kathahe sèwu
tuwin pasisir sadaya

sagunging môncanagari
miwah kang bala Walônda
apan sarêng ing praptane
wus sami kêkuwu sira
nèng nagri Pasuruan
ya ta wau kang winuwus
Panêmbahan Purubaya

kang lagya sangêt rudatin
anèng nagri ing Lumajang
prihatin lan sawadyane
dene kang rumêksèng wuntat
bok ana mungsuh prapta
ingkang anututi laku
myang Kumpêni nututana

Radèn Suradilagèki
ingkang rumêksa ing baya
nèng wuntat lan sawadyane
kalih atus prajuritnya
baris kilèning kitha
dhusun Sarêbêd namèku
lan malih Ki Natapura

apan aurun prajurit
kalih atus kathahira
dene kang raka ênggène
sira Radèn Surapatya
pan anèng ing Lumajang
anunggil ing ênggonipun
lawan kangjêng panêmbahan

sarta Pangran Arya nênggih
tan pisah lan panêmbahan
lawan Radèn Mas Lindhune
kang kabêktèng panêmbahan
myang Êmbahan Rucakra
Dipati Natapurèku
samya nunggil nèng Lumajang

panêmbahan gunêm sami
lan sagung prajuritira
amundhut bantu karsane
dhatêng ing Nusakambangan
duta wus lumaksana
sapraptane nagri Wangsul
kang duta sinanggèng krama

sanggupira rajèng Jawi
inggih angaturi ika
tigang nambang prajurite
lagya amiliha sira
dasih ingkang prayoga
Panêmbahan Purbayèku
wus kathah pêparingira

maring sang raja ing Bali
awarna arta kancana
miwah kang warni rêrukmèn
nanging ta datanpa wêkas
sanggup-sanggup kewala
kunêng gantya kang winuwus
kumisaris kang winarna

lagya pirêmbagan sami
lan Pangeran Cakraningrat
miwah pra dipati kabèh
dènnya arsa ambujuka
marang ing panêmbahan
Purubaya wus arêmbug
upaya wus karêtosan

nging dèrèng wontên prayogi
kang dinuta mring Lumajang
Ki Citrasoma lingnyalon
adhi Ngabèi Tohjaya
kadipundi karsanya
lah sintên prayoginipun
kang bêkta sêrat punika

lan saprakarane malih
adhi sintên jinujuga
kang dadosa jarumane
yèn benjing prapta Lumajang
sumaur Ki Tohjaya
tan wontên prayoginipun
tan liyan Suradilaga

kalawan pun Surapati
punika pamirsa kula
tan wontên liyane manèh
nanging kêkalih punika
kang tinari ing prana
mring Êmbahan Purbayèku
kadhahar saaturira

lan taksih sugih prajurit
pun Surapati punika
myang pun Suradilagane
milanipun panêmbahan
Purbaya mring Lumajang
inggih saking aturipun
pun Surapati punika

lan pun Suradilagèki
ya ta Pangran Cakraningrat
alon nauri dêlinge
ênggih bênêr tuturira
Ki Tohjaya mangkana
ing sapamiyarsaningsun
Kumisaris Dulkup mojar

hèh Ngabèi Tohjayèki
luwih panuju manira
kang mungguh ing jarumane
yèn kang nama Surapatya
miwah Suradilaga
nging sintên prayoginipun
ingkang ambêktaa surat

tumêkaa Surapati
myang katur ing panêmbahan
pan layang manira kiye
amot saliring bicara
sarta timbalan nata
hèh sagung pra bupatiku
samya naria mantrinya

kang yoga wani ngêmasi
anglampahna surat ingwang
pra punggawa tumulyage
samya nantun mantrinira
pan tan ana kang sagah
sakèh mantrining tumênggung
Dabalkup kakutyasira

lah kadipundi puniki
kang manira lakonana
pan dudu karyèngsun dhèwè
apan karsaning narendra
ingkang manira angkat
kadyapa têmahanipun
yèn makètêna kewala

sabêcikanea ugi
pakaryane prang akasap
môngsa samia têmahe
lan lampah kang dhêmit uga
ya ta Kyai Tohjaya
mirsa kumêmbêng kang êluh
amicara jroning nala

sakèhing punggawa iki
mangkene baê togira
de ngong mirsa riwayate
mungguh pa karya narendra
kang luwih wrat sinôngga
punggawa ngawaki purun
katêmpuh boting prakara

ketang dêl-andêling aji
yèn punggawa kang mangkana
nadyan cili maksih rare
yèn wani anêmpuh baya
karya wrat dhêmit ika
myang bot repot prajèng ratu
patut kinarya dipatya

dening pra bupati iki
tan ana kang sumaura
têka padha kèndêl bae
apa baya awak ingwang
iki kang sinêmonan
ujêr nyata awak ingsun
Si Tohjaya iku uga

asal wong cili kariyin
mêngko ginanjar nagara
pan kinarya bupatine
imbal wacana lan nata
tur tadhah pangandika
apa wêwalês sirèku
yèn tan wani anêmpuh byat

apa mêngkono tyasnèki
pra bupati iki baya
dene padha mênêng bae
sigra mudhun dènnya lênggah
saking kursi gya mojar
manira tuwan kang purun
inggih nglampahakên sêrat

ingong ngawaki pribadi
tan kudu bêkta punggawa
kumisaris suka tyase
sigra kinanthi astanya
Kya Ngabèi Tohjaya
binêkta mring kantor gupuh
sarwi binisikan sira

aywa susah tyasirèki
adate pan ora ana
duta têka ing patine
iya praptanirèng kana
sapa sira jujuga
Ki Tohjaya lon umatur
inggih pun Suradilaga

kang kula jujug ing bènjing
yêkti pun Suradilaga
punika anulya age
asung wruh ing kakangira
kang aran Surapatya
lamun dhangan manahipun
pun Surapati punika

apan panêmbahan ugi
dhatêng nuruti kewala
punapa ing saature
pun Surapati dhinahar
kumisaris lon mojar
bênêr ngabèi sirèku
nya iki pakirim ingwang

mring Êmbahan Purbayèki
miwah mring Ki Surapatya
lan mring Suradilagane
sigra wau tinampanan
pakirim lawan sêrat
kumisaris ling asung wruh
hèh ngabèi wruhanira

samôngsa gêpoka ugi
êmbahan pakirim ingwang
têka gampang ing manahe
purun ngong aturi uga
Kya Ngabèi Tohjaya
suka tyasira angrungu
lir kinanthi têdahira

Ki Ngabèi Tohjayèku
sigra umêsat siraglis
saking nagri Pasuruan
bêkta panakawan kalih
lan dipati ing Samarang
wau pinundhutan mantri

ngaturi satunggil sampun
mantri dipati Samawis
wastane ingkang tinêdah
Dêmang Kaligawe nênggih
lan Dipati Citrasoma
bêktani kabayan mantri

lan satunggil sikêpipun
kang mikul rêmbatannèki
dadya kanêm Ki Tohjaya
lampahe ingkang anandi
wus lêpas ing lampahira
datan kawarna ing margi

ing Sarêbêd sampun rawuh
gènnya pabarisannèki
sampun katur lampahira
mring Dyan Suradilagèki
kalangkung pangungunira
dening salamêt ing margi

pakirim tinampèn sampun
ingkang saking kumisaris
kalangkung awarna-warna
kang mring Suradilagèki
miwah kang mring Surapatya
pangangge awarni-warni

Suradilaga lon muwus
adhi Tohjaya sirèki
lah pakênira kantuna
sakêdhap wontêna ngriki
manira sowan mring kakang
Surapati turkên tulis

dene ta mungguhing laku
andika puniki adhi
arsa kawula bêktaa
manawi dede karsèki
inggih kakang Surapatya
lêng kula lajêng kariyin

agampil mangke ing pungkur
yèn adhi dipun aturi
gya mêsat Suradilaga
sing desa Sarêbêd aglis
lêlancaran lampahira
Kyai Tohjaya kang kari

anèng pabarisan wau
rinêksa dening wong Bali
balane Suradilaga
kang brêngos sakêpêl sisih
solahe kadi rasêksa
ting jalimprak yèn ingaksi

mantri ing Japara wau
kanthine Ki Angabèi
ajrih aningali sira
padha sadhela panastis
angling Dêmang Pariwana
lah dawêg minggat kiyai

tan eca ing raosipun
dika dèn tilar ing ngriki
dening pun Suradilaga
alami tan ana prapti
tiyang kang têngga punika
nèng ngriki pating kalêsik

datan eca raosipun
lah nêdha lunga kiyai
anyêntak Kyai Tohjaya
dudu anak wong sirèki
kinongkon durung karuwan
ngajak minggat tan asari

Ki Kabayan sauripun
lah nêdha uga kiyai
minggatipun ragi kêbat
tiyang kang têngga puniki
mêmêdosi gunêmira
inggih ing watawis mami

pakène bêndaranipun
Suradilaga puniki
angucap ping pat ping lima
ki ngabèi tan nauri
lingira mantri Japara
kawula minggat pribadi

Kyai Tohjaya amuwus
lah sira lungaa aglis
Dêmang Pariwana sira
aywa nyênyukêri pikir
lêbur luluh awak ingwang
ingsun lakoni pribadi

pan dudu wong ala ingsun
kaya sira jêjêmbêri
lingira Ki Pariwana
inggih alêrês kiyai
kula rencanging punggawa
dika punggawèng narpati

tur ginanjar nagaragung
sêdhêng yèn tohana pati
awak kula nèng Japara
apan ngêtutakên bukti
sakêpêl mring ki dipatya
Japara Citrasomèki

dene gawe kula iku
anglampahi bayapati
langkung bêndu Ki Tohjaya
mantri ing Japara nênggih
apan arsa tinabokan
anulya bonglos tumuli

mantri Samarang kang kantun
lingira Ki Tohjayèki
lah kayangapa ta sira
manawarsa anututi
milu minggat ingkang ala
Dêmang Lèpèndamêl angling

botên tumut awak ingsun
nanging wontên atur mami
kiyai dhatêng andika
sampun dikarani mantri
ngarana sikêp kewala
awak kawula puniki

ya ta wau kang winuwus
sira Radèn Surapati
sadhatênge arinira
bêkta sêrate Kumpêni
sarta lan pakêkiriman
sêrat tinupiksa aglis

bêbukaning sêrat wau
bang-êbang-êbang kang muni
mangkana pangêbangira
lamun Radèn Surapati
ngênakêna panêmbahan
yèn kêna ginanjar nagri

marang ing sira sang prabu
ing ngêndi kang dèn karsani
lawan Kumpêni ing benjang
awèh untung sabên warsi
kathahe rongèwu reyal
myang sadosane ramèki

sadaya apan linêbur
kang wus kalampahan nguni
lawan aywa seba sira
mring nagri Kartasurèki
ngeca-ecaa ing benjang
anèng ing prajanirèki

wus karsanira Hyang Agung
sira Radèn Surapati
lali ngipat-ipatira
ingkang rama duk ing nguni
kamelogên ing pangêbang-
êbang dibyaning Kumpêni

adat Kumpêni linuhung
yèn asung ujar tan yukti
Surapati sigra seba
mring Êmbahan Purbayèki
matur yèn atampi surat
saking raka sri bupati

myang Kumisaris Dabalkup
punika sartatur tulis
ungêlipun ingkang surat
ulun kinèn mituturi
mring paduka ingaturan
ungêlipun ingkang tulis

pan paduka tan dosèku
mring nata tuwin Kumpêni
katut ing ari sampeyan
jêng sultan kang sampun lalis
raka paduka sang nata
punapa malih Kumpêni

punika kalangkung ngungun
dhumatêng paduka gusti
mila ing mangke sampeyan
kinèn mantuk mring nagari
paduka kinèn adhahar
sabin kalih lêksa gusti

yèn paduka datan arju
mantuk mring Kartasurèki
Kumpêni kang tumanggunga
aran paduka ta gusti
ing panjênêngan paduka
kalêbêt buk ing Kumpêni

mênggah karaton pukulun
paduka adarbe waris
punika kang tinanggahan
panêmbahan lingnya aris
sapa dutane kang prapta
Surapati matur aris

inggih duta ingkang rawuh
pun Tohjaya wastanèki
bupatine ing Lamongan
mangke maksih wontên wingking
angandika panêmbahan
yèn mangkono Surapati

panggiha dhewe sirèku
lan Dabalkup Kumisaris
lawan sira ajangjia
iya ingsun gêlêm mulih
sarupane bocah ingwang
kang dosa-dosa ing nguni

dèn apuraa sadarum
tuwin Si Martapurèki
tanapi sira priyôngga
lan kangmas Hèrucakrèki
lawan Si Cakranagara
lawan sakadangirèki

yèn tan dèn apuraiku
kabèh ngong tan gêlêm mulih
sun plaur lêbur luluha
anèng wana kene ugi
atur sêmbah Surapatya
inggih kawula rumiyin

yèn makatêna pukulun
ing karsa paduka gusti
kawula dhatêng sandika
sigra mêsat Surapati
ing Sarêbêd sampun prapta
panggih lan Ki Tohjayèki

atutur sasolahipun
sira Radèn Surapati
langkung suka manahira
Ki Tohjaya miyarsèki
sukur radèn yèn mangkana
lah nêdha mangkat tumuli

nulya sarêng mangkat wau
nging Surapati pribadi
kang kantun Suradilaga
tanapi Tirtanatèki
kalawan sawadyanira
nèng Sarêbêd dènnya baris

dening Surapati wau
kalawan Ki Tohjayèki
nagari Gêmbong glis prapta
panggih lawan kumisaris
langkung suka ing wardaya
urmatira anglangkungi

tohjaya tinakèn sampun
mring Dabalkup Kumisaris
wilujêng sarowangira
nanging mantri Japarèki
nênggih punika kang minggat
langkung duka Kumisaris

mring Kyai Citrasomèku
wus dhinêndha sèwu nênggih
dening langkung tiwasira
gènira dadya bupati
tan duwe bêbêcik pisan
gawe mantri wong panyakit

wus winangun bicarèku
dene Radèn Surapati
kang tinêdha sira radyan
ing Pasuruan nagari
lawan amadananana
sawetan ing ardi Wilis

Kumpêni nanggupi wau
dene Radèn Surapati
sanggup ngaturakên sira
Panêmbahan Purbayèki
ing mangkya lagya kadhahar
saatur-aturirèki

ri sampuning dadya rêmbug
anulya Ki Tohjayèki
kang adarbe pagawean
tinuduh balia malih
lumampah sawadyanira
sarta sêrating Kumpêni

myang Radèn Surapatiku
sira angaturi tulis
marang kangjêng panêmbahan
miwah dhatêng ingkang rayi
mangkana Suradilaga
lan sira Tirtanatèki

sigra mangkat Tohjayèku
sagung punggawa pasisir
pinundhutan sikêpira
yatnane Ki Angabèi
Panêmbahan Purubaya
bilih lêga ingkang galih

myang kapondhongana iku
aywa karya susah malih
milanipun caos tundhan
Kyai Tohjaya Ngabèi
ri sampunira samêkta
Ki Tohjaya budhal aglis

datan kawarna ing ênu
desa Sarêbêd wus prapti
Suradilaga kapêndhak
Ki Tohjaya atur tulis
sêrat sampun tinupiksa
sasampuning maos tulis

Dyan Suradilaga muwus
yèn makatên dawêg adhi
ing mangke dawêg aseba
kalih sarêng mangkat sami
tansah rêmbagan samarga
lingira Ki Tohjayèki

kakang Suradilagèku
mangkin satur-atur mami
dika inggihi kewala
yèn dika tinantun mangkin
darapon jêng panêmbahan
gugua saatur mami

dêdimèn jagat Jawèku
age kartaa anênggih
kalih wus prapta Lumajang
katur wontên duta prapti
sigra nuntên ingandikan
mring Êmbahan Purbayèki

Radèn Suradilagèku
kang angirid praptèng ngarsi
atur sêmbah Ki Tohjaya
sarya ngaturakên tulis
saking kumisarisira
lan saking ing Surapati

sêrat tinupiksa sampun
êmbahan lêga kang galih
miyarsa ungêling sêrat
wijiling pangandikaris
sira aran Si Tohjaya
sang tinanya atur bêkti

inggih kawula pukulun
panêmbahan ngandikaris
ingsun wruh ngaran kewala
durung wruh ingsun ing warni
eling duk alame rama
sira ingkang dèn kirimi

kinirim aran karuhun
maring kangjêng rama swargi
ingsun tanya sayêktinya
anake sapa sirèki
dene rupamu apelag
lan bêcik karyanirèki

wani ingadu prang pupuh
ing dhêmit wani nglakoni
nora tampik barang karya
lah tutura dèn sayêkti
ngabèi matur wotsêkar
anaking awon sayêkti

panêmbahan ngandikarum
sira ingkang amiwiti
iya sira iki dadya
wiji satuhuning bêcik
langkung asih panêmbahan
marang sira ki ngabèi

dhinahar saaturipun
Suradilaga nginggihi
miwah wau sêratira
Dabalkup têmbungnya manis
myang ature Surapatya
kang kawrat sajroning tulis

kathah-kathah sakalangkung
manise ungêling tulis
miwah kang pangêbang-êbang
Kumpêni katur ing gusti
sampun karsaning Hyang Suksma
panêmbahan tyasnya gampil

panêmbahan ngandikarum
marang Kyai Tohjayèki
iya anuruti ingwang
Tohjaya saaturnèki
nanging ingsun lagi gêrah
kayapa aturirèki

Tohjaya matur wotsantun
milane kawula gusti
inggih asaos wahana
ambêkta tandhu lan joli
nênggih amiyarsa warta
yèn paduka lagi sakit

panêmbahan ngandikarum
iya besuk Rêbo mami
budhal saking ing Lumajang
sigra Kyai Tohjayèki
glis utusan tur uninga
mring Dabalkup Kumisaris

datan kawarna ing ênu
prapta ing Gêmbong nagari
kumisaris wus kapêndhak
katur ing sasolahnèki
kumisaris langkung tustha
ngatag para punggawèki

para punggawa têtêlu
kang ingatag mêthuk sami
sira Dipati Samarang
lan Arya Kudus anênggih
katiga Ki Arya Tuban
lan tigang atus Kumpêni

kumpêni pangagêngipun
Mayor Lèndêr wastanèki
lan Kapitan Tonar sira
miwah Kapitan Pambayi
Kapitan Bonggol kapatnya
sadaya samêkta sami

sigra wau budhalipun
wong Jawa lawan Kumpêni
tigang dina lampahira
kèndêl ing wana Basuki
panêmbahan kang winarna
wus budhal sawadyanèki

saking ing Lumajang wau
gumuruh swaraning dasih
watawis kantun sanambang
panêmbahan wadyanèki
kalêbêt ing wadyanira
Panêmbahan Rucakrèki

myang kalêbêt wadyanipun
Dipati Natapurèki
lan balane Surapatya
myang Pangran Cakranagari
sing Madura sawadyanya
lawan Suradilagèki

Tirtanata datan kantun
salampah kakang umiring
nanging arine sajuga
punika wau kang kari
Radèn Bêrahim namanya
kari nèng Dhumpul lagya gring

dene Kyai Tohjayèku
tan kêna pisah samargi
Panêmbahan Purubaya
sakalangkung dènirasih
lampahipun sampun prapta
wau ing wana Basuki

wus panggih lawan kang mêthuk
pra punggawa myang Kumpêni
nanging sira Panêmbahan
Purbaya prayitnèng wèsthi
rêrepotan munggèng wuntat
dene kang nindhihi dasih

nênggih ingkang putra jalu
Dyan Mas Umbaran namèki
sêlir lawan para graha
sami lumampah ing wuri
kalih dalu rêrêb sira
sigra budhalira enjing

saking Basuki gumuruh
nulya Dipati Samawis
utusan ngaturi wikan
marang tuwan kumisaris
Dabalkup dahat sukèng tyas
gya ngatag Kumpêni aglis

watawis sabragadèku
kinèn muthaka abaris
anèng alun-alun sira
ing Pasêdhahan nagari
kumisaris tan amapag
taksih nèng Gêmbong sirèki

mung Dyan Surapati wau
kang ngirid bala Kumpêni
Panêmbahan Purubaya
wus rawuh sawadyanèki
ing nagari Pasêdhahan
kèndêl nèng pasowan jawi

sahawadyanira kumpul
atata barisirèki
dene Walandi barisnya
anèng sangajênging masjid
Pasuruan tinon aglar
Panêmbahan Purbayèki

asêmu duka ing kalbu
dening Dulkup Kumisaris
datan ana katingalan
gya ningali Surapati
aturira Surapatya
angrojongi ing sakapti

sigra Kyai Tohjayèku
wau ingkang dèn timbali
tinuduh kinèn ngantêpa
dhatêng sira kumisaris
dene nora nana prapta
amapag ing jênêng mami

têka ngenak-enak iku
apa ta nora sayêkti
goning ngajak bêbêcikan
kumisaris lawan mami
yèn ora sira karuan
enake bae kang ati

pagene norana rawuh
nèng Pasêdhahan ing ngriki
eca nèng Gêmbong kewala
apa ta karêpe ugi
Ki Tohjaya atur sêmbah
sigra anitih turanggi

garawalan lampahipun
prapta ing Gêmbong siraglis
Kyai Ngabèi Tohjaya
wus panggih lan kumisaris
wus winarah salingira
Panêmbahan Purbayèki

Dabalkup gêtêr tyasipun
sigra anitih turanggi
anandêr lan upasira
katiga Ki Tohjayèki
sagunging para bupatya
pasisir gya nusul sami

