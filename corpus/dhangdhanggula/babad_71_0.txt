sêkunging tyas dera mrih mêmanis
paripêksa mêsu ngapus gita
ingkang ginupita ing rèh
duk Kangjêng Pangran Prabu
Prangwadana arsa cangkrami
manumpu rumponira
Serenan kang kêdhung
nèng marga badhe misaya
dene wadya santana lan para ari
mung bêkta sawatara

tinamtokkên angkatira ari
Kêmis Êpon patlikur kang tanggal
wulan Rêjêb taun Ehe
katiga mangsanipun
toya asat wus wolung sasi
yeka sangkalanira
ya ta kang winuwus
jêng pangran nararya putra
angkatira wanci pukul gangsal enjing
sawadya nitih rata

asri tinon ing samargi-margi
sinarêng kras lampahe kang rata
pangirid sru panandêre
tan dangu nulya rawuh
Panambangan Bacêm Sang Pêkik
Jêng Pangran Gôndatmaja
wus dangu nèng ngriku
mranata rakiting palwa
sarawuhe kang rayi dèn palajêngi
nambrama anoraga

ingaturan kang rayi anitih
palwa naga arêgu rinêngga
pinulas mêlês warnane
sisik pinrada luru
cawi krêsna tumrap ing wilis
jamang pindha kancana
amrabawa barung
ing gigir sinung bandera
wingking ngarsa jinumbuh sutra warna tri
gêdhah seta myang rêkta

môngka panambramaning kang nitih
dadya ngatag glising lumaksana
mangkana ta sêsampune
pra wadya minggah prau
pangran raka tinuduh dening
sang maha winong praja
amranata wadu
myang ngrakit glaring wisaya
tanggap risang sinung agnya awigati
tandya amatah karya

kinarya glar prit anêba dadi
mangkat jaring-jaring sundhit jala
karakit-rakit wurine
têtindhihira sinung
satriya kang waskithèng warih
Dyanmas Sumawinata
dene kanthinipun
Radèn Mas Dewaasmara
kalihira wus tatal têtela nguni
atul wisayèng mina

sawurine wau kang nambungi
pradônggangklung ngungkung kumandhangnya
angguguk kêkêndhangane
môngka manggalanipun
santana kang wasis ing gêndhing
Dyanmas Sumawardaya
sambada gung luhur
ngarogok asmu sambrana
lêngkung-lêngkung kaduk calung ngrêspatèni
lêlewa karya suka

wuri wontên kang sumambung malih
palwa tembo tembak ing narmada
sami kèksi ampilane
yeka pacaranipun
jêng pangeran lan para ari
môngka manggalanira
satriya dibya nung
wignya mangulah warastra
Dyanmas Panji Prawiraningrat kang nami
lan ari Sang Partèngrat

kalih sami sutèng senapati
kang sumambung wau wurinira
pangran raka sawadyane
prak lawan palwa sangu
saniskara sampun rinukti
santana kang nèng kana
kalih naminipun
Radyan Mas Wiryakusuma
lawan Radèn Jayèngwiryana wêwangi
mandaya ngrukti buja

nulya Palwa Ki Naga Basuki
titihane sang nararya putra
kamot saupacarane
ingkang sapangkatipun
para wadya datan winarni
amung para wandawa
pinardawèng wuwus
juga Dyanmas Cakrajaya
kalih Dyanmas Panji Widaningrat nami
Sutarman katrinira

catur Dyanmas Yudasmara wangi
trahing wira wirotamèng rana
Dyan Brôngtajaya limane
kanêm ingkang jêjuluk
Dyanmas Wiraasmara nênggih
Wadana Kartapraja
yeka kang tinuduh
among jêng nararya putra
lan para ri tuwin sagung para dasih
kanthi Sang Sumaningrat

sakèhe palwa wus kêbut
tan kêna mor amomori
pinôntha sapanthanira
pinatah-patah pribadi
sabên sapangkat sinungan
têtêngêr bandera siji

angungkung angklung cumêngklung
lir kongkang imbalan muni
wong desa pinggir bangawan
gègèr prasamya ningali
mring satriya kang lêlana
lêlangên urut banawi

ana wadon kang kasusu
gugup sutane ingindhit
rêndhêt kêndhite karandhat
ing pagêr sinêbrak sêbit
sawênèh ana wanodya
lênggah anèng ing gêgisik

labête mêntas lêlaku
sayah ngaso sor waringin
kang suku kêkobok toya
lir badhèr milar uminggir
ana malih kênya prapta
dharêsêl milu alinggih

wong iku dupi andulu
mring palwa ngarsa kang mudhik
eram ing driya têtanya
marang rowangira linggih
wong agung ing ngêndi baya
iya kang cangkrama iki

wadon kang mêntas lêlaku
ika wus ngrungu pawarti
mangsuli ya iki rara
putra Jêng Pangran Dipati
Nararya Mangkunagara
ginadhang bakal gêntosi

jêjuluk Jêng Pangran Prabu
Prangwadana iya iki
ingkang ambêk paramarta
ing driya pindha jaladri
wong ika malih wacana
tuduhna aku sing êndi

apa kang jumênêng iku
nunggoni wong ngêntas jaring
apa kang prak krakab ika
kang wikan nulya mangsuli
iku Panji Dewasmara
santananira sang pêkik

de kang cêdhak krakab iku
iya dara Dèn Mas Panji
pêparab Sumawinata
karo iku padha wasis
silulup gampèng mèt mina
bêtah nganti têlung bêngi

padha lawan Kyai Dhiwut
nanging Dhiwut kuna nguni
têlasing para wisaya
ana palwa gembong kèksi
bolang-bolang banderanya
satriyane ngrêspatèni

jumênêng manglung nyêngunglung
leyangan ongkèk mantêsi
asta kanan malang kadhak
panjang nyangkrang ngagêm caping
wong ika malih têtanya
bakyu sapa katon iki

satriya nom lêngkung-lêngkung
cêdhak angklung milang-miling
pasuryane ambaranang
kang wikan nabda ya iki
Radên Mas Sumawardaya
adate cucut kêpati

gone katon rêgu iku
mèt wangun lagi nglurahi
sabêne kowe wêruha
kapingkêl-pingkêl nyakikik
sor Petruke Rêdisuta
cucut lacut nglêliwati

marma sang nararya sunu
dahat sih tan kêna kari
tindaka mring mrana-mrana
sijiku pêsthi tan kari
awit bisa karya suka
yèn andrawina banyoli

amèsêm dahat sumaur
nulya wontên kèksi malih
tembo kèh mawa sanjata
satriyane anèng wuri
kèn tanya lah ika sapa
loro lurus pêkik-pêkik

kang wikan ika sumambung
loro iku para siwi
kang gêdhe sadhepah ngarsa
pêparab Radèn Mas Panji
Prawiraningrat kang raka
kang wingking iku kang rayi

Partaningrat asmanipun
karo padhambêk basuki
pasaja ing solah bawa
dhasar trahing senapati
têtela nguni kang rama
wus tate labêt nagari

antara wontên kadulu
tembo mêncil anêngahi
tinon sri rêrêngganira
sampêt upacarèng ngarsi
amot nunggil sabaita
wadon tanya anudingi

lah baya ta iki bakyu
gusti sang nararya siwi
wangune lir Kakrasana
gumriyêng ngêngrêng rêspati
manthêre cahya prabeda
lan mau kang uwis-uwis

kang wikan mèsêm sumaur
mèh bênêr gonmu ngarani
iki Jêng Pangeran Raka
Gôndaatmaja wêwangi
tur siwah ing warnanira
nanging pasêmone mirib

dene kang nunggal saprau
kae ingkang ngampil-ampil
dudu abdi sok abdia
karone santana sami
samangsane têtêdhakan
kadeyan tan kêna kari

lo kae kang lênggah nyingkrus
kaprênah paman pribadi
Radyan Mas Wiryakusuma
sinapêkêt siyang ratri
wasis lamun angrumpaka
mulane dipun kasihi

lan kang ana canthik pungkur
kae ya kang paman malih
Dyan Panji Jayèngwiryana
wignya rigên yèn sêsaji
dhasare pêthêl ing karya
wijiling wôngsa pribadi

nulya wontên katingalan malih
tembo kang kinrobong
tinon asri bandera warnane
pare mudha amunggul pribadi
katon kang nitihi
cahyane sumunu

lênggah canthik ngrêgêm sanjata di
wadon malih takon
lah ta bakyu kalo apa kae
gusti ingkang kawêntar asigit
warnane katawis
balengah asêmu

lan kang pêrak sarigak rêspati
jênar pidêksa nom
kang tinanya aris ing saure
lah ya kae arine sang pêkik
jêjuluking Gusti
Sungranambêk punjul

santosèng tyas kadarmane mintir
sêngsême sang anom
mangaksama ing sama-samine
suka lêga trus ing lair batin
marma sring tinari
mring raka yèn prêlu

dene ika ingkang anèng canthik
paman lan sang anom
paman gambèn dene jêjuluke
Arya Suryadarmaja pinuji
entar ingkang budi
paradhahe kaduk

yeka graning kang wadya kaplêri
myang wasis sêsêndhon
kang kinandhan sidhakêp astane
alon ngucap gusti loro iki
kang sawiji kadi
Sri Wiratha sunu

Dyan Wratsôngka putra kang wuragil
nalika patêmon
lan Sang Arya Rupakencakane
tan antara wontên katon malih
sinatriya pêkik
nitih palwanipun

ampilane sanjata nèng ngarsi
wadon ika takon
bakyu sapa ingkang katon kiye
satriya nom baguse kêpati
cahyane kaèksi
tumeja ngênguwung

ngilangake lêlangên sabumi
lir sasôngka tiron
mau nolèh sadhela marene
tyasku têka kumênyut kêpati
anjêgrig muriring
karingêtku kumyus

kang sinabdan jawil bisik-bisik
aku ya mangkono
lah dêlêngên iki kêbês kabèh
ora udan-udèn têka banjir
ngêlêbi kang gisik
priye iki mau

apa bêdhah bêndungan ing nginggil
kang sinabdan gablog
wong tinanya dadak angêtèprès
wadon jarwa iki Dyan Mas Gusti
Suripta kang dadi
kondhanging kêkidung

dene ingkang acakêt nèng wuri
dhongoh bagus anom
Rahadèn Mas Sarsaban asmane
prênah paman lawan sang apêkik
tur maksih taruni
srêgêp ngudi kawruh

nêngna wau kang rêrasan sami
gantya ana katon
rêmbaya gêng wolu pambêlahe
sinung dwaja canthik ngarsa wuri
sutra warna katri
gêdhah rêkta pingul

kang pambêlah busana marnani
caping capu tinon
jinumbuh lan bandera pulase
tuwin wontên kèn ngidung rêrêpi
rarasira kadi
kandhuhan larangkung

wadon kang wus wikan jawil-jawil
kalo-kalo katon
sang nararya putra titihane
tamatêna ing mêngko kang warni
apa ta kang dadi
prabedaning sêmu

lawan para satriya kang uwis
padha sira tonton
gya sumaur ing ngêndi prênahe
kangjêng gusti musthikaning sigit
rowange mangsuli
ya ing têngah iku

kang angrompol kabèh iku sami
kadeyan sang anom
dene ta wong kang ngêngidung kiye
juru swaraning rama jêng gusti
wartane kang nami
iku Rara Wijung

kang ayun wruh êndi ta sang pêkik
apa kang mancorong
ika ana ing têngah lênggahe
muncaring kang cahya sun tingali
anglir sitarêsmi
prabane anawung

kadyanggane kang purnamasidi
cahyane sang anom
layak minah ika kèh solahe
baya sêlak kasulapên ngaksi
êmar milar nêbih
têmah tibèng prau

kaprabawan ujwalèng sang pêkik
si mina salah ton
bawur kuwur saparan-parane
rowang nabda basan sira iki
ngalêm tarunaning
sang nararya sunu

marmane para satriya
kang padha ambêk utami
amiguna sarjanèngrat
ngenaki tyasing sêsami
ujare kuna nguni
yèn ana satriya agung
darbe ambêk mangkana
Hyang Suksma ya nugrahani
kang darajat urube nyrambahi praja

lah ngêndi para satriya
darajate kaya iki
kawêntar kentar wraningrat
wèlèh-wèlèh ngong winêling
marang si bapa nguni
saiki kang lagi kombul
drajating kasatriyan
sapraja mung siji iki
antarane momot amot ing wardaya

wus lêpas lampahing palwa
kunêng kang samya ningali
wau ta kang winursita
jêng gusti nararya siwi
karênan aningali
lêlangên urut ing ranu
pasêtrèn patêgalan
asri samya dèn tanêmi
jali jèpèn juwawut ruwêd ronira

jarak bêra pêrak sata
satata timun karai
sêmôngka sumingit patra
kacang kancuh kara uris
sasêlane sinêling
katela katub ing ladhu
jagung jajar banjaran
juwêt sabawaning pêksi
jalak cocak amencok mêncit wurahan

lagyandon andum wowohan
barung swaranira atri
sawênèh ingkang kukila
mangsah masin tlisik gisik
kang panthan pathuk kèksi
sawênèh ana maniyub
ngeyub mring pajagungan
kang tunggu grêsah gusahi
ngoprak-oprak ing goprak pating karopyak

lêpas lampahe kang palwa
samana kasaput ratri
sambung ting pating kalêncar
obor mubyar nuksmèng warih
antara têngah wêngi
nararya putra wus rawuh
ing watês paserenan
pradôngga munya nyêndari
angrêrangin kapyarsa saking mandrawa

wau sang nararya putra
rèhne sampun madya ratri
dadya nyare nèng baita
tan karsa rinêksèng dasih
mêmalat mrih samadi
marma mèt papan kang samun
minta Hyang winênangna
lêlangên anèng banawi
jroning suka kinalisna dukacipta

ing ratri tan kawursita
wus anggagat bangun enjing
mega bang wetan sumirat
sunaring baskara mijil
amung swaraning pêksi
barung lan jago kaluruk
kandhang kang pinêthokan
mimbuhi ing swara asri
sang nararya putra wungu saking nendra

tumingal mring antariksa
miyarsa swaraning pêksi
sabèng kusambi sabawa
sumawana kang kudhasih
nglêlamat munya têbih
swaranira nganyut-anyut
kadi asung sasmita
luwaring puja samadi
wus pinarêng lêlangên rumpon narmada

byar raina kawistara
sawataraning parabdi
kang sami samêktèng palwa
sawisayanira tirip
tarap aturut pinggir
dhêdhêg nyêdhak widhe kêmput
puput pêpêt mèt papan
nararya putra ningali
sukèng driya sumahab ing para wadya

nahênta ingkang winarna
sang iswara putra mangsit
mring juru pambêlahira
karsa ningali manginggil
sandika lajêng mudhik
amung têkèng limang tikung
wangsul milir lon-lonan
rawuh pacangkraman malih
sigra ngatag mring patuh pangagêng desa

kinon sami nglêkasana
sandika ingkang tinuding
ondhang mring rowang rumagang
gumrêgut cakut ing kardi
angubrês bêbrêsihi
raming rêrumpon wus rampung
tinungka lêbêtira
palwa wisaya umanjing
galur sêlur sawega milih sasana

juru silêm pira-pira
kang kapara wêgig julig
bêdholi pathok nèng toya
rungkat karangkat barêsih
barêngan barak êri
rungkat rêngkête karangkut
puyêngan minantaya
milar sumilir lir grimis
wadêr andêr midêr kèdêran wisaya

palung bilulung kalangan
kalalèn kelut kalinglin
urang watang nèng prabatang
dhêmpèng dhêpès kapalipit
tagèh wagal kaguling
ginagap kêna binêkuk
mring Kyai Ranudôngsa
sinaosakên mring gusti
duk kênane mina sinurak wurahan

tumandang dan abipraya
jala jaring sèsèr sundhit
sungsun sêsêg asap-sapan
karakat ngrukêt ngrakêti
mina kèh kang wus kêni
wuri katawur sumawur
balurut kacêgatan
ing widhe kèngkèng ngubêngi
pacal mancal jola kagyat kênèng jala

milar silar sing wisaya
sinurak gumuruh atri
sagung kang para satriya
sukèng tyas dènnya ningali
tan wontên cuwèng kapti
amung jêng nararya sunu
kamiwêlasên mulat
mring mina kang amrih urip
dhawuh para wisaya sami kèndêla

wong agung tindak samana
mring pakuwon kang tan têbih
lan ing kêdhung parumponan
lawan ingkang para ari
santana miwah dasih
buja drawina anutug
sunggata pira-pira
lumèbèr praptèng pakathik
suprandene ing wuri maksih kèh prapta

pambêlah mawijah-wijah
sinaludhah pinradhahing saari
tumpêng tumpa tumpêk tumpuk
lêlawuh luwih murah
saji-saji sumaji nèng panjang munjung
apanjang yèn winuwusa
praptêng wanci pukul kalih

sang winong wadya tantara
tindak palwa sawadya lan para ri
mudhar tambang karsa kundur
gêlaring lampah kadya
datan ewah ing nguni duk tindakipun
kinurmatan ing pradôngga
angklung cumêngklung ngundhangi

jirap kumêrap kang palwa
gêlêng golong sagolongan pribadi
ing lampah sajuru-juru
tan ana wor-winoran
alon-lonan lêlahan lêlangên ranu
kathah sri kang kawistara
antaraning kang banawi

parang rong sirung kasêrang
tirta wantêr rêrungkut gêtêr kentir
kentare kadi tumuntur
kèlu sang alêlana
wênèh parang anèng samadyaning kêdhung
isthane kang parang kadya
dirada anjrum ing warih

anata roning sêsobrah
kabarubah ngubêngi kang gêgisik
kali maro ilinipun
kang pasir katon pêthak
sri kawuryan saking mandrawa wèh yungyun
isthane duk cinêdhakan
pindha ing pulo Manjêthi

mangkana wursitanira
ana manèh roning kintaka kèksi
tumangkar kang sêkar mawur
kasilir samirana
yayah kadya atur gônda mring kang rawuh
pindha ngadhang panambrama
mring kang lêlangên nut warih

nglamat lumut kawistara
bêntar kentar katêran tirta mintir
angintir-intir tumuntur
nut lampahing baita
yayah kadya kelut adrêng kumacèlu
kalayu nut lumaksana
saanane lumut kèksi

nulya ana tiris dênta
manglung kêdhung nêdhêng lagya andadi
sumunar jênar kang pupus
papah kadi pêpêsa
ana cêngkir sumingkir gêngnya saukur
bêngkêr kadya kang kêkêran
karênan ingkang ningali

bêlik katon nèng bêbulak
wrêksa bêlêg gêng-agêng angayomi
wit lêmpêng sapêluk-pêluk
pêksi kèh munyèng tawang
êngkuk ngukuk anèng êpang mangkruk-mangkruk
balak balêkok kang prapta
têmah mire pang kapering

rame swaraning kukila
ana tekang brêkutut kapiyarsi
amanggung agêng tur ukung
mencok nèng êpung ngongkang
ing jêjurang ngisor kèh êri sumêrung
srawungan kongkang ngumandhang
nèng ronging padhas kang gawing

lir sêsanti sêsalahan
kusung-kusung manungsung kadi muji
karaharjaning wong agung
kang lagya acangkrama
saha wadya rahayua praptèng dunung
ayya kasangsayèng marga
mangkono isthane sami

lastari ing lampahira
surêm nglarab Hyang Arka manjing wukir
lamat-lamat angêlangut
dwaja wus kinêlêtan
katon abyor panjuta pating palancur
sinrang sru lampahing palwa
ing Bacêm wong agung prapti

marpat wadya mêthuk rata
myang panjuta sêsuluh abyor kèksi
suka pra satriyandulu
wong agung sigra-sigra
mandhap saking palwa nitih ratanipun
sawadya santana samya
kêbut datan ana kari

wus rawuh sajroning praja
sang nararya putra lan para ari
myang wadyanira sawêgung
tumêdhak saking rata
praptèng dalêm kathah kang sami amêthuk
prasamya warta-winartan
ing rèh amanggih basuki

pinunggêl laguning gita
ginupita Mangkunagaran nagri
Sukra ping nawa lèk nuju
Saban ingkang candrama
warsa Ehe sangkalanira duk ngapus
nyatur kombuling sarira
Jêng Pangran Iswarasiwi

