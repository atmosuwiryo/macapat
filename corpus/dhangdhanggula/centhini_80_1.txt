langkung awlas Ki Sèh Amongragi
aningali mring Bayipanurta
tuwin ing ari kalihe
wusana ris umatur
kêrsa tuan amba umiring
nanging panuwun amba
ing tuan pukulun
sampun dhatêngakên suka
inggih dipun sagêd rumêksa ing kami
rèhning ngêmong turida

Kyai Bayi wus sagah ing jangji 
apan samya turut-tinurutan
cumêplong bolong driane
ical riringanipun
suka bungah sajroning galih
narima maring Allah
ciptèng tyas katuju
ana lêgane kang kêrsa
yèn tan payun kaprie ing solah mami
kaya tan anèng donya

Kyai Bayipanurta ngling aris
marang ingkang putra kalihira
kinèn ambêktaa age
marang ing wismanipun
apan sarya winêling-wêling
ing salir solahira
ing saturutipun
putra kalih wus atampa
nulya matur Jayèngwèsthi mring Mongragi
sumangga kondur mêdal

Ki Panurta anambungi aris
inggih prayogi yèn parêng ing tyas
mijil kondur ing wismane
ing rayinta kang sêpuh
Jayèngwèsthi nyarèhkên pikir
kaula pirêmbagan
ing tumuntênipun
Sèh Mongraga tan lênggana
wusnya pamit sêsalaman binêkta glis
mantuk mring wismanira

ya ta kondur wau Kyai Bayi 
praptèng wisma panggih lan kang garwa
duk lênggah lawan putrane
nulya winartan sampun
ingkang garwa salir inguni
kêlangkung sukanira
garwa duk angrungu
ana kêdhik sêngkêling tyas
dene putra lagya ana dèn kêrsani
sawêg manggih sungkawa

Ni Kèn Tambangraras duk miarsi
pangandikanira ingkang rama
sukèng tyas ana sêkêle
kang dadi sukanipun
tan andipe yèn trah priayi
kang dadi sêkêlira
dene ngêmu wuyung
nanging dyah waspadèng tingal
nadyan silih dhumatênga lara pati
luluha wus sinêdya

dene antuk ngulama linuwih 
sêdya krama ing donya akerat
mêngkana wau ciptane
dènya lênggah tumungkul
nèng ngarsane ramanirèki
kang rama angandika
babo putraningsun
mung sira woding wêrdaya
bêgjanira ana kang sira karêpi
kêpalang sêkêl ing tyas

nanging narimaa lamun pêsthi
palaling Hyang kang paring mring sira
nanging wêkas ingsun anggèr
kang putra gya winuruk
salir ingkang wong palakrami
ondhe kang kina-kina
èstri kang wus kasub
bêbaku Dèwi Patimah
sosorane Aklimah garwèng wong grami
kakunge ala tua

pan winartan patrape mring laki 
wontên malih dara Murtasiah
mring kakung Sèh Ngarip trape
lan Joharmani iku
antêpira adarbe laki
wus pinajar sêdaya
salir solahipun
kang putra sarêng miarsa
andikane kang rama sang rara nuli
tumungkul rawat waspa

poma wêkas ngong mring sira nini
nêm prêkara tekading wanita
ingkang wus muktamad rasèh
parèstri kang linuhung
ageongan ing nêm prêkawis
tinuwajuhkên ing tyas
tan mèngèng sêrambut
èstri kang dadi lêpian
kae mau kang sun tuturkên sirèki
lire kang nêm prêkara

dhingin wêdi kapindhone asih
kaping têlu sumurup ing kêrsa
kaping pat angimanake
ping lima bangun turut
kaping nême labuh ing laki
lire wêdi sira ywa
wani ngrusak wuwus
kabèn sapadhaning ngrusak
lire asih aja kêmba sira nini
rahabmu marang pria

êndi kang dèn karêmi ing laki 
sira milua rahab kang trêsna
sabab sih tunggal wujude
nalikane kayungyun
kang sinung sih lan kang ngasihi
tan pae ing paeka
milua sih lulut
lire sumurup kang bisa
amèt ati ing pria kang anyondhongi
apa kang dadi cipta

pêpanganan bubungahan tuwin
ing lèlèjêm sasmitaning pria
pria rujuke kêrsane
lire ngimankên iku
ngeling-eling walêring laki
tan ngilang-ilang wulang
anggugu mituhu
lire bangun turut ingkang
anglakoni sapakon-pakoning laki
ywa wangkot ing sakêrsa

abot ènthèng saèn wirang isin 
kinarya la ayu ing sawiah-
wiah linakonan bae
lire kaping nêm labuh
tan onjotan datan mangêni
tumêkèng lara pêjah
tan nilar tan kantun
toh jiwa donya akerat
aywa duwe tyas rêngkêd kang êsak sêrik
lilakna angganira

ywa pilih ing kêdadeanèki
angandhêmi dènya nut ing pria
tan sumêlang pamêlênge
iku rara dèn emut
dalil èstri kang angramati
kang brangta maring tekad
lir tuturku mau
wong wadon kang dadi iman
ya alapên bêrkahe supaya olih
ganjaran ing akrama

bakal jodhomu iku linuwih 
wahyu ngulama gung tur ulia
dhasar trah ngawirya gêdhe
lah dèn bisa sutèngsun
kudu ngati-ati ing kapti
adat bangsa wibawa
kêdah sira wêruh
ngawruhi dalu lan siang
sakêrsane aywa wani mêmaoni
tobata ing Pangeran

sabab kakung wus tinitah jais
angratoni ing dyah donyèng kerat
anrapakên kukumahe
purba wisesanipun
mring wanita uwus jinais
mulane sira rara
tyasira kang sukur
dèn gêdhe panrimanira
maring pria kang bêkti anggusti-gusti
poma dèn wêdi sira

Ni Kèn Tambangaras duk miarsi
ing wulangira pan ingkang rama
lir taru kadrêsan dene
jawuh upaminipun
tyasnya sêmi amiminihi
ambêk kumba susila
tyas musthika luhung
tumungkul angêmu waspa
angling malih Ki Bayi mring garwanèki
Rubiah tutugêna

awêwarah mring sutanirèki 
manirarsa nimbali rinira
wèh wêruh sarta rêmbuge
kiai nulya mêtu
angandika mring santri Luci
Luci sira undanga
kabèh dhi-adhimu
santri Luci sigra mentar
animbali sêdaya kang para ari
tan dangu nulya prapta

Ki Suarja lan Wiradhusthèki
Kulawirya Panukma Panamar
gêpah narka ana gawe
asaguh anèng ngayun
samya cadhang kêrsa jêng kyai
Ki Bayi lon ngandika
mulane sirèku
sêdaya samya ngong undang
ngong wèh wêruh yèn pupulunanirèki
ya Ni Kèn Tambangraras

ngong dudutkên bae olèh santri 
santri moyang anyar saking Karang
lagi tuture maune
basa wusananipun
ngulama kas trahing amukti
aran Sèh Amongraga
wijiling aluhung
sira padha andongakna
yèn pinarêng maring Hyang Kang Maha Luwih
jodhone pulunanta

Ni Kèn Tambangraras lan Mongragi
muga sêlamêta sihing Suksma
têtêpa dadi jodhone
ri sêdaya andhêku
nêmbah matur ngaturkên puji
mugi Allah marêngna
inggih dhaupipun
para ri matur ing raka
amba datan myarsa yèn wontên têtami
sawêg sêrap punika

ingkang raka angandika malih 
apa sira durung wruh warnanya
pra ari umatur dèrèng
Kulawirya umatur
kula ingkang midhangêt warti
saking pun Carmasana
duk têmbene rawuh
nèng wismane Jayèngraga
pan kawarti santri saking Karang èdi
putra sangêt sihira

Ki Baywangling ya bênêr sirèki
jujuge nèng wismane nakira
kang nom Mongraga praptane
mêngko kabèh sirèku
mampira wismane Jèngwèsthi
yogya padha panggiha
lan bakal alomu
para ri matur sêndika
nêmbah mundur saking ngêrsane Ki Bayi
mêdal mring wismanira

Kyai Bayi kondur mring wismèki
pra ri samya marang wismanira
Jayèngwèsthi ing jujuge
ya ta wau kêpangguh
sêsalaman agênti-gênti
wus tata dènya lênggah
samyambagèkên wus
Jayèngwèsthi ris turira
pan punika paman paduka kang rayi
jêng rama sami pria

Amongraga ngling inggih utami 
mindhak santosa ing sarakira
pra paman myat ngungun tyase
pasang pasêmonipun
samya muji layak trah luwih
kêtarèng solahbawa
cahyane sumunu
tumeja angulad-ulad
Ki Suarja wusana têtanya aris
mring Ki Sèh Amongraga

dhuh anak mas sun tanya ing pundi
asal kamulanipun anak mas
Sèh Mongraga lon ature
saking Karang satuhu
têbih-têbih kaula prapti
ngalap bêrkah rakanta
jêng kyai kêlamun
winêjang ngèlmu raos kak
Amongraga ing wadi mêksih akunci
kang paman sêdayanya

sampun sami maklum ing wêwadi 
wus winêngku lia kang rinasan
bab sarengat tarekate
nutug sêdangunipun
dènya samya rêrasan ngèlmi
nulya samya pamitan
mring kang putra gupuh
ing ngandhêg dhahar tan arsa
mung ngong prêlu pêpanggih rèhning tinuding
sigra asêsalaman

tan cinatur solahirèng uni
nalikane ing sawiji dina
Kyai Bayipanurtane
anèng pêndhapanipun
lênggah lawan garwanirèki
putrane tinimbalan
tan adangu rawuh
Jayèngwèsthi Jayèngraga
anèng ngarsa Ki Bayi ngandika aris
karo padha majua

payo padha pipikiran iki
saenake rinêmbug wong papat
gawene kakangmu kie
dene pênjalukipun
kakangira Sèh Amongragi
ririkêsan kewala
tyase mêksih wuyung
lamun manira ringkêsa
prie malèh anak pawèstri sawiji
anandhang rara tua

nganti kêlangkahan kadang kalih 
sira kêlawan Ki Jayèngraga
yèn sun roa kaya prie
Jayèngwèsthi umatur
pan prayogi dipun turuti
ringkêsan krana Allah
amung pêrlunipun
ewa punika sumangga
ing sakarsa sampean kula umiring
Ki Bayi angandika

sira prie sutèngong taruni
apa ia kaya kakangira
Ki Jayèngraga ature
mênggah ingatur ulun
kadospundi lamun sinêpi
prayogi dipun roa
ing sawawratipun
ing sariringkêsanea
kulawarga tiang sêdhusun puniki
punapa tan myarsaa

pra sêntana miwah magêrsari 
sintên ingkang dipun arsa-arsa
mung jêng tuan lan liane
lan kaping kalihipun
pan pikantuk sunat utami
Jayèngwèsthi asipta
mring rayi andulu
Jayèngraga anor tingal
ingkang raka nambungi wêcana ririh
ya bênêr aturira

nanging iku rada ninisani
kêrsane kyai durung winêdhar
kang ibu lon andikane
kaya bênêr adhimu
tan ngapêskên ramanirèki
yèn rinowaa pisan
pêsthi asung wêruh
marang priayi nêgara
Kyai Bayipanurta ngandika aris
wis padha bênêrira

mungguh manira kang dadi pikir 
sêkadare ia kinurmatan
mung sakulawangsa bae
êmbuh tumpêng sabucu
rinayap ing brayat pribadi
lan wêtaranên pira
wong sadesa iku
Jèngraga matur ing rama
kados wontên tiang sèwu malah luwih
kêjawi padhêkahan

ya mung iku bae kang pinikir
kêbo sêlawe kirang cukupa
kêjaba bèbèk ayame
wis Jayèngwèsthi gupuh
kakangira Ki Amongragi
anaa wismanira
sira besan ingsun
bêladhahên omahira
tutuwuhan kêmbar mayang aywa kari
pan iku ila-ila

kasompokên kêsusu sakêdhik
iki lagi tanggal kaping sanga
besuk ping rolas têmune
pakolih sangatipun
ing Achmade sore ngasrêri
yèku amung jagongan
sadintên sadalu
ngarah apa riringkêsan
yèn ajaa kêpalang mantuku kingkin
mêsthi limalas dina

Jayèngwèsthi dhêku matur inggih 
nuwun sêndika ing rèh paduka
dêrmi lumampah sapakèn
kang rama malih muwus
dene sira Ki Jayèngragi
amêmataha karya
dadaka sadarum
kabèh kulawangsanira
pra têlunên wêtuning godhong salêmpit
kabèh mangsa bodhoa

wong dhukuhan aja na kang kari
atugura dalêm têlung dina
lan bojomu konên mrene
dadya kanthining bumu
ana ingkang sun pitayani
lan paman-pamanira
rèhên saliripun
dadakan kang rampung rikat
ing pakarya aywa na kurangan bukti
mangsa bodhoa sira

Jayèngraga sêndika turnèki 
ngling mring garwa iku anakira
bêlanjanên sacukupe
Jayèngwèsthi turipun
nuwun sampun ngantos pêparing
saking bêrkah paduka
kados inggih cukup
lamun sêmantên kewala
Jayèngraga guguyu mring raka sarwi
sasmita pranèng basa

prandènipun kula dèn wêstani
anisani kêrsane jêng rama
paduka punika dene
mêdalkên gêdhêgipun
angluhuri kêrsane kyai
dadya apagujêngan
Ki Bayi gumuyu
wus nora dadi angapa
wus muliha karo nambêlèha sapi
maesa bèbèk ayam

nêmbah matur sêndika nulya mit 
putra kalih lèngsèr sampun mêdal
Ki Bayi lon andikane
bok Rubiah sirèku
bêrsihana wismanirèki
galêthêkan singkirna
êndi kang tan patut
tatanên ingkang prayoga
sacaraning mêmanton sabarang kalir
mêmajang kang murwendah

matur sêndika nyai Malarsih
nulya nyorog pêthine giwang
mundhut arta bolong kabèh
kêrsa kinèn tutuku
animbali wadon Sumbaling
sira mianga pasar
tutukua bumbu
uyah trasi brambang bawang
kacang wose ijo kaluak kêmiri
asêm laos panjêlang

kang sarwa kèh tutukonirèki 
gula kahwa aja kukurangan
bêcike borongên kabèh
warnan pasar dèn ramut
mupung pasarmu dhewe Paing
kang liningan sêndika
ya ta kang tutuku
ambêkta rencang sêdasa
sigra mentar mring pasar wadon Sumbaling
angêpak warnan pasar

yatra tigang dasa real ênting
age-age ingiring rêmbatan
sigra katur bêndarane
wus jangkêp dènya ngetung
Kyai Bayi sigra nimbali
ingkang rayi Suarja
lan Wiradhusthèku
Panukma miwah Panamar
Kulawirya sêdaya prapta ingarsi
santri Luci tan têbah

sira kabèh mila ngong timbali 
apa saparentahe nakira
Ki Jayèngraga kang angrèh
gawene pulunamu
pan dadakan sêdina iki
bladhahên wismanira
ia mumpung esuk
banjur têtaruba pisan
Si Panukma lan Panamar sun bubuhi
ana sajroning wisma

ladènana bok ayunirèki
mangsa bodhoa wong roro sira
lan bojomu sêkarone
sêndika kang tinuduh
angling malih mring santri Luci
gawea kêmbar mayang
rong jodho kang patut
kumpulna sapa kang bisa
lan malihe mundhut tutuwuhan cêngkir
pisang têbu rêjuna

marang para lurah santri-santri
kang liningan Luci sigra mentar
andhawuhkèn pundhutane
samya ngupaya gupuh
pisang raja lan cêngkir lêgi
têbu rêjuna angsal
katur sêdaya wus
pinasang anèng sêsaka
sawêrnine saka têtarub tan kari
sinungan tutuwuhan

nora kongsi sabêdhug gya dadi 
myang wismane Jayèngwèsthi purna
rinayap dening wong akèh
sakulawrêganipun
langkung sêngkud anambut kardi
lêlatar rinêsikan
sêdaya wus rampung
Ki Bayi ibut parentah
sawusira anulya ngingon-ingoni
wêtara kulawangsa

sarupane santri bocah cilik
kinumpulkên ngingonan sêdaya
dèn adhêpi pêmangane
suka dènya andulu
lamun kirang dipun imbuhi
sêkul kêlawan ulam
nutug sami tuwuk
kamitua pra mumulang
nèng mêndhapa karya sujèn sapit abing
miwah kang mupuh ulam

Kyai Bayipanurta siniwi 
nèng pêndhapa pêpak nak putunya
akêmul kampuh sindure
kuluk cêmêng bêludru
dhêsthar bathik Arab wus putih
nyamping kawung luasan
kang mêntas winasuh
lênggah ing lampit dêmangan
nyandhing têpsir Jalalèn lan Baelawi
pan ngiras amumulang

para pinisêpuh anèng ngarsi
yèn Ki Bayi amuradi lapal
kang nambut karya amêne
tangane sami gathu
sèlèh sujèn myang sapit abing
atakwa ing pitua
wuwulanging guru
yèn wus nulya nambut karya
lamun wêktu kèndêl salat bakdanèki
nulya trap damêlira

Kyai Bayi angling maring Luci
sira kang dadi jurune pangan
aywa kêkurangan kabèh
sakarêpe dèn tuwuk
rijêkine Allah marêngi
mangsa sabêna dina
mêmangan anutug
sakèhe kang nambut karya
samya sêngkud suka rênane kêpati
warêg mangan ambêkta

bakda ngasar wau Ni Malarsih 
lan kang rayi Panukma Panamar
katri mantu lan ipene
sadintên gya mêmangun
anêlaskên rerekan apik
Malarsih kêrsanira
nglangkungi kang uwus
rumiyin duk darbe karya
ngantos kaping kalih tan kadi puniki
gyanya mêmangun tilam

patani gêng ing têngah tulya sri
badhe panggenan pêngantyanira
kinarya putihan bae
inendah mara sêmu
sinalimut ing sarwa putih
langse cawêni pêthak
galêr konus alus
wêwaton lan sakanira
tumpangsari pamidhangan sunduk kili
linapis mori pêthak

pêlag lêlangitan sarwa putih 
pojok saka sêkawan sinungan
wiwiron lir worah-warèh
mêdhok nyêkar kêcubung
pan kinayu apu aputih
tinon lir kêmbar mayang
mungsêr susun pitu
palisir kaywapu malang
têpung gêlang susun katri samya putih
kêlasa batu pêthak

tuwin kasur agêng lan guguling
kajang sirah antêban pan seta
tinundha agêng alite
lawan kêkawalipun
pajagan sri sarwa aputih
winingkis ing canthelan
sinampiran kacu
pêthak winiru araras
karangulu kinarang mêlok mêlathi
myang kasur sinêbaran

jinêbatan amrik ganda minging 
patani gêng inendah ing seta
tinon tuhu tanpa tandha
tinon byur putih mancur
pan sumilak èsmu awingit
nêlahi jroning wisma
sumunu dinulu
Ni Malarsih kurmatira
mring ulama pinasaja sarwa suci
carêming karasikan

kanan keri kokobong angapit
mubyar muncar karone kinêmbar
kang kinarya gubah cindhe
corak jêlamprang wungu
pinêrada gumêbyar asri
palisir garenjengan
tinurut kaywapu
ing sutra ijo kuning bang
sêsakane sêkawan pisan linapis
garènjèng lir saka mas

kasur agêng sinamir mêndhoki
guling êncit surati lorog bang
bantal antêb samya cindhe
miwah kêkawalipun
cindhe ijo sinêlan abrit
bantal sinusun sanga
gêng alit tinurut
karangulu pinêlokan
oncèn-oncèn anggitan gambir mêlathi
kasur asri sinêkar

sunduk kili sinamiran kêling 
limar pêlung solok pandhan surat
walulin lan pêlangine
kêndhaga karang susun
pêthi giwang kêbut angapit
kêndhi pratula miwah
kaca bênggala gung
poponjèn lan parêsikan
myang bothekan cêcandhèn pinrada asri
kêmbar mayang ingarsa

pandam sèwu lara bonyo ngapit
gênuk sajèn sampun pinêpêkan
ila-ila sêdayane
asri kêndhung-kumêndhung
Ni Malarsih bungah tan sipi
suka sêngkêl sêkala
kêraos tyasipun
ningali rakiting tilam
jroning wisma anglir kaswargan kaèksi
mulêk ganda angambar

Ni Malarsih sumumpêl kang galih 
saking kagêngên ing bungahira
tanbuh raose manahe
barêbêl arawat luh
prêmbèh-prêmbèh wusana nangis
kamisêsêgên supak
anulya tan emut
gugup Panukma Panamar
jalêr èstri Rarasati anangisi
gumrah tangis jro wisma

Kyai Bayi kagyat myarsèng tangis
gupuh dènira lumêbèng wisma
iku ana apa kuwe
dene tangis gumrumung
Ki Panukma umatur nangis
kula botên uninga
ing prêkawisipun
ing sawusipun mêmajang
apan kèndêl nulya mèwèk-mèwèk nangis
lajêng niba kantaka

Kyai Bayi manthuk-manthuk angling 
wis mênênga aja na karuna
bêcik sarèhêna bae
nulya sami anurut
ingkang kantun nulya anglilir
pan têksih marawayan
tan adangu emut
Ki Bayi alon lingira
kêna ngapa gènira sira tan eling
Malarsih aturira

inggih botên wontên ingkang mawi
Ki Panurta alon wuwusira
mring Panukma Panamare
ia wruhanirèku
wus bunuhe adat wong cilik
yèn katêmbèn tumingal
ningali kumêndhung
nora bungah malah susah
saking dene nora tau duwe apik
mulane kênèng lara

ukur akèh thithik amadhidhig 
kêbungahên têmahane susah
seje pancène wong gêdhe
gadhah angandhug-andhug
pêngrasanya mêksih sêthithik
iku lagi wadhagan
bae ing wuwusku
dene dalane agama
yèn ujaring sarak puniku pan sirik
tan kêna kinarêman

lamun mungguh sira lawan mami
nora kêna kulina ing donya
wus aganthêng wêwalêre
tan kêna mamak-mumuk
yèn kêprècèt murungkên dadi
angloro ing Pangeran
akerate bukung
cuthêl lir ganjaranira
apan beda lan kang tinitah prajurit
tan kêna kukurangan

Ki Panukma Panamar samya jrih 
kaluhuran sabdane kang raka
tumungkul brêbês waspane
sangêt kraos tyasipun
Ki Panurta muwus mring rabi
ia Malarsih sira
dèn narimèng wuruk
aywa pêgat dikirira
lan istigpar sêlawat atasing nabi
têpakur kang santosa

Ni Malarsih tumungkul langkung jrih
amituhu wuwulanging raka
suka sukur ing kalbune
winêjah wus tawajuh
wuwuh tajêm anjatmikani
sawusira mêngkana
Ki Bayi amuwus
wis padha tatrapa karya
ingkang rayi sêdaya anyandhak kardi
Ki Bayi nèng pêndhapa

wanci ngasar akir Kyai Bayi
kinèn kèndêl kang anambut karya
dhawuh mring santri Lucine
kinèn amundhut sêkul
angingoni kang nambut kardi
wêrata kulawarga
tan ana kang kantun
jalwèstri apantha-pantha
pan authi santri Luci angidêri
ngimbuhi sêkul ulam

wus luaran dènya samya bukti 
tuwuk sakèhe tan ana kirang
sêdaya pan mènthèg-mènthèg
surya wus tunggang gunung
samya ngangkat wêktu mahribi
santri nabuh kênthongan
goprake kumrusuk
pra santri kathah anjêprah
sami gupuh lumajêng pating tharêklik
prak-prakan abarungan

amèt banyu wulu ting kacuwik
kêrabyukan lir bendrong grahana
saking kathahing santrine
salêmprotan kêkêmu
kang wus wulu manjing ing mêsjid
andonga yat-ayatan
nulya adan barung
swara sora rum arampak
wusnya inallaha wa malaikati
lajêng sêdaya sunat

sawusira sunat samya muji 
Jayèngraga kang dadi mubalah
alêlagon istigpare
swara ubyug gumrumung
umyang arum rêmpêg kapyarsi
kang cilik kang sêdhêngan
kang agêng abarung
ngêlik ngandul-andul padha
tumalawong tan ana barênjul siji
dalah êmèle rampak

astagpirullah alngalim min kulli
danbin ngalim la yagpir ayuman
illa rabbingalamine
barung arum aruntut
gumarênggêng asri amanis
wus manjing nulya kamat
ngangkat pêrlunipun
Jêng Kyai Bayipanurta
nulya majêng kêrsa ngimami pra santri
tangawut lajêng niat

wusnya usali praptaning têkbir 
lajêng tasbih nulya maca wajah
patekah mukaranahe
tamat patekahipun
surat waluka awalnèki
akire alam nasrah
nuli tahyat lungguh
awal praptèng akir tahyat
nulya maca sêlawat atasing nabi
miwah ing kulawarga

nulya asalam ing awal akir
wusnya bakda amaca iptitah
lajêng pupujian akèh
swaranira gumrumung
wus pujian anulya dikir
rêmpêg ambata rêbah
swara sru gumuntur
wus atusan antaranya
bakda dikir andodonga ing Hyang Widi
rahab donga tinumpa

Jayèngraga rahab dènya nasib
swara muluk mêmêt mêmbat-mêmbat
sinauran amin akèh
ramya asru gumuruh
wus pêragat ing wêktunèki
prapta ing bakda ngisa
sêsalaman sampun
lan santri kathah sêlawat
nulya kondur Ki Bayi saking ing masjid
ingiring santri kathah

ya ta ingkang nèng wismanirèki 
Jayèngwèsthi Ki Sèh Amongraga
Jayèngraga duk praptane
saking masjid pan laju
nèng ngarsane kang raka kalih
sawusnya sêsalaman
tata dènya lungguh
kang anèng ingarsanira
ingkang paman Suarja Wiradhusthèki
kêlawan Kulawirya

Ki Nuripun kinarsan nèng ngarsi
Jamal Jamil anèng ngandhap têbah
dene pra lurah pêsantrèn
bagus Yahya gus Dawud
Amad Asra bagus Arpani
Janodin Jayaniman
Jalalèn gus Yusup
miwah para bêkêl desa
Wiratruna Jatruna lan Surakrêti
Sadangsa Jayayuda

sêpuh anèm kapang nèng pêndhapi 
lan santri kang dadi kasinoman
miwah kang anambut gawe
mung sawêtaranipun
datan kusung-kusung ing kardi
mapan datan linilan
rêkasaning bau
mêngkana Sèh Amongraga
anèng dalêm kêlayan kang rayi kalih
kêlawan para paman

sêsaosan dhêdharan mawarni
wedang êtèh lawan mêmanisan
rinampad nèng ngarsa andhèr
wedang bubuk tan kantun
gula arèn lan roti kêring
Amongraga tan patya
dhêdharan anginum
ukur wedang sacêcêpan
tanpa gêndhis mung angsal sêtêngah cangkir
kinurêbkên ing cawan

angandika mring kang rayi kalih 
yayi Jayèngwèsthi Jayèngraga
mênggah ing tekad kang angèl
kalih prêkawis nêngguh
apan kadangriah kang dhingin
lawan kajabariah
puniku yèn mungguh
binudi para ngulama
dèrèng wontên kang rikat angrêrampungi
saking ngèl-ngèling murad

lamun kadariah tekadnèki
apan kapir ngindallah punika
yèn kajabariah dene
kapir ngindanas tuhu
datan kenging lamun pinilih
salah sêtunggilira
pêsthinipun kupur
yèn pinèt sêdaya kopar
lamun nampik kalih pisan pêsthi kapir
tan kenging ginagampang

kêjawi kang sampun ahli suni
lah puniku kang sampun sampurna
kang wus tan ana cacade
puniku ugêripun
ing agêsang kêdah ambudi
tekade kang santosa
ywa nganti kêsandhung
yèn têkiur kêkandhangan
datan wurung anarik apêsing budi
badan anut kewala

gampil yayi sêmbahyang angaji 
sawab wontên lanjarane kitab
tan wontên ngèlmu kang angèl
anamung tekad nêngguh
lamun sisip ambilaèni
tekad dadya pratandha
awon pênêdipun
wande sios saking tekad
ingkang dados labêt-labêting aurip
saking tekad piambak

wiwinihe tekad saking budi
nyataning budi kêtarèng tekad
yèn sampun jomblah tekade
kêlawan budinipun
gih punika yayi kang kusni
kang rayi kalihira
tumungkul mabukuh
nuhun-nuhun aturira
datan purun anglawani aturnèki
pan kaluhuran sabda

sangêt kontragira ingkang galih 
Jayèngwèsthi lawan Jayèngraga
myat ingkang raka wingite
dadya tumut mangun kung
datan kolu wedang sêcangkir
miwah kang paman-paman
dhêdharan kur-ukur
tan kaur ngraoskên tekad
têpangipun murade kadariahi
lawan kajabariah

Amongraga sêmune awingit
angandika mring ari kalihnya
kadipundi ing kêrsane
kyai kêlawan ibu
dènya nambut karya nglangkungi
mêmantu roan-roan
tingale agupruk
dene kula wus pra sambat
nuwun riringkêsan utami
pêsaja kêrana'llah

sasat sagêd nimpêni ing mami 
inggih talah de botên kadosa
kyai lan ibu karsane
Jayèngwèsthi umatur
inggih kula sampun ngaturi
aywa ngantos rinoa
dede parêngipun
nanging ibu jêngandika
ingkang adrêng kêdah kurmat sawêtawis
bêrkating wong puputra

ciptanipun putrèstri satunggil
inggih botên niat roan-roan
rampunga sêkul sêlèmpèr
namung niat majêmuk
lawan brayatipun pribadi
inggih sakulawarga
mung tiang sêdhusun
datan ngaturi uninga
ing priayi nêgari saking sêtunggil
piambakan kewala

mugi dèn apuntêna pun bibi 
kamipurunipun apepeka
saking sangêtipun sihe
inggih dhatêng bok ayu
mila mugi tuan alimi
Amongraga ngandika
sumangga ing kayun
sinamur dhahar juadah
mung sacuwil ginalintir kang ginigit
dangu panggilutira

sarwi ngacarani mring kang rayi
yayi suawi sami dharanan
kang rayi nanduki age
dhahar nyamikan sampun
linorodkên mring Jamal Jamil
agêpah dènya nadhah
wong roro athêkul
ya ta kang sami jagongan
nèng dalême Kyai Bayipanurta ngling
sakèhe kulawangsa

ing latri lagya midadarèni
pan pêpêkan kulawarganira
miwah pra lurah santrine
Ki Bayi dènya lungguh
pinggir kang lèr têngah gènèki
anyamping godhong jarak
kêmul kampuh sindur
dhêstharira mori pêthak
kuluk cêmêng luas sêdaya arêsik
lênggah lante dêmangan

sêsaosan dhêdharan mawarni 
ingkang cêlak dènira alênggah
ri kalih kanan kerine
Panamar Panukmèku
myang pêngulu Ki Basarodin
Talabodin kêlawan
Nursukidin wau
murid Jaki Pranaita
santri Luci Jumêna lan Ki Sêbagi
prênah paman lan ua

pan tinata lulungguhanèki
ingkang têngên lan sêpuh nèmira
akapang têpung lungguhe
Amadiman sumambung
Amadolah lan Amadtahir
kêlawan Amadbadar
miwah Amadarum
bagus Imram bagus Ilyas
gus Suhada Murtaja bagus Nawawi
Janawi lan gus Nurya

gus Nuryani Nurjani Jamjani 
gus Tabrani Jaelani miwah
Ngabdulsudur Dulsukure
Ngabdultamsur Dulgapur
Duljuair Ngabdulngajujir
nulya pêtinggi desa
samya bêkêl têpung
Wrêgaita Wrêgatruna
Wrêganaya Kêrtayasa Wangsakêrti
Kêrtinala pak Sawa

pak Banikêm pak Sungkêm pak Kêmis
pak Rajiah pak Kêdah pak Susah
pêpakan sêdaya andhèr
bêkêl kewala ngayun
pan kêjawi bêkêl pawingking
samya jagani karya
acakut aguyub
myang santrine masjid kathah
samyandarus kur'an kitab lan tajuwid
myang usul nahwu sarap

langkung rêma papacitanèki 
wedang kopi wowohan gorengan
balêbah pangan santri kyèh
tan kirang malah langkung
ya ta ingkang anèng pêndhapi
Kyai Bayipanurta
tinarap nak putu
katonton wibawanira
Ki Panurta wong sêdesa mule sami
nadyan lian amanca

langkung asri langêning pêndhapi
linangse pêthak sêdayanira
pyan lawon lan sêsakane
amarik pandam kurung
pan daluang banyu rinujit
kinêmbang samya dluang
ijo lawan biru
damar-damar ting paluncar
miwah salêbêting wisma anêlahi
mubyar tan ana memba

samya gawok sakèh kang ningali 
pan katêmbèn ing desa tan ana
kabèh jomblong pandulune
kang jagong samya muwus
lan roange caturan ririh
jêng kyai nora jamak
karyeram pêndulu
aku wruh ing kana-kana
pra priayi mantu tan kadi puniki
rakiting pêpajangan

Ki Sêbagi rêrasan aririh
ting kêranthuk lawan Ki Jumêna
ragi awadi anthuke
Ki Bayi lon amuwus
lah punapa ua Sêbagi
ingkang dipun wicara
awadi dinulu
kêlawan paman Jumêna
Ki Sêbagi nauri wêcana aris
inggih bab pasatuan

Kyai Bayi gupuh ngandikani
de punika rêrasan têmênan
lah ua nèh tutugake
ngong kasupèn kêlamun
ua sagêd amemetangi
pasatuan wong krama
awon pênêdipun
dèn mariki ua paman
cêcêlêkan tunggilan putrane kalih
pun Panukma Panamar

Ki Sêbagi Jumêna mangarsi 
wus anunggil Panukma Panamar
Ki Baywa lon patakène
wayah dalêm puniku
Tambangraras lan Amongragi
kadospundi punapa
pênêde puniku
Ki Sêbagi lon wuwusnya
ngèlmu buda beda lan sarak utami
Ki Bayi lon ngandika

wus lailanya wong laki rabi
kêdah anggunêm ing pasatuan
Ki Sêbagi wangsulane
inggih sumanggèng kayun
kang kêpanggih petangan mami
èstri nêptu tri dasa
langkunge têtêlu
kang jalu nêptu tri dasa
langkung wolu gunggung pitung dasa siji
ingècèr picis kênthang

crèk-crèk krukup crik andhok dhawah sri 
sinanèskên kang kari ngècèran
crik andhok dhawah sri malèh
winor lan kang sri wau
sêkantune dipun ècèri
crèk andhok tiba lara
sinèjèkên gupuh
crèk andhok dhawah ing lênggah
satêlase crik andhok dhawah sri malih
wêtah dhanyange gangsal

ambêgènggèng Ki Sêbagi angling
ih sae têmên ècèranira
pêngantèn agêng bêgjane
Kyai Bayi gumuyu
amaca alkamdu lillahi
atanya derahira
Ki Sêbagi muwus
dhanyang gangsal gih punika
wiwit êsri lungguh gêdhong lara pati
etang anut ing dhanyang

Ki Panurta ngling punapa malih 
kang ua jar mêksih wontên ramal
kalamudhêngipun dèrèng
pan sami kêkahipun
nêptuning kang sastra winilis
aksara kalih dasa
pan pinara têlu
sastrane saduman sapta
ha ra ta la ja ma tha nêptunya niji
rong duman sastra sapta

na ka sa pa ya ga nga nêptu dwi
kang têlung duman nênêm sastranya
ca da wa dha ba ba dene
nêptunipun anêlu
pan ingetang jalu lan èstri
binucal tiga-tiga
pintên kantunipun
yèn kantun tiga palêstra
lamun kantun kêkalih puniku sakit
kantun siji utama

putra dalêm punika prayogi 
wiwitane wêkasane susah
pisah lan yayah renane
wikana pisahipun
enggal lawas pati lan urip
têmtu ujaring ramal
kalamudhêngipun
ewa punika sumangga
tabit buda mênawi cêgah ingèlmi
amawi pasatuan

Kyai Bayi angling mring Sêbagi
langkung kathah ngèlmine Pangeran
tan sagêd anacahake
ua yèn bab puniku
yèn tilarên tan mêlarati
nging Ki Bayipanurta
manahe sumênut
ki pêngulu datan rêmbag
ngèlmu kalamudhênge Kyai Sêmbagi
myang santri kathah-kathah

Ki Panurta ngling mring santri Luci
sira undangên Si Kulawirya
kang liningan mentar age
tan dangu nulya rawuh
prapta ngarsanira Ki Bayi
kang raka angandika
bêcik padha catur
lan kakangmu Ki Panamar
totohana wêdhus lêmu lan kêbiri
kang rayi tur sêndika

Ki Panamar amuwus mring ari 
prie jangjine sira lan ingwang
mungguh totohane kuwe
manuta ing matipun
êmat pidak kêlawan êtir
mat mantri jaran gajah
kacèk bayaripun
yèn mat mantri pidak gajah
apan wêdhus lêmu bayaranirèki
yèn mat êtir jaranan

soksokane pan ayam kêbiri
Kulawirya anauri sagah
nulya pinasang cature
Panamar gêlaripun
kawal supit urang miranti
Kulawirya glarira
êtire tinumpuk
kukuh kawal kakanthètan
lêkas maju sagsêg pidak mrih pêpati
ngukih angkah-ingangkah

Ki Panamar langkung ngati-ati 
nanging pidake kathah kang rusak
rada katimpah lampahe
akêcap manthuk-manthuk
dangu pikir lampahing êtir
Kulawirya angatag
swawi kêdangon wus
nulya nglampahakên jaran
pan kêsupèn tinggal kawal mangan mantri
jaran pinangan gajah

dadya gulêt sadhengaha lali
pangan-pinangan gêsah-ginêsah
Ki Bayi la-ilu bae
anggêsah-gêsah tumut
ngalor ngidul milu gusahi
rubungan para tua
suka samya dulu
kang timpuh wênèh sidua
ana ingkang ngêlus-êlus jenggotnèki
kang cêcathut anglangak

Ki Bayi ngling èh Wirya dèn aglis 
lakokêna jaranmu anggusah
sigra ginusah ratune
kenging dèn rok tiripun
tumut gusah Kiai Bayi
Kulawirya asuka
sah-sah ês-ês suh-suh
angalênggêr Ki Panamar
kukur-kukur kerogan tyasira sêdhih
gatêlên jenggotira

Kulawirya kêkêl anyukikik
ratu mingsêd tir pinangan jaran
gya tire kinênthêngake
sarwi alon mêrkungkung
tuding-tuding tangan kumitir
dèn matna tir wus êmat
nanging datan ayun
ingangkah êmat kapidak
Ki Panamar ngulat-ngulèt prie iki
angosog dènya lampah

sêkarine rinampêdkên aglis 
tinadhahan ing kawal kanthètan
dadya tumpês sêdayane
kari gajah angacung
Kulawirya saya angikik
dhasar watak mênthelang
mangka olih buru
tan ering mring kakangira
anjêgènggèng ngisin-isin bakal iki
anuntun wêdhus domba

dhasar jambul kêbênêran kêndhit
berok lêmu gimblah jenggotira
ajamprah kaya jenggote
Basarodin blêg lugu
ki pêngulu ambêkuh ih-ih
dadak garap wong tua
Ki Bayi gumuyu
Ki Panamar rada duka
ih wong anom anèng ngarsane kiai
polahe cêlangkrakan

Kulawirya saya bilik-bilik
cukakakan Panamar ngling nyêntak
lah wis ta êmatna age
Kulawirya gumuyu
êmat pidak sapapan uwis
Panamar asok menda
garundêlan muwus
bênêr kang ngarani karam
wong botohan nora patut dèn prêduli
bêcik padha cinêgah

Kyai Bayipanurta ngling aris 
mring kang rayi Panukma Panamar
katri mring Basarodine
mungguh ing dina sesuk
wayah apa sangatirèki
Ahmade ing paningkah
ki pêngulu matur
punika tanggal ping rolas
lêrêsipun enjinge wit Jabarail
Ahmade wêktu ngasar

wayah wisan damêl Yusupnèki
pan sumangga pundi kang kinarsan
Ki Bayi lon andikane
utama Ahmadipun
ningkah ngasar sorene panggih
bêbanjuran kewala
dhasar kêrsanipun
nora kaya wong maksiat
nganggo ngarak ramèn-ramèn tan marêngi
kêrsane Amongraga

sêmene kie wus anglojoki 
malah sun duga tan pati rêna
kêrsane ringkêsan bae
iki saking nyaimu
bêrkating wong sih ing sisiwi
pinalangan tan kêna
kudu kusung-kusung
kusunge tan roan-roan
yèn roaa pêsthi nyuruhi priayi
amung niat sidêkah

mangan krasa pêdhês asin thithik
sêkul sêlayah kêdah pinrutah
nak putu kulawangsane
satêngah kaya kaul
dumèh anak kari saiji
manahe ge luara
mulane abikut
manira sêmada wêlas
apan milu kêrasa ing ati mami
sutèstri mung sajuga

pan tumungkul ingkang rayi kalih 
myang Ki Basarodin aturira
inggih kadospundi malèh
tyas paduka dèn sukur
suka rêna ing lair batin
mapan sampun jaragan
samya nêdha tuwuk
sampun mawi susah-susah
mokal supe wal ngamalun kajiratin
bikakekati iman

pan gumujêng wau Kyai Bayi
ia bênêr sêcaturing kitab
sidêkah gêdhe pedahe
ya bangêt tarimaku
angandika mring santri Luci
sira mundhuta trêbang
siji bae gupuh
Luci sigra mundhut trêbang
sinaoskên ingarsa Kiai Bayi
trêbang nulya sinêntak

Kyai Bayi angandika aris
payo padha trêbangan dhèwèkan
Ki Panukma Panamare
katêlu ki pêngulu
kapat Luci kalima Jaki
nênême Pranaita
kapitune aku
samya suka kang liningan
adan lêkas ginêmbrang trêbangirèki
anulya lêkas bawa

singir Jawa sajak Bintarèki 
ngêlik alot erak-erak sêrak
pating karêkêl ulone
brêkat guru asêmu
lêlagone pan angunani
gaduwul mêmbal-mêmbal
lulungsuran bêsus
saurane ya hu Allah
tabaraka 'llahu rabi
bakina wa-abada

panêrbange kathah kêmpyangnèki
gêmbrungira nibani irama
dèn ingêr-ingêr têrbange
pong pêk pyak tong ting brang brung
nulya nyandhak singir angêlik
Jaki Luci asênggak
kêploke agupruk
lapale singir tanakal
tubi asla biarbabi saodadi
kadasamsu pilibra

jiha tatana kalu kang singir 
nulya sêlawat maca ruwia
kèndêl samya asêsambèn
rare gumêdêr umyung
tangtangan toh pating jarêlih
thak thèk sami panggalan
Ki Baywangling hus-hus
bocah padha kênèng tulah
sok sinau malang jati bolong benjing
jamak ngaji sêmbahyang

dinukanan sêdaya pan ajrih
samya bubar ngalih gon kewala
rubungan panggalan malèh
kyai duka anêbut
nyandhak wilah Jaki lan Luci
kang rare sinabêtan
bubar byur lumayu
Ki Jaki nêmu wong tua
ginitikan ngudubilah dene iki
ana benggole kawak

Kyai Bayi duka sarwi paring 
bêbêt putih wus kinèn kapoka
ya ta kang nèng jro wismane
Ni Malarsih alungguh
lawan ipenira kêkalih
Sumbaling datan têbah
angladèni ngayun
angayap parèstri kathah
sami cuki wênèh keyo ting karipyik
dhakon samya paguywan

pawèstri kang anèng masjid alit
samya dikir lêlagon barungan
cumlêring rêmpêg ungêle
swara anganyut-anyut
amêwahi asrining wêngi
sêdalu datan kêndhat
salin-salin lagu
ing masjid agêng trêbangan
santri kathah samya sêlawatan dikir
maolud langkung rahab

santri Luci bikut angladèni 
wedang panganan rampadan muncar
wus pinetang sêpatute
rinampad ingkang mungguh
angalihi wênèh nigani
kang ingancak kewala
nigani sêdarum
pêpak warnining panganan
lah-olahan wowohan sêdaya sami
kaot piring lan ancak

myang wedang tèh manisan nèng bèri
wedang kahwa manisan nèng dhulang
lan rokok jambe suruhe
gembol wêr ingkang mungguh
rokok dawa miwah tapsirih
bokor myang panjang ilang
wênèh kang winungkus
wêradin sêdayanira
kang jagongan ing mêndhapa lan ing masjid
miwah kang nambut karya

tuwin kang anèng wisma pra èstri 
datan prabeda samya rinampad
ingkang jagongan arame
mêmangan ting kariuk
ting karêcap myang sêgu wahing
wênèh kandha-kinandha
tuture agupruk
dagang maring Surapringga
prau momotan jaran kèsèr lan sapi
paraning pêpasaran

jor-jinoran tutur olih bathi
ingkang gèthèk bathine gethokan
lumuh sor nutur untunge
kang tanèn nutur tulus
anguyangkên nêmpur lèh bathi
tandho atundha-tundha
tandha tandhing untung
panêgar bêlantik jaran
tutur tuku bêlo sanga têngah dadi
payu sêwidak lima

ingkang alul anglampahkên dhuwit
yèn anggadhe motangkên sareal
suang sigar uyahane
yèn sêpuluh rongpuluh
sareale suku sêsasi
tutur gadhe curiga
sakandêlanipun
mas ginadhe rolas real
wus bur dinol payu pitung puluh anggris
kêris thok tan kandêlan

nora lian kang kinandha sami 
para sudagar tani panêgar
anèng ngon-ingon kandhane
jago gêmak prêkutut
bèbèk banyak pitik gulathik
êmprit pêthèkanira
kang payu nêm suku
samya catur kang turangga
apêpanthan sagolongane pribadi
dhalang kandha angruat

angêtèprès bêbanyolan ringgit
tangan surawean kang minangka
Sêmar Petruk Nalagarèng
sêmbada cucudipun
Widiguna lucu kêpati
ginaguyu gêr-gêran
kang linggih angêlun
ngalèh ngrubung Widiguna
samya kêkêl cukakakan hih hih hih hih
huh huh huh hah hah hah hah

nora pijêr amêmangan sami 
rare rubung myang kang nambut karya
kèh salong tinggal gawene
kasinoman arubung
ting cukikik mijêti ati
ngangsu ngunjal ambêkan
gêr ambata rubuh
kasor kang para carita
Kyai Bayi pan gumujêng anggêligik
andêlna Widiguna

ya ta wus dalu bêdhug dhêng muni
santri Luci angladèkên dhahar
ngabani kasinomane
nampa rampadanipun
miwah ancak gotong pat sami
panganan dinum samya
sabageanipun
kinêroso tapak dara
nulya sêkul ulam majêng maring ngarsi
ingetang ambêng tata

rampadan kang ngalihi nigani 
ambêng ancak nyêdasani samya
nyêlawèni santri rare
kang jangan bècèk wêdhus
ajang takir gêdêbog sami
sawusira wêrata
Ki Bayi amuwus
suawi sami wijikan
nulya samya tuturuh sêdaya sami
wanting angumbah tangan

adan lêkas nadhah ting karêcip
kriak-krak seropan
ingkang mangan kwèh swarane
Widiguna ngling nyamuk
engak gangang bèkèk aguwih
gêr ginuyu ing kathah
kang kasêlak huk-huk
angguguyu Widiguna
nutug dènya mangan enak sêdayèki
ambêng dinum binêrkat

wus wêrata kang bagi-binagi 
sami kinêroso tapak dara
sinandhing tan ana mulèh
lajêng natas sêdalu
samya kandha-kinandha malih
kang macanan wong-wongan
lan dham-dhaman catur
wênèh ngantuk arenggotan
kang nyênyambi mangan bêrkate pribadi
kang udud nocoh kinang

ting kalêmpor amyang ting parêlik
Ki Bayi sês kêlukuk Bênggala
kang udud nipah myang wangèn
Widiguna audud
patang gèlèng tike lininting
Kyai Bayi ngandika
ngong mambu alangu
langu lir kukusing madad
ingkang sami cêlak matur jêng kiai
inggih pun Widiguna

tike sagêgêm kang dipun linting
Widiguna nauri ya talah
kabèh padha ngrubuhake
ginuyu ing sêdarum
Ki Baywangling kadèkne sangit
madat lininting klaras
langu ngaluk-aluk
Widiguna anggêlungsar
kêkadhalan majêng nêmbah bari ngagir
mring Ki Bayipanurta

kula nuwun kamipurun kêdhik 
dalêm paringi mindho sakêdhap
kados punapa raose
êsês dalêm galuguk
gih apuntên dalêm kang mugi
dalêm lilani kêdhap
Ki Bayi gumuyu
cêblung dhalang cêlangkrakan
jaluk mindho kêlukuk nya-ênya iki
ududa klukuk ingwang

di marene majua sadhidhik
Widiguna pinulir irungnya
irungmu iki kagêdhèn
andêlole ambêngkuk
bok êlongên pêthèl pèn cilik
Widiguna anjola
gumuyu dhuh biung
irunge dèn usap-usap
irung kula punika kula rêmêni
awon-awon botêna

sampun bêktane duk wingi uni 
pinulir ngantèk abang bêranang
gêr ginuyu ing wong akèh
kyai gumujêng guguk
pênyanaku awèh dèn longi
matur dedhe pabênan
sangsaya ginuyu
Ki Bayi mundhut rasukan
sêmbagi bang lan ikêt jingga pinaring-
akên Ki Widiguna

kulambiku jobah gonên iki
barjumuah de ikête jingga
yèn tinanggap gonên mèrèt
Ki Guna nêmbah nuwun
nuwun inggih inggih kapundhi
sinunggi linggèh bêksa
klak kluk pacak gulu
udud kêlukuk kêsêlak
huk huk sarwi matur dalêm pulir malih
irung kula kang bêgja

mundur lero maring gone malih 
ginuyu mring wong kathah gêr-gêran
parèstri nèng dalêm gêdhe
samya ngungak gumuyu
mring Ki Widiguna pinaring
akèh polahe bungah
langkung cucudipun
nyai Malarsih tinarap
ing parèstri kang putra mantu nèng ngarsi
Rarasati kêlawan

Ni Daya lan Jumêna Sêbagi
Ni Panukma lawan Ni Panamar
sudagar kang gêdhe-gêdhe
ni pêngulu nèm sêpuh
wus luaran dènira bukti
samya namur lèk-lèkan
keyo ting kêrupyuk
ingkang cuki dhêdhakonan
rare cilik gumêdêr gathèng cangguring
ana kang cêcaturan

wênèh paguywan pating cukikik
wênèh rêrasan acarêmêdan
Ni Sumbaling eng ngêtèprès
takèn mring Ni Dayèku
lah bok ayu dika rumiyin
kaping pintên mah-imah
duk mêksih nèmipun
nyai Daya saurira
ia namung ping pindho kangjêng kiai
dipati Wirasaba

duk pinundhut ku kinarya sêlir 
pêngantyan lagya olèh nêm wulan
sêdhênge pêpasihane
pinancal pitung puluh
saking rêmên marang wak mami
bojoku bêntayangan
rina wêngi bingung
kang dèn amèkên mung ingwang
aku ia sêmono manèh anangis
kèlingan duk pasihan

bêrkating bocah sun durung ngarti
rakiting wong laki pipindhonan
kèlingan lakiku bae
satingkahing alulut
cinêdhakan mring ki dipati
mêngkarag angganingwang
jrih sêngit kêlangkung
tur rinêpa ingarihan
sarta pinaringan arta busana di
tan arsa nampanana

kang kaetang namung laki mami 
solahbawane tansah kêtingal
ia wong padha ênome
ki dipati wus sêpuh
sariranya pupuk mêdèni
sabên ngong cinêlakan
tansah nangis asru
pan kongsi sêtêngah wulan
nora kêna manira pan mêksih eling
marang lakiku lawas

Ni Sumbaling tanya kadipundi
wiwitipun kênane kakênan
Ni Daya gumuyu nyablèk
iku lagi sun tutur
nuju udan dêrês kêpati
ngong anèng pagêdhongan
dalêm èmpèripun
tan wruh ki dipati prapta
kanca bubar nuli lawange kinunci
gumujêng galigikan

nyandhak tangan ginujêg ngong jêlih 
rêgêjêngan pinaksa kewala
tan bisa mawal kêrsane
nuli ia wis atut
manira lan ki adipati
Sumbaling dhêsêg tanya
sarwi guyu-guyu
tanggung têmên dang dèn jugag
ingkang cêlak samya gumuyu angikik
nyai pêngulu têngah

nyai Pratima sudagar sugih
ragi dhompol wong pat carêmêdan
cukikikan samya lirèh
Sumbaling dhêsêg muwus
kadipundi witipun kenging
bok ayu duk kinêrsan
nèh wangsuli wau
Ni Daya tutur tan ringa
kêrasèng tyas ningali pajangan amrik
èngêt kala nèmira

ika mau duk ki adipati
anggêrêjêg kêmbênku linukar
sun bênakên lukar manèh
sinjang ingong rinangkud
lajêng dheprok-dheprok tinarik
lambungku nyêng dèn angkat
angadêg rinangkul
ngong nangis anyêngkah-nyêngkah
kinukuhan ngapithing sarwi ngarasi
anguyêg payudara

wus kêwudan tan polah ing tapih 
ki dipati nyamping wus siningsal
byar anglela kagungane
nuli wis ya wis patut
tan beda lan pêngantèn ugi
Sumbaling êm ah biang
tanggung têmên iku
manas ati sok dèn jugag
caritane wong têlu sami angudi
bacute babar pisan

nyai Daya èsmu guyu angling
mau têka kudu cêcarita
tan kêna sabrèbèt durèn
ia mara sun tutur
nanging mêngko gantya nakoni
wus samya sinaguhan
Ni Daya gumuyu
basa mêngkono ngong mulat
kagungane jêng kyai têtêg atitih
nglêgarang gêdhe dawa

andhêrêdhêg atiku kuatir 
nulya ginulingkên kinurêban
timbalane toh èh toh èh
manira asidhêkus
pan winêngkang ingong kukuhi
tinimpah saya sayah
wus bênggang pupuku
jêng kyai dipati mapan
gya tumanduk warastra sêg angêlêbi
pan dudu lamakira

nêt andêdêl tan kêna tumuli
pinapan-papanakên wus mapan
pinêksa sru pêmadale
makênêng raosipun
ambarêbêt pating prêkinting
kumêsar anêratab
grêgêl sun anjêpluk
anjrit pinaksa kewala
tan kêwagang pantoging watês ngong jêlih
kêsamur drêsing udan

binotan srêg pêngkêrêdan mami 
pat pêt pêtêng ambêkan salêkak
mawut kokonangku kabèh
êrug ngatut manjuluk
bantal kontal ujurku ngalih
polah ngong gêlasaran
malang megung tinut
udane tan têrang-têrang
dêrês bae suwe-suwe rada rapih
tangisku nuli suda

gigilani solahe jêng kyai
payudara pipi cinakotan
pinggêt unton-unton kabèh
mayar rasane liru
mak blas seje mau saiki
nora mèmpêr satuma
mung sadhela bingung
nuli pikir salin ada
sasuwene tan bisa mêlèk sakêdhik
sumrahe nora jamak

tan kèlingan boja-bojo dhingin 
bocah cilik-cilik tan mirasa
nulya lèh gêdhe angatèl
satêngahing pulang yun
lèrèn kinèn nêkêm ningali
ih tobat nora jamak
satutup nêt punjul
sajêmpol pènyèt sih ngongkang
marêm mathêm pêngrasa tan nêdya uwis
udan drês kongsi têrang

gêr ginuyu ririh ting kulikik
wong tri angling nyêthoti Ni Daya
ngêpenginake dongènge
samya rongèh alungguh
ting kalêsêt gondhange salit
napase kumêrangsang
ngêlêd-êlêd idu
samya jawil lan papindhan
ingabedhang lèlèjêm iriban liring
Ni Daya ris atanya

lah bok têngah wis ping pintên laki 
nauri gih duraka ping tiga
tinanyan pundi bedane
bok têngah èsmu guyu
jaka lara pêgatan urip
pêngantèn sami bocah
lamine rong taun
randha nêm wulan mah-imah
angsal ngriki kemawon Ki Basarodin
adhine Amadbadar

mung punika kang dadya tyas mami
mèmpêr kang dika tutur punika
rêbat agêng lan panjange
kang pundi ukuripun
sami nyakêp gêlangan sikil
gênge gêng ki dipatya
mênang panjangipun
botên patos kêrêp minggah
nanging bêtah wiwit sontên kantos enjing
raose kalênyêran

badan sêkojur ngalênyêt mrinding 
pan kêrasan ras-arasên wisan
yêkti pikantuk kang gêdhe
sami mèsêm ngacêmut
dhêdhêkêtan dènira linggih
nging tan kongsi susuta
nulya pêgat lampus
randha pat wulan mah-imah
inggih angsal ki pêngulu Basarodin
lah punapa bedanya

anauri apan kaot ugi
dene ki pêngulu darbèkira
gêng nanging sangêt cêndhake
sampun lir cêpuk lugu
watês galêng lan bongkot sami
gendhol-gendhol ingandhap
sagêgêm agêmuk
yèn garap sapatilêman
goblag-gabluk bag bêg kadya dèn sothoni
grèwal-grèwèl pocotan

kêsêl bênakakên anjagani
ting cukikik wong papat cêblèkan
layak yèn grèwèlan bae
wong kaya Balabudhur
ambalèndêr ngewuh-ewuhi
dhasar bandhane cêndhak
wêtênge anjêndhul
tan pati bisaa kandhas
ngaya-aya sun duga boyoke sakit
mênètakên rêkasa

nyai têngah gumuyu nauri 
lêrês nyai Daya pênduginya
tingkah sangêt kangelane
ambêkane asênggur
kula watuk kemawon jêbling
wahing sarêng copotnya
mak brêl sru cumêput
tan kêkah anèng panggenan
susah ing tyas kêraos rayat kang mati
ginuyu cukikikan

Ni Pratima kaping pintên laki
nauri mung sapisan kewala
nanging sring kenging godhane
kinedanan wong bagus
godhaning blis pisan ping kalih
yèn sampun kêlampahan
manah kula gêtun
sarêng ping tiga sêkawan
lajêng tuman tan nganti milih wong sigit
anggêr agêng kewala

yèn kula kesah pêpara asring 
rinêjêng jênak sapatilêman
tan nganyang yèn tumbas wade
inggih lêrês bok ayu
ingkang agêng lawan kang alit
yèn angsal agêng panjang
angalênyêng bingung
pangobèng kula nêmbêlas
anyapisan wêrata kula pilihi
angsal tiang sêkawan

pangobèng tiga buruh satunggil
buruh sangêt awon warnanira
nanging gêng panjang bandhane
ngungkuli kang cinatur
dados agêm mathêm ingati
iriban mring wong lanang
yèn pasar Pon Tanjung
mangkat bangun nèng dêdalan
gêgarapan sakatêk-katêke dugi
sêgêr adheang-dheang

tiang ngriki kathah sun icipi 
ingkang kêrêp mung Ki Kulawirya
rayat datan uningane
lan ki pêngulu êmpun
inggih lêrês lir dèn bithèni
gumuyu jojorogan
Ni Malarsih dulu
cat myarsa ing carêmêdan
tyasnya ngungun ya talah dene wus sami
tua acarêmêdan

sêdangunira Ni Kèn Malarsih
muwus lan nyai pêngulu tua
dus wiladah lan nipase
kêsaru kang gumuyu
ting kulikik ingampêt sami
lirih dènya rêrasan
Ni Malarsih muwus
bibi punapa rinêmbag
dene nêmên gumuyu pating jêrawil
nauri kang liningan

inggih gujêngan tamba lèk sami 
Ni Malarsih malih angandika
Sumbaling puniku biyèn
têlèdhèk langkung payu
gêr ginuyu rewange linggih
mênêng mari cêrmêdan
lia kang cinatur
cawêngah angon iriban
wus kêtungkul nuli carêmêdan malih
Sumbaling tinakonan

nutur duk mêksihe dados ringgit
dèrèng paringkilên wus anjajah
jêjaka wong tua dene
sajêg kula pulang yun
dèrèng wêruh raosing sakit
pan sakeca kewala
nanging wiwitipun
krêp jajalan sami bocah
uga gêdhe saya gêdhe gêdhe malih
kula duk mêksih bocah

dipun tunggil tilêm lawan êncik
êncik Subedhe bandhane domba
lan kang dika catur kabèh
agêng kang kula tutur
pan satutup bathêthêt luwih
rong jêmpol pènèt ngaya
êcul manggut-manggut
dinêdêlakên ing wokan
lir dèn dhêngkul ngêlèbi ubênging pinggir
dèn ngêr-ingêr mrih mapan

dangu-dangu sami ngêmu yiyit 
dèn usêlakên angêlar-êlar
wus angêluwing kikise
mêkênêng mak blêng anglud
bongkote ngong ubêd-ubêdi
ing sap-tangan supaya
ywa tutug pokipun
blês-blês alon kêlêmira
rada suwe tutuge watêsing jarit
sap-tangan mau ika

duk wiwite nyang nyêng gringgang-gringging
amrêkinding raose tan kaprah
lawan sabêne wong akêh
datan kadya puniku
ngunyêr-unyêr ngalênyêr anyir
bêd-ubêd inguculan
puput lar lêr lar lur
saking agênge tan gonggang
lae-lae dubilah rasane ngênting
abungah ngangah-angah

mung punika kang dadya tyas mami 
anjêlajah kabèh kawêratan
Cina Koja Cik Jawane
wus tan bisa angetung
awon pênêd agêng lan alit
miwah kang panjang cêndhak
kang koming myang buntung
anggêre kang kêngkêng makas
ingkang panjang kang bênêr bêmbêng agilig
kang mêndhok bulêtira

kang mucuk bung tan pati pakolih
miwah kang bêndhol alit bongkotnya
sring dhoko têngahing gawe
ngong ginarap wong têlu
dèn woloni dipun rolasi
ngagir miring mêlumah
myang mungkur sidhêkus
anjongok jêngking lumampah
ambêrangkang ngadêg ngingkrang anèng nginggil
pinangku nganja-anja

mila katêlah rêmênan mami 
yèn wong garap tan akèh rekanya
bosên ilir angkrok bae
asring ngong tinggal turu
yèn mêlèka sun plaur dhidhis
ginuyu kalêsikan
malih lon amuwus
mandahane ngalahêna
ingkang akèh rekane salin-sumalin
sumrah bisa alihan

salin solah salin raosnèki
nadyan sadina sawêngi bêtah
malah saya kèh rasane
lir gatêlên kinukur
puk nêm kukur kukuring gudhig
enyêng sakojur pisan
layake puniku
jênênge ènyêng nyangnyêngan
paribasan wong kêna ngenyêng sayêkti
têmtu rasaning lanang

ya ta wontên wulanjar sawiji
rada karêm rêrasan kêrasa
ajrih isin mèlu ngomèl
sêdangune angrungu
rêrasan kang ngenaki ati
nilingkên tan kêtara
api-api idu
kêcah-kêcoh sêsamuran
nanging nora marèjèl pangrungunèki
kabèh wus kacathêtan

dangu-dangu kêrasa mêrkinding 
jêlalatan narithil kêdhèpnya
awake kabèh anyabe
susuwene alungguh
pan wus mêtu ping nêm mring jawi
kalêsêd malih mêdal
awad-awad nguyuh
bakune saking amadhas
saya matu bêngka kagunganirèki
thinuthuka kêmlathak

sapraptaning jawi nulya linggih
bêkah-bêkuh êh êh ah ya talah
sarwi mijêt wêlakange
boyoke dèn kuk-êngkuk
parandene nora amari
angadhuh sarwi ngucap
ambakna wong muwus
agawe laraning awak
suwe-suwe angadêg sarwi anjêngking
mêrkungkung ngulèt kayang

kaku atine anjêlèh ririh 
gêdrag-gêdrug ekar sukunira
kadêdêlan andêlèwèr
kisruh kêbêlêt nguyuh
mring pakiwan lumayu gêndhring
kiêng abêbêdêngan
wêtune kêsusu
kocar-kacir nèng dêdalan
durung kongsi tutug ênggone wus ênting
sinjange kaompolan

parandene mêksa durung mari
pêringisan lir wong lara ayan
kêcap-kêcap ngêsês bae
amingka bathukipun
nora kêna dipun sayuti
wêgah sangêt ngêrsula
jêr ya kae mau
cêlathune nora kaprah
sarwi nêkêm kagungan mêksa ambithi
cinêthot ciniwêlan

wong papat sami mêndêm kalisik 
saking nyênyêde kang carêmêdan
sêdaya mêtu yiyide
ngêmbêr sêdangunipun
kopoh tambas marang ing tapih
takon-tinakon samya
sami drês angilu
gumuyu apolongokan
ngajak adus jênabat pungrujul mani
wong papat sarêng kesah

tan wun catur sêmbère Sumbaling
ya ta ingkang jagongan kidulan
Jayèngwèsthi ing dalême
sasontên kang winuwus
namung ngèlmi saraking nabi
murading kawiridan
pêkih kang pakewuh
sabaturing pasugata
sêdaya wus wanci sêtêngah satunggil
Jayèngraga krêkuhan

sasontên mila dènyarsa singir
nanging ajrih mênawi dinukan
mring raka dadya tyas mêne
garêncêngan ing kalbu
arsa munjuk-munjuk pan ajrih
tag têg widhag-widhigan
tan sêranta matur
ing raka Sèh Amongraga
kula nuwun pangapuntên ingkang mugi
wontên lilah paduka

lamun parêng paduka lilani 
kewala yun sunat sisingiran
dikir maulud pedahe
Amongraga amuwus
inggih sunat-sunat utami
kurmat jêng Rasululah
manpangat aplalu
Jayèngraga enggar ing tyas
wus kêlilan kêtêkan grunêking ati
sênthot mêdal ing jaba

Jamal Jamil lawan Jalalodin
Nuripin tan kantun Jayèngraga
lênggah ing pêndhapa ngèglèh
mundhut têrbang têtêlu
lawan kêndhangira satunggil
pra santri kang jagongan
mire maro kêpung
angandika Jayèngraga
marang para lurah santri gus Arpani
Janodin Jayaniman

bagus Yahya gus Jalalèn tuwin 
gus Daud gus Yusup Amadasra
kinèn mêpak rèh-rèhane
myang para bêkêl dhusun
kang sami kewala agami
dhalang topèng Ki Cêrma-
sana anèng ngayun
kêlawan Widilêksana
Tunjangkara samya cêlak Jayèngragi
para santri aberag

Amongraga mèsêm aningali
mring kang rayi sira Jayèngraga
angling mring Jayèngwèsthine
rayinta wus adangu
dènya arsa asunat singir
Jayèngwèsthi turira
inggih sakalangkung
yèn ta sampuna kêpalang
jrih ing tuan kêdah natab Carabali
salendro myang pelogan

tan pae lan kêrsane jêng kyai
tuwin ibu sangêt brangtanira
duk wingi kantaka supe
kathah kêrasèng kalbu
Amongraga nauri aris
botên maibên yèn ta
cuwèng tyas pun ibu
mugi Hyang kang ngapuraa
inggih yayi prayogi andika mijil
kalih paman sêdaya

kaularsa sênêting awêngi 
nulya tumurun Sèh Amongraga
maring langgar panêpène
Jayèngwèsthi umêtu
lawan ingkang paman kêkalih
Suarja Wiradhustha
praptèng pêndhapa wus
kang raka aris ngandika
para iki dadak nganggo têrbang katri
aramèn nganggo kêndhang

Jayèngraga mring raka turnya ris
mapan tiang sampun kinalilan
punapa rinaos malèh
ngajrih-jrihi tiang yun
kang raka gumujêng nudingi
andêlna yèn singiran
rahabe kêlangkung
Jayèngraga angandika
marang dhalang èh Cêrmasana sirèki
undangên Widiguna

ia suwunên mring jêng kiai 
lan Si Suratin yèn anèng kana
anake pak Rajiahe
lamun tan anèng riku
ampirana nèng wismanèki
lan malih timbalana
putumu Si Sênu
lan paman Ki Kulawirya
aturana nulya kang liningan aglis
mentar enggal-enggalan

praptèng jroning regol aningali
wong gêr-gêran Ki Cêrma wus nyana
yèn Ki Widiguna kae
pinaran tan asantun
kagyat Widiguna kêpanggih
Cêrmasana ajarwa
lakune ingutus
Widiguna saurira
yèn mêkatên dawêg marêk jêng kiai
nulya nêmbah ingarsa

matur kaula dipun timbali
ing putra paduka Jayèngraga
Cêrmasana kang kinèngkèn
dipun purih umatur
Kyai Bayi gumujêng angling
iku kanca kêbudan
dhumpyuk padha kasud
dhêdhalang angundang dhalang
sing kon dhalang kang kinongkon dhalang sami
padha dhalang-dhalangan

ana gawe apadene gati 
Cêrmasana umatur putranta
kêrsa têrbangan rêramèn
Ki Baywangling amuwus
dèn lilani mring Amongragi
matur kados kalilan
de suka kêlangkung
Ki Bayi gumujêng enggal
ingsun nêmpil sadhela ia sêthithik
wong loro banyolana

sarêng bêngok anjêlih wong kalih
samya kagèt sêdaya alatah
bêkêm-binêkêm karone
Widiguna acucud
Cêrmasana lucu kêpati
poyok-pinoyok samya
gêrgêran ginuyu
jêng kyai gumujêng suka
nulya mundhut rasukan sêmbagi abrit
kêlawan ikêt jingga

Cêrmasana kulambiku iki 
sun paringkên gonên jumuahan
ikêt gonên yèn anopèng
Ki Cêrmasana nuwun
nêmbah-nêmbah langkung kapundhi
nèng mêstaka kacangcang
pupucuking rambut
dahat ing kalingga murda
sih jêng kyai dadosa jimat paripih
dados ing kayuanan

lah ya uwis dadak crita ringgit
jêng kyai sarwi anggêgêm yatra
sajampêl sinêbar gone
wong ro kinèn angrêbut
Cêrmasana Widiguna glis
rêgêjêgan rêbutan
brawuk-binarawuk
goh-ginogoh ing gêgêman
rame wêngkang-winêngkang tindhih-tinindhih
konthole Widiguna

ginujêngan sêt ajêlah-jêlih 
Widiguna kandhutane wutah
kang dèn mut ginêgêm dene
kabèh kêna rinêbut
Cêrmasana bungah kêpati
dèn culkên kontholira
Ki Widi mimisuh
Ki Bayi asuka-suka
gumêr-gumêr gumêdêr jalu lan èstri
guguyu Widiguna

Cêrmasana pan umatur aris
inggih rayi dalêm Kulawirya
ingaturan putra mangke
Ki Bayi alon muwus
ya wis sira ngidula aglis
kang liningan sêndika
nêmbah samya mundur
anakipun pak Rajiah
gus Suratin Si Sênu wus dèn timbali
wus kerid sêdayanya

tan adangu wus prapta ingarsi
Jayèngraga ngling mring Cêrmasana
dene suwe sira monyèt
Cêrmasana umatur
inggih sawêg dipun paringi
ginanjar udhêng jingga
sarasukanipun
sêmbagi bang langkung pelag
dipun kêmbar gêbal dalêm tiang kalih
kula lan Widiguna

sarta pinaring arta dhik-udhik 
kang ngrêbat kula lan Widiguna
ramanta sangêt sukane
Jayèngraga gumuyu
sukur sira karo pinaring
Si Sênu lan Si Surat
kon maju ingayun
nulya majêng anèng ngarsa
Jayèngraga anuduh marang Nuripin
bocah wènèhêna

nyang si biung konên anggêlungi
karo pisan bae konên ngêmbar
kang lir ronggèng busanane
sigra ingirid masuk
mring dalême Ki Jayèngragi
ya ta Ki Jayèngraga
têrbange ginêmbrung
lêkas amaca sêlawat
lan wong akèh salalahu ngalaihi
wasalamu ngaleka

nulya talu barung bismillahi 
amana bismillahi amana
mana lilah gêr arame
têrbang gobyog abarung
ajêguran gumuntur atri
gumrêmbyêng agêmbrungan
abarung brêng brang bung
angguguk gêdhuging kêndhang
kêmpyang imbal atampèlan lan têrbang tri
sênggukan magak-magak

samya kagyat kang wong jalu èstri
wong sêdesa kadi ginugahan
tangi padha nonton kabèh
dhêrakalan lumayu
tua anom gêdhe lan cilik
rare nangis amothah
ting crêngèk kilayu
ginendhong nangis nèng dalan
anggawa bor upêt colok myang didimik
miwah êting daluang

miwah kang anèng dalêm lèr sami
mirud aningali ing kidulan
jalu èstri age-age
lumayu rêbut dhucung
mung kang anggêr kewala kari
tunggu têngga dandanan
lan kang sêpuh-sêpuh
raryalit gusis sêdaya
mring kidulan pêndhapa jêjêl apipit
jalwèstri yêl-uyêlan

wus antara dangu talunèki 
nulya suwuk amaca sêlawat
ngaring-aring sêdayane
ingonira winangun
kinang rokok wangèn lilinting
nipah kêlobot mênyan
srotong lan kêlukuk
rokok tanjung kapulaga
wedang kopi jênang widaran krak kêling
grubi ulêr-ulêran

santri saya kèh mèlu alinggih
samya rahab milu sêlawatan
wong tua bocah sêdene
Jayèngraga amuwus
mring Nuripin lan Jalalodin
karo mêngko empraka
nuli gênti maju
Si Crêma lan Widiguna
kang liningan sêndika aturirèki
berag santri sêdaya

Jayèngraga angandika malih 
Nuripin pundhutên têrbang ingwang
si macan garongan kae
lawan mundhuta angklung
têka lima gêdhe lan cilik
mundhuta manèh têrbang
têlu êngkas gupuh
kang kinèngkèn sigra-sigra
mundhut têrbang titiga tan dangu prapti
kêlawan angklungira

wusnya katur marang Jayèngragi
nulya sinêntak macan garongan
ginêmbrang arum swarane
dadya trêbang pipitu
angklung gangsal kêndhang kêkalih
ingkang sami narêbang
Jayèngwèsthi mungguh
lan kang rayi Jayèngraga
Wiradhustha Suarja Kulawiryèki
gus Daud Amadasra

santri lilima ingkang ngangklungi
Widilêksana lan Tunjangkara
kang nabuh kêndhang karone
arumat sêdaya wus
Jayèngraga lêkas asingir
bawa maca sêlawat
lagu sêkar gadhung
swara ngêlik arum mêmbat
ya ilaha-ilaha ya ilalahi
ilalah Allah-Allah

sinauran swara kèh gora tri 
sarta lan têrbang pitu barungan
angklung lan kêndhang arame
angguguk imbal gêdhug
kêmpyang kipyah angklung angênthir
klung klung thur nut irama
pong ping pyèk prong brung
thung thung dhah dhung grug bêng bung brang
pung pêk ping pêk pong bung pèng pèng tong ting tong gring
pêp pêp bah pung byang dhung brang

kang emprak Nuripin Jalalodin
sarwi nyêkêl sumbu mubyar-mubyar
mubêng kalangan anglètèr
sarwi angêmut sumbu
tênggok karo dèn barongoti
cicingklok cêcangklakan
pan surung-sinurung
brongot-binarongot gantya
dangu dènya bêng-ubêngan siring gêni
kêlangkung rahabira

lamun nuju tibane ing singir 
Jayèngraga ngêlik abarungan
wong pitu rêmpêg ungêle
arum runtung anuntung
lir salendro munya ngrarangin
kang senggolan kewala
lulut wilêtipun
singir dêling angêmanak
tan sarênti lapal bisahri rabingi
kad badan nurhul akla

payah badan badrabida kali
mayujla-ana rat bihil akla
nusarkan wamagribane
ahlussamai kalu
umarkaban ahlan waulbi
soban nur ngijan ripta
tanpa mamis luhu
kil ngatil kus nius tahlan
wa la mar-ahul badrukarli kusnihi
bah jata tlubu akla

nulya kang santri kèh naurani 
tanpa rungwan barungan lan têrbang
sawiji tan ana gèsèh
kêlangkung gêr gumuntur
sinalahan sêlawat nabi
wasalalahu ngala-
ihi wasalamu
salalah ngala Muhammad
suwuk alon têrbangira angêpiping
bêng bêng bêng sèlèh têrbang

Jayèngraga nulya maca rawi
tumèmbêl patitis kir'atira
pasekat dawa cêndhake
sêmbada êmpuk mêntul
sajak yaman wus angêsèhi
wilête ambiola
ngêmandhang alandhung
anggalêndêm rum araras
santri ingkang ahli kir'at tyase ênting
myarsa pasekatira

wus bakda dènira maca rawi
nulya sasambèn udud anginang
winêton panganan malèh
inggih sakantunipun
saprandene misih prayogi
santri samya nyamikan
ing sasênêngipun
nulya lêkas bawa lêmpang
Allahu ya Allahu Allah ya rabi
na Allah kasbun Allah

tanggap barêng santri kèh nauri 
angantêp swara tan etang êrak
sêdaya samya rahabe
gumêr gumrumung ngandul
asauran gantya wus kadi
monggang lan lokananta
nganyut-anyut arum
Ki Cêrma lan Widiguna
samya emprak bêksa kêlana tinangkil
karone ikêt jingga

cathokan sêt nyonthong asisinthing
rambut pinuntir ngluwêr singsêtan
cawêtan sabuk sondhère
akawêng tali wangsul
pan andhèglèg ambapang ngibing
apasang pupu malang
ngingkrang gêdrug-gêdrug
aebat grudha anjingklak
sêblak larap narècèt mundur sêrisig
anglênggak langak-langak

tangan kipat-kipat ukêl tangkis 
jariji gêtêr ambuntut landhak
andhêngklang manthêng manthèngthèng
maju banyak salulup
anggêndingdang lambung klak-aklik
pacak gulu èjlègan
manggut-manggut nyunguk
angêmbyak akipyah-kipyah
kêplok tangan lêmpêng aniba ginonjing
akiprah gidrah-gidrah

Jayèngraga tyasira mèh kêdhik
sèlèh têrbang ambêksa kêlana
myat ing raka tyas jrih mêne
mupus mung nêrbang bêsus
angungkuli kang sêdayèki
ngapipir ngipat asta
imbal rangkêp baud
ngagêm si macan garongan
pan jumêngglung lir gong Siêm mantug bêning
tan ana timbangira

aningali bungah sêdayèki
myat kang emprak lan ingkang narêbang
sauran tiba singire
angêlik tan akantu
bi aslabi arbab sodadi
kadis samsu pilibra
jihatan akalu
kulu wasirtu sarian
pi butuni tasarapat likamali
pi lumuriltungawal

naurani santri kwèh gora ngrik 
sru asêsêg ginobyog têrbangnya
pong brung brang brung bêng tung tung grèng
pêp pêp bah bah kur bah kur
nguk nguk bêbêb clong clung thur thur thir
tong ting thor bong pung pung brang
tanpa rungyan ubyug
Cêrmasana Widiguna
nyêkêl colok nyêngkêlang colok susumping
colok nyakot amubyar

rane surung-sinurung sisiring
bobrongotan pan bakar-binakar
kêlana pêrang rekane
atêlorongan sumbu
bar bêr mubyar apasêr gêni
gênti candhak-cinandhak
gya kinarya cundhuk
saengga lir pêngabaran
kang anonton ênting sukane kêpati
sumyak-sumyak gêrgêran

samya katêmbèn dènya ningali 
nulya suwuk amaca sêlawat
samya rèrèn sêdayane
Jayèngraga gumuyu
ingkang raka gumujêng ririh
dhasare tukang bêksa
kinèn emprak baud
karya bungahing akathah
anglêgakên galihe para priayi
Ki Cêrma Widiguna

tinimbalan maju anèng ngarsi
pinaringan panganan sêgêran
rujak kopyor jruk kêproke
dèn galundhungkên nêlu
kang sawiji dipun isèni
arta sêjampêl soang
kang pinaring nuhun
mundur wangsul ing gènira
wus pinangan nulya kang pinindha ringgit
Si Sênu lan gus Surat

saking wetan padhang dèn obori 
ingiring para rare jêjaka
cingak wong nonton arame
ngaruhi guyu-guyu
oyêg kabèh samya anolih
bilah nganggo ronggengan
merok-merok ayu
ting balêkèr guligikan
ham hêm ramya nêbut bilah setan rajin
rajine pak Rajiah

nulya piak mire nganan ngeri
pating kêcêmut acukikikan
kabèh marèngès andorès
saking suka andulu
kang pinindha ronggèng wus prapti
ngarsane ingawirya
mêpês sila panggung
Jayèngwèsthi mèsêm mulat
Jayèngraga gumujêng sukèng ningali
Kulawirya alatah

pan kinêmbar busananirèki 
sinjang parangrusak kêmbên jingga
rinenda pinrada adèn
singsêt ngawêng ing pungkur
apamêkan mêndhala giri
wangkong wingking taliban
mancut adu mancung
tapih sipat polok tinap
asandhungan pêngasih nêrampad wuri
widi jênar gêbêgan

sêngkang uliran panunggul siji
pupur rinêmbug pêthak sumilak
cêthik asangsangan kace
gêmbaya brit kusta lus
gêlung sêdhêng bokoran jinggring
pinalipid ing sêkar
anggit magêr timun
tinirahan oncèn muncar
pinalangkan ing jungkat pênyu rinukmi
cundhuk mêntul tamèngan

Jayèngraga angandika aris
sapa ingkang andandani sira
apa ya si biung dhewe
Surati nêmbah matur
nyai Daya ingkang dandosi
mijil bêkta busana
saking jro sêdarum
panuwunipun bok inya
ia talah nini Daya dene apik
bisa karya yu warna

lah wis payo empraka kang bêcik 
kang liningan umatur sêndika
Jayèngwèsthi lon dêlinge
Si Jamal Jamil iku
konên emprak dhisik wong kalih
kang rayi nut ing raka
nulya ngandika rum
lah Jamal Jamil empraka
bêrkat sira sabating guru linuwih
ingong kang ngalap bêrkah

matur sêndika Ki Jamal Jamil
sarwi nuwun sela itêm wawrat
Jayèngraga suka tyase
gya kinèn mundhut watu
pan sakêndhil agêng wus prapti
dupa mênyan rinumat
adan lêkas gupuh
sajak Karang kêbuyutan
bismilahi hi amana bismillahi
amana mana lilah

sinauran gumuruh pra santri 
kadya bendrong sasra abarungan
gumêr gumêdêr arame
angklungira kêmruwuk
têrbang umrês barungan singir
Ki Jamal Jamil emprak
lir ngalangi banyu
sela sagênuk ingangkat
rame antêb-ingantêban gênti-gênti
kadya kapuk salamba

kang ningali kêgawokan sami
sêdaya sami asuka-suka
Jamal Jamil mêndhêt rare
pasuson dipun rêbut
dèn agirkên rare nèng lampit
rare alit bêrangkang
dèn antêbi watu
mring wong ro balag balêgan
biung anjrit biang prie kuwe kyai
wong akèh jêlih samya

nanging rarene sangsaya aring 
gêlèntèran ingantêban sela
tan pitaya wong tuane
age-age rinêbut
wus karêbat dipun tangisi
nulya gêr samya latah
langkung ramenipun
Jamal Jamil dènya emprak
dènya bandhêm-binandhêm sakênanèki
rai wêtêng gigirnya

têrbang ajêguran manêngkêri
tinatab gobyog kaya bêdhaha
thung plêk thung plêk dhung brang dhung brèng
bêb bêb bah bah gur bah gur
pang pèng ping bêng kêtongting tong gring
grung grung byêg brang brung brung brang
klung klung klur klur thir thur
Jamal Jamil dènya emprak
saya rahab nêlaskên budayanèki
nulya agêgabusan

nuwun kalewang berang lan arit
bapang sinungan kinarya emprak
kang myat maras tyase kabèh
nulya bacuk-binacuk
myang amêcok garês pribadi
bat bêt datan tumama
ngali-ali kêthul
miwah dènya babrongotan
kang kinarya colok obor gêng kang gêni
rame bakar-binakar

Jamil kinarya têdhas ing gêni 
bêbêd sarual kulambinira
udhêng rambut lan jenggote
pan dadya gêni murub
mulad-mulad abadan gêni
wong nonton eram-eram
langkung sukanipun
Jayèngwèsthi Jayèngraga
gung gumujêng ningali Ki Jamal Jamil
sêdaya sumyak-sumyak

bêbêdira Ki Jamal dèn athing-
athingakên ngoboran kinarya
anggorèng kacang kêdhêle
matêng samya inguntut
kulambinya anggembol warih
gênine ingoboran
karya godhog kimpul
matêng pinangan ing bocah
nulya nuwun linggis wêsi gilig kalih
sinungan kinaryemprak

sigra gêgabusan Jamal Jamil 
pênthung-pinênthung ing linggis samya
Jamal pinênthung raine
sru banene kumêpruk
bathuk pêcah tiba ing siti
gêtih adêladagan
kêlosodan mujur
pinindho ngantêban sela
sirah rêmuk balung rênyêk badanèki
ngalumpruk gobrah-gobrah

kang ningali cêp gêtun tan sipi
gumun samya manahe sumêlang
sêdaya pucat ulate
Jèngwèsthi manthuk-manthuk
gèdhèg-gèdhèg Ki Jayèngragi
Suarja Wiradhustha
myang Kulawiryèku
samya angungun sêdaya
prie kuwe mêngko akale Ki Jamil
agawe gêgawokan

Ki Jamil salin anuwun gêndhing 
sêkar gadhung kang landhung lon-lonan
pan mêngkana saurane
ulung asambêr ulung
ya maole si ulung mati
ngêlayung ya maola
roke pida yakun
Jayèngraga gupuh mojar
mring gus Surat Sênu lah ngadêga singir
nuta Jamil kewala

matur sêndika kang sinungan ling
nulya ngadêg mring Jamil winulang
wus linuruban wangkene
Jamil nèng wurinipun
sarwi bêkta angklung kêkalih
kang jisim ingubêngan
sindhèn ulung-ulung
sambêr ulung ya maola
si ulung mati ngêlayung mole rokin
pida yakun mêngkana

sarêng ngêlik mêthit anjêlirit
alantik lir pulung kang pipitan
kadya nangisi isthane
mring bangke kang amujung
kang ningali samya kèh nangis
trêbang lirih satunggal
lan angklung têtêlu
lawan kêndhange satunggal
ukur jawil imbal angêpinjal bincil
kêmpyang nyampyêng pincatan

ting salêntik pang ping pêk pak pik pik 
tung plêk tung plêk tong ting bung pang pêng byang
nguk nguk dhung dhung thong thung thur thèr
kutugipun kumêlun
mayid obah nulya anglilir
lurube ingungkaban
Ki Jamal wus lungguh
ambêkane arênggosan
ingadhêpan ronggèng ro lawan Ki Jamil
Jamil lir wêlas mulat

nulya nyandhak bêndhe lawan arit
Jamil ngucap èh ta bêndho sira
lan si arit bapang kuwe
lumakua sun utus
padha mèka dawêgan aglis
gya bêndho arit bapang
kesah rêbut dhucung
gumlothak kêtanggor cagak
Jamil angling bok dèn alon bêndho baring
lunga tan ngarah-arah

ginaguyu mring kang nonton sami 
tan adangu bêndho arit bapang
kalung dêgan anyêgandhèng
sarêng saking lèr kidul
praptanira asèlèh ririh
bêndho arit tumumpang
nèng dawêganipun
Ki Jamil wuwuse sugal
ora urus Jamal banjur dèn parasi
sêbêle buangana

nulya tangi bêndho lawan arit
ting galasrok marasi dawêgan
polah dhewe ras rès ras rès
kang myat suka gumuyu
dawêgan dèn inumkên aglis
dêgan sêkawan têlas
bêndho arit gupuh
ambuang sêpêt bubuhan
nulya Jamal wus bagas lir wingi uni
nuwun salin lagunya

dhênggung Bantên bawa saurnèki 
dênggung yahu daim dhênggung Allah
daim Allahu daime
sigra sinauran gur
brong prung prung brang dhêng thung thung thung gring
pyak pyak byêg pêp pêp bah bah
nguk grug bung thor thir thur
umrês barung lan sauran
Jamal Jamil aemprak nêlaskên gêndhing
gênti nganciki sirah

emprak pundhak kinarya cik-ancik
samya banting-binanting bag-bêgan
pra emprak tan kadya kie
kang nonton sakêlangkung
cukakakan hah hah huh hih hih
kapingkêl kêl kasêlak
pan kapêntut-pêntut
kathah kêthuh ngêbrok gènya
kaparicit arsa lunga bok dèn goni
milane anggadidak

wus antara kêsauran singir
suwuk maca sêlawat lahuma
sali wasalim ngalehe
lan wong kèh salalahu
ngalaihi wa asalami
salalahu ngalaya
Muhamad cêp suwuk
samya rèrèn sangêt sayah
amêmangan kang sêgêr myang wedang kopi
Jamal Jamil ngandikan

anèng ngarsanira Jayèngwèsthi 
pinaringan ingkang sêsêgêran
sêmangka jêruk salake
srikaya lêmèt mêndud
wuwungkusan pipisan isi
arta sareal sewang
kang pinaring sampun
nuwun mundur ing gènira
asêsambèn sêdaya angaring-aring
nutug dhahar nyamikan

Ki Kulawirya amaca rawi
swara santak erak muluh rêmak
grawul mung buru wanthène
sêru rada mêrkutuk
nanging marang sastra pêtitis
maca lapal ruwia
wulingan kabibu
salalahu ngalehisam
wa hua ma kakalu ala nguyuni
ma ka tungun suratan

wusnya tamat dènya maca rawi 
Jayèngraga ngling suawi paman
paduka lajêng bawane
witipun Caranggantung
niba Pêtungwulung kang aris
sigra Ki Kulawirya
abawa swara sru
ya lai laha ilolah
Muhammad rasululahi
Muhammad kabibolah

santri sêdaya naurani
rêmpêk tan ana mênèhi sajak
angiud-iud swara kèh
yèn nuju sèlèhipun
tinanggapan ronggèng ro ngêlik
ngalik-alik araras
nyamlêng nganyut-anyut
lir sundari kapawanan
lantik-lantik sumênut ambêlèr ati
wong samya sir kumêsar

wilêting sindhèn amulêt ati
lir tinutu tan kêna tinata
tetela lir èstri jiblès
sasolahe wèh wuyung
kabèh samya rêmên tyasnèki
cipta sami kedanan
mring gus Surat Sênu
Sênu dhasar putu dhalang
gus Suratin dhasar anake wong sugih
ginulang wasis bêksa

bêksa gambyong mêsês ronggèng kalih 
tan ana sor-sinoran wus rimbag
cangkêt-cangkêt kêkêcète
cat-catan kengisipun
lêntrêng kêsit mungsêr sisirig
kêclap larap anilap
lèngèk-lèngèk maju
jarija kêjêr ling-lingan
mênthung uwêt andhêngklang gêndhewa gadhing
sèdhêt andhêdhêt ulat

pacaknya lir Srikandhi nèng kêlir
lan Drêsanala aparibawa
tandhing wilêt kalulute
ulêt lir kupu tarung
tan kuciwa baude sami
Ki Cêrma Widiguna
ambadhudi cucud
sarta sênggake imbalan
abêbanggèn prak-prak kêploke ngêdhasih
coronge mubyar-mubyar

ngêlik Pêtungwulung kumalinthing 
lir suling wratsari abarungan
kang tan sêlaya tutupe
ngalêp-alêp mlas-ayun
pan sêmbada sasolahnèki
sangkêp tangkêpe limpad
ilo ukêl cênthung
ukêl lêlathèn tasikan
inggêg jaja juwêt ngujiwat ngawêti
Jèngraga kêguguran

karêkuhan tyasnya widhag-widhig
dènyarsa ambêksa garêncêngan
jrih ing raka isin ngakèh
kadho-kadho angungun
saking sangêt dènya kêpengin
Jayèngraga umêdal
totoya anguyuh
mring sor jambu ing gêdhogan
gus Suratin sigra bêkta cèrèt mijil
kang turas tinuruhan

tinakèn apa gêdhe ta iki 
inggih agênge botên kêjamak
ah ngajêng sangêt mêdhoke
Jèngraga sru gumuyu
sèlèhêna cèrètmu dhingin
mirêng Sênu sindhènya
ngêlik Pêtungwulung
cumêngkling bêning lir pendah
rêbab sêdhêng olèh santêne gumrining
Jayèngraga ambêksa

lan Suratin dènira angibing
pating karinggêk nèng pêpêtêngan
antara têlung gongane
lah wis payo anusul
cankingên cèrète yèn lali
kasuwèn bok kênyanan
wangsul ing gyanipun
anutug dènya trêbangan
wusnya dangu kèndêl sinalahan sami
samyaso sêdayanya

Jayèngwèsthi angling mring kang rayi 
tutugêna manirarsa sunat
kang rayi inggih ature
kang raka nulya kondur
Jayèngraga ombèr tyasnèki
ngandika mring kang paman
kadospundinipun
putrandika kondur sunat
prayogine bubaran kewala sami
kula mantuk mêngetan

paman kalih kantuna nèng riki
mung suawi paman Kulawirya
kang paman alon saure
lah ia sakarêpmu
tutugêna ia prayogi
bubaran sakêrsanta
Jayèngraga muwus
pênêdipun abubaran
nulya Jayèngraga lan Kulawiryèki
samya kondur mêngetan

ronggèng roro Sênu gus Suratin
Cêrmasana lawan Widiguna
Widilêksana lan malèh
Tunjungkara puniku
Gandasana sami angiring
Nuripin Amadasra
gus Dawud tan kantun
kang nonton bubar sêdaya
wus mêngkana atata dènira linggih
anèng têngah pêndhapa

Jayèngraga angandika aris 
mundhuta trêbang gêndèr lan gambang
kêlawan kêndhang sulinge
kang kinarya gongipun
trêbang bae kang ora sirik
kang liningan sêndika
tan dangu prapta wus
thêng-thêng pinatut rêbabnya
nêming gêndèr sinênggrèng ngèk wus pakolih
nyamlêng nême araras

Jayèngraga mèsêm ngandika ris
sênggrèngên sêsêndhon pathêt sanga
dèn nutug lih-ulihane
Widiguna kang suluk
kang sinung ling sigra miranti
Cêrmasana angrêbab
Widiguna suluk
kang anggêndèr Gandasana
Tunjungkara pênêt tutupane suling
Widilêksana gambang

Kulawirya ingkang angêgongi 
gong trêbange si macan garongan
nulya lêkas sasêndhone
Cêrmasana abêsus
tutupira gêtêr amiwil
jariji anglir pendah
kalajêngking ngantup
akêsit lir anggang-anggang
kosok lamba amuput alus alari
yèn rangkêp rikat rata

Cêrmasana pacake amanjing
ngik-ingike ngèrèng lir garantang
kawat pakolih santêne
ngês wilêt manis arum
Gandasana gêndèr gumrining
sêrênge anyalupak
êmpuk ulêm arum
bêbêngkakane ngêmanak
pênabuhe ngapinjal pancêr mincati
sêmune lir Onêngan

Widilêksana panggambangnèki 
apik dhasar gambang dadi anyar
kayu rawan rum swarane
kalêrêsan pikantuk
grobog sêdhêng rongronganèki
placak paku kuningan
sêsênthêng pinuntu
apêsagi rarasira
pênabuhe narithil driji kumitir
galêbêg tan carukan

abot kiwa kêbat alêstari
thêr gêtêr lir kupu prêt-uprêtan
tan goling wiwilahane
macalang wilêtipun
baud bêsus anggunungsari
Tunjangkara dènira
nyuling nganyut-anyut
tiupan pakolih jamang
wuluh tarang tua bobotsari tipis
mencok unyêranira

tan bêlero laras nora silir
mathis manis ènthèng swaranira
bêning cengkok tutupane
samya rêbut ngêsipun
kèh uninya amêmêlingi
sumêlèt athuthitan
paniupe landhung
anglir pulung kapipitan
pra niaga kang samya sêsêndhon ngênting
sarayuda sabêman

Jayèngraga angandika aris 
wanci punapa paman punika
Ki Kulawirya saure
pan iki bakda saur
durung bêdhug têlu kang wanci
sêtun sêtêngah tiga
Jèngraga amuwus
saenggane rong gêndhingan
apa kanti Cêrmasana matur aris
kados botên kasêsa

lah ya payo muni Lompongkèli
nuli Pêtungwulung ingkang mêmbat
nulya buka gêndhingane
êgong trêbang jumêngglung
pan ambaung lir gangsa yêkti
rêbab ngêcêk ngak-ngikan
gambang kumlunthung thur
suling mêrit atilêpan
gêndèr nal nil Widiguna angêndhangi
rara ciblon kosèkan

rarasnya rum nyundari ngrêrangin 
kang nabuh samya baudira
adu wilêt yatmakane
ing gêndhing ngês-ngês bêsus
Cêrma Widi kalok pêsisir
niaga Wanamarta
kang komuk mumuruk
ronggèng ro Sênu lan Surat
sarêng ngêlik mêdêd lêmpêng Lompongkèli
saya wèh kalinglungan

dhasar wus ênggone anèng gêndhing
kang anabuh ambyantu tog-togan
rêmpêg mrih padha rasane
ronggèng sangsaya bêsus
pêngibinge dipun gêndhingi
kang myarsa nunjang-nunjang
lumayu andulu
asukup padha sêdhela
ing pêndhapa gêdhe cilik jalu èstri
apipit yêl-uyêlan

saya karênan ingkang ningali
Jayèngraga ngatipung pang pungan
sarwi alon andikane
paman supaminipun
punapinggih punika kenging
lamun dèn emprakana
kang paman gumuyu
patute bae ya kêna
dene ora nganggo êgongnèki
namung trêbang kewala

wa mêngkana ing kono Nuripin 
Dawud Amadasra prie sira
kang sinung ling lon ature
sumangga kêrsanipun
langkung ajrih matur kumawi
Kulawirya lingira
kèh-akèh rinêmbug
wis payo têka empraka
ngarah apa mêngko manira labuhi
Jayèngraga alatah

nging yèn wontên dukane jêng kyai
ngong tan uning mangsa borong paman
Ki Kulawirya bêgènggèng
ya wis ana ing aku
kang nadhahi dukane kyai
kang putra dhasar kêrsa
ana kang ananggung
Jèngraga cucul rasukan
nyamping dhêsthar ingêlus ingkang alêngkin
ngusap-usap kumbaya

adan jumênêng lêkas angibing 
Kulawirya ngadêg asêrigak
Nuripin Jalalodine
kinèn anyêkêl sumbu
wong kêkalih lir ambadhudi
Jayèngraga ambêksa
pacake asaguh
bêksa panji nom Madura
miwir nyamping agêtêr jêmpol klak-aklik
atanjak kêbo mênggah

mêdhi kèngsêr ngalêsêd narisig
angikal ukêl asta ngrajungan
midak irama tindake
parigêl egol lambung
aluk-lukan ula ngêlangi
narèdhèt asigêgan
pacak jangga manglung
amênthang asta andhêngklang
pan aebat naga kabunton anolih
alaras riringgitan

kang ningali kathah samya linggih 
myat kang bêksa sêdaya asênggak
kêplok lir gêrah swarane
samya suka andulu
bêndarane kêrsa angibing
pasêmone awayang
lir Wirun abagus
sarira lurus ajênar
brêngos têpèn kêkêtugan lir minangsi
waja tètèsing toya

langkung bungah-bungah kang ningali
samya eram eraming kedanan
sakèhe kang nonton kabèh
micarèng jroning kalbu
dhuh bêndaraningong wong sigit
lae-lae saengga
mumundhuta mring sun
ngong rewangi raya-raya
numbuk bêntus datan etang kinarikid
tyas ingwang tan sumêlang

sangsaya berag dènira ngibing
ronggèng ro pêncar mubêng kalangan
kumpul prêpêt nindur age
sarwi anêngkah lambung
golang-galing linglingan liring
cêthik methok apasang
nampèl-nampèl pupu
Jèngraga lir pinagolan
jaja mungal manglunging jangga angliling
kadya grudha kapêlag

ebat kêclap kumalebat kêsit 
lir pêksimprit mêsat sing pêngundhan
alon akalangan kangsèn
kêjêr gambrêt aniup
mencok maring pêngundhan wêntis
ual muwêr nèngarsa
sisirig ngadhuyuk
mathêt ngalètèr tintingan
larap marang ngarsa nindur sarêng ngêlik
amanis gêtas rênyah

apupunton swara rum amanis
mirut kwèhning ulon amemba
acamplêng mathis manise
datan mèlèd sêrambut
ngês wilête amêthêt ati
ati pêthot thêl gigal
gêlêng golong linglung
kairup langên kalangwan
Jayèngraga mênthang ukêl angêtibing
nangkluk klêk pacak jangga

wus adangu luar dènya ngibing 
nulya lênggah sêdaya atêrap
sinung wedang panganane
ngaso-aso sêdarum
amêmangan myang nginum kopi
nutug dènya nyamikan
Jèngraga amuwus
yèn wus aso sêsêndhonan
pathêt manyura Widiguna nyuluki
wusnya banjur gêndhingan

Pêtungwulung tibakna ginonjing
niaga sigra pêpathêtan
nutug ulih-ulihane
dan buka Pêtungwulung
Jèngraga ngling paman suawi
Kulawirya agêpah
sabuke dèn ulur
ngiras sondhèr singsêt pisan
dhêstharira tinêtêpkên kacêp alis
nyamping cangcut serongan

kawêng sondhèr tali wangsul prêkis 
tandang saguh asinggah agagah
bêksa dhadhap kreta cèkèh
tanjak alaras maju
nyidhang mundur kicak narisig
majêng seblak tayungan
lajêng nrisig mundur
anampa manggêl amagang
ngingkrang nyidhang manggêl majêng anaricig
jêglig apacak jangga

Pêtungwulung aniba ginonjing
nulya kiprah ambêksa kêlana
pacak gulune aèjlèg
ronggèng ro angêrubut
nindur gêndhèng mungsêr sisirig
gulêt ulêt-ulêtan
mubêng maju mundur
lincak-lincak kicat-kicat
amatènggèng mathèngthèng lir Bima kunthing
manggêl thêk pacak jangga

nulya sampun dènira angibing
kêringêtira apêruntusan
lèrèn aso sêdayane
sêsambèn nyamuk-nyamuk
wusnya nutug amacit sami
Jayèngraga ngandika
dhunêna rêbabmu
kêndhonana kêndhangira
payo padha bubaran sêdhênge arip
kang liningan sêndika

angling malih amundhuta dhuwit 
têlung real paringna niaga
tan dangu praptèng ngarsane
gya pinaringkên sampun
pra niaga nêmbah nuwun sih
nyamikan binêrkatan
sigra samya mundur
Kulawirya apamitan
kang anonton wus bubar tan ana kari
mung Sênu lan gus Surat

ingkang datan kinalilan mulih
anata sarean nèng panirat
wus miranti saulêse
Jayèngraga duk wau
nèng panirat dènya aguling
Sênu lawan gus Surat
angêloni pupu
dangune akêlêsikan
Jayèngraga èsmu guyu angling ririh
sarwi narik pipinya

sira karo di manjuluk thithik 
samya mênjuluk dumugèng jaja
angêkêp lambung kalihe
ing kanan kerinipun
ronggèng roro dèn têtakoni
sarwi kinèn nêkêma
ing kagunganipun
ronggèng ro agaligikan
samya nêkêm rong têkêm panjangirèki
watês galêng kewala

sira iku wis padha nglakoni
kêlampokan lawan bocah-bocah
gêdhe êndi karo kie
ronggèng roro gumuyu
matur dèrèng tate dèn wori
maido Jayèngraga
apa munga aku
cêkèk bae uwis sira
gus Suratin matur inggih sampun mami
kang kêdugi ing manah

sami sutaning sudagar singgih
ingkang asih lir tiang kedanan
kewala kang sami dene
santri gih kathah wuyung
nanging datan kula langgati
namung rayi paduka
gus Kanjir kang sampun
putrane Ki Wiradhustha
yèn kang sêpuh mung paduka lawan malih
kiai Kulawirya

Jèngraga ngling paman lawan mami 
gêdhe êndi matur kang liningan
gêng panjang paduka kie
kiai mung saêcu
yèn puniki saêcu luwih
kirang kêdhik sakilan
Jèngraga gumuyu
sapa manèh kang anggarap
matur sampun ora satêmêne maning
inggih namung punika

lah Si Sênu kaprie sirèki
aywa kumbi matura pêsaja
Sênu nêmbah lon ature
inggih kathah kang wuyung
mring kaula kedanan sami
santri myang sudagaran
kathah pawèhipun
sami ingriki kewala
mèh wêradin akathah kang sami brangti
inggih dhatêng kaula

kalih ki pêngulu Basarodin 
dipun kaluthuk namung sapisan
kapok kinêlampok malèh
Jayèngraga gumuyu
guligikan gêroyok angling
kadèkne kêlirikan
myat bocah rumucuh
bagus kang suluh wêdana
man pêngulu ulate angincih-incih
nora mambu wong tua

saliane ing kene kang êndi
Sênu umatur inggih kaula
nuju katimbalan nopèng
dhatêng kitha rumuhun
kinêrsakên dhatêng jêng kyai
dipati Wintês sowan
gêng ganjaranipun
busana arta kandêlan
bunton jêne kaula ngantos tri latri
tan sinung mêdal-mêdal

tuwin para putra sêntanèki
kathah kang kedanan mring kaula
mila wit kaula wade
gih sapikantukipun
tiang nistha ngling Jayèngragi
manira lan kakang mas
gêdhe êndi iku
umatur agêng paduka
angling malih iku pan goroh sirèki
lan sun gêdhe kakang mas

sarwa ngoncori kêlawan mami 
kêrana aku duk mêksih jaka
kangmas tumênggung sring mrene
kadhang sun kang lumêbu
anèng kana tan pisah mami
kongsi sêtêngah wulan
tan kalilan mantuk
mring wang kêrsa kêlampokan
pan pinêksa makênêng lagya sakêdhik
mopo aku tan kuat

mung sun kêmpit ing pupuku mipit
kanti angganjêl anèng wêlakang
linêlur pêgêl raose
badhe ia satuhu
matur namung kaot sakêdhik
sarwi gêlo ingogak
Jèngraga gumuyu
sapa kang ngluwihi kangmas
matur botên wontên sarwi anggêligik
ora têka blakaa

matur ngênthêt-ênthêt èsmu isin 
inggih wontên nglangkungi rakanta
agêngipun myang panjange
gêbal dalêm puniku
kaki Widiguna nglangkungi
anguwèr mring kaula
kongsi anyêngkêrung
Jèngraga gumuyu latah
anêmpuh byat dene putune pribadi
apa mèri wong kathah

jêr rupamu grêgêtakên ati
sira ro apa tan kangên mringwang
lan pirang dina lawase
tan kêtêmu maring sun
inggih wontên kalih dasa ri
Surat matur sêpasar
apan jrih kêlamun
tan wontên ingkang timbalan
ya dèn mrene kewala mêngko sun ganti
samya matur sumangga

ya ta wau myarsa swarèng pêksi 
kluruk ayam myang putêr Brênggala
Jèngraga kadho kêrsane
pênggalihira tanggung
angandika mring ronggèng kalih
Sênu Suratin sira
têkêmên bae wus
cua ing wêktu tunggangan
nulya samya nat-nêt anêkêm-nêkêmi
sarwi ganti angaras

warastranya dangu dèn arasi
dènira makas wus waunira
Jayèngraga rongèh tyase
kumênyar angganipun
datan kêni dipun sayuti
mrêkinding bêdêdêngan
ngacêcêng sakujur
nuju ronggèng ro angaras
sangêt ngingsêp kumêjot nyoroti pipi
karone gubras-gubras

anggalêgêg ngudal-udal mijil
alêr-lêran nandho nèng landhungan
nora ucul panggêgême
Jayèngraga ambêkuh
ah êh ngêsês êm-êm sarya ngling
o o lah kêtiwasan
prie kuwe iku
dha-padha ngur dèn tamakna
ginaguyu ing ronggèng pating guligik
tungtas dènya dêrawas

kêkênthêlan anjêndhêl nèng rawis 
miwah kang kathah anèng landhungan
dèn kêsudi saptangane
kêbês kumbayanipun
pan wêrata lir dèn sêkuli
Jèngraga wungu nendra
anggêrêng gêgêtun
nyampinge adêlêmokan
èh Suratin mundhuta nyamping dèn aglis
kulambi sabuk dhêsthar

mring si biung kang kinèn gya prapti
busana katur nèng patadhahan
Jèngraga mring patirtane
Sênu Surat tut pungkur
marang kulah tinalang mili
kungkum siram jinabat
purujil mani wus
ronggèng ro kinèn anguma
angosoki kagungan landhunganèki
anglalar sariranya

nuli mêntas dènya asusuci 
salin busana sapangadêgan
patlêsan pinaringake
maring gus Surat Sênu
nanging Surat matur tan apti
nuwun panah kewala
sagêndhewanipun
lan êmprit kang muluk lêpas
sinaguhan pinaringan samya tampi
nêmbah nuwun kalihnya

Jayèngraga malbèng dalêmnèki
Sênu Surat wus cucul busana
datan winarna solahe
kang anèng lèr winuwus
kang jagongan pêndhapa sami
kang nutur kalanira
mring kidul andulu
kang emprak singir têrbangan
para tua manthuk-manthuk dèn kandhani
Ki Bayi tumut suka

angandika marang santri Luci
kaprie Luci sira tutura
kang emprak sapa kabèhe
Luci matur agupruk
kang rumiyin adhi Nuripin
lan Jajalodin emprak
asumbu-sinumbu
nuntên kenthol Widiguna
lawan Cêrmasana lucune kêpati
pan emprak cara buda

kuciwa tan mawi têkêsnèki 
dede emprak anopèng bêlaka
mêtènggèng thir anjêgègèh
Ki Bayi sru gumuyu
thir kêprie tuturmu Luci
matur tan sagêd nelad
badanya sakojur
gulu athoklak-thaklikan
têlorongan balêbêran pasêr gêni
rineka kêlana prang

nuntên sabat kalih Jamal Jamil
mêdalakên pangeram-eraman
têb-têban gabusan rame
mawi pêjah amujung
sirah pêcah ajur kang kulit
rahipun dêladagan
kang ningali gumun
nuntên ronggèng kalih bêksa
anyindhèni tan adangu mayid tangi
mulya lir waunira

kathah rekanya bêndho lan arit 
kinèn mêndhêt dawêgan sêjanjang
bêbêde kinarya gorèng
kacang lan gembol banyu
damêl godhog uwi gêmbili
Ki Bayi suka-suka
winartan agumun
angling ya besuk kewala
lamun ana lêganing ati ing benjing
ya ta ing wayahira

wusing bêdhug têlu ingkang wanci
nulya amêdalakên ambêngan
rolas ambêng gêdhe-gêdhe
kêndhuri sêkul wuduk
ulamipun lêmbaran pitik
kêlawan sêkul kêpyar
kukuluban kudhu
sêkul golong pêcêl dhoan
pêcêl ayam myang sajèn-sajèn petani
sêdaya linorodan

sêdaya kapang ngêpung kêndhuri 
ki pêngulu Basarodin donga
mumule lan sêlamête
dinongan sêdaya wus
gya binage ambêng wêradin
jaba jêro kawratan
jalu èstri sukup
tan ana kang kêliwatan
wusnya cinarikan binêktanan mulih
wus manjing wêktu pajar

kinênthongan ngumrês goprak muni
binêdhugan subuh wayahira
myarsa adan ing masjide
santri samya lumayu
gumarubyug salat ing masjid
Kyai Bayipanurta
angimani subuh
sawusira bakda salat
Kyai Bayi kondur dèn iring pra santri
lajêng lênggah mêndhapa

angandika marang ingkang rayi
Ki Panukma lawan Ki Panamar
katri lan Jayèngragane
padha dandana gupuh
parentaha sakèhing santri
prayoga jênêngana
ing paningkahipun
Ki Jamhur Sèh Amongraga
masjid gêdhe tatanên ingkang abêcik
kang rayi tur sêndika

dene sira kulup Jayèngragi 
ingkang kidul mangsa bodho sira
rampunge barang rakite
lan wong magêrsarimu
prayoganên ingkang angiring
marang ing kakangira
ing paningkahipun
kang putra matur sêndika
ngling mring garwa marenea sun tuturi
mijila ing pêndhapa

sigra kang garwa Ni Kèn Malarsih 
lampahira alon
praptèng ngarsa amipit silane
jatmikane sêmune awingit
tingkah ngati-ati
ketange yèn luput

tekad tinawajuhkên ing ati
lumampah sapakon
tan purun ngrumiyini kêrsane
pan kumambang wisesaning laki
tan watak nisani
ing wuwus myang catur

solahbawa angganya sadêrmi
narah tan rumaos
andarbèni ing tyas sêndhêt sèdhèng
mung sumangga sakêrsaning laki
jrih durakèng akir
amanggih papa gung

pan mêngkono wong wadon prêmati
gêng bêgjane wuwoh
yekang kaya Malarsih anggêpe
anut runtut nora mêmalangi
muwuhi kamuktin
marang kakungipun

aningali mring garwa kiai
angandika alon
sutanira Ni Tambangrarase
paningkahe ia mêngko wanci
ngasar sangatnèki
Ahmade kang luhung

sutanira rêsikana nuli 
pêsajan kang munggoh
paesana lêlaradan bae
mung busana patutên kang bêcik
wiwida ywa mawi
cicithak cêcênthung

myang lêlatha pêpêtha thi-athi
iku aja nganggo
aywa kaya maksiat carane
apan cêgah ngèlmu tan pakolih
kapindho mênawi
dudu parêngipun

kang kinarsan Ki Sèh Amongragi
krana llah kemawon
malah karya mung sêmene kie
kaya-kaya nora amarêngi
bêcik anjurungi
ing sakêrsanipun

lan pênggawe ing sadina iki
kabèh abon-abon
rampungana apa ing adate
parabote wong amunggah haji
aja kongsi sisip
kukuranganamu

Ni Kèn Malarsih umatur inggih 
sêndika ing pakon
bêrkah tuan tan wontên kang kèthèr
sampun mirantos sêdaya sami
mung kantun kêndhuri
ingkang dèrèng rampung

ya wis mangsa bodhoa sirèki
saliring pakewoh
aywa nganti kukurangan kabèh
amung kari ing sêdina iki
tan mêmêkas malih
ia mumpung esuk

mundur saking ngarsa Ni Malarsih
ingiring pra wadon
pan anjujug ênggoning putrane
Ni Kèn Tambangraras kang piningit
apan wus tri ratri
catur dhahar turu

lir pradapa sinêmpal ngawêngi
lorod wênês ijo
angga-angga citra anglalêntrèh
trah turasing kang ngèlmu mawingit
rêpiting pangaksi
angganthêng ngunguwung

sarwa sêdhêng pangadêg rêspati
tan ana winaon
antêng adi wutuh jatmikane
rema kêbês mêntas dèn jamasi
jamusing waja lir
laring kumbang gêmpung

tasik wawalêran bae nipis 
pêsaja yèn tinon
sinjang seta limar sêmêkane
rasukan takwa sêmbagi kuning
pêngangge tan pati
wus masêm asêmu

ingkang ibu prapta ing gyanèki
Tambangraras anon
gupuh mingsêr mudhun saking gène
wus pinarak wau Ni Malarsih
angandika aris
adhuh atmajèngsun

timbalane pan ramanirèki
dhawuhe maringong
kinèn angrêsiki mring siranggèr
tan linilan trap paès pipidih
lêlatha thi-athi
cicithak cacênthung

pênjaluke Ki Sèh Amongragi
kêrsane mêngkono
aja kaya maksiat carane
mung krana llah bae dèn kêrsani
kapindhone lagi
kawingitan kalbu

dadya ramanira angrojongi 
sakêrsane winong
pan angrasa bêgja mring sira gèr
krama antuk ngulama trang ngèlmi
sru sukur ing Widi
ing pêndonganipun

sumpêg dhêdhêl tyas dening sirèki
mêngko wus cumêplong
lir punagi ya saking bungahe
yèn ta aja kêpagol ing kingkin-
nira Sèh Mongragi
kaya numbuk bêntus

pêsthi ngaturi para priayi
anggêdèkên dhayoh
nganggo bubakkawah tumpak ponjèn
mung pinupus utamaning ngèlmi
sunat maksiati
ngundakên têkabur

Tambangraras sangsaya awêning
tyasira sumorot
pan sumrowong mindhak mèntèr antèr
tar pepeka tyas mring maksiati
raosing tyas kadi
kacondhongan jumbuh

matur mring ibunira aririh 
kaula sayêktos
paminipun cinara pêngantèn
ingadesa kang limrah nglimrahi
mawi klênak-klênik
kula botên sukur

dados rubêd rubeda ing budi
badan kula mopo
katujunipun wontên ingkang rèh
kalêrêsan botên mawi-mawi
yèn mawia pêsthi
tan wande bêguguk

Ni Malarsih gumujêng ngling aris
dhuh sutèngsun babo
nora nyana yèn kabênêrane
manira sêngguh tyasira mutik
ing mêngko wus nunggil
dhenok sukur-sukur

mugi sira jinurung ing Widi
santosamu wuwoh
pira-pira nugrahan tibane
marang sira ilhame Hyang Widi
mênawa nyaloni
lukitaning luhung

ingkang putra matur nuwun mugi 
amanggiha yêktos
sabda ibu nastijaba mangke
pandonganing ramebu kapundhi
pan kaula dêrmi
anglampahi tuduh

Tambangraras ingaras bunnèki
sarya barêbêl loh
dhuh sutèngsun woding tyasku anggèr
ia-ia muga-muga nini
sinihana Gusti
Pangeran Kang Agung

nulya ngandika nuduh ing cèthi
Sumbaling sun kongkon
undangên si bibi Daya kae
nèng pajangan kang tunggu patani
wong tua bêrkahi
ika kang wus tau

amaèsi pêngantèn priayi
ya ninèkmu dhenok
pan sêlire dipati swargine
Wirasaba mulane si bibi
nèng kene nut kyai
dadi kadang katut

Tambangraras aturira inggih
kang tinuding gupoh
tan adangu Ni Daya praptane
munggwing ngarsane Ni Kèn Malarsih
angling mila bibi
wayahe puniku

ngalap bêrkah andika pahyasi 
laradan kemawon
datan mawi pêtha lêlathane
cêthak cênthung trap pidih tan mawi
mung angimpun alis
wulu puhunipun

ngênca kêncênging kêtêb malipit
ngilang wulu kalong
ingkang ingarsa wurine
pinrih maya-maya kulit rimpi
rampinging pangaksi
supaya sumunu

tuwin sadadosipun ing mangkin
bibi mangsa borong
kula sampun pitaya pênêde
kang sumurup mring kêrsane kyai
krana llah kang pinrih
ingkang mara sêmu

ni'mbok Daya pamuwuse inggih
sampun walangatos
kula angkah-angkah prayogine
Ni Malarsih nuduh mring Sumbaling
enggalna tumuli
sajèn-sajènipun

panggang tumpêng cara jênang abrit 
lan kêlapa uwos
gêdhang ayu suruh ayu jambe
gambir bako mênyan sarwa bêcik
lan juputa dhuwit
tindhihe nêm suku

warnan pasar iya kang mêpêki
ayam urip babon
klasa bangka anyar lan palèmèk
jarit kêkêmbangan bathik lurik
kang pêpak swarnaning
among aja kantun

lan godhong kluwih ginawe linggih
myang rujak carobo
dupa dian sumêdên kang mèntèr
yèn ana kêlalènku Sumbaling
takona si bibi
ladènana gupuh

Ni Sumbaling aturira inggih
ngomèl sarwi jomblong
akèh têmên klênak-kalênike
kinumpulna kyèh pêngajinèki
ana rolas anggris
kêlamun dèn etung

mujur plèmèk bae yèn wis 
dene mumah-mumoh
gitik trohi nyai Daya kuwe
gumujêng duka Ni Malarsih
ora têka gêlis
pijêr akumrusuk

Ni Sumbaling pan kaya têmbaling
prentah maring wong-wong
kinèn mundhut pêpaking sêsajèn
tan adangu wus samêktèng sami
katuran ingarsi
kang bêkta adulur

campur bawur myang sêkar tulya sri
sêtaman nèng bokor
Ni Malarsih arum andikane
kula tilar mangsa borong bibi
kula angrumati
karya lianipun

ni'mbok Daya turnya gih prayogi
mugi kang pitados
dan lumampah ingiring rencange
anjênêngi kèh kang nambut kardi
kang dèrèng ginêlis
kang uwus tinunggu

maring wisma mundhut jarit-jarit 
sinungkên pra wadon
wiar ciut wradin sêdayane
kang sêntana miwah mahêrsari
kinaot pêparing
undha-usukipun

jalu èstri pan samya pinaring
pêsalin sabobot
têlas sinjang nêm kodhi kathahe
wiar ciut wus dinum jalwèstri
mêngkana kalaning
wontên wong mêrtamu

anak putu ing Wanamartèki
sêdaya punang wong
jalu èstri pan padha êmbyake
sumawana pêtinggi jalwèstri
samya nadar bêkti
ngaturkên pamunjung

mring Jêng Kyai Bayipanurtèki
dènira mêmanton
panggrahitanira sêdayane
pupungkasan dènya nambut kardi
putrèstri sawiji
dinama ingugung

kusung-kusung sami niatnèki
tangkêpe babyanton
samya amrih katon dhewe-dhewe
jalu èstri anyumbang pribadi
katrimaa dening
sêkalianipun

ing jêng kyai tuwin mring jêng nyai 
kabèh pan mêngkono
tur tan ana pinardi sumbange
samya thukul nadare pribadi
kang sugih myang miskin
pan sami dènipun

ingkang nyumbang wiwit byar anggili
samya jodhon-jodhon
amêrabot sabobot pêngangge
kang tan duwe sakadarirèki
wong kang sugih-sugih
sêmua dinulu

jor-jinoran busana di-adi
rare pinarabot
pan rinukmi-rukmi pênganggene
samya bêkta panganan mawarni
nèng dhulang tup saji
bobokoran munjung

miwah jodhang sinarêbèt putih
myang jodhang ginodhong
ancak kodhok angkring lawan jolèn
samya ingênthilan bèbèk pitik
kang banyak kêbiri
wênèh ingkang wêdhus

ingkang kidang mênjangan myang sapi 
gudèl pêdhèt kêbo
sabên wong kang numbang bêbêktane
apangiring sêmbêlèhanèki
rekanira kadi
sêmayan sêdarum

kang panganan pangiringing èstri
ngarsa bêktèng bokor
sinamiran antakusumane
ingkang nampa rare busana di
kinarya di asri
pêngiriding laku

wênèh patadhahan kang sinamir
kang gawa pinrabot
pra rarèstri kang anampa kabèh
kang anyumbang samya ngangge kêling
jarijya li-ali
mirah intên tajug

kang mêksih nèm sêngkangan tulya di
pênunggul rinonyok
intên byur myang sêkar satamane
abra markata awarni-warni
jalu lawan èstri
mompyor mubra-mubru

palawija kinarya pêngiring 
ing wong lanang mêngko
kabèh samya kinalungan lawe
anyatukêl nadyan pitik siji
sinarimpung dening
ing lawe sagêmuh

ingkang ngirid rare jalêr sami
jêjaka mêrabot
prajuritan kotang bêludrune
abangkol mas sabuk cindhe abrit
bêbêt limar wilis
sinerong cinancut

akris landhean prasu pinodhi
pêndhok ngunir bosok
srual sangklat abrit panji-panjine
ikêt rendan jêplakan brèh kuning
anggagas mrêjurit
sarwi nuntun wêdhus

miwah kang rapekan golang-galing
udhêng gilig jarot
kotang sangklat ijo renda jêne
kris cara Balèn cara pangrukmi
ukiran kêndhit tri
brêngos wulu lutung

borèh kuning garutan mêdèni
jadhug nuntun kêbo
wênèh jaka kulambi balênggèn
sikêpan baludru lilincis
sabuk cindhe wilis
brêngos lèmèt angus

bêbêd polos ikêt jingga manis 
adu mancung pênyon
singsêtane githok mawi koncèr
pêndhok bunton kris landhean miling
bêsus ngêrik alis
sarwi nuntun lêmbu

pan sêdaya jêjaka kadyèki
samya marong-marong
sarwa kêling sarwa rukmi kabèh
ing anake sudagar wong grami
wontên bêktèng pitik
anèng wurinipun

bapanira pribadi pan sami
tan pae mêrabot
warna-warna saduwèk-duwèke
kang prajuritan kang cara santri
ingkang cara Bugis
cara Madurèku

êndi kang wus dèn ambah agrami
carane ing kono
pan tiniru-tiru pênganggene
pra sudagar samya anutugi
panganggenirèki
ancung rêbut unggul

datan carub sapangkatirèki
babrayatan golong
kang sudagar sami sudagare
ingkang kria samya krianèki
dhalang lawan gêndhing
niaga akumpul

kang blantikan pan sami bêlantik
tan ana uwor soh
sabangsane maju barêng gêntèn
kêrig lampit wong sadesa prapti
kang miskin tan isin
ing sakuatipun

datan etang mung godhong salêmpit
myang bêras satompo
kayu satikêl ingaturake
sami cipta marang jêng kiai
putrèstri sawiji
wêkasan mêmantu

mila samya darbe nadar sami
sakadare kang wong
wus mêngkono sêdaya kajate
datan ana kang tumambuh siji
wong kang sugih-sugih
lumampah adulur

dupi prapta pêlataranèki 
jalu èstri nyero
ingkang èstri lajêng mring dalême
dene pora jalêr mring mêndhapi
samya bêkta anggris
sêdaya kinandhut

ambrêngangang nèng pêndhapa asri
busanane mompyor
samya akris cra panggudèl mele
kèh ukiran sagolèk gêngnèki
krahèng rukmi wus lir
buta prang anggrêgut

Ki Murtala Ki Gopa Ki Pêthi
Ki Gandhang Ki Lundhong
Kyai Dêrmayuda Kyai Gobès
Kyai Imbakrêta Jagapati
Ki Bênthang Ki Kêcil
Ki Bapang Ki Kupu

Ki Jumêna Jêmpina Sêbagi
Ki Doplang Ki Polong
Kyai Jamblang Ki Bopong Ki Konthèng
Ki Balêndhang Ki Mêndhang Ki Canthing
Ki Brarêm Ki Brahim
Ki Kulur Ki Lêngkur

Kyai Padhangbulan Ki Sêntagi 
Kyai Singabarong
Kyai Mênthak Ki Kêblak Ki Cothèk
Kyai Pandhak Ki Galak Ki Klithik
Ki Kathik Ki Pathi
Ki Bathok Ki Bathuk

Kyai Jabang Ki Jubèr Ki Kadir
Ki Sembongdhungaron
Ki Trênggunêng Ki Gulêng Ki Sole
Kyai Mêrdi Ki Kulih Ki Wakil
Ki Pênggik Ki Sidik
Ki Gugut Ki Kêtul

Ki Jakrêndha lawan Ki Sumêndhi
Ki Gondrong Ki Sêndrong
Kyai Imayuda Kyai Gombrèng
Kyai Tajêm Ki Jênjèm Ki Mubin
Kyai Andhamohi
Kyai Jagasatru

pak Rajiah pak Rumiah tuwin
pak Kijah pak Borong
pak Budiah pak Klimah pak Mèdhèng
pak Salbiah pak Mirah pak Rajin
pak Imran pak Yasin
pak Garêm pak Rêmu

pak Banikêm pak Trikêm pak Kêmis 
pak Temas pak Drêbos
Ki Sampora Ki Jalipurane
Ki Jêpara Ki Sapura tuwin
Ki Tamam Ki Amin
Ki Panjangjiwèku

Ki Lawatan Ki Jugah Ki Tikyik
lan Kyai Malangbong
Ki Pangirat Ki Noja Ki Jaèt
Ki Budiman lan Kyai Baudin
Ki Banda Ki Kabir
Ki Bandhung Ki Canthur

Kyai Sokadana Ki Wardadi
Ki Bêkong Ki Bonong
Ki Pandaya Ki Baga Ki Kurnèn
Kyai Malangjiwa Malangsari
Kyai Purasari
Ki Putu Ki Mantu

Ki Sêkarpêthak Ki Kêmbangkuning
Ki Sawo Ki Suro
Ki Dadhapan Ki Warga Ki Tompe
Ki Rumbaya Ki Candra Ki Widhig
Ki Garuta tuwin
Kyai Sapugarut

Kyai Jêbad lan Kyai Kasturi 
myang Kyai Salobog
Kyai Pusparana Ki Sêntagèn
Kyai Pusparaga Puspanjali
Kyai Talipranti
Kyai Talidatu

Kyai Puspajiwa Puspandhali
Kyai Taliwangkong
Talikapa Kyai Talirante
Kyai Talimonce Talikambil
Kyai Talisutri
Kyai Talitêmbung

Kyai Rêmbêt Kyai Pêt Ki Pêtri
myang Kyai Balongsong
Ki Pramada Ki Jadrêma Gambrèng
Ki Purwaka Purwangga Wiraki
Kyai Wiragati
Kyai Margaewuh

Prabadrana Prabajaya Kyai
Pratima Ki Gêdhong
Ki Jumiah Kyai Basiahe
Krêtisêdana Ki Sokanandi
Jumilah Ki Rubi
Ki Jamur Ki Ganjur

Kyai Galang Ki Kalang Ki Kalim
Ki Jongkang Ki Gonjong
Kyai Sutajiwa Kyai Pèrès
Ki Calura Ki Gombak Ki Mêrti
Ki Jukung Ki Konthing
Ki Dhapur Ki Dhampu

Kyai Banjayuda Ki Panjari 
Kyai Rênggaganggong
Kyai Anggadipa Anggathethe
Kyai Mara Kyai Muremori
limaran Ki Guling
Kyai Candhasampur

Kyai Rêban Ki Rêmbên Ki Rindhik
Ki Sembong Ki Songsong
Ki Mangkurah kêlawan Ki Gêbèl
Ki Panjala lawan Ki Panjalin
myang Kyai Walulin
Kyai Cakrawêdhuk

samya majêng matur gênti-gênti
nêmbah matur alon
kang punika kaula wiose
sumapala angaturi bêkti
konjuka jêng kyai
patumbasing apu

pan mêngkana aturira sami
jêng kyai nglingnya lon
ia bangêt tarimèngsun kabèh
muga-muga bêrkata kang kari
sêlamêting urip
kang padha rahayu

tinampanan pasumbangirèki 
sêdaya punang wong
kang rong real têlung real wênèh
matang real limang real nênggih
sêkêdhike sanggris
pra sudagaripun

magêrsari myang para pêtinggi
kang nyagak pat recon
samya ngaturakên pasumbange
ingkang nyuku ingkang jampêl tuwin
tigang sêka sanggris
kêdhike nyêtangsul

nulya sinugatan sêdayèki
para numbang kang wong
sarta bêrkatane nèng teboke
sêdangunya kang numbang nis prapti
tan beda turnèki
lan wangsulanipun

kang parèstri malbèng dalêm sami
mêrabot di kaot
sêkadare wong desa pamère
samyambêkta rare jalu èstri
mabusana rukmi
anak putu buyut

ingkang sugih ngangge jamang sumping 
kalung sungsun badhong
kalung dirham kokodhokan sêlpèn
kuku sima pinodhi rinukmi
myang kalung li-ali
lang-alang sakapung

kinanthèt têpung samya li-ali
myang mirah sabêton
kalung picis mas kang anggris cènthèl
binggêl kilat bau anting-anting
cundhuk suri rukmi
miwah srumbung kuncung

samya apipinggang apêpênding
slepe cathok kroncong
sarwa kêling kabèh pênganggene
sinjang kêmbên sêlendhang kulambi
sasênêngirèki
kewala pinatut

kang kumbaya êncit myang sêmbagi
putih kuning ijo
pandhan surat sêmboja limare
lurik rambutan lawan cêlari
dêraga walulin
palanging myang pêlung

bèrêm daragêm patani tluki
solok lan balongsong
mur biludru kêsting kêstop cindhe
myang kang ngangge sêngkang warni-warni
mas samya angunir-
bosok sêpuh-sêpuh

sêngkang seta myang panunggul siji 
kang sêngkang têronyok
sêngkang taman sêling mirahe
kang cêplok kêmbang rinaja wêrdi
kang sumbulan adi
srumbung gêdhah biru

apanunggul pipinggir pinodhi
myang kalpika kaot
intên mirah pan kathah dhapure
ngangge raja kaputrèn rarèstri
jalu panganggya di
raja kaputran nung

thèsèl pinarjuritan rarywa lit
sarwa lit anganggo
kris pêndhok mas cêrapang kirane
krahèng prasu miling dèn netrani
intên mirah abrit
kinotang baludru

cêmêng ijêm biru wungu abrit
èpèk ababangkol
srual panji-panji kèh warnine
jamang gagarudhan asusumping
samya bêbêd kêling
wida jênar arum

samya jèjèr lir wayang kalithik 
muwuhi sri tinon
sudagar kang prapta sêdayane
nyai Doplang nyai Jamblang tuwin
Ni Bênthang Ni Canthing
nyai Jagasatru

Ni Drêmayuda Ni Jagapati
Ni Gandhok Ni Bathok
Ni Jumêna lan Ni Jêmpinane
Ni Sêbagi Ni Kinjêng Ni Tikyik
Ni Blêndhang Ni Bêning
Ni Tala Ni Bungsu

bok Rajiah bok Tajêm bok Yasin
bok Imran bok Bobot
bok Trikêm bok Sêmangka bok Sondhèr
pêpak sêdaya para pawèstri
randha somah prapti
sugih miskin tan wun

lan bojoning kamisêpuh santri
kabèh samya rawoh
matur gênti-gênti dhewe-dhewe
samya ngaturkên pasumbangnèki
mring Ni Kèn Malarsih
patumbasing apu

kang sareal rong real patanggris 
myang sinjang kemawon
wiar ciut samya kêling kabèh
miwah bojoning para pêtinggi
tuwin magêrsari
ngaturkên pisungsung

wus tinanggapan pasumbangnèki
tinarima kang wong
Ni Malarsih alon andikane
muga barêkata ingkang kari
kapindhone malih
ywa susah sêdarum

dene ngong tan mawi ngulêmi
kabèh sanak ingong
samya matur sêdaya parèstrèn
botên susah pan kaula dêrmi
bêrkah paduka wit
sagêd atur-atur

sarta barkahipun jêng kiai
sawabipun kaot
Ni Kèn Malarsih arum dêlinge
alkamdu lilah kajate sami
nulya ingkang prapti
sira nyai Jambul

ngirid jodhang pat sinêrbèt putih 
linapis ing godhong
kang sajodhang wowohan isine
lah-olahan kang sajodhang malih
sajodhang kêrambil
kang sajodhang bumbu

sarwi ngiringakên lare alit
rolas amêrabot
kinêmbar sêdaya busanane
gêlang kilat bau jamang sumping
kêroncong pêpênding
kalung srumbung kuncung

samyambêkta bokor sêlaka lit
sinamir bludrijo
pan gumrudug kang ngiring wurine
samya mrabot kêling warni-warni
pan randhaning êncik
wasta êncik Jambul

têngah tuwuh wancinipun nyai
sajak mêksih dèn go
cara bojoning êncik prabote
sakêlangkung rahabing agami
asring mulang ngaji
rare sabên esuk

langkung sugih piambak nyaincik 
Jambul amêrabot
sinjang sarung sobanlah ngalèmbrèh
apan rasukan kêbayak sêtin
biru pinalêtik
ing kêmbang mas murub

kotang putih kancing rus mirah brit
kancing tangan karo
barlean hèr laut sanga sisèh
li-ali taota lawan lintring
mirah tulèn tuwin
sêrakit gêng tajug

akêrabu rus barlian adi
gêlunge anyontong
cundhuk suri tumanggal tinrètès
intên kinêmalan mirah abrit
kace kumbaya brit
kusta dhasar alus

praptèng tarub Ki Bayi ngudhuni
malbèng wisma wong ro
parèstri sêdaya samya mire
Ni Kèn Malarsih mingsêr sarya ngling
lah ingriki bibi
lan kula alungguh

wus pinarak lan Kiai Bayi 
tata dènya lunggoh
nyai Jambul nêmbah tur salame
sêmbah kêpadha Allah jêng kyai
Ki Panurta gipih
rahab salamipun

sinauran ngalekum salami
nulya ngalih gupoh
marang Ni Kèn Malarsih salame
sêmbah kêpadha Allah jêng nyai
Malarsih nauri
ngalekum salamu

wusnya prênata ngumpulkên samir
ingkang rolas bokor
sarwi matur lah punika ni kèn
kula ngaturi patumbas sirih
lan malih nyaosi
tape kang sawungkus

Kyai Bayi lan kang garwa sarwi
gumujêng miraos
sampun susah-susah dados tyase
lintang namung donganipun bibi
lan tan mawi-mawi
ngulêmi sêdarum

Jambul matur he susah punapi 
bêrkah padukandon
sinung rijêki kamurahane
dening Allahu tangala paring
sawabe jêng kyai
tan kirang wus cukup

wawrat kula dhusun tiang alit
tan awalangatos
inggih saking jêng kyai dongane
mangsa sabên wulan darbe kardi
mung kantun puniki
jêng kyai mêmantu

Ni Malarsih gumujêng nampèni
ingkang rolas bokor
binuka isi ngrong real kabèh
gunggung kabèh sêlawe prah anggris
Ki Baywangling inggih
sangêt tarimèngsun

tuwin nuwun narimèng Malarsih
langkung suka karo
Kyai Bayi andonga amine
wabarakalahu palalihi
inggih mugi bibi
bêrkata kang kantun

kinèn nulya Malarsih anuding
mring Sumbaling gupoh
mêdalakên ambêng sugatane
sigra nuduh marang kang ngladèni
lan kinèn nampèni
jodhange Ni Jambul

rumat ingkang nampèni ngladèni 
tinata kang sugoh
Kyai Bayi alon andikane
bibi jêngandika kantun bukti
kula amanggihi
yèn wontên têtamu

matur inggih gya jêng kyai mijil
Ni Malarsih alon
lah wantinga bibi miwah kabèh
nulya sêdaya sami awijik
adan lêkas bukti
royom apikantuk

wus antara nutug dènya bukti
gya kinèn anglorod
ingundurkên ambêng rampadane
nulya cinarik marang pêmburi
wrata sêdayèki
rarywalit myang batur

lan bêrkatan tampah tedhok tampir
sampun pinirantos
Ni Kèn Malarsih alon dêlinge
sêdayane ingkang sami prapti
yèn wus sami bukti
mugi ingkang mujud

atugura banjur aywa mulih 
jroning gawe kono
padha bumènana dhewe-dhewe
myang rarywalit kang mênganggo sami
dimène nèng riki
aywana kang mantuk

krêpèn dolan padha rare cilik
samoa tinonton
amuwuhi srine jroning gawe
kang liningan tan sawalèng kapti
dhasar tyas kadwèki
nêdyèng sami tugur

wus pinatah-patah sêdayèki
karyane pra wadon
pan binagèn cukup sêdayane
wusnya nutug aluaran bukti
bêrêkat pinaring-
akên marang batur

kinèn ngulihakên rencangnèki 
rumat sêdaya wong
nulya sami bubar andum gawe
rare dolan sapurugirèki
ting sariwêt asri
srining kang pêndulu

gêdrah gumêdêr pating jalêrit
miwah kang dèn êmong
ingaringan sindhèn mrih lulute
rare kang rada gêdhe ambênthik
tujon cirak umbris
gangsingan arubung

kang tamburan kêndhangan dhêrindhil
tut-êntutan konthol
myang plêmbungan pitik pinidak thèt
mêksih samya ngangge-angge rukmi
ting pêncorong kadi
brana sinêbar byur

kèh kang nangga sêga anèng takir
sinambi guguyon
langkung suka tanpa rungyan rame
tan wus ucapên sakwèh rarywalit
kang sami dhatêngi
nunumbang adulur

tiang jalêr dhatêng Kyai Bayi 
pra jalêr kemawon
ingkang èstri samyèstri kature
tan kaliru pisumbang kang prapti
ya ta Kyai Bayi
nèng pêndhapanipun

wontên tiang titiga kang prapti
sami ambêlowos
nanging mathis kabèh tapsilane
Kyai Bayi tanya sira ing di
matur kang sinungling
kaula ingutus

putranta jêng kiai dipati
maringakên uwos
kawan atus pitrah ing kathahe
mesa pitu lêmbu wolu nênggih
lan sêdasa kambing
bèbèk ayam nyatus

kang punika katura jêng kyai
pisungsung supados
dadosa lothung kemawon mangke
kagyat Bayipanurta nglingnya ris
sun narima inggih
mungguh ing Hyang Agung

nulya sinugata kinèn bukti 
wus nutug linorod
cinarik mring rencangira kabèh
pan wêrata tuwuk sêdayèki
nulya caraka tri
pamit nuwun mantuk

tan linilan kêdah adrêng pamit
wusana rinojong
nulya nêmbah lèngsèr sing ngarsane
ya ta kang nèng dalêm Ni Malarsih
mêngkana kalaning
wontên kang mrêtamu

Ni Malarsih ambagèkên nuli
kang tamu tinakon
karyanira kang liningan ture
utusane Jêng Kyai Dipati
Wirasaba nênggih
paring arta satus

dhawahipun dhêdhêmitan paring
patukoning lombok
sabab nora wèh wêruh marene
yèn awèha wêrung marang mami
gone duwe kardi
sêdaya sun sangkul

Ni Malarsih jêtung aningali 
ing real sêkanthong
nora nyana kêdhatêngan gandhèk
narima mring rijêkining Widi
saèstu Ki Bayi
ing mangunahipun

wus tinampan arta mring Malarsih
anulya sinugoh
wusnya nutug nadhah sugatane
tan antara caraka nulya mit
ingandhêg tan kenging
sigra lèngsèr laju

Kyai Bayipanurta nimbali
mring kang garwa gupoh
praptèng ngarsa alon andikane
tampanana lagyana rijêki
paringe dipati
bêras patang atus

kêbo sapi suap lan kêbiri
bumbu abon-abon
kangjêng kyai dipati paringe
calêngêpan bae apêparing
miwah kang tinuding
ngangge sarwa kluwuk

nora kêna sun andhêg dang mulih 
mung mangan sun sugoh
sapi wolu kêbo pitu kèhe
lawan bèbèk ayam myang kêbiri
kang garwa ngèsêmi
mring raka umatur

kaula mèh marêk nuntên kyai
animbali mringong
kula inggih mêkatên tan pae
wontên utusan èstri satunggil
kangjêng ki dipati
paring arta satus

ingaturkên arta satus ringgit
Ki Bayi anjomblong
gèdhèg-gèdhèg muwus uwe-uwe
dene akèh têmên aparing sih
de sun tan ngaturi
uninga malêbu

kang sêntosa lulusing kamuktin
kasuding Hyang Manon
tinanjèhkên ing panarimane
muga-muga kangjêng ki dipati
winalês ing Widi
kabukaning ngèlmu

kang sêntosa lulusing kamuktin 
ing donya praptèng don
wusnya dodonga sukur ing tasbèh
subkan Allah ngala palalihi
rijeku apihi
wabil ngibadatun

wus mêngkana nulya animbali
ingkang rayi karo
Ki Panukma lawan Panamare
praptèng ngarsanira kang raka ngling
pasumbang kang prapti
kêbo lawan lêmbu

banyak bèbèk ayam swab kêbiri
pêragatên gupoh
sarupane ywa olahên kabèh
iku sidhêkahe jêng kiai
dipati pêparing
ingon kaum-kaum

Ki Panukma bibisik kang rayi
wus rêmbag wong roro
alon matur kang rayi kalihe
lamun parêng kêrsane jêng kyai
pinragat sêpalih
sêpalih kang kantun

yèn sêdaya kathahên mubadir 
pinragat kêsompok
ingkang kantun kangge sêpasare
putra dalêm Mongraga mênawi
wontên nêring wingit
adikiran mulud

Ki Bayi wus parêng turirèki
umundur ari ro
rinampungan parentah nambêlèh
wus pinurak mring sakèhing santri
mring pawon dalidir
kang samya sung-usung

tangi malih kang anambut kardi
gumêrah ing pawon
ubrês umrês pan sinêngkakake
carub santri kaum nyai-nyai
lah-ulah ngramèni
kabèh bantu-bantu

banyu kayu kayu-kayu tuwin
ingkang ambêlandhong
ting gêrathok blag blug prak prèk sruk srèng
srang srong krècèp-krècèp ting karêcit
mambu anyir gurih
lir gêrah gumuruh

kathah solahe kang ngrêratêngi 
gêgêlakan kang wong
para santri tan ana wangêne
amêmangan anggadho cip-icip
angiras nyênyangking
ambuntêl kêkêmul

akèh kêmlakarên para santri
kuwarêgên gadho
gadho kalak saênggon-ênggone
kalak daging tungtut lawan ati
ginjêl myang kikisi
pênthul sandhung lamur

pondhok kêbak kalak ting salêmpit
anèng renggang-renggong
mêntah matêng akèh meme dhèngdhèng
lir punagi agahan tan wigih
gagah wêgah ngaji
amung ngaji mumpung

ana santri sawiji kang sakit
andheprok nèng pawon
sèndhèn tumpang alêmpêng lêmpènge
pan andomble dalole mêndêlik
mlêmbung wêtêngnèki
mutah-mutah wurung

binabayang mring kancane santri 
ginawa mring pondhok
pan wus siang ing wanci têngange
Kyai Bayi nuduh santri Luci
kon ngingon-ingoni
mring wong-wong sêdarum

wus wêrata dènira ngingoni
jalwèstri kumroyok
wusnya nutug dènya nadhah kabèh
kongsi bêdhug andhêrêndhêng muni
nulya dèn kênthongi
salat wêtu luhur

Kyai Bayi salat maring masjid
angimami lohor
wusnya bakda bubar santri kabèh
Kyai Bayi kondur mring mêndhapi
pêpak kang para ri
Jayèngraga ngayun

miwah para lurah santri-santri
nèng ngarsa tua nom
angandika Ki Bayi dhawuhe
padha adandana prayogi
sarerehanèki
ingkang mungguh-mungguh

ia saduwèk-duwèkirèki 
samya nganggo-anggo
tuwin padha muliha dèn age
matur sêndika sêdaya sami
mundur saking ngarsi
para pinisêpuh

tan wun sakenjing kang sami prapti
numbang lanang wadon
yèn wus numbang ing jro saulihe
lajêng numbang marang Jayèngwèsthi
sakadarirèki
mêngkana sêdarum

ya ta ingkang anèng dalêm wingking
kang lagya binonyo
Tambangraras badhe pinêngantèn
pinahyasan marang ingkang nini
sarira kinisik
pan lagya dèn lulur

ing bras têmu lan kêningar tuwin
asêm pupus laos
sinalusur lalar pênglulure
cèthinira Cênthini tan têbih
pan sakesuk uthi
ngladèni abikut

wusnya tutug pênglalarirèki 
kinèn sira gupoh
siram marang ing patirtan age
Ni Cênthini ingkang nglêladèni
ngosoki bêrêsih
sawusira adus

apasatan sinjang seta nuli
wangsul prapta ing gon
gya ingulik kinirab rikmane
pan winiwir jinêbadan amrik
rema mêmak wilis
apanjang ambakung

wus ingêjum kang ura sinuri
ingimpun sinerong
pan kinêlun sinêkaran oncèn-
oncèn anggitan gambir mêlathi
minangka pêmidih
bêbalunging gêlung

padha bote lulungsèn nêngahi
pan mungsêr anggandhok
kinêlaban jinum pinalêthèk
surat-surat ing puspita kengis
lir sudama mingip
amimiak mêndhung

nulya Cênthini kinèn maèsi 
sarwa di kinaot
nênggih badhe kinarya patahe
pinahyasan lir pangantèn yêkti
amawi pipidih
cicithak cêcênthung

lagya gêlungira ingkang uwis
sinarèhkên aso
ya ta Kyai Bayipanurtane
pan pinarak anèng ing pêndhapi
nyampingira kêling
sarung tabur-tabur

apêningsêt sindur amantêsi
apipinggang cathok
golok suasa mêrjan tasbèhe
arasukan jubah leja abrit
kotang kipêr putih
kancing mirah mancur

kuluk bathokan biludru langking
ancêpe dhinoyong
kanigara rinenda balênggèn
acêripu samak unta abrit
rinenda ing pinggir
pan pinaku jamur

ingkang anèng ngarsa Ni Malarsih 
sinjang sêmbagi jo
asêmêkan sindur wêlakane
arasukan galêr konus putih
supe tajug siji
wuri kang ro mantu

Ni Turida alungguh rêspati
sinjang limar ijo
kasêmêkan udaraga adèn
rasukanira sêmbagi putih
kace kumbaya brit
kênarèn mas luru

gêlung sêdhêng lulungsèn tinitih
ing sêkar argulo
asusupe mirah intên sêlèn
kananira Ni Kèn Rarasati
sinjang cindhe wilis
kasêmêkanipun

plangi tumpal podhang nêsêp sari
pan rinenda mompyor
arja rasukan sêmbagi jêne
corakira kayu anyang rêmit
talêkêm mas adi
supe intên tajug

atêtasik sumilak arêsik 
agêlung kêkêndhon
pan atitih cêpaka lan rone
wingking tarap sakulawêrgèstri
pêngangge mawarni
samya mubra-mubru

Ni Sumbaling tapihe sêmbagi
mindho ibang pêlong
kêmbên sindur sêsêr li-aline
lang-alang sakapung kalih sisih
ngampil tas tan têbih
lan buntêlan rukuh

ki santri Luci dèn busanani
amubru amarong
wuwuh cèkèh abêsus mênjete
pan abêbêd kêling golang-galing
kopyah biludru brit
ikêt adu mancung

mencong prandene dèn kuwuk mlirit
jêplakan lir anthok
bathik bang ngarab têpèn pinggire
mèrèt ngarêp bae turut alis
klambi krêstin abrit
singsêtan asaguh

binalêngi ing renda sênyari 
linincis amompyor
bênik palunthungan gêdhe-gêdhe
sabuk cindhe wilis renda kuning
rangkêp kotang putih
bênike karêpu

anyothe golok balosong rukmi
têsbèh mote ijo
sinampirkên ing golok amoncèr
srual panji-panji kancing dasi
têkên cis cinèt brit
ngadhêp anèng pungkur

nulya ki pêngulu Basarodin
prapta anjêmperok
pan ingiring modin mêrêbote
Talabodin Nur Sukidin Jali
Pranaita tuwin
sarerehanipun

ing Pêkauman sêdaya ngiring 
samya amêrabot
saduwèke angêtog pêngangge
bathik lurik ingkang sugih kêling
golok kris rinukmi
angiring gumrudug

ingkang bêkta epok lante êcis
cêripu paidon
Kyai Amadiman Amadjubèr
Maddulah Amadkahar Madtahir
Amadjaelani
Madbadir Madênur

Amadkuramat Kapas Madkupi
Madlubi Madanom
Amadsraya Madduryat Madbae
Amadinsan Madrawi Madsupi
Madkabir Madsair
Madunus Madyusup

sami anggêrêbêg anèng wuri
wong sêlawe golong
Kyai Kampuh kawung kêtunggènge
sabuk wiwiron putih tinêpi
akris pêndhok putih
landhean ambêthut

arasukan sêmbagyalus abrit 
lorog blorong-blorong
têsbèh gênitri sèwu kathahe
dèn ubêdkên ing golok sumampir
binalongsong rukmi
pan minangka wêdhung

kotang putih kancing mirah abrit
sêbe krêstin ijo
ngawêng ngiwa nêngên ing pungkure
amung sêla gandar mêkah adi
nèng pundhak sumampir
kêthune ngêndhukur

pandhan binêthot agêng angêndhil
lir cangkoking keong
lêmungsire pinuntir angoncèr
mungsêr anjêprak nglèwèr nèng wingking
jembraking pipinggir
pan kinayu apu

andhap agêng Kyai Basarodin
lêmu anggêlombroh
jenggot panjang wus sumambêl wijèn
pan amêdhok aberok nglênggirik
nglambêrêk mêdèni
anglir balabudhur

Tabalodin Nursukidin jagi 
Pranaita kêthon
modin mêrbot sami pênganggone
dodot kawung kêmplang sabuk putih
kulambi sêmbagi
abrit kêthu biru

wong Kauman tan ana mênèhi
samya akêkêthon
ki pêngulu prapta pêndhapa ge
atur salam mring Jêng Kyai Bayi
wus tata alinggih
nulya ingkang rawuh

Ki Suarja wau ingkang prapti
kampuh genjong ijo
sabuk renda kuning byur gombyoke
dhuwung alandhean miling gadhing
ajubah sêmbagi
dadu corak ing lung

kotang putih kancing crêmèn rukmi
asêbe mur biron
kuluk kêstop srêbanipun jêne
acêripu têkên jolang abrit
têsbèh candhanagi
lêlawêdan arum

pan ingiring sarerehanèki 
kria sêdaya wong
samya ngêtog busana pamère
anut basahan sarêban sami
pan awarni-warni
ing saundha-usuk

Ki Sêpura Ki Noja Ki Amin
Nongnong Bandabonong
Ki Budiman Taman Wrêgajaèt
Ki Wêrdadi Candratumpe Kabir
Baudin Pasari
Malangsari putu

Malangjiwa mantu Kêmbangkuning
Sêkarpêthak Bêkong
Ki Garuta Sura Sawo Kurnèn
Ki Baidin Canthur Bagawidik
gumrudug angiring
kèhe têlung puluh

prapta sêdaya anèng pêndhapi
nêmbah tata lunggoh
pan atarap wong kria wurine
Kyai Bayi mèsêm aningali
sajake kang rayi
nulya ingkang rawuh

Wiradhustha kampuhira bathik 
parangrusak barong
sabuk renda putih klengkam jêne
dhuwung landhean gadhing sinêmi
wrangka ladrang kêndhit
pêndhok swasa mancur

arasukan kudhedhar nêlahi
sêbènira kêstop
biludru brit linincis kotange
kuluk cêmêng srêban krêstin abrit
binara mas ngrawit
têsbèh akik wungu

acêripu lapis biludru brit
rinenda wêwêngkon
pan ingiring sakèh rèhrèhane
wong kang bukak warung sêdayèki
Kyai Jagapati
Ki Mêndhang Ki Gugut

Drêmayuda Gopa Polong Kêcil
Pathi Singabarong
Imbakrêta Gandhang Canthing Konthèng
Ki Trênggunêng Jabar Jubèr Kadir
Gulêng Kulah Mêrdi
Gathik Sole Gathuk

tiang tigang dasa sêdayèki 
gumarudug golong
Wiradhustha prapta pêndhapa ge
nêmbah ing raka tata alinggih
kyai mèsêm mèksi
mring ari kang rawuh

Ki Panukma prapta kampuh kêling
pêlung bangun têlpok
arasukan kêlenthang binêsèt
sabuk renda kris landhean gigi
pêndhok suwasa di
têsbèh balung dhuyung

akotang kancing magori kêndhit
sibe brit mantlas top
kuluk bêludru wilis balênggèn
srêban jênar pan binara putih
cripu sêngklat langking
pan rinenda wêngku

sarta ingiring rerehanèki
wong jagal ngon-ingon
sawarnining blantik sato iwèn
Kyai Rêban Jêbad lan Kasturi
Kyai Pusparagi
Rêmbên Talidatu

Pusparana Kyai Puspanjali 
lawan Taliwangkong
Puspajiwa Kyai Talimonce
Taliambên Talikêmbang Tali-
gundha Talisutri
miwah Talitêmbung

Kyai Talibanyak Talipranti
lawan Talibadhong
Talisêntagèn lan Taligodhèg
Talirante Kyai Pêt Ki Pêtri
Balongsong Prêmadi
Jadrêma Ki Gêmpung

tigang dasa rerehanirèki
samya amêrabot
praptèng pêndhapa nêmbah wus linggèh
Kyai Bayi ningali mring ari
suka tyasirèki
anuntên kang rawuh

Ki Panamar kampuh limar abrit
tumpal ijon-ijon
apaningsêt èpèk renda jêne
dhuwung alandhean cula miling
pêndhok bunton ngunir
têsbèh kinyang mancur

arasukan sêmbagyalus kuning 
curak woh sêdhompol
kotang putih kancing mas sêrunèn
sêbe gambar Arab latar putih
kuluk êmur kuning
sêrêban gadhung byur

acêripu gêgêmukan kuning
pêsaja inganggo
sarerehanira ngiring kabèh
samya ngangge kêling warni-warni
wong atandho sami
sêdaya tri puluh

Imayuda Sampora Cêlari
Wiragati Drêbos
Mrêtigala Kalang Guling Pèrès
Gombak Kêmbak Murah Mandra Dimpil
Pênjalin Walulin
Rêmbêt Condhong Sampur

Anggadipa Rêmbên Mara Rindhik
Guntang Ganggong Boyo
Sombong Songsong Mure Mori Gêbèl
Rêngga Muncar Angga Pura Kêling
Grago Rênggong Sêling
Ki Galêndhêng Dampu

nulya prapta ing pêndhapa nênggih 
nêmbah tata lunggoh
tarap anèng wuri jèjèr linggèh
Kyai Bayi suka myat ing ari
samya amriayi
nulya ingkang rawuh

Kulawirya kampuhe mênèhi
jingga pinaraos
pan rinenda mubêng myang barane
pan sagêblog èpèk renda putih
kris landhean rukmi
kraèng ngugut-ugut

kodhok kêsingsal cangcut acangcing
cèkèh-cèkèh cengkok
ngumbar kunca ngêdhèdhèr ambancèr
akulambi jubah limar wilis
biludru bangun jring
bordhir kotangipun

alancingan cindhe panji-panji
pinêrada porong
têsbèh sèwu jênangan sêlinge
ingubêdkên tinap amênthalit
kêthu putih ngêndhil
ambawang sêbungkul

gumungsir lir uwêring bêkingking 
anjêprak wiwiron
ngoncèr panjang ngalèwèr wurine
pan dèn kayang mêngangge mrih mêncil
tan mambu ngulami
larasing bakikuk

pan dèn iring sarerehanèki
wong Kêtandhan golong
samya kêmbangan kabèb dodote
akêkêthon kadya lurahnèki
jor-joran mawarni
kabèh têlung puluh

Ki Sêtana Witana Wiraki
Wiaga Ki Winong
Purwaka Purwangga Anggathethe
Prabadrana Prabajaya Rubil
Mangundrana Paris
Kêblak lawan Dhapur

Ki Pandhu Tarumpaka Wiragni
Ki Dèmês Sêlobog
Ki Pandêlêm Sumbrêng Kêbak Jolèn
Bamban Ekabawèn Mogapênggik
Bancang Wora-wari
Dhêmpêl Kuwêl Mandul

prapta anèng pêndhapa anuli 
nêmbah nulya lunggoh
Kyai Bayi angguguk guyune
langkung suka dènira ningali
mring kang rayi-rayi
sukur ing Hyang Agung

nulya ingkang pra sêntana prapti
samya amêrabot
Ki Sêbagi jumênêng lurahe
kulawarganira Kyai Bayi
misan mindho sami
prênah anak putu

kawan dasa ingkang kulit daging
kang tunggig bêndhoyot
Ki Sêbagi praptèng pan nyampinge
sarung lurik alus bugis abrit
jubah ginggang lurik
kotang bênik biru

kuluk biludru bang binalênggi
udhêng-udhêng ijo
têsbèh jênangan nyampir goloke
Ki Jumêna nyamping sutra gringsing
sabuke walulin
klambi krêstin wulung

kuluk bêludru wungu tinêpi 
udhênge kamanyon
têsbèh bathok nyampir ing goloke
cripu linapis sêngkêlat abrit
pra sêntana wuri
ngangge rêbut unggul

Kyai Panjangjiwa Ki Kalithik
Ki Cothak Malangbong
Ki Lawatan Ki Andhamohine
Ki Jêmpina Pandaya Panjari
Ki Jakrêndha Cikyik
Kyai Kinjêngkupu

Kyai Dhoplang Jamblang Bênthang Bênthik
Ki Bapang Balongsong
Ki Pangirat Krêtisêdayane
Kyai Sokadana Sokanandi
Ki Gêmblak Cêlari
Ki Kulur Ki Lêngkur

Kyai Jalipura Surantani
Ki Dhadhapangonjong
Onggantaka Onggandhua Sêlèn
Kyai Jongkang Padhangbulan Bêning
Ki Mangkurah Kunci
Kyai Jagasatru

Cakrawêdhug Ki Panjala Mubin 
Jalasutra Bobot
Ki Rumbaya Rumbaka Ki Bangèn
Ki Dokerok Jêmbangan Wêrdati
Ki Tawêng Cêraki
Kyai Dhampu Bandhung

sarêng prapta kêtêbing pêndhapi
samya lênggah lunggoh
Kyai Bayi suka sukur tyase
aningali sêntana mêpêki
kêraos kang galih
bêrêbêl ingkang luh

ketang sih kamurahaning Widi
rahmating Hyang Manon
rinêjêkèn sakulawargane
sawêngkoning ing Wanamartèki
sêdaya pinaring
rijêki Hyang Agung

anor dria anggrus ingkang galih
kumêmbêng waspanon
pira-pira sukur pêndongane
nulya para sudagar kang prapti
karèhing Jèngwèsthi
asarat malêbu

Kyai Tajêm Ki Jêngjêm Sumêndhi 
Ki Pratima Sêndrong
pak Rajiah pak Tijah pak Mèdhèng
pak Budiah pak Rumiah Rajin
Salbiah pak Wiji
Ki Cênthing pak Canthur

Ki Sêmirah pak Murah pak Kitri
pak Basiah Gombong
pak Jumilah Jumiah pak Pèrès
pak Kabirah pak Nakirah Kobis
pak Wijah pak Siti
pak Konthing pak Jungkung

pak Burerah Sujiah pak Suci
pak Parah Sêmangko
pak Sariah pak Tomas pak Bèsèr
pak Banikêm pak Trikêm pak Kêmis
pak Surêm pak Rimbi
pak Garêm pak Rêmu

samya ngangge sasênêngirèki
ting prêngangah mompyor
mung pak Rajiah tan pati ngangge
sarwa lungsêt kewala tur rêsik
sabuk wlulang langking
cathoke pêrunggu

praptèng pêndhapa samya ngabêkti 
tata samya lunggoh
nulya pra lurah santri praptane
sarerehanira santri-santri
pêngangge mawarni
ing sadarbèkipun

ingkang srêban dhêng-udhêngan tuwin
ikêt myang kêkêthon
sêcaraning ulama bêsuse
saduwèk-duwèk kang dèn simpêni
samya dèn anggèni
wanèh kang nênambut

ting bilunglung pan silih-sinilih
myang kang liron anggon
ana santri tan olèh nyinyilèh
jajah omah kawawuhanèki
mêksa datan olih
mupus nulya masuh

wênèh santri kaboyung ninilih
kabutoh mimisoh
wingi mula ninilèh tan olèh
kuawuhan kang wus luwih bêcik
myang sanak pribadi
cumpêt nora antuk

ih ya talah wong wus têpung bêcik 
tan ngandêl maringong
dene-dene tan katon aduwe
lir tumingal bangsat maring mami
panêdhaku nuli
gègèra kang rusuh

krêpèn modar susah ole ngili
kêjaba mêngkono
iku kèlingan mring si mêngkene
padha dene mungguh Allah iki
jare murah asih
dene ki wak ingsun

tan pinaring kamurahan mami
de tan beda ingong
nêmbah muji ing rina wêngine
êndi ganjarane murah asih
adil tlênong tlêning
adile barênjul

kêdumêlan muring-muring sami
nangis anggêlolo
pan mêndhokol sabithi atine
nulya wontên santri kang nyilihi
lungsêt dèn tampèni
agupuh winasuh

pan kumêrab para santri-santri 
sarerehan golong
para lurah dadya pêngarêpe
Ki Murtala Murtaja Murjaki
bagus Jaelani
gus Soleman Yusup

gus Jamjani Arpami Tabrani
Belawi gus Unoh
gus Yahya gus Suhada gus Juhèr
gus Ngaripin Musin Mukin Yasin
Janodin Ngabidin
Sarapdin gus Jadun

gus Juakir Ngajujir gus Kanjir
Wajir Tamin Nahot
gus Tabyani Johari gus Jahèr
Bahri Bahwi Kanawi Tukrani
gus Tayib gus Brahim
gus Yunus gus Tamsur

gus Dawud Dulsungur Dulmudangi
Dulkabir Dulkaop
Dulkahar Duljalal Duljalalèn
Dulkami Dulkamid Ngabdulgani
Dulkamil Dulmuhyi
Dulsudur Dulgapur

Dulsukur Dulkulur lan Dulbasir 
Dultaksir Dulsuro
Dulmansur Duljabur Ngabduljaèt
Nurjani Nurngali Nurkamari
Nurani Nurbani
Nuriman Nursuhud

sarêng prapta para santri-santri
nêmbah tata lunggoh
apan nora jèjèr jêjêl bae
Kyai Bayi mulat ing pra santri
arahab tyasnèki
nulya ingkang rawuh

Jayèngraga kampuh cindhe abrit
pinarada mompyor
pan biludru burdiran èpèke
corak ing lung sinongkèt lo brêci
klengkam banyu manggis
ginombyok boliun

acêlana putih pinrada sri
kêpoh tundha mêdhok
mungsêr ngayu apu talibane
wêwalikan sindhêtan mêlipit
pirid lambung wingking
turut adu mancung

têpung mathis lan panêngênèki 
muwêr nyangkok keong
buntaring pasingsêtan lungsene
jèrèng lir laring walang walèri
acangcutan inggil
sanginggiling dhêngkul

kodhok kabêsèt anyatriani
sacêngkang angongkong
wiron sêmbulihan pêngasihe
sipat polok sandhungan amiwir
anggubah winangkis
seseronganipun

wêwalêran tan ana ngalêngkin
mêkar ambêdhodhok
ngumbar kunca winiru tap têpèn
ambêlarak nêrampad ing siti
panjanging kunca sri
tigang asta landhung

kris landhean tayuman sinêmi
kandêlan mas bunton
wrangka timaha pèlèt sêmbure
tan rasukan akokonyoh kuning
abadhong sungsun tri
tinatur mas tatur

binggêl kilat bau anting-anting 
pamêkak bêbangkol
uncal rante mas udawalane
agêgongsor cêrapang pinodhi
atêkês mawingit
ajajamang sungsun

kinarang mêlok mêntul hèr thathit
sinalon kukupon
garudha ngrêm pamêkak wurine
arja sumping puspa krêna rukmi
ingoncèn mêlathi
myang gogombyong dhuwung

apêpaès imbane pinirit
alungit mucuk dom
sugih liring kêsit iribane
brêngos kêtug têpèn lir minangsi
pasêmon aringgit
abagus lir Wirun

pan dèn iring sarerehanèki
kabèh para bagor
samya têkês kabèh susumpinge
gêlang kilat bau anting-anting
rapèk kunca kalih
bangkol akêkalung

borèh kunir srual panji-panji 
kris pêndhok mas bunton
patra êmas mengkol ukirane
oncèn tibèng dhadha sêkar gambir
anggêrêbêg asri
tiang pitu likur

Cêrmasana Widiguna Widi-
lêksana Bintaro
Gandasana Gandatarunane
Gandabaya lawan Gandasanggit
miwah Gandasasi
Gandamara arum

Gandatênaya lan Gandawangi
miwah Gandamirong
Gandapurwa lan Gandarêsmine
Gandapuspita myang Gandasari
Gandapura dèwi
miwah Gandalayu

Gandarêtna lawan Gandalatri
Gandakria kang wong
Cêrmalaya Cêrmawiragane
Cêrmajiwa Cêrmasuta tuwin
Cêrmayasa kawi
Tunjangkara badhut

Ki Nuripin kinarsan ingkang sih 
kinampuhan jonggrong
abris ukiran patra mengkole
sabuk sindur cêlanane kuning
binorehan kuning
sumping oncèn landhung

kopyah mathak rambute jumiwit
wangune apego
santri lugu cinara priayèn
nora santri nora amriayi
gundhul ambêlindhis
dhapure anyêpuk

rada sugih wulu Ki Nuripin
jenggote abrewok
kinanthilan cêpaka lan rone
lawan kinanthilan jangkrik gangsir
orong-orong bibis
koangan kuangwung

myang wulu cangklakan dèn kanthili
yuyu walang gamboh
dhadha kinanthilan sambêr lilèn
gèdhèg-gèdhèg sukêr ting sêlênthik
bau malangkêrik
tan bisa ngêringkus

yèn sinapit ing yuyu anjêlih 
ginuyu pra bagor
prapta ing pêndhapa nêmbah kabèh
Kyai Bayi gumujêng ningali
mring putra Jèngragi
ing busananipun

cara duk jamaning Kabu lêngkir
prabote mêngkono
cingak ingkang nèng mêndhapa kabèh
eram ningali mring Jayèngragi
sarwa angalami
Jawa Arabipun

ya ta wontên tamu ingkang prapti
kêkapalan rawoh
rencang rolas kêkapalan kabèh
nama Kyai Dêmang Purasani
ing Pagêrwajèki
wus nêcêp guguru

marang Kyai Bayipanurtèki
praptane agupoh
cinancangan sêdaya kapale
kèndêl anèng paregolanèki
wus kinèn tur uning
tinimbalan laju

ngangge prêjuritan amêthithing 
mêrabot ajarot
sêdhêng têngah tuwuh ing umure
cèkèh cikat rikat amantêsi
bêbêd nagasari
sinerong cinancud

sabuk gêdhog biru bara kuning
apêthat bêbangkol
arasukan sikêpan lurike
kancing êmas nanasan angunir
kotang biludru brit
blênggi lincis mungguh

sarualira sêngkêlat abrit
panji-panji kaos
nyuriga kris sinampiran kace
tali bandhang tas Cina nèng kèri
ikêt modang putih
basunanda tudhung

srigak lir jaka nêdhêng birai
anulya praptèng gon
kang linggihan mingsêr samya mire
wusnya lênggah Dêmang Purasani
nulya majêng ngarsi
sumêmbah angujung

angandika aris Kyai Bayi
lah wus dika lunggoh
dene kula tan wèh uningane
niat ringkês kêndhuri sabithi
Dêmang Purasani
nêmbah nuwun-nuwun

inggih mirêng wêrti kala wingi 
mila kula gupoh
apan sarwi nguculi êtase
mêndhêt arta tiga wêlas ringgit
kaula nyaosi
pitumbasing apu

nulya tinanggapan sarwi angling
bangêt tarimèngong
tiang pintên rencang dika kabèh
Dêmang Purasani matur naming
kalih wêlas nênggih
lancaran agupuh

Ki Baywangling alkamdu lilahi
narimèng Hyang Manon
nulya sinugata sarencange
arta sinungkên ing santri Luci
kèn maringkên aglis
mring Malarsih wau

para kyai miwah santri-santri
tumingal agawok
Kyai Bayi agung mangunahe
samya pupuji sukur ing Widi
miwah ajrih asih
ya ta kang cinatur

wontên tiang wus sêpuh sêtunggil 
kaki-kaki reto
pan minantên ing sadesa kabèh
dhukuh Pucangan wismanirèki
wong Wanamartèki
jalu èstri takut

myang pêrapat dhusun kanan keri
punjunge mêrono
marang pundhèn dhukuh Pucangane
luluhure ing Wanamartèki
samya munjung bêkti
ngalap sawabipun

Kyai Wanaita wastanèki
wus pikun adheyog
kaprênah pan kaki ing awune
eang uwa ibune Ki Bayi
mila tan ngaturi
saking maklumipun

wong wus tua mung tinui-tui
ing mangkya ki jompo
yun uninga ing canggah ningkahe
kêjumutan sarwi dèn jagani
lumampah wus wigih
kêthuyuk-kêthuyuk

limar biru wus lungsêt kang nyamping 
rasukan kêmanyon
kuluk kropak wus kawak sêmune
udhêng ubêt pisan putih lami
têsbèhe gênitri
sabuk tali datu

prapta jroning paregolanèki
Ki Bayi duk anon
gupuh mudhun Ki Bayi ge-age
nyandhak astanira ririh sarwi
ki buyut ngarasi
mring Ki Bayi wau

mudhun sêdaya ingkang alinggih
sami angrêroyom
wus pinrênah ki buyut lênggahe
nulya sêdaya sami ngunjungi
Ki Bayi ngling aris
sampean puniku

susah-susah pinarak mariki
wong wus sêpuh repot
kyai buyut Wanaita linge
mumpung aku ia mêksih urip
arsa wruha mangkin
ningkahe canggahku

Ki Bayi matur inggih utami 
sawabipun kaot
angling malih srawungan ing akèh
langkung sangêt sêpuhe kiai
pêpantaran tapis
wus ngajal sêdarum

jaman awal ing Pajang mêningi
wêruh duk patogog
cêr-ancêr pagêr kutha kojore
iba lamine wus kawak uwi
milane pinundhi
ing tiang sêdhusun

langkung rahmat sampean puniki
sarwi atanya lon
pintên yuswa paduka ing mangke
kyai buyut angling umur mami
taune sapriki
wus satus nêm likur

samyandhêku tumungkul kang myarsi
pitutur kinaot
ngungun tyase ngalap bêrkah kabèh
ya ta wus andungkap ngasar wanci
santri magêrsari
tan ana kang kantun

pêpak sêdaya ingkang dèn anti 
Ki Bayi lingnya lon
apa uwus prapta sakabèhe
samya matur têlas tana kari
jêng kyai ngling malih
Jèngraga sirèku

angirida kabèh para santri
banjura mêrono
marang kakangira Jèngwèsthine
manira laju marang ing masjid
lan pamanirèki
tuwin ki pêngulu

ingkang putra sêndika turnèki
Ki Bayi turnya lon
èh Luci sira rumatên age
sêsanggan praboting munggah haji
Luci matur inggih
pan sampun sêdarum

Kyai Bayipanurta ngling malih
mring pêngulu alon
iki pa wus andungkap sangate
mêngko bakda ngasar sêdhêng akir
pêngantène prapti
ing paningkahipun

ki pêngulu matur aprayogi 
luhung nuntên bodhol
wusnya parêng budhal nulya lèngsèr
kyai buyut Wanaita ngarsi
Ki Bayi angiring
ing wingking gumrudug

Jayèngraga animpang ing margi
sêdaya punang wong
praptèng pêndhapaning Jèngwèsthine
tan kaliru saurutirèki
jèjèr jêjêl pipit
dènira alungguh

kang lumampah ing masjid wus prapti
sêdaya agupoh
ngambil toya wulu sawarnine
binêdhugan wêktu ngasar manjing
Ki Bayi ngimami
anutug bakda wus

ya ta kang wontên kidul winarni
Amongraga dandos
sinaosan busana saking lèr
kalih pêtadhahan kêbak nyamping
clana kampuh tuwin
kulambi myang kêthu

wus arêsik sinaratan mawi
nyukur wulu kalong
nyai Daya juru pamarase
imba ingemba tanggal alungit
sêsajènya sami
nyai Daya untung

sira Ki Sèh Jamhur Amongragi 
dènira adandos
ngagêm sarwa seta sauyune
nyamping brêtis apaningsêt mori
rasukan cawêni
galêr galar konus

kuluk pêthak sarêbanya putih
sêbe seta mawor
têsbèh maniking toya aputèh
caripunya sinangkêlat putih
tan kêrsa mamangking
golok miwah dhuwung

pan solahing aolia wingit
tan karêm mênganggo
pêsaja wus kêrana'llah tulèn
wutuh aolianya awêning
sêmono prandening
sukur mubra-mubru

Amongraga cahyanya nêlahi
amanon yèn tinon
sabatira Jamal lan Jamile
pan kinêmbar karo sarwa langking
sapêngadêgnèki
pan samya wulung byur

Jayèngwèsthi pan akampuh bathik 
latar cêmêng ganggong
sabuk renda putih pan amèpèd
ngumbar konca cangcut mrak kasimpir
kampuh tundha apik
bagus mara sêmu

arasukan ginggang sutra putih
sêbe kêstop ijo
kotang akancing mirah selane
dhuwung landhean cula sinêmi
kandêlan mas adi
balewehan sêpuh

kuluk êmur jênar sêbe wilis
sinêkar argulo
pan magori Suleman têsbèhe
cêripunira rinenda kuning
kace kumbaya brit
lênggah anèng ngayun

tuwin para lurah santri-santri
kang samya adandos
wus samêkta ngangge sêkadare
pêpak sêdaya sampun miranti
nulya ingkang prapti
Panukma Panamur

pan ingiring para lurah santri 
wus tata alunggoh
nabda aris mring Jayèngwèsthine
kula ingutus ramanta kyai
kinèn angaturi
rakanta sang bagus

Jayèngwèsthi aturira aris
mring kang raka alon
pan punika wontên utusane
rama jêngandika angaturi
mring paduka mangkin
Mongraga lon muwus

inggih sumangga kêrsane yayi
adan nulya bodhol
sinongsongan ijêm sorot jêne
santri tata ngurung-urung ngarsi
miwah kang ngêtêbi
garêbêg ing pungkur

ingkang anèng ngarsa Jamal Jamil
lan santri nêm golong
Jamal Jamil anabuh trêbange
ukur ngêbêm imbal kêmpyangnèki
kanêm bawa singir
lagone alandhung

singirira mung kalimah kalih 
ngalik-alik alon
sinauran lirihan wong akèh
pan gumrêmêng rêmpêg pawèh wingit
ngarsane kang singir
Jayèngraga bagus

jêjêl uyêl wong kang niningali
jalwèstri rêbut gon
pan sakesuk mula panontone
tumplêk lawan wong sadesa kêrig
pêrapate prapti
manca limanipun

kurang ombèr ing papan apipit
kèh bêthèk abojod
tan adangu wus prapta lampahe
anèng masjid agêng wus miranti
ing panggenan mungging
pangimanan ngayun

wus tinata jèjèr ingalinggih
uruting tua nom
tan balênjat apapak dhêngkule
ingkang lênggah kinèn lèr Kiai
Wanaita nênggih
nulya ki pêngulu

nulya Talabodin Nursukidin 
Pranaita mêrbot
murid Jaki lan santri Lucine
ingkang lênggah lèr wetan Kiai
Bayipanurtèki
nulya Ki Sèh Jamhur

Amongraga lênggah anèng ngarsi
kinubêng tua nom
lajêng kiwa têngên ing burine
sila bata apêpêt apipit
dalah ing surambi
ajêjêl supênuh

sawusira rèrèh ingkang linggih
sêdaya sakèh wong
dhêdhêp mênêng tan ana banene
nulya Kyai Bayipanurtèki
pamuwuse aris
mring kyai pêngulu

èh kyai pêngulu Basarodin
angrêsaya ingong
ningkahêna putraningsun Ni Kèn
Tambangraras lan Ki Amongragi
maskawinirèki
kur'an kang aplalu

nulya ki pêngulu angijabi
tangawudira lon
bismilahi rahman nirakime
ngusikum ngibadalah wanapsi
wabitak walahi
ankahtu wangindun

binta pulanin mintabi mahri 
kada pan mêngkono
ingsun ningkahakên maring Ni Kèn
Tambangraras lan Ki Amongragi
kêlawan mêskawin
kur'an ingkang agung

pakênira ngucap angabuli
Mongraga miraos
anrima kula ing paningkahe
Ni Kèn Tambangraras lawan mami
mêskawin kur'ani
ngalim ingkang agung

sarta amuruk ing awal akir
ahline katêmpoh
dadosa utang kaula mangke
ing dalêm donya rawuh ingakir
pêngulu nulya ngling
wa baraka'llahu

ngala kahèr wa bi palalihi
wise pan mêngkono
allahuma alipbinahume
kama alapta baenalmaki
walbardi wassalji
watin jangkêpipun

gya sêksi Talabodin jangjèni 
sarwi nyêpêng jêmpol
dika tampi jangji dalêm dene
sêmangsane pakênira mangkin
aninggal mring rabi
tri taun ing laut

pitung sasi ing dharatan benjing
lia karyèng katong
tan trimane rabinira mangke
pêsthi pêgat tanpa talak sarwi
tinagih srikawin
Mongraga wus saguh

sêksi kalih satunggile kyai
Nursukidin gupoh
maca donga ngumur sabanjure
sinauran amin gêr prasami
wus paragat suci
ing paningkahipun

nulya Kyai Bayipanurtèki
sêsalaman gupoh
Amongraga ngabêkti salame
kinèn lajêng sarwi wus ajarwi
marêk èng Kiai
Wanaita sêpuh

Amongraga umarêk ing kaki 
angujung ing pangkon
Kyai Buyut Wanaita age
andonga rabana-rabana pi
dunya kasanatin
wabil arli ratu

kasanatan wangadabanari
nulya ngrangkul gupoh
sarwi angaras-aras ulune
wus anduga tejaning aluwih
sawusnira nuli
salam mring pêngulu

tuwin dhatêng paman sêdayèki
pra tua kang munggoh
wus mêngkana anyimpar ênggone
pan ki buyut tansah sandhing linggih
mêngkana Ki Bayi-
panurta amuwus

aparentah marang santri Luci
lah mara dèn gupoh
ajokêna sarah sêsanggane
nulya santri Luci angabani
kang sêsanggan nuli
sinaoskên ngayun

kawan bokor gêng sinêrbèt putih 
pan sampun sumaos
tinampanan mring Nursukidine
Talabodin Pranaita jati
abikut authi
bukak sêrbètipun

ingkang kalih bokor gêdhang kuning
kang ro jambe suroh
sêlawat sêlawe real sisèh
dadya sèkêt kang sêlawe maring
pêngulu pribadi
kang sêlawe dinum

kang pitulas mring Ki Talabodin
Nursukidin wong ro
molung real sajampêl parone
kantun wolu Pranaita Jaki
sami pandumnèki
ngawan real rampung

tuwin jambe suruh gêdhang kuning
pandume mêngkono
kyai nuduh mring santri Lucine
kinèn mundhut ambêngan kêndhuri
sigra santri Luci
mundhut ambêngipun

ingusungan mring wong magêrsari 
slawe ambêng abot
pan gotong pat ambêng sawijine
sigra tinata ingkang kêndhuri
ing saetangnèki
tan ana kaliru

nulya dinonganan majêmuki
gumêr amin kang wong
ambata rêbah amin-amine
wus mêngkana angêpung kandhuri
anêlung puluhi
ngrongpuluh nyapuluh

amoloni ingkang angênêmi
samya nadhah dhokoh
santri cilik rusuh pêmangane
rêrêbutan iwak ngowak-awik
duduh pindhang takir
pan kapyuk-kinapyuk

dèn wut-awut sêga sakêndhuri
kinarya balang wor
samya kêlaprut sêga jangane
rare sèkêt tukar ting jarêlih
lian anyirati
kulambi myang kêthu

comot-comot pênganggene sami 
santri ting galêmbor
wuwuh rame kabèh santri akèh
sami misuh wanèh anggitiki
jarit olih nilih
kasiratan duduh

lagya ngangge pamèr sarwa bêcik
bagus mrih tinonton
têmahane abangêt isine
ingkang rada sugih mulih salin
wênèh ngunguconi
ana morod mantuk

guyu-ginuyu myang muring-muring
kathah solahing wong
tan cinatur ya ta wau Ni Kèn
Tambangraras kang ingapti-apti
kinusuma adi
busana pinatut

runtutipun ingkang mara suci
ngulama kinaot
binusanan seta sauyune
pan asinjang alus gênis putih
sandhungan pêngasih
sumèrèd ing pungkur

sinembongan seta pinêrmasi 
adining paraos
sawat jalêngut sibak cawine
citraning sêmèn parang taritis
dinrênjêman rêmit
gigion winêngku

pipiakan sarong ing pêngasih
caconthoking wangkong
talibane ingarsa amèpèd
ngawêng ing walikat pan pinirit
aturut maripit
têpung adu mancung

pasingsêtan pamêkak ingarsi
sinumpêd anyonthong
udhêt seta pinarada adèn
pan rineka sorot tutumpaling
kang mêndhala giri
pan kinayu apu

sungsun katri tinata rininggit
taptaping wiwiron
lêre mèpèt pan winiru têpèn
mijipuh kur-ukur mêdhok kêdhik
angêmbang undha sri
alandhung linuhung

buntal seta argulo inganggit 
puspa mara dalon
anggrèk wulan sêmboja mênure
mayang wingitan lan mandhakaki
sikatan saruni
sêmbulihanipun

muwêr pinasang ngawêng ing wuri
anangga caconthok
buntaring buntal kanan kerine
dadya uncal gumantung arakit
wida jênar aming
tungtung rêmu-rêmu

kalpika jumêrut mirah abrit
hèr laut sumorot
sêngkang pênunggul intên bumine
cundhuk mêntul hèr thathit nêlahi
tasik ngima nipis
sumilak sumunu

wusira binusanan rêspati
tan ana winaon
Ni Malarsih tyas sangêt ngungune
myat ing putra tanpa samèng jalmi
ya talah si bibi
bisa gawe rungrum

nulya Cênthini dèn busanani
sinjang cindhe ijo
sinembongan gadhung mêlathine
pinarada kinumudawati
las-alasan asri
buntal sêtaman rum

ingudhêtan pan mêndhala giri 
tumpal piniraos
winidan jênar gêbêgan adèn
kalpika tajug mirah lilintring
sêngkangira adi
sêkar sêtaman byur

langkung pelag Cênthini yu luwih
lir pêngantyan yêktos
wusnya binusanan Cênthini nèng
wurinira Tambangraras sang lir
wintang anyêlêki
ing wulan sumunu

tunggil teja kaot agêng alit
Cênthini katonton
pan angêpak wong sadesa yune
sawusira sang ro busana di
ya ta Ni Malarsih
malih rum amurus

lamun sampun wayah dika bibi
kula bêkta mring gon
anèng dalêm wus akir sangate
nyai Daya wuwusira inggih
sumanggèng karsèki
pan punika sampun

nulya binêkta mring dalêm ngarsi 
Tambangraras tinon
pan asukup tua nom myang rare
miwah kang anèng pawon ningali
samya tilar kardi
lumayu andulu

sami praptèng dalêm amiranti
nèng jrambahing kobong
kêlasa lus susun tri sinêrbèt
mamrik sinêbaran sarwa sari
nulya Luci prapti
tanya sampunipun

Ni Malarsih anauri aris
ia wus mirantos
santri Luci wangsul age-age
atur marang ing Kiai Bayi-
panurta ngling aris
mring Mongraga wau

tuwin mring kang sêpuh-sêpuh sami
sêdaya rumojong
nulya nuduh mring santri Lucine
kinèn budhalêna para santri
ingundhangan aglis
umangkat sêdarum

tinata jèjèr saurutnèki 
sêdaya wus bodhol
aprayoga ing lampah tatane
ulur ngurung-urung kanan keri
miwah kang ngêtêbi
garêbêg ing pungkur

miwah ingkang jalma niningali
gumêrah punang wong
jalu èstri pêpêt arêbut gèn
ingkang gendhong anak ting jalêrit
yêl-uyêlan sami
tanpa rungwan umyung

jêjêl nunjêl jujul papan pipit
kang jongkong-jinongkong
sawarnine pagêr jaro bêthèk
rubuh ingabyak wong niningali
lêbur kitrinèki
dèn ilês lir rumput

miwah wisma kang cêlak ing mêrgi
akèh omah dhoyong
kang ringkih rubuh êmpyak èmpère
nora kêna wong akèh sinapih
wong dodol ting jêrlih
wutah mawut-mawut

ya ta ingkang lumampah ingiring 
sinaroja ing wong
ingkang anèng ngarsaning pêngantèn
Jamal Jamil wong ro anêrbangi
pong pêk tong ting tong gring
dhung dhung bêng pung pung brung

santri nênêm ngêlik ngalik-alik
arum aruntut wor
sinauran ing wong sêdayane
pan arêmpêg satitahe muni
mung kalimah kalih
lon lêlah alandhung

Amongraga lampahe awingit
cahyane mêncorong
anêlahi pasamuan kabèh
amiarsa lêlagoning singir
suhuling tyas dikir
sangsaya anganyut

tan rumasa nèng jaman donyèki
mung akerat manggon
apan wus nora kabere-bere
anumusi tyas kang niningali
kathah mrêbês mili
kapênêdên dulu

myat miarsa solahbawanèki 
tyase kèh mêrongkol
ngarak pêngantèn kaya kêpatèn
ting salênggruk wong kari ningali
saking tyas kêpengin
sangêt barêbêl luh

saking bungah-bungahe ningali
bêcik kang tinonton
Amongraga kinanthi astane
mring Ki Buyut Wanaita nênggih
lampahira ririh
kêthuyuk-kêthuyuk

Jayèngraga ambancèr nèng ngarsi
baguse katongton
kang tan wruh dèn arani pêngantèn
anèh dhewe sigit anjêlanthir
wong kang nom-nom èstri
kathah kang kêpoyuh

samya ngucap sru pating kêlikik
darapon kadulon
kang liniring runtuh ting garègèl
salendhange wudhar gêlungnèki
kêmbên tan ngopèni
kêndho tapihipun

datan ana mingkêm lathinèki 
kèh nyêngoh mêngongoh
ana ngathungi kinang iribe
rêracikan kinang suruh sêmprit
ngêgar-gar jêriji
ngêblongkên gumuyu

amung Jayèngraga kang pinêndir
rinêbot pandulon
sabab bagus dhewe sigit dhewe
kanthèt dhewe bancèr andhèwèki
wokaning parèstri
dêrodos angilu

Kulawirya solahe kinardi
lumaku tinonton
ginaguyu dene lir pênamèng
malah nosot thithik jroning ati
tan mandhani ênthik
thikane wong bagus

tan wus ucapên kang niningali 
tan adangu rawoh
santri pangarsa kèndêl praptane
jibêg ngadêg ngêpung angubêngi
têpung gêlang pipit
nganti ingkang rawuh

pêngantyanya lagya praptèng kori
singir salin lagon
asrakal badru ngalaenane
pan gumuruh swaraning asingir
mêksih ngadêg sami
asrakal anutug

prapta kèndêl satêngah mêndhapi
pan amangu ngantos
ing jro wisma nulya mapagake
bok Cênthini kinanthi nèng kori
nora kêna têbih
lan Ni Kèn Tambangrum

kanan ingkang ibu Ni Malarsih
wuri mantu karo
Nikèn Turida Rarasatine
namung nênêmipun bok Sumbaling
kang tumut jênêngi
kang sêdaya lungguh

Sèh Mongraga kang kering Ki Bayi
kananira munggoh
wuri Jayèngwèsthi Jèngragane
kanêm ki pêngulu Basarudin
kang sêdaya mêksih
ngadêg soring tarub

langkung tata tetela kaèksi 
kang nonton tan rusoh
plalah mêndhêt andha angadhêmpèl
andha têpung parik turut pinggir
mung katon rêrai
sukup andudulu

sangsaya sru gumêrah swaraning
asrakal dèn êtog
samya erak pinêksa swarane
miwah kang nonton cilik jalwèstri
sami tumut singir
sangsayèmbuh umung

samya majêng lampahira ririh
gathuking patêmon
satêngahing kori gêng panggihe
antarane anèng jro lan jawi
gêgantalan gênti
ila-ilanipun

toyèng bokor sêkar sataman sri 
pan kinuman êndhog
tinibakên kumêprok pêcahe
wus siniram toyèng bokor nuli
tinètès toya tis
ingêmbun ping têlu

nulya kinèn nêmbah padèng laki
Tambangraras gupoh
mêndhak nêmbah sumungkêm sukune
sarwi ngaras dêlamakan iring
tuwin kanan kering
sawusnya alungguh

nulya tinarik astanirèki
mring kang ibu alon
sigra kinanthi wau astane
wus praptèng gon tata sami linggih
ki buyut nêngahi
kang sêdaya mêtu

ingkang kantun amung Jayèngragi
kinèn linggih kulon
cêlak mring kang raka pinêngantèn
jajar lênggah kilèn Jayèngragi
nuntên Amongragi
nuntên kyai buyut

nuntên Ni Kèn Tambangraras nuli 
Cênthini tan adoh
jèjèr wayang mêngkana patute
ingkang ibu nèng ngarsa kêpering
Turida Rasati
ro samyanèng ngayun

miwah pra bibi ua lan nini
anèng wetan kulon
samya rêrasan pating katuwèl
ia talah bêgja bok Cênthini
tinunggil alinggih
binusanan murub

dadi pêngantène bok Cênthini
pinaesan kaot
gêlung gambyong thinèrèkan jêne
apêpêtha lêlatha pipidih
coconthok anyênthing
cicithak cêcênthung

durung ngarti ngong têmantèn iki
iku apa mêngko
têmu lawan Jèngraga bakale
Jayèngraga dene anjêlkithit
samya guyu lirih
doh mokal yèn têmu

ukur dèn gawe ngasrèn-asrèni 
patah lanang wadon
pan mêngkana pêngucaping akèh
nuli lêladèn wedang nèng ngarsi
pra santri kang singir
asrakal wus suwuk

kantun santri nênêm Jamal Jamil
lilirihan lagon
arang bême ngapinjal kêmpyange
panêrbange myang singire ririh
kataman nabiyi
ya Rasullulahu

katam Muhammadun ngajam Ngarbi
sauran mêngkono
nulya bawane pakam lahumèn
ayatin mashuratin nasalki
tabu biha gadin
mashura puniku

swaranira pan angasih-asih
êmpuk mêntul alon
ngombak-ombak arampak sajake
panêrbangira ngapipir ririh
pong ping ping pêk ping ping
tong ting tong bêng pong brung

wus dumugi sarukuk kang singir 
samya kèndêl aso
sêdaya sinugatan wedang tèh
gula batu tangkuwèh ti kucing
manisan mêpêki
ting-ting satru arum

wusnya tutug nginum wedang sami
tan ana kalêson
nulya Kyai Bayipanurtane
angandika marang ingkang rayi
dèn kaparèng ngarsi
sun tuding gawemu

Ki Suarja lan Wiradhusthèki
Panukma pan amor
Kulawirya myang santri Lucine
gupuh majêng ngarsane Ki Bayi
angandika aris
mêngko lamun wêktu

mung perlua bae salat mahrib
nulya balièng gon
pan rakitên kandhurine kabèh
mangsa bodhoa kanêm Si Luci
nulya bêdhug muni
mahrib dhêng ping têlu

nulya Ki Bayi salat mring masjid
bubar sêdaya wong
samya salat santri sêdayane
wong nonton wus mulih wênèh kari
santri jalu èstri
sanggon-ênggon wêktu

ingkang salat ngiras busanèki 
mung Jèngraga karo
Kulawirya samya cucul mulèh
ya ta Suarja Wiradhusthèki
Panukma Panamir
kang arêbut pêrlu

Kulawirya lawan santri Luci
sigra marang pawon
angundhangi mring magêrsarine
kasinomanira wus tinuding
pan rinakit-rakit
lam-ulamanipun

jèjèr tata kêndhuri pinarik
ambêngan bot-abot
têpung gêlang pinggir pêndhapane
tigang dasa ambêng kathahnèki
ancak gêng dèn bêki
gotong pat barêngkut

lam-ulaman tinata sinêling
ulam matêng wutoh
bêkakak wêdhus limalas kèhe
banyak bèbèk ayam lan kêbiri
wuwutuhan sami
kèhe tigang atus

kêjawi kang sinujèn sinapit 
rinêmpah kinendho
kang rinatêng binakar ginorèng
kang linêmbut ingagal sinuir
ginodhog rinoti
kinukus sinayur

lam-ulaman pêpak sawarnaning
pêksi kewan êloh
samya ingolah kathah carane
cara Koja lawan cara kaji
cara Jawa bumi
mawarna kang sêkul

tumpêng wajar mêgana kabuli
anggi sêkul golong
sêkul punar kêpyur ura angèn
sêkul biru kêndhit lawan abrit
cêmêng gorèng gurih
loyang pulên wuduk

jangan mênir dhakoan lan tomis
asêm bobor loncom
cupang kalamuncang bênce bècèk
plêpah kuah kare gile gurih
ladha dhublêg tuwin
windu bubus munggul

padhamara jangan pindhang putih 
bêlkothok lan lotro
pindhang tangkar banyak banyar gêrèh
pindhang antêp kikil pindhang pitik
pindhang keong kijing
ece yoding sungsum

dene ingkang ulam dhèngdhèng ragi
dhèngdhèng kripik abon
abon êrmus lan abon wayange
dhèngdhèng panjèn paru miwah ati
abulusan sami
dhèngdhèng gêpukipun

dhèngdhèng age daging age ati
age gêndhon tawon
age lidhah lan age umbute
age gêbung age oyod linjik
êmpal êmpuk kisi
lan pal êmpuk duduh

êmpal tungtut limpa lawan ati
tak kapur kalêpon
ginjêl babad galêng lan sumpinge
babad tala lawan babad jarit
iso srêgan tuwin
glêpahing bol pêndul

gurung widhungan lan sarèn dhidhih 
blutak pênthul pusoh
êmpal sakêndhi-kêndhi gêdhene
sawarnine kalak amêpêki
koyor lidhah gitik
rambak krupuk têrung

srundèng sêmaradana lan gêbing
sêrundhèng marios
srundèng botor srundèng gundhil dhêle
êndhog bêkamal dhog pindhang abrit
cêplok kamal tuwin
cêplok dadar sawut

dadar lêmpit dadar wolak-walik
lawan dadar lajon
dadar kobis lawan dadar ledre
cêplok madon lawan cêplok jêngking
cêplok gimbal blênyik
cêplok untup-untup

êndhog banyak grati lan mêliwis
pasiran dhog menthog
crubuk groto gorengan larone
gana tawon ênthung gêndhon gudhig
olan-olan gangsir
èbi lawan lur juk

bêsngèk wadêr bêsngèk tempe pitik 
lan bêsêngèk tawon
trinil trulèk bontot miwah burcèt
opor bèbèk banyak menthog grati
por landhak trênggiling
opor bajing gêndhu

bêkakak gembal bêkakak kancil
kidang lawan bêlo
pêdhèt gudèl lan mênjangan komprèng
kang ginorèng myang kang dèn bakari
wêwêtahan sami
lan balêbêt kênthus

gogorengan kathik lan gêlathik
pêking êmprit bondhol
manyar joan lawan gudhawane
sribombok myang cuwiun têrinil
lan guthilang tuwin
dêruk lan drêkuku

ayêm ati mênjangan lan masin 
lan lêmêngan egol
gêthik dara drêkuku lan burcèt
gêthik drigul gêmak bontot trinil
trulèk kathik glathik
myang bangbangan bubut

gorengan badhèr mrêmas lan lêntri
wirasoca lêndhong
tambra mèlêm arêng-arêng bancèr
gramèh bèkèl bêncolèng lan kêting
kèpèk wagal gilig
tawès cakul kutuk

sambêl gorèng otak jroan ati
brongkos sambêl lethok
sambêl urang sambêl jengkol pête
sambêl gorèng kara kobis pêtis
bêkothok bêlênyik
urip-urip kutuk

sambêl jintên wijèn lan kêmiri
sambêl bawang laos
sambêl santên kacang lan kêdhêle
sambêl kêluan lêmpuyang tuwin
cabe mrica jahi
dhèngdhèng sambêl balur

sambêl tracam congor pêcêl pitik 
lele umbut tawon
laron êndhog wadêr plèlèk gêpèng
rêmpah gorèng gotong sidhat sili
rêmpah ênthung jangkrik
grigit pêlus wêlut

gêcok bênêm bothok bêthik sanggring
kendho lawan gadhon
êtum jamur wuku lan polone
barat kênthos êndhog lot cêpagi
druju watu kuping
kukuluban gambuh

