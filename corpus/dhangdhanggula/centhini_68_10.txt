nulya jêngkar kangjêng sri bupati
abibaran kang samya sumewa
pangran sagarwa putrane
santana wadyanipun
wus pinêrnah pakuwonnèki
karan ing Surabayan
njêng pangran lêstantun
mukti wibawèng Mataram
datan ana sinangsayèng ing panggalih
wus lami antaranya

sang aprabu lêstantun gung asih
Pangran Pêkik nulya tinariman
rayi dalêm sang pamase
tunggil sayayah ibu
Ratu Pandansari wêwangi
agêng ingkang bawahan
nahan tan cinatur
dènira apalakrama
atut runtut sih-sinihan siyang ratri
lir mimi lan mintuna

wusing antuk kawan dasa ari
Kangjêng Sultan Agung Ngèksiganda
lênggah anèng dalêm gêdhe
ngandika sang aprabu
hèh ta jaba mênyanga aglis
marang ka-Surabayan
têmua riningsun
kalamun sêmbadèng karsa
rabinira dhiajêng ingsun timbali
warahên ingsun gêrah

nulya mentar utusan narpati
sampun prapta ing ka-Surabayan
njêng pangeran sagarwane
mijil ing dalêm gupuh
samya lênggah paningrat njawi
parêkan matur nêmbah
amba pan ingutus
raka dalêm sri narendra
ingkang garwa kangjêng ratu dèn timbali
sarênga lampah amba

kangjêng sultan lagya gêrah mangkin
ingkang wêling raka dalêm nata
manawa awèh lakine
malêbu ing kêdhatun
atinjoa ing gêrah mami
yèn lakine tan suka
poma ywa lumaku
Adipati Surapringga
têbah jaja sumangga ing asta kalih
tan kenging lêngganaa

dhuh jiwaku umarêka aglis
sampun kerid pratèng ngarsa sultan
manêmbah ngraup padane
Ratu Pandhan umatur
kakang prabu dene wigati
nimbali ari para
kêlangkung kumêpyur
manah ulun têrataban
sru gumêtêr ênar-ênir sênig-sênig
kangmas gêrah punapa

kangjêng sultan angandika aris
dhuh riningsun luwih saking lara
ana ing ati ênggone
sakèh usada wangsul
yèn sun rasa saya ngranuhi
dene ana pandhita
ing Giri dumunung
durung gêlêm nungkul mringwang
iya iku kang dadi laraning ati
tambane durung ana

liya Giri wong satanah Jawi
nora nana barênjul marêngkang
padha ngidhêp ingsun kabèh
amung ing Giri iku
ingkang durung ingsun utusi
amukul kalawan prang
wit wêcaning dangu
kang bisa ambengkas karya
mung lakimu jalarane mênang asli
luhur trah Ngampèldênta

lah wus yayi dak lilani mulih
dèn abisa matrapkên wicara
marang lakinira mangke
sêlak dèn ayun-ayun
Ratu Pandhan mèsêm turnya ris
dhawuh dalêm kakang mas
sandika tur ulun
nulya lèngsèr saking ngarsa
dhinèrèkkên sagunge parêkan cèthi
lampahnya wirandhungan

Pangran Pêkik nganti nèng pandhapi
sarawuhe njêng ratu pinapag
binêkta mring dalêm age
njêng ratu ngraup suku
sang pangeran nggarjitèng galih
lah yayi ana paran
têka rada suntrut
paran gêrahe sang nata
Ratu Pandhan tumungkul minggu tan angling
njêng pangran anggraita

baya nora gêrah sri bupati
mbokmanawa ana pênggalihan
dadya sêkêle pamase
njêng ratu gya sinambut
binêkta mring ing jinêmwangi
langêning karasikan
apan tan winuwus
ing sawungunira nendra
Ratu Pandhan matur ing raka bêbisik
kang dadya karsa nata

amêdharkên dhawuhe sang aji
Pangran Pêkik madêg suraning tyas
ngêlus-êlus gumbalane
alon ngandikanipun
lamun ingsun wêruha dhingin
karsaning kangjêng sultan
mundhut rusakipun
ing Giri sunane seba
baya uwus dak cangking ing nguni-uni
sebaku mring Mataram

pan ing Giri wus nèng asta mami
yayi ingsun ingkang maluyakna
rêntênge rakanta rêke
sèwu wirang satuhu
yèn tan bisa ngrabasèng Giri
isin anon baskara
nèng donya tan arus
apa kang dakwalêsêna
ing sih nata kêjaba murdaku yayi
konjuk dadya timbangan

payo yayi sowan maring puri
nyuwun pamit ing rakanta sultan
mangkat ing sadina kiye
sarimbit nulya laju
sowan marang sajroning puri
sang nata duk tumingal
pangran sowanipun
sarimbit lawan kang garwa
gya ingawe lênggah cakêt ing sang aji
makidhupuh njêng pangran

kangjêng sultan angandika aris
yayi Surabaya kadiparan
kang dadya karêpmu mangke
ing Giri durung anut
nora sarju nêmbah Matawis
ingsun borong adhimas
ing prakara iku
Pangran Pêkik matur nêmbah
dhuh pukulun amba sandika nglampahi
amundhi dhawuh nata

nadyan minta sraya Sunan Giri
andhatêngkên para raja sabrang
kêbut sawadyabalane
tan ajrih manah ulun
datan nêdya ngucirèng jurit
kalamun tan kalakyan
Giri bêdhahipun
suka matiyèng palagan
nuwun gusti ingkang abdi nyuwun pamit
bidhal ing sapunika

mbotên langkung ingkang amba pundhi
pangèstu sang nata binathara
kalampahana karsane
namung rayinta prabu
amba tilar anèng Matawis
rèh ayun mangun aprang
ing tyas langkung gidhuh
keran-keron ing satêmah
têmpuhing prang èwêd rayi dalêm gusti
milalu wande aprang

sri narendra mèsêm ngandika ris
karsaningsun yayi garwanira
para gawaa ing mangke
apan ta sêdyaningsun
rabinira sêdulur mami
pêjah gêsang ywa pisah
lawan lakinipun
wus wiyahe wong andon prang
rêbut pati manawa kasoran jurit
wadone binoyongan

Pangran Pêkik gumujêng turnya ris
rayi dalêm gêgeyongan amba
têmbe sarênga pêcate
dhawuh dalêm pukulun
tan lênggana darma nglampahi
sarimbit wus pamitan
amangraup suku
kangjêng sultan angandika
lah ta yayi poma sira ywa gumingsir
sungkêmu marang priya

kangjêng sultan ndêdonga ing Widhi
sêlamête myang ungguling yuda
sarimbit anulya lèngsèr
saking ing ngarsa prabu
pinaringan sangu mawarni
donya arta busana
sampêt sadayèku
wus prapta ing Surabayan
nulya ngrakit brokoh tundhan tandhu joli
myang gêgamaning aprang

sawusira rampunging pangrakit
nulya budhal saking ing Mataram
brokoh nèng ngajêng lampahe
datan kawarnèng ênu
lampahira sampun dumugi
ing nagri Surabaya
Ki Sêpanjang mêthuk
wusing lêrêp sawêtara
kangjêng pangran pinarak munggèng pêndhapi
andhèr para punggawa

Pangran Pêkik ngandika mring dasih
hèh sakèhe bocah Surabaya
padha piyarsakna kabèh
dhawuh dalêm sang prabu
mula ingsun linilan mulih
marang ing Surabaya
lawan garwaningsun
ingutus kinèn magut prang
angandoni bandhawala rêbut pati
mangrurah satru tama

panungkule Susuhunan Giri
pinasrahkên marang jênêng ingwang
nanging karsaningsun mangke
anak mas Giri iku
lamun kêna nungkula aris
sumewa Sri Mataram
tan rêkasèng laku
slamêt tan ana pêpêjah
lamun wangkot sayêkti rêrêmpon jurit
akèh pêgating atma

para wadya manêmbah saha umatur
dhawuh paduka sang pêkik
mêngayubagya sadarum
muji nungkulipun aris
ywa nganti aprang rêrêmpon

bilih Susuhunan Giri tan sarêju
nungkul karananing aris
tan kêna kinarya ayu
yuwana sumiwèng aji
kêkah dènnya karsa mirong

ingkang abdi kewala pan sampun rampung
ngrabasèng karaton Giri
amboyong susunanipun
bilih tan sagêd mungkasi
suka lêbur aprang pupon

nanging ulun mirêng pawartos satuhu
ing mangkya Njêng Sunan Giri
kêndho kawalenanipun
sêrapat yun animbangi
kalipah Mataram katong

darbe murid nagri Cina aslinipun
kabar misih trah narpati
ing mangkya pinundhut sunu
sampun sinungan kêkasih
Endrasena tuhu kaot

têguh timbul wantêr wêgig ing prang pupuh
kalih atus wadyanèki
kang ginala ing prang pupuh
punika ingkang ngêncêngi
pinrih mbalela ing katong

inggih talah kang binujuk têka purun
istijrate iblis kapir
ngalimputi tyas rahayu
ngandêl-kumandêl mring eblis
setan ngajak arêrêmpon

nadyan ndhatêngêna malih Rajèng Klungkung
pra abdi datan gumingsir
Pangran Pêkik ngandika rum
kabèh aturira sami
bangêt ing panrimaningong

karuhane lamun ingsun wus pinangguh
pribadi lan anak Giri
wurung sidaning prang pupuh
sawuse ingsun pinanggih
apa anane ing kono

balik padha sêdhiyaa ing prang pupuh
kêrigan sawadya mami
manawa dadi yudèku
gustimu putri njênêngi
jurite wong Surakewoh

Pangran Pêkik wus kondur mring dalêm agung
bibar kang samya anangkil
bakda ngisa wancinipun
njêng pangeran arsa nyilip
para wadya tana ana wroh

laju maring Giri lumêbèng kêdhatun
wau ta Susunan Giri
lênggah ingadhêp pra wadu
Endrasena tansah ngarsi
njêng sunan ngandika alon

hèh ta kulup kabare Sultan Matarum
utusan mring jênêng mami
pinrih nungkul Sultan Agung
yèn bangga ginêpuk jurit
ngrusak ing Giri kêdhaton

kang dèn utus rama Pangran Surakewuh
nanging tikêl tuwa mami
amung bapak-bapak awu
garwa Ratu Pandhansari
mèlu nanggulang ing kewoh

kaya priye kulup kang dadi kêncêngmu
ing mêngko ingsun mung dêrmi
miturut kêkêncênganmu
nungkul apik ora apik
sira kang nyangga bot repot

Endrasena duk tampi timbalan wiku
karna ro kadya sinêbit
netra ro andik kêmukus
kumêjot padoning lathi
matur mring sang wiku gupoh

dhuh njêng rama ingkang minangka satuhu
pêpundhèn ing tanah Jawi
waliullah cucu rasul
kang wus rinilan Hyang Widhi
sadhengah kinarsa klakon

Sultan Agung baya ingkang durung ngrungu
kalamun karaton Giri
kanggonan prajurit punjul
wudhu nèng Cina nagari
ngêjawa andon prang pupoh

têka ndadak kongkon bocah isih kuncung
bojone ginawa jurit
mêjanani Sultan Agung
mbok iya têka pribadi
ing kene tandhing lan ingong

sampun-sampun kangjêng rama karsa nungkul
pantês sultan ing Matawis
tur bulubêktui panungkul
sowan pribadi mring Giri
kèndêl dènira miraos

Pangran Pêkik uluk salam praptanipun
sang rêsi kagyat mangsuli
ngalaekum wassalamu
gupuh mênthuk gya kinanthi
wus lênggah satata karo

Sunan Giri nêmbrama sarawuhipun
njêng rama Pangeran Pêkik
punapa sami rahayu
njêng pangran wêcana manis
sêlamêt sapraptaningong

sakêlangkung dènira kasuhun-suhun
sugata umadyèng ngarsi
sumangga sawontênipun
sumapala atur bêkti
gampil anak tan pakewoh

dhuh njêng rama dene rawuh dalu-dalu
sawiji tan na umiring
kagyat ing tyas sakêlangkung
punapa ta awigati
mucung mring Giri kêdhaton

Endrasena myang sagunging para wadu
kang anèng ing ngarsa
andhêku dènira linggih
samya minggu tan ana wani micara

sang pangeran mingsêr ngajêngkên sang wiku
tan ana kêtingal
pinêndir Susunan Giri
nir wikara nir baya têtêking nala

datan ana tinaha ing galihipun
Pangran Surabaya
yèn sinawang nggêgirisi
wingwrin ing tyas kadya anon singa krura

solah ganggas ulat manis têmbungnya rum
hèh-hèh Sunan Arga
piyarsakna wuwus mami
Sultan Agung iku ratuning rat Jawa

murdaning rat ing jagad pramuditèku
ambêk parikrama
sadu sudibya sinêkti
putus ing rèh sampeka suramarata

pambêsmining kang samya tan arsa nungkul
babo praptaningwang
ing saèstune tinuding
kangjêng sultan kang pinuja jayèng ing rat

gustiningsun Njêng Susunan Sultan Agung
hèh sunan wruhanta
apa karêpmu kang pêsthi
aprêkara kang dadi karya manira

lamun sira satuhu nêdya rahayu
têtêping karajan
tulus wibawa ing Giri
anêmbaha ing Njêng Sultan Ngèksiganda

lan gawanên garwa putra sawadyamu
miwah ngaturêna
donyanira pèni-pèni
lan sagunging sêsotya rêtna kumala

barêng lawan sebamu marang Matarum
yèn sira ngèstokna
ing pituduh ingsun pêsthi
tutug têtêp mulat baskara sasangka

yèn tan anut marang ing pitutur ingsun
papa kang kok arsa
tanpa sesa praptèng lalis
nagri Giri sirna dadi karang abang

gustiningsun anjayèng bumi satuhu
tama parikrama
ing jagad wiryawan iki
wicaksana santosa ngagêm agama

ing sakèhing kasukanira puniku
wiryamu nèng donya
sami lir gêbyaring thathit
lan emanên aja nganti kêdrawasan

lah matura prasaja ywa nganggo ewuh
rikuh akêkadang
wêlas asih ywa kapikir
kêncênging tyas iku kang dadi panutan

Sunan Giri ndêngèngèk wicara arum
ya wallahu alam
Allah ingkang ngudanèni
amba tuwan sumendhe karsa Pangeran

ya ta wau Njêng Pangeran Surakewuh
rikala miyarsa
ngêndikanya Sunan Giri
tandya madal pasilan ngarsèng pandhita

sakondure pangeran ing Surakewuh
rêmbag dadining prang
samêkta ing benjing enjing
Endrasena jumênêng sumadilaga

wus wêrata dhawuhe sang maha wiku
mring para sêkabat
siswa kêtib kaum modin
para wadya sa-Giri wus amirantya

enjingipun sang pangeran sampun rawuh
nagri Surabaya
pinanggih garwa myang dasih
winartanan têmtu magut yudabrata

Sunan Giri lumuh datan arsa nungkul
wadya Surabaya
nèng alun-alun miranti
baris kapang jêng ratu nitih jêmpana

angidêri baris mubêng ngantya kêmput
maringkên ganjaran
mring kang ayun mêngsah jurit
arta miwah busana mawarna-warna

wus wêradin kang bêndhe munya angungkung
panêngran budhalan
kang dadya cucuking jurit
wus lumakya kadya ilining narmada

nulya joli titihanira njêng ratu
njêng pangran nèng wuntat
nitih kuda datan têbih
ginarubgyug sakèh ingkang wadyakuswa

tan petungan datan kawarna ing ênu
praptèng Giripura
kêpung kapang pacak baris
sêsêg ing tyas lir pendah ayun asmara

sigêg kang wus pacak baris
para wadya Surabaya
angêpung Giri kêdhaton
saningga kêpraboning prang
gantya kang kawuwusa
wau ta Giri Sang Wiku
sampun ingaturan wikan

lamun Kangjêng Pangran Pêkik
saha garwa ngêpung kitha
anglir samodra balane
mbêlabar ngêbêki papan
tiyang ing Argapura
jalu èstri samya bingung
kadya gabah ingintêran

Njêng Sunan Giri tinangkil
siniwèng kang wadyabala
mbêlabar anèng ngarsandhèr
samya sanega ing yuda
anganti kang timbalan
wontên putranya sang wiku
mijil saking ing ampeyan

sinung ran Dyan Jayèngrêsmi
wotsari matur ing rama
dhuh rama pêpundhèn ingong
paran têmah ingkang karsa
langkung sandeyaning tyas
arsa ngadoni prang pupuh
mêngsah Sultan Ngêksiganda

atur kawula rama ji
lêpata ing ila-ila
kamipurunipun lare
mudha punggung tan wrin gatya
yèn kêparêng ing kêrsa
prayogi samya sumuyud
mring Sultan Agung Mataram

sampun ta asalah kardi
kula wus miyarsa warta
Ngèksiganda Sang Akatong
susilèng tyas ambêg santya
tyas purna angumala
sayêkti kewala luhur
prabawa wêninging driya

rahayu parikrama di
botên eca yèn minêngsah
mumpung ing samêngke dèrèng
kalajêng campuh ing yuda
prayogi tinututan
pangintên amba pukulun
wande ngadoni ngayuda

dene manawi tinampik
karsaning caraka kêdah
ngatingalkên sudirane
pan dede saking paduka
ingkang miwitiaprang
yêkti saka pyambakipun
datan awrat tinanggulang

ambêkuh Njêng Sunan Giri
tan kenguh aturing putra
nulya mundur sang wira nom
samarga arawat waspa
pinupus ing wardaya
pêpasthènira Hyang Agung
takdir datan kêna selak

saundurira kang siwi
ngandika Raja Pandhita
Endrasena kayapriye
wong Surabaya wus prapta
ngêpung ing Giripura
Endrasena aturipun
wadya Giri wus siyaga

nyrantos timbalan rama ji
dhuh sutèngsun Endrasena
apa kang pinikir manèh
balik nêmbanga têngara
budhalna wadyanira
nglêbur baris Surakewuh
sira mangka senapatya

tur sêndika kang sinung ling
manêmbah angaras pada
dhuh guru panutan ingong
nyuwun pangèstu putranta
paduka dèn pracaya
undure wong Surakewuh
wus anèng ing astaningwang

pinêtêk bun-bunannèki
sinêbul mawantya-wantya
jaya-jaya andikane
mundur anêmbang têngara
busêkan para wadya
gya budhal ingkang rumuhun
wadyane Sang Endrasena

kalih atus winêtawis
sami asikêp sênjata
nyothe sêking nggendhong towok
pênganggene sarwa pêthak
wus samya masuk Islam
sabillolah uninipun
ing wuri Sang Endrasena

sênjatanira pinundhi
pistul kalih sinangkêlang
nganggar sabêt kara loke
nèng kiwa têngên curiga
anyire anèng wuntat
tinrapan bêndera pingul
tinulis asma Pangeran

pujinira andrêmimil
nyêbut asmaning Pangeran
sabillolah sênggakane
nulya pra kaum ulama
kêtib modin sêntana
myang wadya Giri sadarum
panganggone sarwa pêthak

sayuk samya ambêg pati
wus samya ayun-ayunan
wadya Giri Surakewoh
natap têngaraning yuda
bêdhug bêndhe myang trêbang
suraking bala gêmuruh
kadya bêlahing prawata

rame campuhing ajurit
tambuh mungsuh tambuh rowang
wong Giri ampuh yudane
mawantu-wantu nyênjata
wadya ing Surabaya
ing prang tan pati pikantuk
sêtêmah barise rusak

Endrasena mobat-mabit
ngiwut kadya Radyan Seta
mlantrah pisah lan wadyane
singa kang kêtrajang bubar
lumayu asar-saran
kang cêlak-cêlak linampus
tan ana mangga puliha

prajurit ing Surawèsthi
tan bisa namakkên gaman
pating bilulung solahe
rumangsa kawratên mêngsah
wong Giri pamukira
lir andaka nandhang tatu
ambêg pêjah sêdayanya

dumadya kang mêngsah giris
tan ana kawawa nangga
wadya Giri pangamuke
prajurit ing Surabaya
kathah ingkang kêbranan
tanapi tumêkèng lampus
wadya Giri sru gêmbira

kang pêjah mung sawatawis
ya ta wadya Surabaya
sadaya wus kraos cape
undurira alon-lonan
ywa nganti kawistara
wadya Giri sru mangêsuk
lir ngrabasèng sinoming dyah

dènira prang asêdina
kasoran wong Surawèsthi
mundur tansah tinututan
apan kêsaput ing ratri
wong Giri kang nututi
wus samya wangsul sadarum
wong Giri giyak-giyak
pujian trêbang tinitir
angklung ngênthir anêlètèr samya emprak

Endrasena saha wadya
miwah para wadya Giri
wus sowan ngarsanira sang
pandhita raja ing Giri
manêmbah tur udani
lamun wadya Surakewuh
wus mundur pêlarasan
tan ana kang mangga pulih
kathah pêjah gustine datan karuwan

wau sang raja pandhita
langkung sukanirèng galih
kêlimput ing tyas angrêda
ngraos karilan ing Widhi
dènya ayun mêngkoni
ing tanah Jawa sadarum
sumungah ujubriya
kibir ing tyas uwas kengis
kapandhitan sirna gunging kamelikan

wusana aris ngandika
sokur alkamdulillahi
hèh ta kulup Endrasena
iki alamate dadi
angèl wong mijêt ranti
rêkasa anjara timun
kuciwa tan kêcandhak
Njêng Pangeran Surabanggi
kêcêkêla miris tyase wong Mataram

Endrasena matur latah
rèh wau kêsaput ratri
wadya dalêm sampun sayah
saha rêbat wêktu mahrib
ing dintên benjing enjing
têmtu kêbanda dening sun
mlajênga mring Mataram
ulun datan nêdya ajrih
sokur bage ing aprang tan mindho karya

babar pisan ulun bêkta
dadya datan wira-wiri
Pangran Pêkik kangjêng sultan
sumewa ngarsa sang yogi
sang wiku ngandika ris
iya sun dongakkên kulup
yèn isih jênêng ingwang
sira kaki ywa kuwatir
ing samêngko ing Giri sun wèhi aran

iya nagri Sokaraja
pra wadu matur nêksèni
latri mêngko kêsukana
maulud dikiran singir
bungahna wadya alit
ganjarên sapantêsipun
kang padha mêntas yuda
dimène tambah kêwanin
nanging kulup aywa atinggal wêweka

manawa ing benjang enjang
mungsuhmu kuwawa bali
Endrasena saha wadya
sarêng matur ing sang rêsi
sadaya wus malêncing
miris datan nêdya wangsul
gustine tan kantênan
rowange kathah ngêmasi
benjang katon sarêng nungkule njêng sultan

ing ratri samya bujana
wadya Giri suka ngênting
gantya wau kang winarna
ingkang kêplajêng ing jurit
Njêng Pangran Surawèsthi
lawan garwanya njêng ratu
wus kumpul wadyanira
njêng pangran anglês ing galih
sungkawèng tyas miyat rusaking kang wadya

Ki Sêpanjang lajêring prang
umatur maring sang pêkik
gusti atur pêjah gêsang
abdi dalêm Surawèsthi
satuhu nggêgirisi
Endrasena yudanipun
miwah prajurit Ngarga
nêracak kêndêl ing jurit
ambêg pati ngamuk lir banthèng kêtawan

abdi dalêm Surabaya
sadaya turipun sami
ngraos sampun botên bangkat
tan na nêdya pulih gêtih
ing tyas wus samya wingwrin
kanthi miris sakalangkung
njêng pangran duk miyarsa
aturing punggawanèki
saya anglês ing galih datan ngandika

mangkana Njêng Ratu Pandhan
miyat garwanya prihatin
sumpêk ing tyas tan kawêngan
minggu datan kêna angling
njêng ratu matur aris
ngrêrêpa mring garwanipun
dhuh guru lakiningwang
lamun makatên ngajurit
rusaking prang amba nyuwun lilah tuwan

bilih kenging dinandosan
kula ingkang andandosi
kagyat Pangran Surabaya
mirêng ature kang rayi
patanyanira aris
dhuh babo pêpujan ingsun
ratuning amrakatya
ratuning manis sabumi
kadiparan kang dadya ing karsanira

wadyanira wus kèh pêjah
kang kari wus padha wingwrin
njêng ratu manis turira
sok ugi kangmas nglilani
manawi ta manawi
sagêd mulihakên purun
mangkana duk miyarsa
njêng ratu rinangkul aglis
tuhu yayi jêjimate Surabaya

lah apa sakarsanira
ulun tan sawalèng kapti
ing samêngko amung darma
magondhal ing sira gusti
sakarsanira dadi
ulun wus pasrah sliramu
ing dalu tan winarna
kunêng kawuwusa enjing
Ratu Pandhan pinarak lawan kang garwa

anèng tarub wêwangunan
andhèr wadya Surawèsthi
njêng ratu arum ngêndika
hèh sakèhe wadya mami
nggon ingsun mangun jurit
ingutus njêng kaka prabu
sinangon busanarta
reyal wolung èwu luwih
busana kèh endah-endah warna-warna

iku sun ganjarkên sira
pandumên ingkang wêradin
pra wadya ing Surabaya
sêdaya wus samya tampi
arta busana adi
sumaringah nityanipun
bombong tyasnya sadaya
njêng ratu ngandika malih
wadyaningsun kabèh kang tampa ganjaran

wus katonton antêpira
tuhu ring gusti angèsthi
milu lêlana andon prang
sêdya sadu ing rèh ririh
saparan tan na kari
papa rêkasa ing laku
tan ana mawèh marta
lantaraning ing kamuktin
tak walêsa satus mene durung mandra

yayah mamriha wiryawan
pamalêsku mung papèki
paran minangka mulyakna
tan ngupakara mring abdi
gung awèh kawlasasih
asor têmên jiwaningsun
bocah ing Surabaya
kulina wibawa nagri
gung ginawa ina papa kasangsara

mbarêngkut kadya bêbêrah
labuh gusti kawlasasih
kasurang pan kasangsaya
ragèngsun paran pinanggih
nggêgawa mring tan bêcik
durmala bae ragèngsun
bagya wirya ing praja
sênêng mulat anak rabi
têka ndadak dak ajak pênggawe papa

satêmah amanggih susah
angadoni jayèng jurit
pira pêpati tan ketang
saking drêng kadêrêng ing sih
yun malês marang gusti
tan tiwas saking

sirèku
ingsun lan kakang êmas
iku dununging kang sisip
pirabara muwuhi ing kawiryawan

mungguh ing panyaurira
wus kêlakon tur ngêlèbi
ingsun ingkang kapotangan
kacihna nalika jurit
campuh lan santri brai
akanthi prajurit punjul
Cina samya mualap
prabawane angungkuli
para baku prajurit ing Surabaya

kêna prabawa tarêbang
rumaras tipis kang ati
tan luput saka ing sira
manawa wus karsèng Widhi
ing mêngko Surawèsthi
ginawe beda lan dangu
nguni ing sabrang wetan
pangaubaning prajurit
manggalèng prang prajurit ing Surabaya

tyas ambêk sêtya susatya
tan angeman lara pati
wantêr tatag ing ayuda
têguh datan pilih tandhing
bêbanthèng tanah Jawi
mundur aran sukanipun
iku dhèk jaman kuna
sarèhning wêktu saiki
akèh mungkur lêlabuhan kuna-kuna

lah ta sagung wadyaningwang
dadi luwih bêcik lêlakon iki
tur tan sumêlang yèn lampus
kêtaman ing gêgaman
nadyan kucêm nanging isih mamah mumuh
nora keguh ing rêrasan
waton ndrêbala lêstari

payo lah padha bubaran
ingkang agung apuranira sami
marma mêngko sadayèku
padha nuli muliha
mring wismamu dene ta ganjaran ingsun
gawenên sangu nèng marga
ingokêna anak rabi

ingsun mulih mring Mataram
munjuk kangmas njêng sultan ing Matawis
ngaturkên pati uripku
lan kangmas adipatya
tiwas ing prang mungsuh wiku tuwa pikun
biniyanton wong maalap
Cina nênêka ngêjawi

gêgamane mung saklumrah
santri mêri têrêbange tinitir
têka wèh uwasing kalbu
angênirkên kasuran
têmah ura datan kuwawa tumangguh
akèh wutahing ludira
nandhang brana têka lalis

kang kari tyase garowah
lir kinêbat kawanènira ênting
kèh-kèhe ingsun kang luput
anandhang kawirangan
lara pati ingsun lan kangmas tumangguh
aywa milu-milu padha
lah uwis andum basuki

kunêng njêng ratu lingira
para mantri umatur sadayèki
pan sarya drês wêtuning luh
dhuh gusti pundhèn ingwang
sampun age paduka nêmahi kondur
totogên wadya paduka
bêktine wong Surawèsthi

lawan pamrihe pra wadya
angantosa yèn mêngsah tuhu sêkti
dêdimèn têlas pukulun
sagung wong Surabaya
têkèng pêjah wadyanta ing Surakewuh
datan ngrêmpêlu sadaya
yèn ngeman-emana pati

kêlakyane karsa tuwan
yèn kêcuwan luwung tumpêsing jurit
urip apa karyanipun
tan pêcus karya rêna
ing karsane njêng gusti têka tan dhaup
yèn uripa kêna ngucap
dhasar manusa tan yukti

ewa kabèh kang tumingal
jêr wong Surawèsthi kang njêjêmbêri
apês nisthane kêlangkung
kawruhe nora nana
mung mangkono bobote aduwe ratu
wali kalipahing Allah
prandene nora nglabuhi

ya endah apa wong kompra
cêplik tangèh wêruha marang bêcik
sadaya pating salênggruk
punggawèng Surabya
Ki Tumênggung Sêpanjang matur dhuh-adhuh
anjalmaa kaping sapta
kawulakna sadayèki

pêjah gêsang aywa pisah
ing njêng pangran kang mêngku Surawèsthi
wadya tumpêsa karuhun
sampun age paduka
kondur ngaturakên yuswanta pukulun
pra wadya ing Surapringga
yèn tiwas ngayahan jurit

aywa na kantun satunggal
tinumpêsa mring Sunan Giri aglis
yèn paduka prapta kantun
dhatêng ing kalanggêngan
nyuwun wartos kewala solah pukulun
Sunan Giri kang mbalela
pinanggiha jroning pati

taksiha satru kawula
saturune njalmaa dhatêng pundi
têtêpa dumados satru
yèn dèrèng kêlampahan
pulih awon dhatêng paduka gustiku
Njêng Ratu Pandhan myang garwa
suka ing tyas duk miyarsi

ature para punggawa
samya madêg kasuranirèng galih
prasêtyane anrus kalbu
datan lamis ing ujar
sru kumruwuk nyuwun lilah magut pupuh
mangrurah kraton prêwata
rampung ing sêdina mangkin

sunane dadya tawanan
amboyongi donyarta garwa siwi
Ratu Pandhan ngandika rum
yèn sira magut aprang
ingsun arsa uning tingkahing apupuh
yèn têtêp asoring yuda
padha barêng angêmasi

para wadya matur nêmbah
dèn pitados risaking kraton Giri
prayogi njêng gusti kantun
wontên ing pasanggrahan
nyakecakkên sarira dalêm pukulun
njêng ratu aris ngandika
parimarmanta mring mami

abangêt tarimaningwang
sun têtêdha winalêsa ing Widhi
nanging kêncênging tyas ingsun
tan kêna sinayutan
para wadya sadaya samya andhêku
njêng ratu malih ngandika
mêngko yèn wus praptèng Giri

mungguh gêlaring ayuda
bocah ingsun sikêp ing Surawèsthi
nganggoa gêgaman pupuh
anèng ing ngarsaningwang
kang minangka têtindhih kangmas lan ingsun
kabèh padha singidana
lamun wus têmpuh ing jurit

ingsun aparing têngara
yèn pistulku wus muni kaping katri
sêdhêng kuwure prang pupuh
aglis sira nrajanga
poma padha èstokna pitutur ingsun
pra wadya matur sandika
mundur anata kang baris

pra wadya asuka-suka
giyak-giyak marlêsunira ênir
pulih kapurunanipun
sarêng surak gumêrah
nora nana kang alit ing manahipun
sadaya sêdyambêk pêjah
gêmbira wong Surawèsthi

sampun anêmbang têngara
bidhalira wadya ing Surawèsthi
kuli minangka pênganjur
binusanan mawêrna
abang kuning ijo putih irêng wungu
mandhi watang nganggar criga
tinon lir panjrahing sari

Njêng Ratu Pandhan nèng wuntat
nitih joli njêng pangran datan têbih
wahana turangganipun
ingurung-urung wadya
magêrsari prajurit wuri sumambung
solahe lir singa krura
tan nêdya mundur ing jurit

lampahira ing ênu datan winarna
wadya ing Surawèsthi
wus ngancik jajahan
ing Giri kagegeran
prajurit kang anèng wuri
lampahnya nyimpang
singidan tan kêtawis

kawarnaa njêng susunan ing Prawata
lagya eca tinangkil
lan Sang Endrasena
ingadhêp para wadya
tan liyan ingkang ginupit
jayaning aprang
njêng sunan ngandika ris

Endrasena kadiparan mungsuhira
apa tan nêdya bali
matur Endrasena
pukulun kintên amba
kêlajêng dènnya mêlêncing
botên kuwagang
nadhahi yuda mami

lamun purun wangsul nêtêpi bêbasan
lir sulung lêbu gêni
nadyan Kangjêng Sultan
Mataram yèn miyarsa
tandang ulun pilih jurit
kasêktèn amba
sayêkti lajêng miris

dèrèng dangu dènira imbal wacana
kasaru gègèr njawi
alok mungsuh prapta
pênganggo mancawarna
tindhihipun nitih joli
mungguh ing wuntat
gugup Susunan Giri

kulup payo banjur nêmbanga têngara
mungsuh ndadak nêkani
kaki dèn prayitna
sun ndongakkên raharja
Endrasena mundur aglis
nêmbang têngara
busêkan wadya Giri

prêdandana ngrasuka kêpraboning prang
saking kutha wus mijil
praptèng rananggana
sampun ayun-ayunan
têngara paguting jurit
bêdhug tinatap
surak manêngkêr langit

sarêng tandang wadya Giri Surapringga
caruk asilih ungkih
tambuh mungsuh rowang
sênjata bêrondongan
wadya Giri ngidak wani
pangamukira
lir banthèng nandhang kanin

wadya Surapringga kadya singa krura
mêgalak nggêgirisi
samyambêg palastra
kang pêjah ingidakan
riwut rukêt ing ajurit
tan ana nêdya
ngucira ing ajurit

pan kêrasa pêparinge gustinira
sêdya amalês bêcik
ngêtohakên pêjah
wus rukêt ing ayuda
larih-linarih ing kêris
tumbak-tinumbak
pênthung-pinênthung gênti

ana ingkang prang tangan tanpa gêgaman
dadya bithi-binithi
japa-jinapanan
sêbul-sinêbul gantya
umêt-umêt umik-umik
ngapalkên jaya
pating karêsês sami

Endrasena pêngamuke saya nêngah
pêdhange mobat-mabit
singa kang kêtrajang
ngisis datan kêwawa
nanggulang pêngamuknèki
kathah kêbranan
pêpati tanpa wilis

bubar-bubar ngungsi gyaning gustinira
Njêng Ratu Pangran Pêkik
anudingi wadya
hèh bocah Surabaya
sira ayun marang ngêndi
aturing wadya
aso ing sawêtawis

wusnya aso sakêdhap nulya tumandang
mring pabaratan malih
Risang Endrasena
sawadya sru gêmbira
satuhu ngebat-ebati
pêngamukira
njêng ratu wlas ningali

matur marang kang garwa kangjêng pangeran
dhuh kakang adipati
Senapati Cina
wus wuru ing ayuda
sêdhênge tiniban mimis
mantuk njêng pangran
njêng ratu ngasta aglis

pistulira winawas mimis lumêpas
mring Endrasena kanin
tanganira kanan
njumbul pêdhange gigal
ngamuk dhuwung tangan kering
pinistul sigra
kêbranan tangan kalih

mêksih panggah ngamuk mbijig njêjêg ndhupak
angêmah-êmah kuping
Ratu Pandhan sigra
pistulira winawas
suku Endrasena kêni
sakala rêbah
prajurit Surawèsthi

samya mirêng ungêling pistul ping tiga
sigra angêbyuk jurit
saking kering kanan
gugup ingkang tinrajang
wong Giri tan ana uning
yèn misih wêtah
prêjurit Surawèsthi

kiranira kantun kang katon kewala
jroning tyas agung kibir
dadya tan wêweka
bujuke wong Mataram
wadya Cina anadhahi
karoban mêngsah
linambung nganan ngering

Endrasena dhoko madyaning ayuda
mangkana wadya Giri
myang prêjurit Cina
tyase wus samya growah
kêmba tandanging ajurit
wong Surabaya
sêdaya ambêg pati

amangrurah mungsuhe pating sulayah
anglir babatan pacing
Risang Endrasena
kinrocok tinumbakan
ajur luluh awor siti
wadya tumpêsan
sakantune kang lalis

mawut-mawut lumayu ngguwang gêgaman
samya angungsi urip
gêlundhung ing jurang
singidan malbèng guwa
ana ingkang nggêbyur tasik
minggah ing arga
sinurak saya giris

wadya Giri siji tan ana kêtingal
rêsik lir dèn saponi
wadya Surabaya
surak ambal-ambalan
prêtandha unggul ing jurit
Giri kinêpang
têpung kinubêng baris

kawarnaa nalika ramening yuda
putranya Sunan Giri
kang saking ampeyan
têtiga èstri juga
tunggil sayayah sêbibi
sru angrês ing tyas
lir mas timbul ing warih

ingkang sêpuh kêkasih Dyan Jayèngrêsmi
ramening ayuda
ngupadosi rayi kalih
Jayèngsari Rancangkaptya

kêrsanira ri kalih binêktèng ngungsi
nanging jro kêdhatyan
ingubrês wus tan kêpanggih
rahadyan sangêt sungkawa

lolos saking Giri madosi kang rayi
tambuh kang sinêdya
tan ana kang ngudanèni
lêpas lampahe rahadyan

kawarnaa wau Radyan Jayèngsari
tan pisah kêlawan
rinta Nikèn Rancangkapti
ngupadosi ingkang raka

tan kêpanggya Santri Buras atur uning
dhuh lae bêndara
ing Giri apês ing jurit
tan wande dadya têtawan

pan binoyong marang nagri ing Mêntawis
rakanta Rahadyan
Jayèngrêsmi sampun anis
nir dasih kang atut wuntat

duk miyarsa ature Ki Buras Santri
Radyan Jayèngsêkar
ngêndika waspa drês mijil
yayi paran kêrsanira

Nikèn Rancangkapti matur sarwi nangis
kakang nora bêtah
yèn pisaha lan sirèki
sêparan aku tut wuntat

saya ribêt tyasira Dyan Jayèngsari
yayi kêrsaningwang
anglut kakang mas Jèngrêsmi
mati urip aywa pisah

Buras matur kêlilana ingkang abdi
tumuntur sêparan
sumangga nuntên lumaris
sêlak têbah raka para

payo yayi nuli pangkat ing saiki
kang rayi turira
kakang aku dandan dhisik
karo nglumpukke dolanan

mêngko Buras gawanên dolanan mami
bèsèk têmantenan
ambèn cilik rana cilik
bagor isi dhuwit wingka

cowèk wajan anglo kêrên kêndhil kwali
irus rok-erokan
solèt wilah susuk cilik
bagor cilik isi bêras

tenong cilik isi bumbu aja cicir
lan cuwilan bata
kêmbang jambu ampas krambil
kunir ênjêt angus wajan

Buras matur lèhe mbêkta kadipundi
iya kanthongana
mèh bae dhakone lali
kêcik klungsu anèng kêba

mantènaku bêcik dak gendhong pribadi
aja sira gawa
mêngko mundhak kok colongi
kateku gawanên pisan

ngko nèk kêsêl aku njuk gendhong sirèki
Buras tobat-tobat
dhuh bêndara napa malih
kari pêturon bênetan

payo Buras ewangana anjupuki
Radyan Jayèngsêkar
myarsa surak nggêgêtêri
kang rayi nulya cinandhak

gya ginendhong santri Buras anèng wuri
kakang êdhunêna
pasaranku isih kèri
nèk dak tinggal mundhak ilang

Buras matur sêdaya tan ana kèri
wus pinikul bêrah
êndi mantenanku kêcik
karo cukiku nèk ilang

sampun lêpas lampahe Dyan Jayèngsari
umanjing mring wana
tumurun ing jurang trêbis
gantya ingkang winursita

kangjêng ratu lawan garwa sang dipati
minggah marang arga
jinajaran pra prajurit
ingurung-urung sêntana

kawarnaa garwanya sang maha rêsi
miyos saking pura
lumajêng atawan tangis
miyat baris kang nèng ngarsa

praptèng ngarsa mêndhak-mêndhak mangênjali
anungkêmi pada
matur mlasasih wor tangis
lae gusti pundhèn amba

kêrsa rawuh anèng padhêkahan Giri
sèwu kanugrahan
pindha kêdhawahan sasi
wijile natèng minulya

datan ndimpe musthikaning bumi
rawuh sakêroron
apuranên punika dasihe
abdi dalêm pêndhita ing Giri
ywa tumêkèng lalis
sru panyuwun ulun

sèstunipun putranta ing Giri
kêtarik wiraos
kêni bujuk rum manis têmbunge
anglimputi utamaning rêsi
têmah mbêbayani
tiwas ing tumuwuh

Endrasena eblis angêjawi
rêraton nèng dhepok
têka badhe ngêmbari dhèwèke
ing sang ulun kang mêngku rat Jawi
satêmah ngêmasi
nggêgawa sang wiku

putra tuwan saèstune sêpi
mbalela ing katong
lah punapa kang dèn andêlake
dhuh njêng gusti saèstu tur mami
dèn pracayèng galih
gusti atur ulun

Pangran Surawèsthi ngêndika ris
aywa walangatos
lamun mêngko wus eling atine
gêlêm nungkul marang ing Mêntawis
atur pati urip
mring Njêng Sultan Agung

yèn miturut nora sun patèni
lamun mêksa wangkot
kari aran sak bojo anake
tumpês tapis ing Giri sun radin
papak lawan siti
aja na mêndhukul

nora nyana nora ngira mami
yèn dadi prang popor
sadurunge kêlakon mêngkene
akèh-akèh manira nuturi
têka tan ginati
minggu datan muwus

aturana lakimu dèn aglis
yèn sandeyèng batos
isih kêncêng kang dadi karêpe
isin mundur nglabuhi si eblis
nora ngeman pati
suka tumpês lêbur

baya amung sagêbyaring thathit
ing Giri wus luloh
mênèk uwus rumangsa lupute
gêlêm nungkul marang ing Mêntawis
nuli konên mijil
aja nganggo dhuwung

nêmbah mundur sang dyah pramèswari
njêng ratu angêntos
anèng njawi kêlawan garwane
ya ta wau Pramèswari Giri
nungkêmi padaning
risang raja wiku

aturia amêmalat ing sih
dhuh jawataningong
rama tuwan kêlawan garwane
Gusti Kangjêng Ratu Pandhansari
rawuh wus nèng njawi
mbêkta prêjurit gung

dhawuhipun dhumatêng ing mami
gusti wantos-wantos
ywa kêdaud paduka kêsupèn
bilih kêrsa nungkul mring Mêntawis
tanggêl Pangran Pêkik
ing rahayunipun

slira tuwan sagarwa putra dwi
tulus angêdhaton
anèng Giri sêturun-turune
bilih datan mêkatên wus pêsthi
risak prajèng Giri
tumpêsan sêdarum

njêng paduka tinimbalan mijil
dangu wus ingantos
yèn têlendho mbok dados dukane
pan dinalih ngrungkêpi si eblis
mangga sowan gusti
sampun ngagêm dhuwung

Sunan Giri wèntèh angèngêti
tyasira sumêdhot
gugup tanggap ngrasuk busanane
datan ngagêm curiga wus mijil
atêtêkên êcis
mangsah mundhuk-mundhuk

dupi prapta ngarsanya Sang Pêkik
sêsalaman gupoh
wusing salam gya ngraup padane
marikêlu mêwês anèng ngarsi
lir konjêm ing siti
ajrihe kêlangkung

angêndika Njêng Pangeran Pêkik
pungkasaning lakon
kadiparan karêpmu ing mangke
kêkêtogan aywa mindho kardi
êndi kokantêpi
mati apa nungkul

lamun nungkul dak gawa saiki
marang nagriningong
sabojomu myang anakmu kabèh
rajabrana saisine Giri
sawadyanirèki
aja na kang kantun

sêbanjure angidhêpa maring
njêng sultan kinaot
ingsun ingkang bakal nyebakake
sang pandhita aturira aris
tan lênggana gusti
andhèrèk sakayun

sampun ingkang dhumatêng ing sakit
nadyan praptèng layon
tan gumingsir sumarah abdine
muhung nyadhong parênging narpati
amba angèngêti
wêwêca ing dangu

kêrsaning Hyang buwana binalik
luhur dadi asor
nanging datan ngicalkên lajêre
kadiparan nggèn amba sumingkir
pangran duk miyarsi
angrês galihipun

ngêndika lon ywa sumêlang kaki
ingsun kang tumanggoh
dèn prêcaya marang Sang Murbèng Rèh
lah ta mara prêdandana aglis
lèngsèr Sunan Giri
prêdandosan sampun

wus samêkta tan ana kang cicir
njêng pangeran bodhol
kangjêng ratu wahana joline
Sunan Giri tinandhu nèng ngarsi
lan garwa myang siwi
jinagan wadya gung

wadya Surawèsthi abêbisik
matur sang wira nom
prayogine Sunan Giri mangke
yèn sêmbada ing kêrsa njêng gusti
rèh karya pêpati
agambuh prang pupuh

kêlakyan aprang pupuh
dados damêl kapitunan agung
aminihi kêsangsaraning tyang alit
ngorêgkên praja sawêgung
abdi dalêm kathah layon

têtela sampun kosus
sinangsaya tumêkèng ing lampus
tinumpêsan sampun botên milalati
imane sampun têkiyur
ical sumungkêm ing Manon

mumpuni kajêngipun
njawi lêbêt sêdyanya rinangkut
tan rumaos kungkulan dhampar narpati
wikuning antingan èstu
pêtaknya njawi kemawon

ing mangkya mumpung ngumpul
wontên ngajêng kadrèl saking pungkur
Pangran Pêkik gumujêng ngêndika aris
bênêr kabèh ing aturmu
wus kosus tinumpês mêngko

ananging saka dhawuh
dalêm Gusti Kangjêng Sultan Agung
ingsun ora winênang lamun matèni
pan dudu bubuhan ingsun
luwih kêrsaning sang katong

wirayate pra luhung
yèn samêngko durung wêktunipun
mbesuk ana kang ngrêmêt kêdhaton Giri
darahe Njêng Sultan Agung
campur lawan darah ingong

sêdaya para wadu
samya ndhêku langkung cuwèng kalbu
marêm ing tyas têmbe kêlakyan sêdyèki
ya ta lajêng lampahipun
wus prapta ing Surakewoh

pinêrnah pondhokipun
Sunan Giri sawadya kinumpul
myang jinagan ing prêjurit Surawèsthi
kangjêng ratu kêrsanipun
mbenjing enjing nggènnya bodhol

cinacahakên sampun
bêboyongan jarahan brana gung
Sunan Giri matur mring Njêng Pangran Pêkik
kauningana pukulun
kirang tiga anak ingong

Jayèngrêsmi kang sêpuh
miwah Jayèngsari arinipun
wuragile wasta Nikèn Rancangkapti
ramening prang sami murut
lolos saking ing kêdhaton

tan wontên sanjang ulun
duga dalêm mênggah purugipun
tunggil biyang tiga pisan saking wingking
njêng pangran nulya dhêdhawuh
maring wadya Surakewoh

hèh bocah dèn agupuh
upayanên atmaja sang wiku
Jayèngrêsmi Jayèngsari Rancangkapti
kêlamun uwus kêpangguh
rih-rihên dingati klakon

sebakna mring Mêntarum
yèn ambangkang linirih tan purun
aywa wangwang nggonira anyêntosani
yèn abota sangganipun
matura ing jênêng ingong

Ki Sêpanjang wus ngutus
wadya Surakewuh ingkang ngruruh
pan sinêbar ing paran datan anunggil
sigêgên dènnya angruruh
enjinge dènnya yun bodhol

sowan maring Mêntarum
wus samêkta punggawa nung-anung
myang boyongan jarahan sampun miranti
tinêngêran bêndhe ngungkung
gêmuruh kanang kêndhang gong

enjing budhal gêmuruh
giyak-giyak tandha unggul pupuh
kangjêng ratu nèng ngarsa anitih joli
njêng pangeran tansèng pungkur
nitih turangga binarong

ingayap wadyanipun
jinajaran myang dèn urung-urung
kang sumambung ing wuri Njêng Sunan Giri
sagarwa putra tinandhu
brana jarahan tan adoh

jinagan pra mantri nung
jinajaran myang dèn urung-urung
ginarubyug prêjurit ing Surabanggi
samya prayitna ing kewuh
samarga-marga tinonton

ing ênu tan winuwus
wus angancik ing nagri Mêntarum
orêg ingkang samya ayun aningali
kondurira kangjêng ratu
ungguling prang ambêboyong

Sunan Giri pinikut
sagarwa putra sêntananipun
jêjarahan gusis rajabrana Giri
wong nonton jêjêl supênuh
samya ngucap ting cêlêmong

sing êndi warninipun
Sunan Giri kang mbalelèng ratu
rowangira nauri atuding-tuding
kae loro anèng tandhu
kang wus pikun kêmpong perot

lho dene uwis tuyuk
apa ingkang dèn êndêlkên iku
ah wong wiku mênawa dongane mandi
lan duwe sêraya jadhug
Cina mu'alap sêbagor

ing mêngko wus kinrucuk
ing njêng ratu kagêm sambêl sindu
pinakakkên marang sakèhe wong Giri
satêmahe padha murus
rajane kêna binoyong

wau ta lampahipun
kangjêng ratu praptèng alun-alun
Pangran Pêkik sawadya myang Sunan Giri
kèndêl nèng têratag agung
njêng ratu ndhandhang ngêdhaton

DHANDHANGGULA
kawarnaa Njêng Sultan Matawis
apan sampun ingaturan wikan
Njêng Ratu Pandhan rawuhe
saha ungguling pupuh
Sunan Giri sampun kêjodhi
binêkta mring Mataram
mangkana sang prabu
miyos madyaning pêndhapa
ginarêbêg sagunging dyah jroning puri
sampêt pacarèng nata


tan pantara kang rayi kaèksi
kangjêng sultan gupuh dènnya mapag
tundhuk pinêngkul janggane
kinanthi lampahipun
wusing lênggah cakêt sang aji
arum wijiling sabda
babo ariningsun
lakumu myang garwanira
ingsun utus ngêndhakkên Pandhita Giri
apa padha raharja


lakinira mêngko ana ngêndi
kangjêng ratu matur saha nêmbah
kakang prabu pangèstune
mundhi dhawuh pukulun
amba miwah kangmas dipati
myang wadya Surabaya
sêdaya rahayu
ingutus wus antuk karya
Sunan Giri ing aprang sampun kapilis
ing mangkya kula bêkta


- laki ulun ngêntosi nèng njawi
cumadhong ing dhawuh sri narendra
njêng sultan utusan age
nimbali ipe prabu
Pangran Pêkik sampun akerit
prapta ing pêlataran
ndhadhap mundhuk-mundhuk
lênggah konjêm ing prêtala
gya ingawe njêng pangran majêng wotsari
mangraup pada nata


padha bêcik satêkamu yayi
dene lagi sawêtara dina
apa baya antuk gawe
njêng pangran nêmbah matur
dhuh gustiku kalipah Widhi
musthikaning bawana
kinasih Hyang Agung
pêngèstu dalêm narendra
kawula myang abdi dalêm Surawèsthi
sêdaya karaharjan


nuwun sampun kawula tinuding
ndhawuhakên timbalan narendra
dhatêng Sunan Giri Prapèn
supadi ywa kêdaut
kajêngipun ingkang asisip
tan ayun sumuyuta
ing pada pukulun
sêkawit patik piyambak
tanpa kanthi pinanggih Susunan Giri
pinuju pêkêmpalan


para kaum andhèr ngarsèng rêsi
lawan wontên tyang Cina mu'alap
kalih atus prêjurite
sampun Islam sêdarum
lurahipun pinêndhêt siwi
ingaran Endrasena
satuhu pinunjul
punika ingkang akarya
kêdauting tyasira sang maha rêsi
sinêntosan tyang Cina


ulun paripih sangkaning aris
mèh sêdalu mêksa botên mêmbat
gèbès tan wontên ature
pêgêl ing tyas kêlangkung
ulun mantuk datanpa pamit
enjinge mapag yuda
mèh sêdintên muput
wadya dalêm Surabaya
pan kêsêsêr giris pêngamukirèki
Endrasena prêwira


ing sasagêd amba bêbolèhi
mêksa miris mopo ananggulang
wadya Giri pêngamuke
tyas amba ngrês kêlangkung
sumpêg pêpêk kewran ing pikir
rayi dalêm duk mriksa
bilih amba minggu
tan wontên wênganing manah
ngêndika rum dhatêng amba ngasih-asih
mundhut lilah angrêpa


kêrsa mulihakên tyasing abdi
sarêng rayi dalêm angêndika
tyas amba langkung sokure
nyumanggakkên sêkayun
mung sêdêrmi ndhèrèk kang abdi
anulya mundhut reyal
cacah wolung atus
busana manekawarna
pinaringkên dhumatêng punggawa mantri
pêpikul Surabaya


samya enggar manahipun sami
prêmbik-prêmbik thukul kêsurannya
njêng sultan asru gujênge
bacutna ariningsun
nuwun rayi dalêm njêng gusti
kathah kang pêngandika
nyês-nyês manis arum
kados mêjang ngèlmi nyata
anggêndhagan abdi dalêm botên apil
panjang angandhar-andhar


abdi dalêm tyang sa-Surawèsthi
sarêng mirêng ingkang pêngandika
samya madêg kasurane
matur asênggruk-sênggruk
aprasêtya mawanti-wanti
sêdaya ambêk pêjah
nadyan lêbur luluh
tan gumingsir ing ayahan
saya suka sang aji ngêndika aris
mara yayi banjurna


enjing lajêng têngara tinitir
rayi dalêm madêg senapatya
nèng joli mangku pistule
kawula anèng pungkur
numpak kapal datan cêmuwit
gêlaripun ayuda
garudha maniyup
kuli binusanan abra
dadya cucuk rayi dalêm dadya têlih
prêjurit Surapringga


kang minangka gêlar nganan ngering
alimunan datan kêtingalan
amung cucuk mèdèng-mèdèng
surak mawantu-wantu
wadya Giri lajêng miyosi
nir pringga nir wêweka
gupuh amanêmpuh
Senapati Endrasena
sawadyanya tyang Cina myang wira Giri
rame campuh ing yuda


pan kêpilis wadya Surawèsthi
ngungsi ing gyaning kang senapatya
rayi dalêm timbalane
lho athik padha mlayu
aturipun botên lumaris
angêncêngi dandosan
Endrasena anglut
tandangnya lir Radèn Seta
rayi dalêm mistul tangan kanan kêni
pêdhangipun wus gigal


maksih ngamuk dhuwung tangan kering
gya pinistul tanganira kiwa
kêbranan tangan kalihe
kantun suku myang gundhul
njêjêg mbijig lir menda baring
gêr ginuyu ing kathah
ping tri ing pamistul
sukunipun kang kêtaman
lajêng dhawah sarêng kêbêting suwiwi
wadya ing Surabaya


kang ngêbyuki saking kanan kering
waringutên wadya Surabaya
kadugenan punagine
mangidak ambêk purun
datan ondhil wadya ing Giri
pêpêjah tan petungan
lèsèh susun timbun
kantun kêdhik ingkang gêsang
mawut-mawut samya ngungsi jurang trêbis
wênèh minggah prawata


Endrasena luluh awor siti
wadya Cina tumpêsan sêdaya
rayi dalêm minggah age
dhumatêng ing kêdhatun
praptèng jawi garwa sang yogi
umarêg ngraup pada
asru tangisipun
nyuwunakên pangaksama
gêsangipun lakinta Pandhita Giri
sampun asrah bongkokan


- tan suwala sakêrsa sang aji
rajabrana saisining pura
sêdaya dèn aturake
myang anak rabinipun
amung anak kang saking sêlir
têtiga èstri juga
Jèngrêsmi kang sêpuh
ambêk mawiku sudibya
nulya Jayèngsari taruna apêkik
Rancangkapti wanodya


tiga pisan ramening ajurit
samya lolos amba wus kengkenan
ngupadosi katigane
ing samangke pukulun
Sunan Giri saanak rabi
myang sagung jêjarahan
wus nèng alun-alun
kawula nuwun sumangga
kangjêng sultan suka amêrwata siwi
aris wijiling sabda


iya bangêt ing tarima mami
wiku Giri antuk ingapura
ing samêngko pêngwasane
ing Giri sadayèku
sun paringkên marang sirèki
sagunging jêjarahan
dadiya darbèkmu
jêng pangran matur manêmbah
sakêlangkung kapundhi sih paduka ji
dhumatêng pun patikbra


kangjêng sultan angêndika malih
seje wêktu ingsun yun kêpanggya
lan wiku Giri Pêrapèn
ing mêngko jakkên mantuk
kang miruda Si Jayèngrêsmi
karêpe ayun nandha
marang jênêng ingsun
amung sêlamêt tekadnya
têmbe asung pêtilasaning nêgari
mumpuni ing kasidan


njêng pangeran ndhêku atur pamit
saha garwa mring ka-Surabayan
wus linilan nulya lèngsèr
sang prabu angêdhatun
kangjêng ratu kondur kinanthi
wus praptèng Surabayan
tan pisah sang wiku
sagarwa putra pinêrnah
pondhokira ngêlêmpak dadya sêwiji
pan datan kêwoworan


paring dalêm sugata amintir
pinisalin sakèhe boyongan
samya suka rêna tyase
lir jagong amêmantu
dadya tawan datan pinikir
ngluhurkên asma sultan
satuhu pinunjul
njêng ratu ambage brana
jêjarahan dhumatêng wadya gung alit
kêsmaran tampi kucah


ASMARADANA
nêngna nagari Mêntawis
tamat ing Giri bêdhahnya
gantya ingkang winiraos
Dyan Dayèngrêsmi winarna
praptèng madyaning wana
santrinya kêkalih nusul
Gathak Gathuk namanira


Cilêgon wutah rahnèki
nêmbah matur rawat waspa
tan sagêd pisah dasihe
ulun tumuntur sêparan
rahadyan lon ngêndika
ingsun mêngayubagyèstu
nggonira mantêp sih trêsna


nahên lampahira prapti
pêtilasaning kêdhatyan
Majapait duk kinane
anon rêngganing gêpura
banon abrit kinarya
rapêt ing pêmasangipun
atose wus kadya sela

kawarnaa Njêng Sultan Matawis
apan sampun ingaturan wikan
Njêng Ratu Pandhan rawuhe
saha ungguling pupuh
Sunan Giri sampun kêjodhi
binêkta mring Mataram
mangkana sang prabu
miyos madyaning pêndhapa
ginarêbêg sagunging dyah jroning puri
sampêt pacarèng nata

tan pantara kang rayi kaèksi
kangjêng sultan gupuh dènnya mapag
tundhuk pinêngkul janggane
kinanthi lampahipun
wusing lênggah cakêt sang aji
arum wijiling sabda
babo ariningsun
lakumu myang garwanira
ingsun utus ngêndhakkên Pandhita Giri
apa padha raharja

lakinira mêngko ana ngêndi
kangjêng ratu matur saha nêmbah
kakang prabu pangèstune
mundhi dhawuh pukulun
amba miwah kangmas dipati
myang wadya Surabaya
sêdaya rahayu
ingutus wus antuk karya
Sunan Giri ing aprang sampun kapilis
ing mangkya kula bêkta

laki ulun ngêntosi nèng njawi
cumadhong ing dhawuh sri narendra
njêng sultan utusan age
nimbali ipe prabu
Pangran Pêkik sampun akerit
prapta ing pêlataran
ndhadhap mundhuk-mundhuk
lênggah konjêm ing prêtala
gya ingawe njêng pangran majêng wotsari
mangraup pada nata

padha bêcik satêkamu yayi
dene lagi sawêtara dina
apa baya antuk gawe
njêng pangran nêmbah matur
dhuh gustiku kalipah Widhi
musthikaning bawana
kinasih Hyang Agung
pêngèstu dalêm narendra
kawula myang abdi dalêm Surawèsthi
sêdaya karaharjan

nuwun sampun kawula tinuding
ndhawuhakên timbalan narendra
dhatêng Sunan Giri Prapèn
supadi ywa kêdaut
kajêngipun ingkang asisip
tan ayun sumuyuta
ing pada pukulun
sêkawit patik piyambak
tanpa kanthi pinanggih Susunan Giri
pinuju pêkêmpalan

para kaum andhèr ngarsèng rêsi
lawan wontên tyang Cina mu'alap
kalih atus prêjurite
sampun Islam sêdarum
lurahipun pinêndhêt siwi
ingaran Endrasena
satuhu pinunjul
punika ingkang akarya
kêdauting tyasira sang maha rêsi
sinêntosan tyang Cina

ulun paripih sangkaning aris
mèh sêdalu mêksa botên mêmbat
gèbès tan wontên ature
pêgêl ing tyas kêlangkung
ulun mantuk datanpa pamit
enjinge mapag yuda
mèh sêdintên muput
wadya dalêm Surabaya
pan kêsêsêr giris pêngamukirèki
Endrasena prêwira

ing sasagêd amba bêbolèhi
mêksa miris mopo ananggulang
wadya Giri pêngamuke
tyas amba ngrês kêlangkung
sumpêg pêpêk kewran ing pikir
rayi dalêm duk mriksa
bilih amba minggu
tan wontên wênganing manah
ngêndika rum dhatêng amba ngasih-asih
mundhut lilah angrêpa

kêrsa mulihakên tyasing abdi
sarêng rayi dalêm angêndika
tyas amba langkung sokure
nyumanggakkên sêkayun
mung sêdêrmi ndhèrèk kang abdi
anulya mundhut reyal
cacah wolung atus
busana manekawarna
pinaringkên dhumatêng punggawa mantri
pêpikul Surabaya

samya enggar manahipun sami
prêmbik-prêmbik thukul kêsurannya
njêng sultan asru gujênge
bacutna ariningsun
nuwun rayi dalêm njêng gusti
kathah kang pêngandika
nyês-nyês manis arum
kados mêjang ngèlmi nyata
anggêndhagan abdi dalêm botên apil
panjang angandhar-andhar

abdi dalêm tyang sa-Surawèsthi
sarêng mirêng ingkang pêngandika
samya madêg kasurane
matur asênggruk-sênggruk
aprasêtya mawanti-wanti
sêdaya ambêk pêjah
nadyan lêbur luluh
tan gumingsir ing ayahan
saya suka sang aji ngêndika aris
mara yayi banjurna

enjing lajêng têngara tinitir
rayi dalêm madêg senapatya
nèng joli mangku pistule
kawula anèng pungkur
numpak kapal datan cêmuwit
gêlaripun ayuda
garudha maniyup
kuli binusanan abra
dadya cucuk rayi dalêm dadya têlih
prêjurit Surapringga

kang minangka gêlar nganan ngering
alimunan datan kêtingalan
amung cucuk mèdèng-mèdèng
surak mawantu-wantu
wadya Giri lajêng miyosi
nir pringga nir wêweka
gupuh amanêmpuh
Senapati Endrasena
sawadyanya tyang Cina myang wira Giri
rame campuh ing yuda

pan kêpilis wadya Surawèsthi
ngungsi ing gyaning kang senapatya
rayi dalêm timbalane
lho athik padha mlayu
aturipun botên lumaris
angêncêngi dandosan
Endrasena anglut
tandangnya lir Radèn Seta
rayi dalêm mistul tangan kanan kêni
pêdhangipun wus gigal

maksih ngamuk dhuwung tangan kering
gya pinistul tanganira kiwa
kêbranan tangan kalihe
kantun suku myang gundhul
njêjêg mbijig lir menda baring
gêr ginuyu ing kathah
ping tri ing pamistul
sukunipun kang kêtaman
lajêng dhawah sarêng kêbêting suwiwi
wadya ing Surabaya

kang ngêbyuki saking kanan kering
waringutên wadya Surabaya
kadugenan punagine
mangidak ambêk purun
datan ondhil wadya ing Giri
pêpêjah tan petungan
lèsèh susun timbun
kantun kêdhik ingkang gêsang
mawut-mawut samya ngungsi jurang trêbis
wênèh minggah prawata

Endrasena luluh awor siti
wadya Cina tumpêsan sêdaya
rayi dalêm minggah age
dhumatêng ing kêdhatun
praptèng jawi garwa sang yogi
umarêg ngraup pada
asru tangisipun
nyuwunakên pangaksama
gêsangipun lakinta Pandhita Giri
sampun asrah bongkokan

tan suwala sakêrsa sang aji
rajabrana saisining pura
sêdaya dèn aturake
myang anak rabinipun
amung anak kang saking sêlir
têtiga èstri juga
Jèngrêsmi kang sêpuh
ambêk mawiku sudibya
nulya Jayèngsari taruna apêkik
Rancangkapti wanodya

tiga pisan ramening ajurit
samya lolos amba wus kengkenan
ngupadosi katigane
ing samangke pukulun
Sunan Giri saanak rabi
myang sagung jêjarahan
wus nèng alun-alun
kawula nuwun sumangga
kangjêng sultan suka amêrwata siwi
aris wijiling sabda

iya bangêt ing tarima mami
wiku Giri antuk ingapura
ing samêngko pêngwasane
ing Giri sadayèku
sun paringkên marang sirèki
sagunging jêjarahan
dadiya darbèkmu
jêng pangran matur manêmbah
sakêlangkung kapundhi sih paduka ji
dhumatêng pun patikbra

kangjêng sultan angêndika malih
seje wêktu ingsun yun kêpanggya
lan wiku Giri Pêrapèn
ing mêngko jakkên mantuk
kang miruda Si Jayèngrêsmi
karêpe ayun nandha
marang jênêng ingsun
amung sêlamêt tekadnya
têmbe asung pêtilasaning nêgari
mumpuni ing kasidan

njêng pangeran ndhêku atur pamit
saha garwa mring ka-Surabayan
wus linilan nulya lèngsèr
sang prabu angêdhatun
kangjêng ratu kondur kinanthi
wus praptèng Surabayan
tan pisah sang wiku
sagarwa putra pinêrnah
pondhokira ngêlêmpak dadya sêwiji
pan datan kêwoworan

paring dalêm sugata amintir
pinisalin sakèhe boyongan
samya suka rêna tyase
lir jagong amêmantu
dadya tawan datan pinikir
ngluhurkên asma sultan
satuhu pinunjul
njêng ratu ambage brana
jêjarahan dhumatêng wadya gung alit
kêsmaran tampi kucah

nêngna nagari Mêntawis
tamat ing Giri bêdhahnya
gantya ingkang winiraos
Dyan Dayèngrêsmi winarna
praptèng madyaning wana
santrinya kêkalih nusul
Gathak Gathuk namanira

Cilêgon wutah rahnèki
nêmbah matur rawat waspa
tan sagêd pisah dasihe
ulun tumuntur sêparan
rahadyan lon ngêndika
ingsun mêngayubagyèstu
nggonira mantêp sih trêsna

pêmasang datanpa gamping
tigas ginosok kewala
lawan banon sami banon
saking mathise pasangan
suluhan tan kêtingal
lir sêrimbag banon wutuh
ingukir pinatra sêkar

ing sanginggilira kori
sinungsun tinumpang-tumpang
mancut rêmit pêngukire
ing sapucaking gêpura
kêthukulan mandera
rompyoh-rompyoh angrêmbuyung
kiwa têngêning gapura

binanon nglajur ngubêngi
cêpurinira kêdhatyan
radyan mung kalih santrine
kêmput dènira umiyat
nulya manjing jro pura
njujug ing bêlumbang agung
toya wêning gilar-gilar

binotrawi sela abrit
kêmput têpining bêlumbang
tinêpi sasêkarane
andong anggrèk argulo bang
noja myang sêkar nala
nagasari cêpaka rum
clakêt myang sêkar rêjasa

rukêm raga ina tuwin
klurak kalak kanigara
kêmuning kênanga kaot
dlima wantah dilêm ngambar
têluki sruni wungyan
wratsari landêp sumusup
pêcar cina pudhak ngambar

kathah winarna ing tulis
kumênyut tyasira radyan
èngêt mring ari sang sinom
Rancangkapti kadang ingwang
punika rêmênanta
wanci bangun ngundhuh santun
kêkiring ing pêtamanan

marang ngêndi sira yayi
rahadyan sabili nala
tyas pinupus nulya ngalèr
umiyat kanang kuburan
rahadyan uluk salam
karêngèng wangsulanipun
ya radèn ngalekusalam

Jèngrêsmi myang abdi kalih
guyup samya rêratiban
bakdanya ratib gya lèngsèr
tan patya têbih gya miyat
rêca amuka sona
Gathak Gathuk kagyat njumbul
bilai ngong sêngguh jalma

tibane watu si anjing
radyan njajah jroning pura
sonya tan ana tabête
gya wangsul maring bêlumbang
angambil toya kadas
Gathak adzan tamat Gathuk
samya fardhlu wêktu ngasar

wus bakda anulya mijil
rarywan ngajênging gêpura
nulya ana janma rawoh
nyakêti lênggahnya radyan
alon ing aturira
anggèr ingkang nêmbe rawuh
sami katuran raharja

sintên sinambat ing wangi
paran kang sinêdyèng karsa
radyan angêndika alon
paman asuka pêmbagya
sangêt panrimaningwang
tanpa wisma raganingsun
moyang ngupadosi kadang

nama karan bagus santri
paman ulun atêtanya
andika sintên kasihe
nun kula nama Ki Purwa
ingkang kêjibah têngga
pêtilasan kêdhaton gung
Majapait raning praja

yèn kêparêng bagus kampir
dhumatêng sudhunge paman
radyan manis andikane
abangêt panrimaningwang
anèng ngriki kewala
ngiras nênêpi katèngsun
ngalap bêrkahe minulya

nun inggih langkung prayogi
dhasar pênêpèn punika
lamun malêm Nggara Kasèh
kathah tiyang manca prapta
mawarna kang sinêdya
angujung astananipun
jênêng dalêm Putri Cêmpa

punapi sampun ningali
dhatêng lêbêting kêdhatyan
paman wus salêsih ingong
kêkaring anèng jro pura
umiyat pêkuburan
rêca miwah blumbang agung
paran gotèkipun kina

Ki Purwa turira aris
punika ingkang gêpura
waringin bawang wêstane
bêlumbang kang kêlangênan
Sang Prabu Brawijaya
Putri Cêmpa kang kinubur
wus manjing agama Islam

rêca pinindha narpati
Bêlambangan Menakjingga
dadya tirakatan gêdhe
punika gotèk ing kina
dene sanggar pamujan
winastanan candhi Brawu
tan têbih saking kêdhatyan

punapa dèrèng ningali
ing mangke dalu kewala
ulun ingkang ndhèrèkake
wêktu mahrib wus andungkap
Gathak Gathuk gya adzan
paragad dènira wêktu
mahrib atanapi ngisa

sêdhênge purnama sidi
padhang bulan kêkêncaran
rahadyan alon lampahe
Ki Purwa lumakyèng ngarsa
Gathak Gathuk tan têbah
praptèng candhi Brawu sampun
pêmujan Sri Brawijaya

wangune candhi lir mêsjid
payon banon têtumpangan
dadya lincip pungkasane
ngandhap sinungan wiwara
Ki Purwa aturira
sumangga bagus umasuk
maring plênggahan pêmujan

radyan myang santrinya kalih
wus manjing jroning pêmujan
langkung kacaryan driyane
miyat rêrênggan sarwendah
myang awuning kang dupa
ngêndhukur lir pendah gumuk
wus tamat anulya mêdal

Ki Purwa umatur aris
wontên malih candhi endah
Bajang Ratu nggih namane
ananging klêbêt sirikan
yèn wontên kang umiyat
tan kêdugèn kajêngipun
miwah apês kang pinanggya

prayogi botên ningali
radyan angling paman iya
kèndêl ing ngriki kemawon
ulun apamitan pisan
ing ari benjang enjang
ayun ndumugèkkên laku
ngupaya kesahing kadang

Ki Purwa umatur inggih
sumangga sakêrsa tuwan
dalu datan winiraos
wanci pajar gidib nulya
angambil toya kadas
paragading wêktu subuh
rahadyan aris ngêndika

paman kantuna basuki
Ki Purwa nuwun turira
rahadyan lajêng lampahe
samarga arawat waspa
nênêdhèng ing Pangeran
rahayuning arinipun
rama miwah kulawarga

lêpas lampahnya dumugi
candhi Panataran Blitar
nèng ardi Kêlut sukune
sela cêmêng kang kinarya
agêng ingkang sajuga
wit ngandhap tumêkèng pucuk
ingukir ginambar wayang

radyan gya munggah ing candhi
tundha pitu têkèng puncak
udhunira alon-alon
Gathak Gathuk bêrangkangan
tyas agung têrataban
têkèng ngandhap Gathuk muwus
Gathak mau gambar apa

kang ingukir pinggir candhi
lunglungan cêplok kêmbangan
mèmpêr wayang buta kêthèk
Gathuk ing pangiraningwang
gambare Rama tambak
katara kêthèke brêngkut
candhi alit tiningalan

lir cungkup wangunanèki
ing sanginggiling wiwara
sinêrat sastra budhane
Gathuk matur ing rahadyan
punika kadiparan
kajênging sastra punika
pating bênthalit tan cêtha

rahadyan ngandika aris
sastra Budha pêpèngêtan
sèwu rongatus petunge
sangang puluh siji warsa
nalikane akarya
ing sanggar pêmujan iku
manthuk-manthuk Gathuk Gathak

tapis dènira ningali
mentar saking Pênataran
awirandhungan lampahe
ngancik pêdhêkahan Goprang
miyat kang rêca sela
kêkalih èstri myang jalu
anèng satêpining marga

sêkar konyohe mênuhi
dupanira datan kêndhat
tinêngga pêlawangane
Gathak Gathuk lon têtanya
kiyai nika napa
juru kunci lon sumaur
bagus niki pênyadranan

kang jalêr nama Kiyai
èstri nama Nyai Goprang
pan dadya pêkaulane
kang samya aminta bêrkah
nyênyuwunge sêsuta
sarat lênggah kalihipun
ngungkurakên kyai rêca

lah punika pêlanangan
ingkang ngadêg sipat grananya kyai
ingkang samya anyênyuwun
sawusing adêdupa
nulya matur punapa sakajatipun
lamun nyuwun ge sêsuta
kalihe samya nglinggihi

ing pucuking pêlanangan
kang wus klakyan tumuntên darbe siwi
Gathak Gathuk angêcêmut
hi tobat nora nyana
ingkang njêjêr ngatêr iku dadi pêlus
radyan lajêng lampahira
manjing Lodhaya wanadri

miyat wisma lit gêdhegan
payon atêp ing salêbêting panti
êgong sajuga gumandhul
nulya kampir rahadyan
tan adangu juru kuncinira rawuh
têtanya punapa kêrsa
Gathak Gathuk lon nauri

kula mung mampir kewala
kadipundi dene gong nèng wanadri
juru kunci sauripun
sampun kina-kumina
pan dumadya pêpundhène tyang sêdhusun
naminipun Kyai Pradhah
sintên ingkang darbe kardi

mawi anabuh gamêlan
tamtu ngangge êgong Pradhah Kiyai
yèn tan mêkatên saèstu
bilai kêsusahan
sabên dintên malang dinupan kumêlun
sinêkaran binorehan
mila wêrni nganti kuning

rahadyan wusing miyarsa
cariyosnya kiyai juru kunci
nulya lajêng lampahipun
lumêbêt pêdhêkahan
aningali wisma alit dhapur tajug
ngêndika mring Gathuk Gathak
payo ngaso maring mêsjid

tumindak anon bêlikan
toya wêning rahadyan miwah abdi
samya ngambil toya wudlu
wus malbèng jroning langgar
Gathak Gathuk adzan nanging datan sêru
tyasira tansah trataban
wusing sunat fardhlu mahrib

linajêngkên wêktu ngisa
pêragading sêmbahyang amiyarsi
swaraning janma kêmrumung
Gathuk enggar tyasira
lirih angling Gathak ayo padha mêtu
nêmoni jalma kang nywara
baya iku ingkang kêmit

kalihe mêdal lon-lonan
praptèng jawi sru kagyatirèng galih
anon sima samya turu
ngubêngi ponang langgar
angalemprak adu pathak adu bathuk
ngorok nggêrêng sêsênggoran
Gathak Gathuk wangsul aglis

wel-welan matur mring radyan
dhuh bêndara kawula tur udani
suwara jalma gêmrumung
dupi kawula mêdal
yun manggihi sun sêngguh jalma satuhu
kang samya yun maring langgar
jêbul sima kathah guling

cacahipun tan kantênan
lèsèh anjrah kadya babadan pacing
mangke mènèk samya wungu
tan wurung anêmpuh byat
mbêrakoti angêmah-ngêmah mring ulun
rahadyan mèsêm ngandika
sira ywa padha kuwatir

luwih kêrsaning Pangeran
yèn wus pêsthi tan kêna owah gingsir
tan kêna kêlamun luput
tan luput lamun kêna
balik padha pasrah sumarah Hyang Agung
kawula amung sadêrma
lir sarah anèng jêladri

wis Gathak Gathuk turua
ingsun ingkang ngêlèki têkèng enjing
rarya kalih nulya turu
ngêringkêl datan obah
tan asêgu radyan munlajat sêdalu
mêminta ing karaharjan
dupi wusing bangun enjing

sêmbahyang subuh pribadya
wusing bakda akiring pajar sidik
ginugah kang samya turu
tangi arêrêm ayam
miyarsakkên swara sêpi tandya lungguh
mèh raina masêmu bang
hyang aruna ayun mijil

ngintip-intip Gathuk Gathak
anon jalma katiga samya linggih
kadi mêntas tangi turu
dupi miyat jro langgar
ana tamu katri eca dènnya lungguh
tri umentar gêgancangan
tur uning mring lurahnèki

dupi praptèng ngarsa lurah
atur uning ing langgar ana janmi
têtiga juga binagus
rêspati mawa cahya
winêtara sêdalu manggèn ing ngriku
ki lurah gawok ing driya
wus anêrka yèn wong luwih

parentah mring rabinira
hèh Rubiyah sêdhiyaa dèn aglis
bucu kang apik sênanjung
iwak dhèndhèng mênjangan
bayêm ati gudhang pon-êmpon myang timun
siwalan ingkang dêmêgan
miwah lêgène ywa kari

Rubiyah matur sêndika
wus samêkta ki lurah miwah rabi
laju maring langgar gupuh
umarêk mring rahadyan
praptèng ngarsa matur marang sang linuhung
anggèr kula nilakrama
sintên sinambat ing wingking

paman kula santri moyang
angulati mring kadang kang lunga nis
sêparan kawêlasayun
balik ta sintên paman
lurah matur kang sotah mêstani ulun
KiCarita dadya lurah
ing dhusun Pakèl puniki

mila kula gupuh sowan
de rumiyin tumêkèng ing samangkin
tan ana janma kang purun
lumêbêbt maring langgar
mung paduka saèstu lamun linuhung
baya trah amaratapa
wijile andana warih

kamipurun abdi para
atur dhahar lumayan ing kêlantih
angsala bêrkah pukulun
kaswaban kanugrahan
wus tinata sang luhung ngecani kalbu
dhahar wêtara sêkluwak
dhèndhèng mênjangan sêcuwil

antobe ambal-ambalan
wus dumugi rampadan gya cinarik
dhaharan lumadyèng ngayun
siwalan myang deresan
radyan dhahar siwalan tanapi nginum
deresaning kang siwalan
nikmat sêgêr sarirèki

Gathak Gathuk ingacaran
lah suwawi nggèr aywa isan-isin
ndika nêdha kang pikantuk
nggih wakne ywa sumêlang
Gathak Gathuk dènnya dhahar angêthêkul
kalihe wus tuwuk samya
angêndhoni sabuknèki

radyan ris tanya Ki Crita
kadiparan cariyosira nguni
griya myang kêpèk gumandhul
Ki Carita turira
inggih saking gotèkipun tiyang sêpuh
griya winastanan sanggar
pamujan kala rumiyin

kêpèk kêkalih punika
kang satunggal pan isi sinjang lurik
wêrni-wêrni corakipun
miwah sinjang praosan
dêsthar têpèn renda myang praosan luhung
dene kêpèk satunggilnya
isi kampuh gadhung mlathi

mawi kapêraos jênar
kacariyos kagungan dalêm gusti
Kangjêng Nyai Rara Kidul
sabên taun sêpisan
kula bêkta dhumatêng ing wisma ulun
mariksa jangkêping cacah
sarta ngiras angisisi

sabên dalu tiga-tiga
bilih siyang sami awarni jalmi
wit pakèl sangajêngipun
ing sanggar kalih pisan
miwah uwit durèn kêkalih puniku
anèng kiwa têngên langgar
tanêmanira njêng gusti

Panêmbahan Senapatya
mila sabên woh katur mring Mêntawis
Gathak Gathuk ririh muwus
wakane napa ingkang
dèn arani sima gadhungan puniku
de tyang datan mawi tungkak
nggih mêkatên gotèknèki

rahadyan manis ngêndika
man Carita bangêt tarima mami
buja kramanta mring ulun
Allah kang malêsêna
rèh wus siyang ulun ndêmugèkkên laku
Ki Carita aturira
sumangga kêrsa sang pêkik

kêpungkur ing Pakèl desa
lampahira ngalèr ngetan lêstari
kèndêl kalanirèng wêktu
prapta ing tanah Tuban
aso anèng ngandhap randhu wana agung
Gathak Gathuk gawok mulat
agênging wit anglangkungi

kubênge gya pinêcakan
têpungira pitung dasa kêkalih
radyan utusan mring Gathuk
kinèn ngupaya toya
gya umentar tan pantara têbihipun
anon sumur sela krêsna
toya lêbêt langkung wêning

wangsul matur mring rahadyan
pinurugan lawan santri kêkalih
sumur watu kêbak banyu
malah kongsi mbaludag
kêramate cêcalon wali linuhung
Gathak Gathuk kagawokan
nulya ngambil toyastuti

rampung dènnya samya kadas
toya mêndhak pulih lir nguni-uni
wangsul wêktu ngandhap randhu
bakdane salad ngasar
gya tumindak gandrung-gandrung kapirangu
èngêt mring kêkalih kadang
sira yayi mênyang ngêndi

anon sumbêr binalumbang
toya wêning winastanan ing bêkti
Rancangkapti ariningsun
nguni karêmênanta
adus marang bêlumbang ingkang binatur
radyan kèndêl sawêtara
anulya lumampah malih

ngidul ngilèn praptèng wana
langkung wêrit andungkap wêktu mahgrib
kèndêl ngandhap mandera gung
anèng têpining sêndhang
binotrawi pinagêran sela pingul
sawusing têtoya kadas
ngraras ati wêktu mahrib

pêragading ngisa lawan mahrib
pitêkur sang anon
ngluhurakên asmaning Sang Angrèh
Gathak Gathuk wus dangu aguling
na swara kapyarsi
lir mriyêm jumêgur

lir kêlindhon bumi gonjang-ganjing
Gathak Gathuk mbêngok
gurawalan ngarukêt rahadèn
saya rame kang swara kapyarsi
sirêping swarèki
Gathak Gathuk ngantuk

tan pantara rahdyan udani
wanodya kinaot
makidhupuh anèng ing ngarsane
mangênjali matur nora krami
dhuh risang linuwih
ruwatên pukulun

ing munajat satuhu karya gring
maring wadyaningong
radyan mèsêm aris ngêndikane
babo rara sapa kang wêwangi
lan wismanta ngêndi
de praptèng ngarsèngsun

kawruhanta sang luhung wak mami
nguni putra katong
Brawijaya pungkas sang pamase
kang mandhirèng kraton Majapait
rusaking nêgari
salin srengat rasul

ulun datan kêduga nglakoni
ing agama kaot
banjur maring wana Bago kene
atêtluka kêrsane dewadi
kinèn angratoni
sagunging lêlêmbut

ingkang manggon nèng Bago wanadri
de kêkasih ingong
Njêng Ratu Mas Trêngganawulane
sêndhang iki apan sun arani
Sugihwaras nênggih
pasiraman ingsun

amung sabên ari Sukra Manis
nggon ingsun lêlangon
sapa wonge kang mantêp atine
yun kêtêmu marang jênêng mami
sêranane mawi
tirakat sêdalu

ing malême ari Sukra Manis
pêsthi ingsun rawoh
sarta asung apa sasêdyane
ing samurwat sarta bênêr bêcik
mriyêm ingkang muni
sabên ratri iku

prêtandhane kêraton arja di
mupus ing tyas ingong
baya uwus ginaris pêpêsthèn
têkdiring Hyang tan kêna wah gingsir
ragèng sun sadêrmi
sumarah sêkayun

paran kêrsa sira praptèng ngriki
jarwaa sayêktos
Jayèngrêsmi alon ngêndikane
angulati kadang ngong kang anis
jalu lawan èstri
wus lawas tan pangguh

njêng ratu mas aturira manis
babo sang kinaot
dèn narima pan durung mangsane
têmbe panggih yèn rahadyan uwis
kaukum ing nagri
linabuh ing laut

nèng Tanjungbang kono nggone dadi
banjur atêtêmon
aywa kêmba lakunira radèn
anyaloni dadining aluwih
Radyan Jayèngrêsmi
ana marêmipun

lah ratu mas buron apa iki
kang padha mêthangkrong
anèng êpang tan katon raine
kaya munjuk buntute tan kèksi
ratu mas lingnya ris
tukang aranipun

hèh ratu mas sapa kang sung uning
ing satêkaningong
Sri Trêngganawulan lon ature
pêksi dhandhang sung alamat muni
kêna dèn titèni
kandhane wong sêpuh

lamun ana pêksi dhandhang muni
saking wetan kulon
nglamat bêcik tamuan badhene
ing pandhita utawa wong luwih
lamun dhandhang muni
saking wetan kidul

yèku bêcik ing alamatnèki
barang karya dados
lamun ana dhandhang munya mangke
saka kidul bênêr prênahnèki
alamat rêjêki
ingkang arsa rawuh

lamun ana pêksi dhandhang muni
saking kidul kulon
iya iku ala alamate
arsa padu rêbut sewalèki
lamun dhadhang muni
kulon sangkanipun

alamate apan arsa rabi
yèn saking lor kulon
dhandhang muni ala alamate
apan arsa kagêringan ati
dèn angati-ati
awas lawan emut

atobata maring ing Hyang Widhi
poma dikalakon
dhandhang muni lor bênêr sangkane
yèku ala alamatirèki
yêkti arsa panggih
kêwirangan agung

yèn amuni ing lor wetan saking
alamat tan awon
yun kêtêmu ing prêsanakane
miwah kadang ingkang wisma têbih
lamun dhandhang muni
mencok wuwungipun

ing wismane kang nginggil pribadi
swaranira alon
yun kêtêkan susah alamate
tamat alamate dhandhang muni
gurune wismèki
ngêndi sakanipun

wangsiting Hyang lamun prênjak muni
iku diwaspaos
sung alamat bêcik lan alane
wus pinêsthi carita duk nguni
sêmune kang pêksi
prênjak uninipun

lamun ana pêksi prênjak muni
sarêng sakêloron
anèng kidul ing wiswa prênahe
ngantya dangu ing alamatnèki
tamuan priyayi
bêcik sêdyanipun

lamun ana pêksi prênjak muni
kêprênah nèng kulon
pantinira ala alamate
ayun ana têtamu kang prapti
sêdyanya tan bêcik
ngajak tukar padu

lamun ana pêksi prênjak muni
kêprênah anèng lor
pantinira bêcik alamate
guru prapta kêrsane sung wangsit
sêdhiyaa nuli
kang suci kang patut

lamun ana pêksi prênjak muni
wetan panti mêngko
mencok payon kandhang gêdhogane
nglamat ala yun kabêsmèn yêkti
dèn angati-ati
ywa lena ing kalbu

pêksi prênjak muni angidêri
wisma têpung golong
pan prayoga iku alamate
bakal antuk donya ingkang suci
myang arta kalali
mujia Hyang Agung

titi tamat alamating pêksi
kang bêcik kang awon
iku ingkang ingsun estokake
bênêr luput karsane Hyang Widhi
ingsun dêrma manggih
ing kaol rumuhun

Radèn Jayèngrêsmi ngêndika ris
sang ratu kinaot
buron apa kang na paedahe
njêng ratu mas aturira aris
sato tukang adi
mêngko ingsun tutur

murwèng sato muka kang linuwih
tukang winiraos
iku agung sawabe ta dene
wus mutamat para nabi wali
miwah para mukmin
poma dèn lêstantun

dèn ugêmi aywa ge dèn wadi
yèn tan tunggal batos
tukang iku pinèta sirahe
dèn lèhêna bun-êmbunannèki
pênganggone nênggih
lamun ana musuh

datan têdhas ing sênjata dening
utêke dèn êmor
barang lênga dene pênganggone
ana gawe cinampur ing dhiri
watêk têguh nênggih
luput sênjatèku

lambe ilat dèn nggo jimat nênggih
kalis gêlap rêko
apan siyung kêlawan kukune
pan kinarya ngukur janma guling
insya Allah mati
nênggih wong puniku

utawa dèn kosokakên janmi
dadi kaku kang wong
dèn nggo sipat nênggih gêgêtihe
barang ingkang aningali asih
lamun dèn wor warih
nênggih banyu susu

nuli dèn usapakên ing kêndhil
ujaring pawartos
datan matêng nênggih liwêtane
wulunipun dèn sêbar ing panti
paedahe malih
durjana tan wêruh

anadene wêwudêlirèki
dèn nggo tamba kang wong
lara busung kang têngên matane
dèn wor lawan gêtih sêrut nênggih
lan luhe wong nangis
dèn nggo sipat iku

insya Allah wong liyane ahli
pêsthi datan wêroh
lamun lungan pan dèn usapake
saka ngomah paedahe nênggih
tan kêna dèn ambil
duwèke wong iku

mata kiwa dèn wor lan kêsturi
lawan kapur baros
apan den nggo nênggih sa-Allahe
dèn kasihi wong lanang lan èstri
wus titi nikmati
sato tukang luhung

ana maning sirah ingkang pêksi
platukbawang kaot
luwih akèh tinimbang tukange
wulu daging jro ambalungnèki
kabèh mumpangati
kanthi pedah luhung

lah mirêngna radyan ulun
amarna sarahing pêksi
saking Njêng Nabi Suleman
nênggih ingkang anjarwani
kang pêksi pêlatukbawang
kèh manpangati winilis

yèn kang rumiyin dinunung
cucukipun ingkang nginggil
karya sêpuh ing gêgaman
gêgaman sêkalir-kalir
sawabipun datan ana
têguh tan pasah kêtitis

yèn tan pasah kang tinanduk
dadya sakit gêng ndhatêngi
tan waras prapta ing pêjah
ilating pêksi winarni
dhinahar ingkang paedah
ing pamicara prêtitis

netranira yèn ginantung
mungging saluhuring kori
têbih saking duratmaka
wuluning murda kinardi
sumping raryalit sawabnya
atêbih saking pênyakit

wulu pan kinarya pupuh
ing netra pan datan kêni
ing lêlamur sawabira
jêjantungipun binukti
sawabipun sarwa gampang
sêbarang ingkang kinapti

lan kêbuka ngèlmunipun
ampêrunipun upami
winor lan inum-inuman
miwah winor lan jêjampi
sawabe rikat lumajar
pringsilanipun binukti

kinasihan sawabipun
mring wanodya lawan malih
kinasihan ing pêndhita
miwah maring para wali
dhadhaning pêksi dhinahar
sawabipun lamun sakit

enggal ing waluyanipun
brotol binukti pawèstri
sawabipun kinasihan
dyah ika marang ing laki
tuntut winor lan gulunya
binasmi nulya binukti

ing pawèstri sawabipun
linuwih samining èstri
laripun kinarya gêlang
elingan sêbarang kardi
lawan malih ingkang êlar
winor ing sabuk prayogi

kinasihan sawabipun
lamun suwitèng narpati
yèn sinèlèh soring bantal
pêtilêman sawabnèki
tiningalan sarwa endah
tur rinêksa ing Hyang Widhi

sawabe ingkang bêbalung
akuwat yèn dèn simpêni
myang balung suwiwinira
sinèlèhakên ngisoring
pêsareyan datan liyan
sawabe akuwat malih

atinipun pan ginantung
luhure dènira guling
sawabipun bêtah sahwat
yèn winor lisah kêlêntik
myang wêwêdhak ingkang sawab
sirna sagunging sêsakit

suku kalih sawabipun
lamun pinêndhêm sêsabin
myang sakèhing têtanêman
tulus wohipun andadi
lamun malih ingkang manah
ginêlangakên ngastèki

winasita sawabipun
isining wisma sêkalir
têbih saking ing lêlara
nênggih atinipun malih
ingusapakên ing dakar
bêtah sahwat sawabnèki

ingkang ilat kinaryèku
jimat sawabe tan kenging
ing luwe bêtah alapa
lawan kulitipun malih
tinalèkakên padharan
yeka bêtah luwe malih

kêpalanira kang manuk
kinarya jimat ajurit
kinajrihan marang mêngsah
yèn wontên wisma upami
panas tan kêna kanggonan
pinêndhêman êlarnèki

pênjawat kang têngênipun
wolung lêmbar aja luwih
pêpadonipun lor wetan
dadya tawa panasnèki
gêtih dèn akingkên ika
winoran ing bawang abrit

lawan adus nulya kinum
ing toya nèng pinggan putih
karya jampi lara netra
pinupuhakên tumuli
insya Allah dadya waras
yèn wontên sêsakit kuping

pinupuhakên pan mantun
lamun arsa dèn kasihi
mring wong akèh myang yèn arsa
sugih myang yèn arsa dadi
barang ingkang tinanêman
puasaa tigang ari

dèn kadya puasa agung
pinatêka donganèki
puniki mèle kang donga
Allahuma bêrkat saking
Gusti Bagendha Suleman
mung iku tan ana malih

kang pinangan atinipun
ingolah sêkalir-kalir
yèn wus dènira puasa
matêk donga sarwi bukti
yèn adagang myang ngawula
dèn têtêp ywa walanggalih

kêlamun arsa sirèku
sinihan wong kathah malih
tyas lan ilat winor barang
olah-olahan binukti
lamun arsa matènana
ing wong durjana mêmaling

ingkang kiwa tapakipun
sinundêp ing cucuk nênggih
insya Allah lajêng pêjah
lamun arsa sugih ngèlmi
tyas binukti lawan uyah
gorèng wus titi kang pêksi

rahadyan ngêndika arum
Ratu Mas Trêngganasasi
bangêt ing panrimaningwang
sira sung pitutur jati
alamate pêksi dhandhang
miwah pêksi prênjak muni

sarahing tukang linuhung
myang pêlatukbawang pêksi
apa kang dak walêsêna
ratu mas turira aris
luwih kêrsaning Hyang Suksma
ingsun iki mung sadêrmi

kabèh kang wus ingsun wuwus
iku darbèkmu pribadi
namung kang mêdharkên ingwang
sarèhning wus lingsir akir
sun paliman lilanana
mantuk mring kahyangan mami

wus tan katon kangjêng ratu
Gathak Gathuk nulya tangi
sarya matur mring rahadyan
kawula sêtêngah ngimpi
mirêng swara tanpa rupa
amung ganda amrik wangi

lir tindhihên raosipun
sruwang-sruwing kapiyarsi
tukang platuk lunjak-lunjak
sarah-sarah dèn adhangi
punika ginêm punapa
sintên rencang paduka ngling

rahadyan ngêndika arum
kawruhanamu kang prapti
anêmoni jênêng ingwang
iku ratuning dhêdhêmit
ngêdhaton ing Bago wana
ing nguni putri narpati

Sang Aprabu Majalangu
Brawijaya kang sêsiwi
agêntur amatiraga
tan sarju salin agami
kêtrima panêdhanira
bisa jumênêng narpati

ngratoni sagung lêlêmbut
sajroning Bago wanadri
sabên bêngi mêriyêman
Gathak Gathuk duk miyarsi
mêrinding githok mêngkarag
wus awanci pajar sidik

samya wudlu wêktu subuh
pêragad dènnya ngabêkti
lingsir saking sugih waras
ngancik suku Pandhan wukir
manjat mênginggil wus prapta
ing dhusun kêdhaton adi

nyabrang lèpèn mili ngidul
toyanya nyarong awêning
miyat balung langkung kathah
agêng-agênge nglangkungi
lajêng lampahira radyan
wus praptèng sukuning ardi

ing Gambiralaya gunung
nulya umanjat mênginggil
praptèng puncak non prêtapan
tanggul siti angubêngi
tinanêman sêsêkaran
argulo gandanya amrik

pinêcakan ubêngipun
tigang dasa langsung kalih
njawi tanggul kidul wetan
wontên rêca sela langking
patrape lir jalma priya
mangku pêlanangannèki

wus pisah lan badanipun
mung sêpucang agêngnèki
Gathak Gathuk latah-latah
ana mênèh angungkuli
duwèke rêca Ki Goprang
kalah dawa gêdhe iki

rahadyan nulya têmurun
ngalèr ngèrèng-èrèng wukir
anon balung agêng panjang
tikêl pat lan kang rumiyin
praptèng ngare angêndika
lir mas tumimbul ing warih

lah ta Gathak sira umèntara aglis
maring pêdhusunan
kêtêmua kanca bumi
angilènana dawêgan

wus umentar anjujug wisma pêtinggi
gupuh ingacaran
lah pantèn kêrsa punapi
kula yun ngilèni dêgan

anak kula kêlantih nèng suku wukir
ki pêtinggi lingnya
botên susah angilèni
nulya ngambil kang dawêgan

patang iji sampun pinarasan sami
lah pantèn sumangga
kula bêktane pribadi
kerid lampahira Gathak

praptèng ngarsa mundhuk-mundhuk ki pêtinggi
Jèngrêsmi ngêndika
kaki sun tanya sirèki
wisma miwah kang sinambat

nama karan dhusun ingkang kula nggèni
punika Padhangan
kêtêlah sami mêstani
dhatêng kula kaki Padhang

sumapala kamipurun ingkang abdi
ngaturi sugata
lumayan jampi kêlantih
sacêrêt wêning dawêgan

iya kaki bangêt ing pênrima mami
pasihanta mringwang
Allah ingkang ngudanèni
ing sakalêthêking manah

radyan ngunjuk ing wêning nyu sawêtawis
têlês ing gorokan
kêraos nikmat ing dhiri
ngêndika alkamdulillah

linorodkên maring santrinya kêkalih
we nyu papat bebas
dawêgan gya dèn plathoki
ngalih sewang samya têlas

radyan angling kaki ingsun minta uning
mau ingsun ngambah
pêdhukuhan suku ardi
myat balung kèh agêng panjang

nulya manjat malih mring puncaking wukir
anon pêtilasan
kidul ana rêca siji
mangku kadya pêlanangan

mêdhun maring èrèng-èrèng uning malih
balung gêdhe dawa
ngungkuli kang mau kaki
kadiparan critanira

kaki Padhang tumênga matur sang pêkik
dongèngipun kina
sukunipun Pandhan wukir
dhusun Kêdhaton namanya

kala jaman purwa kêdhaton rasêksi
Sang Prabu Arimba
rikala amangun jurit
mêngsah panênggak Pêndhawa

Arya Sena ingkang unggul ing ajurit
rasêksa kèh pêjah
punika bêbalungnèki
sang prabu yêksa Arimba

pêjahipun anèng èrèng-èrèng wukir
ing Gambiralaya
ingkang paduka tingali
anglangkungi agêng panjang

tiyang satus mbokmênawi tan kuwawi
lèpèn alit ingkang
mêngidul ilinirèki
winastan lèpèn Jêrohan

Sri Arimba sêsampune angêmasi
pancanaka mangsah
ing wadhuk jêrohan mijil
binucal lèpèn punika

pan kêtêlah namane prapta ing mangkin
ing lèpèn Jêrohan
prêtapan pucaking wukir
ingaran Gambiralaya

duk rumiyin wontên putri amêrtapi
wêrni ayu endah
nama Dèwi Gêndrasari
wus mêdal istijratira

wontên tiyang jalêr asru mangun tèki
anama Ki Drêpa
yun mêngangkah mring sang putri
duk ayun mangkat prasêtya

yèn tinampik amalipun dèn icali
wusana sang rêtna
lumuh dhatêng Drêpa kaki
pêlanangan gya pinagas

bari lênggah Ki Drêpa lajêng ngêmasi
nanging dados sela
lêstantun ngantos sêpriki
dora lêrêse sumangga

Gathak njawil mbah Ki Drêpa niku sigit
nêtêpi prasêtya
mbotên kaya wong saniki
sêtyane lamis kewala

Radèn Jayèngrêsmi angêndika aris
kaki pasihanta
bangêt panarima mami
kaki kantuna raharja

ingsun nutugake tumindaking sikil
ndhêku kaki Padhang
rahadyan tandya lumaris
tan pisah Ki Gathuk Gathak

ngalèr ngilèn prapta ing Bojanêgari
myat kukus mêngampak
rahadyan nulya nyêlaki
kang murub wêrni bêlumbang

pinêcakan kawan likur wiyarnèki
dene panjangira
tigang dasa langkung kalih
lêbête saasta wrata

tanpa toya dangu dènira ningali
nahên tan pantara
murub lir wisma kabêsmi
latu sumundhul ing mega

isthanira kadya ngurmati kang prapti
Gathak Gathuk was-was
giris maras-miris tistis
tyas lir tatas anêratas

kêpalange dhusun Dhandhêr gupuh prapti
mariksa pawaka
kagyat anon janma katri
pinarak têpi bêlumbang

nglocitèng tyas anèh têmên uwong iki
yèn dudu trah tama
masa wania nyêlaki
ing bêlumbang pêkayangan

ki pêtinggi anyakêti ing sang pêkik
rahadyan têtanya
baya sirèku kang jagi
bêlumbang isi dahana

palang matur lêrês timbalan sang pêkik
mila gupuh amba
mariksa bêlumbang api
awit dadya panêngêran

lamun murub dêlajad kathah sêsakit
dhusun ingkang cêlak
kang uning urubing gêni
apês lir mêndêm pucungan

