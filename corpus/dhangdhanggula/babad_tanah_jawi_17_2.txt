langkung sungkawa sri narapati
Susunan Mas sigra aputusan
dhatêng kumêndur sirage
mantri kalih ingutus
apan sampun binêktan tulis
punang duta gya mêsat
tan winarnèng ênu
lampahira aglis prapta
Surapringga wus panggih lawan Kumpêni
caraka atur surat

sigra tinampan kang punang tulis
tinupiksa ungêling nawala
lamun arsa nungkul mangke
sarta amintak ampun
dhatêng sagung para radpêni
kumêndur suka ing tyas
alon dènnya muwus
hèh duta sira matura
mring sang nata yèn têmên arsa badhami
kalawan jênêng ingwang

gustinira mangke sun aturi
têdhak marang nagri Surapringga
besuk yèn wus praptèng kene
apa sakarsanipun
sayêktine ingsun jurungi
yèn arsa madêg nata
amêngku kaprabun
anèng nagri Kartasura
punang duta nulya sami pinisalin
kulambi sabuk wastra

kang caraka wus tinundhung mulih
duta mêsat praptèng ngabyantara
sigra matur mring gustine
langkung suka sang prabu
amiyarsa turing Kumpêni
sang nata sigra dandan
lan sawadyanipun
warnanên Pangran Balitar
wus utusan dhatêng Sunan Kendhang aglis
amundhut babêrkatan

waos Ki Baru bajo Ki Gundhil
miwah dhuwung Kiyai Balabar
kang kinon wus mêsat age
akêbat lampahipun
sampun prapta ngarsèng narpati
punang duta turira
kawula ingutus
dhumatêng rayi paduka
Jêng Pangeran Dipati Balitar nênggih
ngaturkên ingkang sêmbah

lawan malih kawula tinuding
amundhut sagung ingkang pusaka
rama paduka kang akèn
amundhut Kyai Baru
myang rasukan Kiyai Gundhil
Susunan Mas lingira
sugal asmu bêndu
hèh warnanèn Si Sudama
yèn dhèwèke kinongkon mring paman aji
amundhut babêrkatan

besuk yèn ingsun praptèng nagari
Surapringga waos dhuwung ingwang
miwah Kiyai Bicake
sun srahakên gustimu
ingsun mangke dipun aturi
tindak mring Surabaya
lan sawadyaningsun
Kumpêni ingkang angundang
apanggihan lan ingsun nèng Surawèsthi
punang dutaglis mêsat

saantuke caraka sang aji
nulya budhal dhatêng Surapringga
Kumpêni amêthuk age
kapanggih anèng ênu
Sunan Kendhang gya dèn aturi
tumanduka mring praja
lajêng lampahipun
sarêng praptèng Surabaya
pasanggrahan anèng wismane Dipati
Jangrana sawadyanya

Kumpêni urmatira nglangkungi
tuwin Sang Adipati Jangrana
langkung pangupasubane
pasêgahira pênuh
pan waradin dhatêng pakathik
sagung para niyaka
eca manahipun
Adipati Surapringga
munggwing ngarsa abukuh dènira linggih
myang Kumpêni sadaya

tuwan kumêndur umatur aris
yèn suwawi gusti sri narendra
lêhêng tumanduka mangke
mring Samarang pukulun
apanggihan lan kumisaris
benjing yèn sampun prapta
Samarang sang prabu
lajênga mring Kartasura
pan paduka jinunjung dening Kumpêni
amêngku ing rat Jawa

kalangkung tustha sri narapati
amiyarsa Kumpêni turira
tuwin sagung punggawane
tan wruh yèn kênèng apus
sigra wontên caraka prapti
saking Pangran Balitar
anênggih ingutus
andhatêngi pasêmayan
Sunan Kendhang asugal dènira angling
warahên Si Sudama

ala jinujug mring Surawèsthi
besuk yèn wus prapta Kartasura
dhuwunge wèhakên dhewe
punang dutaglis wangsul
sampun praptèng ngarsaning gusti
katur kang pangandika
Sunan Kendhang wau
Pangran Balitar lingira
yèn wêruha wong tuwa cidra ing janji
ingsun kasap kewala

mulane tan tulus madêg aji
Si Kêncèt atine tan raharja
nora tulus saujare
yata ingkang winuwus
jêng susunan binêkta aglis
minggah dhatêng ing kapal
kang wadyakèh tumut
myang sawêkadharanira
tuwin sagung pusaka binêkta sami
minggah dhatêng ing palwa

Sinuhun Pakubuwana nênggih
wus utusan dhatêng Surapringga
mundhut Ki Wiragunane
Arya Tiron pinundhut
lan Mandurarêjèku sami
myang Arya Pulangjiwa
Mangunnagarèku
kumêndur datan lênggana
Susunan Mas wus mancal sawadyanèki
binêkta mring Jakarta

kêkalih mantri angrasa wani
ênêngêna ingkang sampun mancal
ya ta kawarnaa malèh
kang mêntas mênang pupuh
nagri Malang wus dèn obongi
dhatêng Pangran Balitar
myang sawadyanipun
Dipati Wiranagara
lan arine angungsi dhatêng wanadri
wong cilik binoyongan

nagri bang wêtan pan sampun radin
arine Dipati Pasuruan
pawèstri kaboyong mangke
myang punggawa Paceku
kang pinundhut ing sri bupati
Kiyai Wiraguna
lan sakancanipun
asrah mring Pangran Balitar
Arya Pulangjiwa pan minggat ing ratri
umpêtan dhatêng wana

Rahadyan Pulangjiwa anênggih
kala jênênge Susunan Êmas
Pangran Balitar jênênge
sarêng kendhang sang prabu
têluk marang Kartasuraglis
pinundhut jênêngira
karsane sang prabu
sampun nyênyami kang putra
winastanan Arya Pulangjiwa nênggih
mila sakit ing driya

nulya minggat nusul mring Kadhiri
mangkya pinundhut malih de nata
ki arya sangêt ajrihe
ing mangke sampun katur
yèn ki arya minggat ing ratri
Jêng Pangeran Balitar
sangêt dukanipun
Ki Tumênggung Suralaya
ing Barêbês wau kang kinèn ngulari
anasak wana-wana

Arya Pulangjiwa wus kapanggih
nèng madyaning wana Pasêdhahan
nulya pinêjahan age
murda pinocok sampun
Ki Tumênggung Suralayèki
mantuk sawadyanira
praptèng ngarsa matur
dhatêng Pangeran Balitar
yèn Ki Arya Pulangjiwa wus ngêmasi
pangran tusthèng wardaya

Jêng Pangeran Balitar lingnyaris
Kandhuruan Wilatikta sira
mantuka marang prajage
lah iki layang ingsun
aturêna kangjêng ramaji
lan sagung bêboyongan
èstri ayu-ayu
kang saking nagari Malang
aturêna marang kangjêng sri bupati
Kandhuruan tur sêmbah

lawan malih Si Wiragunèki
Arya Tiron lan Mangunnagara
tuwin Mandurarêjane
kapat bêktanên mantuk
poma sira dèn ngati-ati
rumêksa anèng marga
kang kinon wotsantun
Kandhuruan Wilatikta
sigra mentar datan kawarna ing margi
wus praptèng Kartasura

cundhuk lawan Ki Cakrajayèki
Kandhuruan wus binêkta seba
katur mring nata praptane
pan tinimbalan gupuh
prapta ngabyantara narpati
manêmbah ing suku sang
mangusapi lêbu
sang nata alon lingira
Kandhuruan ingutus paran sirèki
marang ing gustinira

kang dinangu matur awotsari
patik aji kawula dinuta
dhatêng putra nata mangke
dahat anuwun bêndu
kamipurun ngaturi tulis
mèsêm sri naranata
kang sêrat pinundhut
nulya wau tinupiksa
mring sang nata dyan bêbukaning tulis
kawulatur uninga

dhatêng paduka sri narapati
patik aji mangkya lanang yuda
antuk barkat nata mangke
nagari mambêng gêmpur
pun Ngabèi Êlèr ngêmasi
Ngabèi Kidul pêjah
kasambut prang pupuh
dene ingkang amarjaya
abdi dalêm pun Wirasantika nênggih
langkung sudirèng rana

dene sutanipun Surapati
pun Bêrahim malajêng mring wana
lan pun Lêmbulêmbo rane
prajuirite kèh lampus
rabinipun kathah kang kèri
katawan ing kawula
katura sang prabu
kabêkta pun Wilatikta
lawan malih pun Wiraguna anênggih
kalih Mandurarêja

katura dhatêng paduka aji
Arya Tiron myang Mangunnagara
nanging pun Pulangjiwane
minggat kalaning dalu
pan kacandhak wontên wanadri
mangkya sampun pralina
tugêl murdanipun
dening nagari bang wetan
sawarnine pukulun sampun waradin
sampun nungkul sadaya

nanging pusaka ing tanah Jawi
binêkta dhatêng ing Batawiyah
kawula têdha tan pawèh
langkung ngungun sang prabu
sapandurat tan kêna angling
wêkasan angandika
mring Cakrajayèku
hèh patih pangrasaningwang
nadyan kabèh pusaka ing tanah Jawi
ginawa mringJakarta

iya ingkang rupa tumbak kêris
apan ora dadi galih ingwang
nanging sok maksiha mangke
sêtana Ngadilangu
lawan masjid Dêmak apatih
hèh iya wruhanira
kalih prakarèku
pusaka ing tanah Jawa
ingkang agêng datan ana malih-malih
ki patih awotsêkar

sri narendra angandika aris
Cakrajaya sira utusana
marang ing Malang dèn age
nimbali putraningsun
tuwin sagung para bupati
kabèh padha muliha
barênga sutèngsun
ki apatih awotsêkar
sampun mêdal wau saking kênyapuri
wus praptèng wijil pisan

wadya gandhèk pan sampun tinuding
animbali Pangeran Balitar
lumaksana ing lampahe
tan kawarna ing ênu
pabarisan dutaglis prati
panggih kangjêng pangeran
tinimbalan sampun
sigra Pangeran Balitar
sampun undhang dhatêng sagung pra dipati
ing benjang arsa budhal

tan kawarnèng ratri sampun enjing
sigra budhal Pangeran Balitar
kang wadya umyang swarane
pra putra Madurèku
agêng alit samya umiring
mring Pangeran Balitar
kang rama wus lampus
datan kawarna ing marga
lampahira nagri Kartasura prapti
katur mring sri narendra

ingkang putra aglis dèn timbali
tuwin sagung kang para pungga
ingandikan mring purane
wus praptèng jro kadhatun
tumamèng byantara narpati
manêmbah ing suku sang
mangusapi lêbu
sang nata alon ngandika
anak ingsun ki dipati dening lami
dènira andon yuda

rajaputra matur awotsari
milanipun alami patikbra
kang manah langkung ruwêde
gumujêng sang aprabu
ingkang putra kinuswa sarwi
rinangkul jangganira
ingaras kang êmbun
ingsun kaki nora nyana
lamun sira awidagdèng ulah jurit
pangeran awotsêkar

rajaputra sampun kinèn mijil
tuwin sagung kang para punggawa
sami mantuk mring wismane
samya suka ing kalbu
nagri dalêm sampun waradin
datan ana malanga
marang sang aprabu
ing ratri datan kawarna
dina Soma sang nata miyos tinangkil
pêpak kang para putra

Ki Apatih Cakrajaya nangkil
tuwin Tumênggung Kartanagara
miwah Ki Wirancanane
pêpak rôngga myang dêmung
pêcattôndha lan ôndhamoi
Ngabèi Sinang Arya
sêk jêjêl supênuh
punggawa môncanagara
myang pasisir kang saking anglurug nguni
sampun sami sewaka

jêjêl andhèr ing ngarsa narpati
sri narendra lênggah ing dhêdhampar
pra mantri bukuh lungguhe
angandika sang prabu
hèh ta Cakrajaya Apatih
sira piyarsakêna
ing timbalan ingsun
ing mangkya Si Citrasoma
ingsun junjung saka ngisor lungguhnèki
ngong sêngkakkên ngawiyat

ingsun arani Si Adipati
Citrasoma sun ganjar Japara
lan SiWirasantikane
ingsun karya tumênggung
iya Suryawijaya mangkin
sun ganjar nagri Jipang
lan sun karya iku
wadana môncanagara
lan Si Wirasasmita sun ganjar nênggih
nagara Wirasaba

Pangran Balitar matur wotsari
pukulun patikbra anuhun duka
pun Paman Cakraningrate
nênggih atilar sunu
kaatura ing sri bupati
aran Sasranagara
dene putunipun
kêkalih pan samya priya
patut saking rabi têtariman nguni
katura padukendra

sang nata mèsêm ngandika aris
hèh apatih nagara ing Sampang
sira pratigaa mangke
ingkang saduman iku
putu karo kang sun paringi
aran Suryawinata
Sastrawinatèku
dene ta ingkang rong duman
anak ingsun Sasranagara gumanti
jumênênga ing Sampang

lawan ingsun paringi kêkasih
arana Pangeran Cakraningrat
lawan Wiraguna mangke
myang Mandurarêjèku
karo padha ana ing mami
Kyai Mangunnagara
Arya Tiron wau
sami angalihkên paran
Arya Tiron Ki Sêcayuda namèki
Kyai Mangunnagara

aran Ki Sutadita ing mangkin
sinungakên pangeran dipatya
miwah Ki Wiragunane
sinalinan jêjuluk
aran Diramanggala nênggih
Ki Wabru ing Santênan
pinaringkên sampun
dhatêng Pangeran Purbaya
sira Panji Tohpati sinungkên aglis
mring Pangeran Balitar

sampun jêngkar dènira tinangkil
sri narendra kondur angadhatyan
pra punggawa bubar kabèh
ênêngêna sang prabu
kumisaris ingkang winarni
saundurirèng yuda
Pasêdhahan wau
lajêng dhatêng Batawiyah
abicara dhatêng sagunging radpêni-
ndia myang tuwan jêndral

lamun dipati ing Surawèsthi
kalanira pêrang Pasêdhahan
ingaranan mirong tyase
radpênindia rêmbug
jêndral karsa ngaturi tulis
marang sri naranata
nuwun pêjahipun
Sang Adipati Jangrana
yèn sang nata iya datan anglilani
sagung rad pan India

sêdya sami mutunga ing benjing
duta Kumpêni sigra umêsat
datan kawarna lampahe
Kartasura wus rawuh
lan kapitan sampun kapanggih
nulya suka uninga
mring ki patih wau
Ki Cakrajaya sêmaya
benjing-enjing nêdha sowan mring kang aji
ing mangke sampun siyang

ya ta wau kawarnaa enjing
iya Patih Cakrajaya seba
mampir ing loji lampahe
kapitan sigra tumut
sowan dhatêng sri narapati
sêrat agêng binêkta
wus praptèng kadhatun
katur dhatêng sri narendra
tinupiksa dyan bêbukaning kang tulis
saking gurnadur jendral

nuwun pêjahe Sang Adipati
Surabaya malecèng palagan
saha kathah-kathah ture
kampita tyas sang prabu
amiyarsa ungêling tulis
duka sajroning nala
jajabrit dinulu
asêmu mawinga-winga
sotya andik sinamun-samun tyas aji
alon wijiling sabda

hèh Apatih Cakrajaya aglis
kapitan sira bêktaa mêkdal
aywa kawatir atine
kapitan awotsantun
sigra mijil praptaning jawi
miwah sira kapitan
sampun kèrid mêtu
ya ta wau kawarnaa
sri narendra siniwi anèng jro puri
karsa apirêmbagan

sampun dalu wayahe kang wêngi
Kyai Cakrajaya tinimbalan
miwah Ki Citrasomane
myang Ki Wirancanèku
katri munggèng ngarsa narpati
angandika sang nata
hèh Cakrajayèku
kayaparan karsanira
langkung awrat prakara kang munyèng tulis
panjaluke Walônda

jaluk patine Si Adipati
Surabaya apan Si Jangrana
pikukuhing praja mangke
prasasat angganingsun
iku bauningsun kang keri
kang têngên ing Madura
mêngko uwis lampus
dadya kari bau kiwa
yèn salamêt tan pati cotho ing kardi
maksih ana ginarap

yèn tulusa jinaluk Kumpêni
Si Jangrana apa nora cêla
panjênênganingsun natèng
ki patih awotsantun
datan sagêd matur ing gusti
myang Kyai Citrasoma
Ki Wirancanèku
katri sumungkêm pratala
datan sagêd mangsuli pangandikaji
lingira sang narendra

hèh Cakrajaya Si Adipati
Surabaya mungguh mring Walônda
iku sakêdhik dosane
tuwin mring jênêng ingsun
datan ana dosane ugi
yèn mangkono ta sira
putusana gupuh
marang Ki Besan Samarang
lah pundhutên rêmbuge ingkang abêcik
êndi patut linakyan

tuwin sêrat kang saking Batawi
angsulana warahên si jendral
aja kuwatir atine
anjaluk pêjahipun
si dipati lagi sun pikir
karana Si Jangrana
anèng wismanipun
rosa abandhu santana
nora wande akarya rusak wong cilik
lan warahên si jêndral

yèn gêdhe nagri ing Surawèsthi
Si Jangrana abandhu santana
apan akèh prajurite
lah wis mijila gupuh
layang ingkang marang Samawis
dèn enggal lampahêna
ki patih wotsantun
katri punggawa gya mêdal
saking pura sapraptanira ing jawi
Ki Patih Cakrajaya

nulya panggih lan duta Kumpêni
sêrat dalêm pinaringkên agya
caraka sigra lampahe
Ki Cakrajaya gupuh
aputusan dhatêng Samawis
lumampah dhêdhêmitan
tan ana ingkang wruh
tuwin dhatêng Surabaya
Ki Apatih Cakrajaya kintun tulis
mring Dipati Jangrana

sampun sami mangkat kang tinuding
tuwin dutaning Kumpêni prapta
nagari Samarang mangke
ingkang srat angsul-angsul
sinungakên mring kumisaris
pan sampun tinupiksa
sêrat ungêlipun
kumisaris langkung tustha
amiyarsa kang sêrat ijowannèki
linajêngakên sigra

sêrat dalêm dhatêng ing Batawi
kawarnaa dutaning narendra
kang mring Samarang lampahe
apan sampun apangguh
lawan Adipati Samawis
sêratirèng narendra
sinungakên sampun
agya wau tinupiksa
kagyat ngungun sira Dipati Samawis
sarwi asangup jaja

sang dipati lajêng anênulis
sinungakên priyayi utusan
caraka wus mêsat age
tan kawarna ing ênu
duta nata pan sampun prapti
manêmbah ing suku sang
mangusapi lêbu
surat kang saking Samarang
sampun katur tinupiksa mring sang aji
dyan bêbukaning sêrat

prakawis paduka sri bupati
amundhut ature Ki Dipatya
Suradimênggala mangke
Kumpêni anênuwun
ing pêjahe pun Adipati
Jangrana Surapringga
langkung èwêdipun
upami pinaringêna
pun dipati dados manggalèng narpati
pikukuhing rat Jawa

yèn tan suka kangjêng sri bupati
cayêkti awon dhatêng pun jendral
Kumpêni sangêt pamrihe
beka dhatêng sang prabu
sri narendra mênêng tanpangling
kapênêtan ing driya
kalangkung angungun
mirsa ungêling nawala
kawarnaa wadya gandhèk sampun prapti
nagari Surabaya

sampun panggih lawan sang dipati
sêrat dalêm sinungakên sigra
nawala tinupiksage
Dipati Surèngkewuh
amiyarsa ungêling tulis
jêngêr datan ngandika
wasana amuwus
animbali mantrinira
aran Dêmang Wiratantahaprajurit
wignya pasanggraita

kacarita Wiratantahèki
anakira Tumênggung Sapanjang
sang dipati langkung sihe
sampun prapta ing ngayun
ingkang rayi wus dèn timbali
Arya Jayapuspita
lawan arinipun
sira Panji Surèngrana
wontên malih arine ingkang wuragil
ran Panji Kartayuda

katri samya sinungan pangaksi
yèn sêrat dalêm mangke kang prapta
kaya mangkene unine
kang rayi aturipun
lêhêng pêjah madyaning jurit
paduka botên dosa
dhatêng sang aprabu
pun kapir dahat niaya
yèn suwawi nêdha pinagut ing jurit
lêhêng pêjah mêrgagah

nanging Dêmang Wiratantahèki
aturira lir pendah kukila
gusti sang dipati anggèr
sampun amagut pupuh
yêkti risak yêkti kang kari
sang dipati lingira
bênêr ing aturmu
nadyan tumêkèng pralina
sun labuhi nanging ari-ari mami
kang kari wibawaa

rayi katiga sarêng anangis
anungkêmi padane kang raka
amlasarsa sêsambate
dhuh kakang dawêg ngamuk
suka ulun pêjah ing jurit
tan purun kantun wirya
lêhêng sarêng lêbur
sang adipati lingira
èsmu waspa lah sira mênênga yayi
môngsa bodhoa ingwang

mila Sang Adipati Surawèsthi
kêdah anglabuhana priyôngga
bilih kawanguran têmbe
mring Kumpêni sang prabu
têmah rusak galih narpati
myang Dêmang Tanpanaha
sangêt aturipun
yèn paduka mêrgagaha
botên kalap anak putu tuwan benjing
ing sawingking paduka

pan kaliha nagri Surawèsthi
sampun rêmbag Dipati Jangrana
sigra budhal sakadange
tan kawarna ing ênu
lampahira sang adipati
wus praptèng Kartasura
jujug wismanipun
dalême Kasurabayan
kacarita sampun prapta kalih sasi
datan wontên bicara

kawarnaa kumisaris prapti
Kartasura katur ing narendra
ngatasakên panuwune
pêjahe Jangranèku
langkung èmêng sri narapati
Dipati Surabaya
tan pêgat tinantun
ature sang adipatya
anglabuhi bênderanira pribadi
pêjahipun katura

nanging panuwune sang dipati
nagari dalêm ing Surapringga
kang sinaoskên arine
pun Jayapuspitèku
yèn marêngi lêga tyas aji
mêngku ing Surabaya
mangkana cinatur
Sang Adipati Jangrana
sabên arsa ing dina Soma rêrêsik
madhêp ing karsa nata

duk samana nujwa dina Kêmis
sasi Bêsar Ehe ingkang warsa
pênuh kang sewaka andhèr
Dipati Surèngkewuh
lagya prapta dènnya tinangkil
ingiring para kadang
miwah mantrinipun
ki dipati tinimbalan
manjing pura ing kamandhungan duk prapti
sigra Ki Garwakôndha

Lurah Martalulut lawan malih
Nayagrêwa wong singanagara
kalih narik curigane
ki dipatya sinuduk
praptèng jaja wus angêmasi
myang mantri jro sadaya
sarêng mrajayèku
sirarya Jayapuspita
wruh ing wadi de raka sang adipati
dangu tan wontên mêdal

angêjèpi ing wadyanirèki
wong Surabaya samya sanega
miwah kang anèng pondhoke
sadaya samya rawuh
wong saragni myang talangpati
abaris ing pagongan
arsa soroh amuk
watara wong kalih nambang
pra dipatya Kartasura ngati-ati
narka yèn dadya yuda

Ki Tumênggung Sumabrata prapti
saking pura dhawuhkên timbalan
hèh Arya Japuspitane
timbalane sang prabu
rakanira sang adipati
pinêjahan ing nata
tanpa dosa tuhu
uripe karya narendra
mangkya mati angrêtakakên nagari
sira kang gumantia

jumênênga anèng Surawèsthi
aywa dadi onênge tyasira
Arya Jayapuspitane
myarsa timbalan prabu
waspanira pan adrês mijil
krodhanira sinapyan
sampunnya rawat luh
Ki Arya Jayapuspita
abêbisik maring Ki Sumabrataris
kawula aturêna

pan kawula sampun wruh ing wadi
pêjahipun pun kakang dipatya
wontên kang dados margane
ingkang sikara tuhu
pan kawula arsa nglabuhi
lan kang abdi sadaya
abela tumutur
nanging kawula mêrgagah
yèn nglilani sang nata sadintên mangkin
kawula ngrabasèng prang

Ki Sumabrata wus mêsat aglis
praptèng pura cundhuk ing arsendra
wus katur ing saature
Ki Jayapuspitèku
langkung èmêng sri narapati
pangulu ingandikan
suranata juru
sami kinèn andêdonga
mamrihira lilihe krodhanirèki
Ki Arya Japuspita

Ki Sumabrata agya tinuding
mêdal saking pura wus apanggya
lan Arya Japuspitane
andhawuhakên wuwus
hèh ki arya timbalan aji
sang narendra tan arsa
ywan maksih sirèku
baris anèng panangkilan
wikan mangkin yèn pakênira wus mijil
lan sagung wadyanira

Arya Jayapuspita gya nolih
ambubarakên ing barisira
wus budhal saha wadyane
gumlêndhêng lampahipun
ririh datan ngêgèt-êgèti
kadya milanga tindak
wadyagung tan wêruh
lawung kang gathik tan ana
wong awatuk miwah kang tolih-tinolih
lan rewang datan ana

sampun prapta sakiduling mêsjid
sajawining pamondhokanira
kang gêgaman sarêng nolèh
marêp mring alun-alun
tanna owah tataning baris
wong sawiji tan ana
ingkang lajêng mantuk
maring pamondhokanira
pan anggêgêr barisnya mêpêti margi
katur mring sri narendra

langkung dening wagugên tyas aji
dene Ki Arya Jayapuspita
kapêksa lêbu gênine
bela ing kadangipun
suka matyèng lawan si kapir
kang dahat nganiaya
mangkana sang prabu
andhawuhakên timbalan
hèh ki arya timbalane sri bupati
sira aglis budhala

abêngganga saking pôncaniti
aywa kasompokkên barisira
yèn pakênira wus ombèr
manawa ta sang aprabu
angrojongi kaptinirèki
ing mangkya datan arsa
ki arya tumungkul
duk budhal saking pagongan
lingsir kilèn dènnya anggêgêr nèng margi
praptèng surup hyang arka

budhal saha wadya ki aryaglis
ngalèr ngilèn tata barisira
lampahnya praptèng Pakundhèn
ya ta kasapwèng dalu
rêrêb wadya ing Surawèsthi
ing dalu winursita
wontên duta rawuh
Ki Tumênggung Sumabrata
saking pura lan Rôngga Wanèngjiwèki
datan amawi rowang

pan ambêkta tadhahan kêkalih
isi sêrat kalawan busana
sampun pinatêdhakake
lan reyal kalih èwu
sêrat dalêm sinuksmèng galih
miyarsa kang wacana
ki arya asujud
sumungkêm anèng bantala
sawungunya Jayapuspita anangis
asru atêbah jaja

sampun kondur dutaning narpati
Ki Tumênggung Sumabrata lawan
Ki Rôngga Wanèngjiwane
tumamèng ing kadhatun
kalih praptèng ngabyantaraji
ing dalu tan winarna
wadya Surèngkewuh
ing ari siyaga budhal
sinêngkalan karya guna ngrasa wani
bubare saking praja

tan kawarna lampahirèng margi
sampun prapta nagri Surabaya
sirarya Japuspitane
anggung mangan anginum
anggêgabah marang ing dasih
akarya dulangmangap
sèwu pan winangun
talangpati pan sanambang
sêsêliran sanambang myang wong saragni
abra busananira

tan winarna solahirèng nguni
gantya wau ingkang kawuwuse
sang nata langkung onênge
ing tyas nanging sinamun
ing pêjahe ki adipati
jinaluk ing Walônda
sang nata kaduwung
ngraos tan darbe mênggala
ing tyas wuyung Ratu Kancana udani
yèn raka mawi duka

kangjêng ratu matur ing rakaris
dhuh punapa kang dadya wuyung ta
sri narendralon dêlinge
wruhanira bok ratu
ing patine Si Adipati
Surabaya pan môngka
bau keriningsun
mangkya binekèng Walônda
yêkti cêla ing jênêng ingsun narpati
praja tanpa mênggala

yèn patuta wadya sun belani
kangjêng ratu wruh sêmuning raka
yèn sangêt ngêmu dukane
ngrêrêpa aturipun
pan kawula nênêdha ugi
dipun emut paduka
dèn angeman sunu
kang wasiyat swargi eyang
kangjêng sultan yèn benjing bala Kumpêni
milu misesèng Jawa

lagya eca ngandika sang aji
pan kasaru wau lêbêtira
Tumênggung Cakrajayane
atur uningèng prabu
yèn kang paman mangkya ngêmasi
Pangran Natakusuma
sang nata angungun
Cakrajaya ingandikan
praptèng ngarsa ngandika sri narapati
paman Natakusuma

atmajane gantya nama mangkin
ajênênga Pangran Pringgalaya
aja wah salêlinggihe
Cakrajaya wotsantun
sigra mêdal saking jro puri
sapraptanirèng jaba
ingundhangkên sampun
yèn Pangran Natakusuma
atmajane mangkya kang gantyani linggih
Pangeran Pringgalaya

apêparentah sri narapati
luwang karta Mataram kinarya
bumi gêdhe mantuk gêdhe
numbakanyar lan sèwu
kang panumping mantuk panumping
hèr ning tiga kawayang
ing siti kaetung
tunggil warsa Ngenta-enta
wong karaman samana umadêg baris
wastanya Ki Mas Dana

Ngenta-enta wus agêng kang baris
wong Mataram pan suyud sadaya
kang malang ginêcak age
samana nulya katur
mring Ki Jayawinata aglis
anulya linurugan
Ngenta-enta rawuh
pan sampun campuh ing yuda
ramening prang Jayawinata kalindhih
wongirakèh palastra

dêmang Jayawinata mlaywaglis
sêdya lajêng marang Kartasura
atur uninga karsane
Ki Dana kang winuwus
wus akarya punggawa mantri
akèh patinggi desa
kang madêg tumênggung
wus andadi barisira
Kyai Dêmang Jayawinata wus prapti
nagari Kartasura

katur marang kangjêng sri bupati
yèn mantune Gêdhe Pacukilan
mangkya umadêg barise
Ngenta-enta dinunung
langkung duka sri narapati
sagung wadya punggawa
jawi kang tinuduh
ambêdhah ing Ngenta-enta
sigra budhal ingkang minôngka têtindhih
Pangeran Pringgalaya

timbalanira sri narapati
yèn Si Dana kacandhak ing rana
dèn gawaa urip bae
sang nata arsa dulu
lan malihe dèn punagèni
yèn praptèng Kartasura
gyanira linampus
kinarya pangewan-ewan
dèn rampoga ing êdom wong sanagari
warnanên kang lumpah

Pangeran ing Pringgalayaprapti
Ngenta-enta lan sagung punggawa
sira cundhuk lan mungsuhe
ramya campuh prangipun
pra punggawa Kartasurèki
samya ngantêp ing yuda
tandange gumrêgut
samyajrih timbalan nata
myang Pangeran Pringgalaya angawaki
wong karaman kèh pêjah

Ki Mas Dana wus malayu gêndring
gya ingêsuk mring wong Kartasura
mring Barabudhur loroge
ardi sigra kinêpung
pan kacandhak Ki Dana aglis
binônda wus ginawa
mring Kartasurèku
wong cilik kèh binoyongan
sigra budhal Pangeran Pringgalayèki
myang sagung pra punggawa

sampun prapta ing Kartasurènjing
katur marang kangjêng sri narendra
yèn pun Dana kacêkêle
karsanira sang prabu
kinèn ngrampog ing dom tumuli
marang wong sanagara
ingundhangkên sampun
ngugêr ing waringin kêmbar
abdi dalêm kaparak lêkas rumiyin
nulya gêdhong gumantya

sawusira gêdhong wadyèng jawi
kang gumantya ngrampog ing dom samya
anulya ingundhangake
mring wong sanagarèku
pan kacatur ing tigang ari
jisimipun pinênthang
anèng alun-alun
nulya pinocok kang murda
wus pinanjêr gêmbunge dipun pênêdi
pinêtak anèng endra

gênti warsa pan ingucap malih
maratuwanira Ki Mas Dana
Ki Gêdhe Pacukilane
katur marang sang prabu
yèn baluhi mantunirèki
sêdya bôngga ing nata
madêg barisipun
samana wus linurugan
pra punggawa praptèng Pacukilan enjing
Ki Gêdhe wus kapanggya

apan dora kang matur narpati
pan ki agêng datan munasika
duk samanarsa mêmule
kyai gêng gya pinikut
dening sagung para dipati
wus pinocok kang murda
katur ing sang prabu
myang kang suta pinêjahan
tunggil warsa Kyai Kartanagarèki
linungsur lungguhira

mantun dènira lunggwèng apatih
pan kinarya têtindhih panêkar
pan kawindu sêngkalane
warna têtiga ratu
duk apatya dadya satunggil
Tumênggung Cakrajaya
kang maksih lêstantun
parentah ing tanah Jawa
tunggil warsa Ki Wirancana tinuding
amangun masjid Dêmak

sirapipun kang dipun salini
sri narendra ambêktani arta
pan sèwu reyal kathahe
tri wulan laminipun
Ki Tumênggung Wirancanèki
jênêngi aneng Dêmak
sawusira mantuk
sapraptaning Kartasura
tan alami Ki Wirancana ngêmasi
angungun sri narendra

duk uripe Ki Wirancanèki
abdi dalêm gêdhong keri kanan
Wirancana têtindhihe
myang wong kaparak iku
wadanane amung satunggil
pangeran ing Balitar
pan têtindhihipun
mangkana Ki Wirancana
tilar sunu jalu pan maksih taruni
maksih bodho ing karya

mila datan gumantyèng ramèki
karsanira kangjêng sri narendra
kinèn amulang muruke
marmanipun ginadhuh-
akên maring Kartanagari
pan andikaning nata
gantya kang winuwus
pambalike pun Winongan
Radèn Tirtakusuma umadêg baris
anggitik Pasuruan

kang jumênêng Pasuruan nguni
kêkasihe Tumênggung Jadita
duk Pasuruan bêdhahe
punika kang tinandur
Pasuruan apan katiti
mangkana Ki Jadita
sampun kapalayu
dening bala ing Winongan
Pasuruan apan sampun dèn anciki
mring Dyan Martakusuma

sampun katur dhatêng sri bupati
yèn pun Tirtakusuma Winongan
tuhu lamun pambalike
langkung duka sang prabu
Kyai Kartanagara aglis
kinon nglurug mangetan
lan sakancanipun
sagunging para punggawa
wong pasisir bang wetan kang dèn tindhihi
angrusak ing Winongan

tan kawarna ing marga wus prapti
ing Winongan rame dènnya yuda
pan tigang côndra lamine
Winongan sampun gêmpur
kuthanira wus dèn obongi
rabinira Rahadyan
Tirtakusumèku
kaboyong mring Kartasura
pan ambêkta atmaja lanang satunggil
Mas Kaji wastanira

Radèn Tirtakusuma anênggih
pan lumayu dhatêng ing Lumajang
kang nglurug wus mantuk age
sigra kyai tumênggung
Pasêdhahan dipun pêjahi
ingkang aran Jadita
anèng alun-alun
dosane tiwas rumêksa
ing prajane milane dipun pêjahi
sampun agênti warsa

gantya ingkang kawuwusa malih
Jayapuspita ing Surabaya
dènnya gumantyèng kakange
amung sowan sa-Mulud
wadyèng Surabaya kinêrig
kacatur tigang nambang
sêsêliranipun
wadya saragni sanambang
kang rong nambang ingaran wong talangpati
samya kre gêgêndèran

sikêp waos mamas binajinggring
kapurancak myang katêmpur ingas
wrêgu tulup lan bung ampèl
lan mantrinira agung
tuwin arinira kêkalih
Apanji Surèngrana
rinya kang waruju
sira Panji Kartayuda
ari kalih nyèwu sikêp ing ajurit
binêktèng Kartasura

katur maring kangjêng sri bupati
lamun Ki Arya Jayapuspita
asanega ing sebane
sang nata sukèng kalbu
nulya undhang anyêlut kêris
kancana myang salaka
wanèh kang balitung
asri tinrapan ing êmas
sira Arya Jayapuspita tan lami
nèng nagri Kartasura

sigra mantuk marang Surawèsthi
sapraptanira ing Surabaya
datan arsa seba malèh
rêmbag sakadangipun
apan sêdya ngulati ugi
mangkana ingutusan
mantri kang lumaku
Ki Tumênggung Sumabrata
kanthinipun mantri jro ingkang umiring
aran Diramênggala

samadya côndra nèng Surawèsthi
duta nata Kyai Sumabrata
lan Ki Diramênggalane
nanging Japuspitèku
asêmaos sebanirèki
ature nanggèng krama
duta kalih mantuk
wus praptèng ing Kartasura
Sumabrata tumamèng ngabyantaraji
katur sasolahira

sri narendra animbali patih
kinon pracaya marang Samarang
Surabaya pamogoke
apatih sigra nuduk
gya umêsat kêkalih mantri
bêkta surat narendra
nahan kang winuwus
sirarya Jayapuspita
saungkure Ki Sumabrata dutaji
akèn ing arinira

Panji Surèngrana kinèn wiwit
mantuk saking nagri Surabaya
datan kawarna lampahe
nagri Lamongan rawuh
sira Panji nulya awiwit
budhal saking Lamongan
Garêsik tinuju
saking Giri dènnya minggah
wong Lamongan ingadu anglanggar biting
sawulan ora kangkat

kawarnaa dutaning narpati
sampun prapta nagari Samarang
sampun katampèn surate
marang sira kumêndur
tinupiksa wus dèn urmati
kumêndur asiyaga
wus numpak ing laut
layar marang Surabaya
sapraptane ing Surabaya apanggih
lan Arya Japuspita

sira kumêndur têtanya aris
marang Dipati Jayapuspita
dening apanji solahe
Jayapuspita tambuh
saking awonipun pun Panji
kumêndur pan kèmêngan
mangkana pinatut
biting Garêsik binubrah
nulya mantuk kumêndur maring Samawis
apanji minta sraya

utusan marang nagari Bali
ing Garêsik winêton sagara
Dewa Kaloran srayane
wong Garêsik anungkul
mungsuh prapta ing têngah wêngi
gègère apuyêngan
kathah kang kacakup
wadyalit mawur sasaran
sabudhale wau nagari Garêsik
mantuk Dewa Kaloran

asêmados wangsulira malih
Panji Lamongan apan akathah
ambêktani rêrubane
kang katur ing dewagung
Ki Kaloran dutanirèki
mangkana kang winarna
nagri Surèngkewuh
Dipati Jayapuspita
apratôndha wus angadêgakên baris
ngirup môncanagara

Panji Kartayuda kang tinuding
anggêcaka mring môncanagara
lumaksana ing barise
ngirid prajurit sèwu
nagri Japan kang dèn margani
wong Japan tan kawawa
amêthuk ing ripu
prasamya nungkul kewala
nagri Japan samana wus dèn liwati
lajêng mring Wirasaba

wadyèng Wirasaba samya ngili
dipatine ngumpul marang Daha
Apanji Kartayudane
ing Wirasaba rawuh
dipati kapanggih sêpi
pan sampun tinanêman
Kartayuda laju
ngrabasèng nagari Daha
wong Kadhiri sampun amiyarsa warti
sanega mêthuk ing prang

nahan kang lagya yun-yunan jurit
kawarnaa Panji ing Lamongan
sampun lumampah barise
anggêcak ing Sidayu
ramening prang wadyakèh mati
kitha Sidayu bêdhah
Panji sigra wangsul
mingêr anggêcak ing Jipang
tan winarna ing marga Jipang wus prapti
lajêng campuh ing yuda

wadyèng Jipang yudane kalindhih
sira Tumênggung Surawijaya
kadarojog duk kèngsêre
gugup tanpolih kiwul
wong Lamongan gya wangsul malih
lajêng ngrabasèng Tuban
samana wus rawuh
ing Tuban campuh ing yuda
wadyèng Tuban ingamuk sampun angisis
kuthane wus kancikan

kawarnaa kang anèng Kadhiri
duk samana campuh ing ayuda
Apanji Kartayudane
wong Kadhiri anggrêgut
wadyèng Surabaya mangukih
ambyuk mangamuk rampak
wong Kadhiri mawur
sira Panji Kartayuda
saha bala sampun angancik Kadhiri
anungkul wong bang wetan

kunêng gantya wau kang winarni
sri naranata ing dina Soma
siniwaka ing wadyandhèr
dêmang rôngga tumênggung
pêcatôndha lan ôndhamoi
ngabèi sinangarya
kandhuruanipun
myang Apatih Cakrajaya
munggwing ngarsa abukuh saha wotsari
umatur ing narendra

ywan nagari dalêm Surawèsthi
mangkya pun Arya Jayapuspita
tuhu lamun pangadêge
sampun angirup-irup
abdi dalêm môncanagari
bang wetan ginêcakan
myang pasisiripun
ing Sidayu sampun bêdhah
miwah Tuban ing Jipang sampun kalindhih
Kadhiri wus kancikan

asru ngandika sri narapati
hèh Apatih Cakrajaya sira
pracayaa dipun age
ya marang si kumêndur
yèn wong Surabaya ambalik
lan sira siyagaa
sagêgaman pupuh
sira dhewe lumarisa
mêtu êlor ngirida bala pasisir
dening môncanagara

Si TumênggungKartanagarèki
kang sun tuduh iku nindhihana
mêtu wong kidul lakune
lawan sira dèn gupuh
amundhuta bala Kumpêni
apatih atur sêmbah
sigra wêdalipun
saking pura undhang-undhang
wus amatah duta kang marang Samawis
wong Kartasura dandan

kawarnaa carakèng narpati
ingkang dhatêng nagari Samarang
prapta katampan surate
marang sira kumêndur
tinupiksa wus dèn urmati
kumêndur pan kampita
angundhangi sampun
bala Kumpêni siyaga
lan kumêndur tur wikan maring Batawi
wus mêsat dutanira

tan winarna solahira nênggih
Kyai Tumênggung Kartanagara
andhingini ing budhale
saking Kartasuresuk
ngirid wadya môncanagari
Apatih Cakrajaya
kang maksih angantun
anganti bala Walônda
duk samana kumêndur utusan aglis
ajangji angkatira

Ki Tumênggung Cakrajaya aglis
budhal saking nagri Kartasura
miyos Samarang lampahe
swaraning bala umung
busananya awarni-warni
tinon lir puspitabra
asri ywan dinulu
tuwin sagunging punggawa
tan kawarna ing marga praptèng Samawis
gantya kang kawuwusa

Ki Tumênggung Kartanagarèki
lampahira apan sampun prapta
ing Jipang têpis iringe
lami dènnya kêkuwu
ngantos wadya môncanagari
pakumpulan ing Jipang
pun Rôngga Madiun
myang Kaduwang Kamagêtan
ing Balora ing Warung myang Saosragi
amung ing Garobogan

punggawa kalih sami pinijig
mila Ki Tumênggung Cakrajaya
miyos pasisir lampahe
Dyan Suryawinatèku
lawan Sasrawinata nênggih
kang wayah panêmbahan
Madura karuhun
pinaringan ing Madura
kang saduman nanging ta datan alami
anulya tinimbalan

pinaringan Garobogan nênggih
Surawinata Sasrawinata
warnanên wau lampahe
Ki Kartanagarèku
sampun ayun-ayunan jurit
lan Panji Surèngrana
anèng Majaranu
Tumênggung Surawijaya
sigra kumpul lan Ki Kartanagarèki
wus agêng barisira

Ki Tumênggung Surawijayèki
wus siyaga lan sawadyanira
myang môncanagara mangke
budhal arsa umagut
Kyai Kartanagarèng wuri
minôngka tindhihing prang
Panji sigra mêthuk
ramya campuh ing ayuda
kadya môncanagara yudanya ngungkih
tan sêdya ngundurana

Panji Surèngrana rame dènnya yuda
lan wong môncanagari
myang wong Kartasura
buru-binuru samya
wadyalit kathah ngêmasi
sapih kang yuda
nênggih kasapwèng ratri

kutha Jipang anênggih sampun kancikan
mring wong Kartasurèki
Panji mundur sigra
dhatêng nagri Lamongan
wontên dasih tur upaksi
yèn nagri Tuban
sampun kancikan malih

mring Ki Rôngga wong pasisir kang binêkta
Lasêm Kudus lan Pathi
Rêmbang myang Juwana
Apanji Surèngrana
mila mundur sawadyèki
kang kawarnaa
Dewa Kaloran nênggih

prapta malih bêkta punggawa têtiga
kèndêl nagrèng Garêsik
dening kyèhning bala
pitung atus sadaya
wastaning punggawa katri
pun Dewa Soka
lan Dewa Made nênggih

Dewa Bagus wastane ingkang satunggal
Panji Surèngranèki
amanggihi sigra
mring Garêsik nagara
Dewa Kaloran wus panggih
lan Surèngrana
apirêmbagan sami

ri sampuning rêmbag panji ing Lamongan
arsa banjêla malih
dhatêng nagri Jipang
sira Dewa Kaloran
bêktani satus wong Bali
wontên satunggal
têtiyang ing Garêsik

pan binêkta dening Panji Surèngrana
aran Juragan Bali
agêng manahira
sugih wong têtêbusan
dêdêge agêng ainggil
Kyai Juragan
kêras ambêkirèki

kaduk wani tate aprang ing lautan
wus binêkta tumuli
mangsah dhatêng Jipang
rabine Ki Juragan
ginadhe dhatêng Apanji
kinèn ambêkta
dhatêng ing Surawèsthi

para dewa prasamya kantun sadaya
anèng nagri Garêsik
Panji Surèngrana
mangkat sawadyanira
ingkang kinarya pangarsi
Kyai Juragan
tan kawarna ing margi

lampahira sampun praptèng nagri Jipang
sigra campuh tumuli
lan wong Kartasura
myang sagung pra punggawa
pêpak wong môncanagari
nèng nagri Jipang
kang minôngka têtindhih

Ki Tumênggung Surawijaya ing Jipang
langkung ramening jurit
ya ta Ki Juragan
Bali sigra umangsah
têdhak saking ing turanggi
angamuk rampak
wong têtêbusan ngiring

Ki Juragan Bali tandange lir yaksa
kang tinarajang gusis
wadyabala Jipang
kathah longe kang pêjah
tuwin wong môncanagari
akèh pralina
sigra mundur tumuli

sakathahe punggawa môncanagara
myang wong Kartasurèki
kèngsêr barisira
wontên sakilèn kitha
desa Barongkol dèn goni
sagung punggawa
prasami abêbiting

kitha Jipang anênggih sampun kancikan
dhatêng Surèngranèki
sigra wontên duta
prapta atur uninga
yèn Sidayu dèn anciki
dhatêng Ki Rôngga
Tuban myang wong pasisir

ing bang kilèn ingirid dhatêng Ki Rôngga
sigra Juragan Bali
kinèn umangsaha
mring Sidayu nagara
sampun binêktan wong Bali
sèkêt kèhira
nulya mangkat tumuli

Ki Juragan Bali lampahe wus prapta
ing Sidayu nagari
campuh punang yuda
angamuk Ki Juragan
Ki Rôngga Tuban tan gingsir
ramya kang yuda
wong pasisir kèh mati

Kyai Rôngga wus malayu marang Tuban
lawan wadyèng pasisir
Sidayu wus bêdhah
kancikan Ki Juragan
sagunging bala pasisir
ngumpul mring Tuban
pan sampun abêbiting

Ki Juragan Bali angungsi mring Tuban
sigraangrangsang biting
nanging nora kangkat
Kyai Rôngga ing Tuban
darbe têtukon wong Bali
mung tigang dasa
sigra kinon miyosi

ananggulang yudane Kyai Juragan
nulya têmpuh ing jurit
kuwêl dènnya yuda
wong Bali tigang dasa
pangamukira angungkih
Kyai Juragan
panggah datan gumingsir

wong têtukon tandange lir singarudra
kang tinarajang gusis
wonge Ki Juragan
akathah ingkang pêjah
miwah wadyanira Panji
kang tinindhihan
marang Juragan Bali

tiyang Bali sèkêt pan tumpês sadaya
siji tan ana kari
sira Ki Juragan
sigra mundur lon-lonan
pan sampun atur upêksi
mring Surèngrana
yèn kasor dènnya jurit

sigra Panji Lamongan langkung bramatya
nulya mangkat mring Tubin
lan sawadyanira
sampun prapta ing Tuban
lajêng campuh punang jurit
ramening yuda
wong Tuban kathah mati

wus kalindhih yudane Ki Rôngga Tuban
wadyanirakèh mati
kuthanya kancikan
marang Panji Lamongan
nagari Jipang winarni
saungkurira
Surèngrana Apanji

ingancikan malih mring Kartanagara
myang Surawijayèki
sarta pradandanan
wadyèng môncanagara
sadaya kinêrig malih
dhatêng ing Jipang
sampun agêng kang baris

Kyai Rôngga Tuban ingkang kawarnaa
anèng Lasêm nagari
sami bêbarisan
wong Pathi lan ing Rêmbang
Kudus Juwana pan sami
abêbarisan
anèng Lasêm nagari

kawarnaa Ki Tumênggung Cakrajaya
taksih wontên Samawis
anganti Walônda
kang saking Batawiyah
nanging Ki Citrasomèki
kinèn ngluruga
ngrêbat nagari Tubin

wong pasisir kiwa nênggih kang binêkta
sira mangkat tumuli
tan kawarnèng marga
wus praptèng nagri Tuban
lajêng campuh punang jurit
rame kang yuda
samya rok silih ungkih

pan kinêpung wau nagari ing Tuban
dening bala pasisir
Panji ing Lamongan
pan kêkathahên lawan
wus kèngsêr sawadyanèki
mring Maronggahan
tinilar kitha Tubin

wong kang kilèn anganciki kitha Tuban
ya ta ingkang winarni
Kyai Cakrajaya
budhal saking Samarang
angirid bala Kumpêni
pan sabragada
tanapi tiyang Bugis

lan Makasar tiyang Trênate Sêmbawa
Ambon Minangkabwèki
watawis sanambang
dene pangagêngira
Kumêndur Gobyo namèki
lawan Kapitan
Krêsbun andêling jurit

sira Amral Baritman kantun Samarang
lawan bala Kumpêni
nênggih sabragada
aso anèng Samarang
Ki Patih Cakrajayèki
lajêng mring Tuban
angêrig wong pasisir

praptèng Tuban Ki Cakrajaya utusan
mring Ki Kartanagari
kinèn lumaksana
mring nagri Surabaya
ywa ngrawati riwuk margi
têka lajua
marang ing Surawèsthi

pan manira amancal saking ing Tuban
anjog ing Surawèsthi
ya ta sampun rêmbag
Kyai Kartanagara
wus mangkat sawadyanèki
miyos ing dharat
kang tinuduh mring wuri

Ki Tumênggung Surawijaya ing Jipang
kinon jaga nagari
bilih Surèngrana
ngawad iwud ing wuntat
Ki Cakrajaya Apatih
pan sampun mancal
lawan bala Kumpêni

miyos laut sampun lajêng lampahira
kang tinilar ing Tubin
Arya Kudus lawan
pêpatih ing Japara
kang aran Ki Wiramantri
kang kawarnaa
Panji Surèngranèki

duk Ki Patih Cakrajaya anèng Tuban
lèngsèr Surèngranèki
saking Maronggahan
sarêng ki patih mancal
sira Panji wangsul malih
mring Maronggahan
lawan Juragan Bali

Ki Juragan tansah apikir ing nala
kayaparan Si Panji
dènnya bôndayuda
mungsuh wong sanagara
dèn lurugi mring pêpatih
Si Surèngrana
dadi mungsuh sang aji

ingsun iki dadi milu wong duraka
ciptane ati mami
kala ingsun dagang
layar anèng lautan
mila ingsun iki sugih
barkating nata
kang ingsun pundhi-pundhi

mila ingsun sugih êmas myang salaka
tan lyan barkat narpati
sun suwun ing murda
ya ta Kyai Juragan
nulya api-api sakit
pan arang mangan
puwasa patigêni

arsa pamit sarasan pasthi tan suka
mulane apigêring
antuk pitung dina
wau dènira pasa
Ki Juragan lajêngmising
katur mring Panjya
yèn Ki Juragan sakit

Ki Juragan Bali kinèn mantuk sigra
mring nagari Garêsik
ginotong ing wadya
wêlingira Apanjya
hèh poma Juragan Bali
yèn sira waras
nuli balia maning

tan kawarna ing marga Kyai Juragan
sampun praptèng Garêsik
nulya mangan sêga
sakite wus waluya
ya ta gantya kang winarni
Rêkyana Patya
Cakrajaya wus prapti

lan Kumêndur Gobyo wau rowangira
sami jujug mring loji
nênggih kacarita
loji ing Surabaya
Walandi kang jaga kêdhik
mung kawan dasa
samya angati-ati

pan mèh bêdhah rinuruh dening kang mêngsah
nulya Rêkyana Patih
Cakrajaya prapta
myang sagung pra punggawa
wus pêpak nèng Surawèsthi
sawadyanira
tuwin sagung Kumpêni

Ki Tumênggung Kartanagara wus prapta
nagari Surawèsthi
baris kidul kitha
aran desèng Sapanjang
nulya angaturi tulis
marang sang nata
miwah Rêkyana Patih

Cakrajaya prasamya ngaturi sêrat
dhatêng sri narapati
duta lumaksana
wus praptèng Kartasura
sêrat katur ing narpati
wus tinukpiksa
bêbukaning kang tulis

sêratira Kiyai Kartanagara
pinariksa ing aji
kacayan sang nata
andangu marang duta
iki sapa kang anulis
duta wotsêkar
pukulun kang anulis

abdi dalêm kêkasih pun Saratruna
anaking Sarawadi
lingira sangnata
warahên gustinira
carike sun pundhut mangkin
dèn ulihêna
marang Kartasurèki

kang caraka kêkalih sampun tinulak
pan binêktanan tulis
punang duta mêsat
ya ta kang kawarnaa
kang baris ing Surawèsthi
ayun-ayunan
prasamya abêbiting

sakathahe punggawa ing Kartasura
tuwin bala Kumpêni
prasami prayitna
mariyême tinata
tanapi wong Surawèsthi
prayitnèng baya
tan ana sêdya urip

kawarnaa para dewata têtiga
kang anèng ing Garêsik
susah manahira
sira Dewa Kaloran
sarêng dhatêng lajêng sakit
nulya angundang
marang Juragan Bali

Ki Juragan Bali sampun praptèng ngarsa
Dewa Kaloran angling
hèh Kyai Juragan
manira atêtanya
kayapa wartane mangkin
ing bêbarisan
pan sira lagi prapti

Ki Juragan Bali alon saurira
nênggih mangke Ki Panji
anèng Maronggahan
mungsuhe kathah prapta
myang kang dhatêng Surawèsthi
pêpatih nata
Cakrajaya namèki

para dewa anjêtung tan kêna ngucap
mirsa tuturirèki
sira Ki Juragan
angling Dewa Kaloran
marmane manira prapti
ing nuswa Jawa
sanggupe ya Si Panji

pakonipun Sunan Pakubuwana
mêngko patihnya prapti
yèn pakonanea
môngsa dèn lurugêna
pêpatihe sri bupati
hèh ya Juragan
manira mêngko mulih

Ki Juragan Bali alon saurira
yèn dika arsa mulih
mring Nusakambangan
kawula atur wikan
dhatêng rêkyana apatih
pamrih kawula
dika antuka margi

yèn Tumênggung Cakrajaya datan suka
dika tan antuk margi
pan nagri Madura
Sumênêp Pamêkasan
kaparentah mring ki patih
nênggih paduka
tumut marang pun Panji

yêkti dika amêngsah wong sanagara
pun Surèngrana Panji
duraka ing raja
angling Dewa Kaloran
sakarsanta sun turuti
Kyai Juragan
Bali utusan aglis

tur uninga mring Apatih Cakrajaya
punang duta wus prapti
nagri Surabaya
wus cundhuk lan apatya
kang caraka atur tulis
dyan tinupiksa
dhatêng rêkyana patih

Ki Tumênggung Cakrajaya langkung suka
mirsa ungêling tulis
tinulak kang duta
sarta Kyai Juragan
tinimbalan mring ki patih
lan angatêrna
sagung para dewèki

duta prapta Ki Juragan langkung tustha
sagung para dewèki
ingaturan budhal
miwah Kyai Juragan
angatêrakên ing margi
mring para dewa
ing Palasa wus prapti

para dewa sampun lajêng lampahira
sira Juragan Bali
dhatêng Surabaya
sami ungkur-ungkuran
Ki Juragan aglis prapti
ing Surabaya
sowan marang ki patih

Ki Tumênggung Cakrajaya suka ing tyas
dènira aningali
marang Ki Juragan
dening gagah prakosa
dêdêge agêng ainggil
sugih santana
Ki Juragan tinari

apa wani marang Panji Surèngrana
Ki Juragan turnèki
apurun gêcêka
mring Panji Surèngrana
ing pundi gène kapanggih
pun Surèngrana
purun atakêr gêtih

Ki Tumênggung Cakrajaya angandika
yayi Tumênggung Têgil
sira nindhihana
marang adhi Juragan
gawaa punggawa kalih
Barêbês lawan
yayi ing Lèpèntangi

Ki Tumênggung Têgal ature sandika
sigra mangkat tumuli
lawan Ki Juragan
tan kawarna ing marga
wus praptèng nagri Garêsik
lajêng umangsah
mring Lamongan nagari

Panji Surèngrana mangkya lagya prapta
sawadyanya umiring
saking Maronggahan
sampun praptèng Lamongan
nulya Ki Juragan Prapti
sawangsanira
lawan Tumênggung Têgil

dyan ginêcak wau nagari Lamongan
rame dènira jurit
sira Ki Juragan
têdhak saking turôngga
angamuk sawadyanèki
lir singalodra
kang tinarajang gusis

wus kalindhih yudane Panji Lamongan
wadyanirakèh mati
kèngsêr saking kitha
lumayu dhatêng wana
kulawarganira ngiring
bala Lamongan
tan ana têluk siji

Ki Tumênggung Surawijaya ing Jipang
saking kilèn nadhahi
Ki Rôngga ing Tuban
saking êlor narajang
Panji Lamongan tan gingsir
mêmpên ing wana
dahat tan kêna pinrih

sami lênggah sagung kang para punggawa
sigra mundur tumuli
Ki Tumênggung Têgal
miwah Kyai Juragan
wus mundur marang Garêsik
sawadyanira
ya ta ingkang kawarni

Ki Tumênggung Kartanagara kalawan
Patih Cakrajayèki
prasami utusan
marang ing Kartasura
saha angaturi tulis
lan Saratruna
ingaturakên mangkin

mring sang nata sarya ngaturi uninga
yèn Juragan Garêsik
agêng manahira
purun nglabuhi karya-
nira kangjêng sri bupati
duta wus prapta
cundhuk lawan sang aji

Saratruna wus katur ngarsa narendra
langkung tustha sang aji
sigra tinimbalan
sira Ki Saratruna
wus kinarya lurah carik
ngalihkên aran
Carik Bajra namèki

sri narendra ngandika dhatêng caraka
warahên si apatih
mêngko Si Juragan
Bali dèn gêmpalêna
têlung atus wong Garêsik
sun wèhi aran
Ngabèi Tohjayèki

punang duta atur sêmbah sigra mêdal
tan kawarna ing margi
praptèng Surabaya
matur dhatêng ki patya
yèn katarima turnèki
Ki Cakrajaya
langkung suka ing galih

Ki Juragan nulya wau tinimbalan
dhatêng ing Surawèsthi
lan Tumênggung Têgal
Kyai Puspanagara
Garêsik nênggih kang kari
kinon ajaga
nagari ing Garêsik

Ki Tumênggung Têgal praptèng Surabaya
lawan Juragan Bali
sampun ingaranan
Ki Ngabèi Tohjaya
kalangkung suka ing ati
kang kawarnaa
Panji Kartayudèki

aranipun Dipati Jayapuspita
ing mangke lagi prapti
saking nagri Daha
datan malêbèng kitha
angrêriwuk anèngjawi
kèhing kang wadya
rongèwu winatawis

bala Kartasura kang baris Sapanjang
nênggih kang dèn setani
wong Kartanagaran
tan bisa golèk pangan
yèn sampuna kanthi biting
watawis rusak
wadyèng Kartasurèki

ngiwad-ngiwud sira Panji Kartayuda
pinarapat kang dasih
bêdhug dalu prapta
ngamuk sawadyanira
bakda subuh prapta malih
angamuk rampak
wanci ngasar pan prapti

sêdhih kingkin ingkang baris ing Sapanjang
tan ana kang binukti
Panji Kartayuda
kang ngadhangi ing marga
ya ta gantya kang winarni
Ki Cakrajaya
apirêmbagan sami

lan Kumêndur Gobyo wau rowangira
angling rêkyana patih
lah kumêndur nêdha
mangsah ing adilaga
punapa ingkang dèn anti
pan sampun lama
nèng nagri Surawèsthi

ngling Kumêndur Gobyo hèh ki patih nêdha
sigra rêkyana patih
undhang mring punggawa
kinèn sami siyaga
sakapraboning ajurit
sagung punggawa
nêmbang têngara atri

nulya mêdal wau sagung pabitingan
wadyalit samya kardi
tingkês lawan jagang
ingkang lumampah ngarsa
dene tatane kang baris
Kumpêni têngah
dadya dhadhaning jurit

tuwin wadya Bugis Makasar Sêmbawa
tan têbih lan Walandi
kang dadya pangawat
Dipati Jayaningrat
anindhihi wong pasisir
ingkang pangiwa
dadi pangawat keri

ingkang têngên pan dadi pangawat kanan
kang pinôngka têtindhih
Kyai Adipatya
Citrasomèng Japara
Tumênggung Cakrajayèki
pan anèng têngah
tunggil lawan Kumpêni

kadya mêndhung barise rêkyana patya
awor baris Kumpêni
tan kêna winilang
sakèh papan kèbêkan
tanapi wadyèng pasisir
tanpa wilangan
tinon lir parwatapi

wadyèng Surabaya sampun asiyaga
kang anindhihi baris
nênggih arinira
Arya Jayapuspita
warnane anom apêkik
pan sanès biyang
lan Jayapuspitèki

kêkasihe gantyani swargining raka
ran Jangrana Ngabèi
kang kinarya dhadha
wadya kaum sadaya
sami arasukan putih
para ngulama
pitung atus kèhnèki

para kêtib tinon lir kuntul sarawa
sami anyothe cundrik
sarya ngagêm watang
tan kêna kawoworan
sira Ki Pangulu Akim
ingkang minôngka
têtindhihing pra mantri

lan Pangulu Tambakaji sisihira
sagung kang para mantri
mantri Surabaya
kang kinarya pangawat
dene Kyai Adipati
Jayapuspita
munggèng ing wuri têbih

sigra budhal saking salêbêting kitha
rêbat papan ing jurit
dhusun Pakapasan
nênggih dènira mapan
Kumêndur Gobyo glis prapti
sawadyanira
myang punggawa pasisir

sigra campuh wau dènira ayuda
Walônda ambêdhili
kaum Surabaya
sami mêndhak sadaya
anèng ara-ara nênggih
Kumpêni sigra
wanti-wanti ambêdhil

sampun pêtêng samadyaning adilaga
dening kukusing bêdhil
kaum Surabaya
sarêng pangamukira
sira Ki Pangulu Akim
mangamuk nêngah
lawan Ki Tumbakaji

ki pangulu kalih tandange lir yaksa
galak amôngsa daging
kukusing sundawa
sinusupan kewala
sampun campuh punang jurit
rame kang yuda
apanggih padha wani

Angabèi Jangrana sigra angatag
marang ing para mantri
Dêmang Wirasraya
myang Ranggalawe sira
Dêmang Ngêbês aywa kari
lan Singarana
Singalaga pratuwin

Sêcapura kalawan Ki Sindubaya
sami andêling jurit
kinèn anggitika
pangawat ingkang kiwa
lawan kaponakannèki
Jaka Tangkêban
anênggih kang wêwangi

têtilare Ki Adipati Jangrana
warnanira apêkik
nanging maksih bocah
sira Jaka Tangkêban
kinarya têtindhih mantri
sigra umangsah
nêmpuh pangawat keri

sarêng ngamuk para mantri Surabaya
tandangira ngajrihi
Ngabèi Jangrana
sigra wau umangsah
ingiring wong talangpati
pangawat kanan
nêngguh ingkang ginitik

sarêng campuh pangawat keri lan kanan
sanjata sarêng muni
mriyêm lan gurnada
swaranya kadi gêlap
sakêthi pan sarêng muni
barung lan surak
lwir bêlah kang pratiwi

ramening prang tibaning mimis lir udan
gumêr sambating kanin
myang putunging watang
tikêlekang warastra
suwèking bandera atri
myang kang daludag
lêlayu anglimputi

ing paprangan pêtêng dhêdhêt alimêngan
riwut lir têngah wêngi
kaum Surabaya
sura pangamukira
anêmpuh bala Kumpêni
ulêng-ulêngan
kumpêni datan gingsir

para kêtib tandangira kadi yaksa
watang wus tanpa kardi
mamuk lan curiga
sami kuthah ludira
ingkang sami bajo putih
kadi sangkêlat
abang lamun kaèksi

wadya Bugis Makasar sarêng umangsah
tulung marang Kumpêni
kaum Surabaya
liwung pangamukira
wong Bugis tinêmpuh wani
rame kang yuda
sami lêmbing-linêmbing

ting barêkuh swarane kang bôndayuda
pêdhang-pinêdhang sami
kêtib Surabaya
tandangnya lir danawa
sêdhênge amôngsa daging
nuduk anigas
gulu manguwir-uwir

wadya Bugis Makasar gêmpang suh sirna
tuwin bala Kumpêni
tumpês sabragada
wangke lir wêwukiran
ing paprangan banjir gêtih
sarah kumbala
endhe lir palwa konthing

kang turôngga pêjah anglir pendah karang
dhadhap tamèng myang tamsir
tinon kadya mina
angambang nèng samodra
awor lindhu andhatêngi
agrèng parbata
mènggung lwir rug kang ardi

kang akasa kêlab kadya bêdhah bêlah
liwêran kilat thathit
lintang sumamburat
tinon kadya kiyamat
bala Kumpêni sirnanting
sisaning pêjah
lumayu ngungsi biting

kang pangawat keri sigra tinarajang
mring mantri Surawèsthi
tandange lir yaksa
sira Jaka Tangkêban
ingkang kinarya têtindhih
rame kang yuda
mêngsah bala pasisir

sira Jaka Tangkêban angamuk rampak
kang tinarajang gusis
Dipati Janingrat
sumyur sawadyanira
dèn amuk ing para mantri
wong Pakalongan
sami malayu wingwrin

ya ta wau Apanji Wiranagara
awas dènnya ningali
yèn Sang Adipatya
Jayaningrat malaywa
arsa pêpulih ing jurit
mingêr barisnya
kasêlak mungsuh prapti

pan kalingkung Apanji Wiranagara
wadyabala ing Têgil
datan antuk papan
gègèr madyèng palagan
tinêmpuh saking ing wuri
myang keri kanan
para mantri ing Têgil

sami dhepok tan ana ingkang lumajar
kawratan sihing gusti
wadya Surabaya
asru panêmpuhira
wong Têtêgal dèn bêdhili
pan tinowokan
binusur lan linêmbing

kacarita Apanji Wiranagara
darbe ari satunggil
aran Agrayuda
nangis nungkêmi pada
tuwin ingkang para mantri
sami karuna
sarya matur ing gusti

gustiningsun Apanji Wiranagara
lumayua tumuli
rêbuta koripan
ngungsia pabitingan
patine ingsun andhêmi
anggèr paduka
tulusa mukti sari

sira Panji Wiranagara ing Têgal
amicarèng jro ati
nadyan lumayua
môngsa wurunga pêjah
mandah ucape ing bumi
yèn sun lumajar
benjing nak putu mami

sri narendra tan arsa angabdèkêna
utamaning bupati
pêjah ngadilaga
angling Wiranagara
ing sakèhe sanak mami
ngong milu pêjah
ambelani sirèki

wadyabala ing Têgal kathahên lawan
kiwul-kiwul tanpolih
mantri Surabaya
langkung sudirèng rana
lagya winong ing Hyang Widi
jinajayèng prang
marma tanpolih tandhing

Sang Apanjya Têtêgal lir Partatmaja
duk rinêbut ing jurit
marang wong Ngastina
ingkang para santana
kawan dasa kathahnèki
tumpês sadaya
siji tan ana urip

kang ambêkta bawat lante lan kandhaga
pêjah ngarsaning gusti
sira Sang Apanjya
Wiranagara Têgal
jajanira akrêp kanin
pating paluncar
niba nulya ngêmasi

marang gone kalih atus ingkang pêjah
parêk kalawan gusti
wadya Surabaya
samya asêmu waspa
niat kunarpanirèki
Wiranagara
bagus lêgawèng pati

kawarnaa Ki Tumênggung Cakrajaya
mundur sawadyanèki
Kumpêni wus rusak
kumêndur ing Samarang
tan pisah lawan ki patih
sabalanira
angungsi marang biting

kang pangawat têngên wus sumyur sadaya
datan amôngga pulih
akèh kang palastra
kasêbyur jroning toya
Ki Ngabèi Tohjayèki
tumut pangawat
kanan sarowangnèki

praptinira Kyai Ngabèi Tohjaya
arsa nanggulang jurit
nging kèlês ing wadya
ingkang sami malaywa
dadya akiwul tanpolih
wêkasan misah
lumampah nurut kali

manggih jungkung anèng sapinggiring toya
nulya dipun tindhihi
lan sarowangira
karsanirèng wardaya
angulari ki apatih
kapanggih sigra
mêntas sarowangnèki

wus malêbêt marang jroning pabitingan
panggih lawan ki patih
sami ngungunira
aturipun Tohjaya
kiyai dika tangguhi
sampun lumajar
darapon tiyang alit

wontên pangungsène kang sami lumaywa
tuwin bala Kumpêni
sasisane pêjah
dening jasad kawula
sampeyan damêl pangarsi
Ki Cakrajaya
langkung tustha ing ati

amiyarsa ature Panji Tohjaya
nulya bala pasisir
kang sami lumajar
wus samya tinimbalan
kacarita ki apatih
adarbe wadya
wolung dasa kèhnèki

wayahira sadaya sami taruna
rinayat tur ginajih
nênggih ingaranan
tiyang tarunasura
sami kinulambèn kuning
asikêp watang
mamas sami jininggring

dening bala kapatihan ingkang kathah
dadya pangawat keri
myang pangawat kanan
Kiyai Sutayuda
ingkang minôngka têtindhih
lan Ekatruna
sami angrêksa biting

munggèng keri Ki Ngabèi Sutayuda
kanan Ekatrunèki
bala Surabaya
anulya sira prapta
angêlut dhatêng ki patih
umung kang surak
gong bèri asru muni

galaganjur tinêmbang munya angangkang
barung lan carabali
wadyèng Kartasura
angrês ing manahira
miyarsa gamêlan atri
wong Surabaya
alok sarya bêdhili

nulya ngrangsang bitinge Ki Cakrajaya
sigra campuh kang jurit
wadya trunasura
tinêmpuh barisira
wong trunasura tan gingsir
rame kang yuda
samya rok silih ukih

Ki Tohjaya pangamuke kadi yaksa
nèng ngarsane ki patih
bala Surabaya
kang tinarajang bubar
Tumênggung Cakrajayèki
angagêm rotan
nindhihi anèng wuri

samangsane wong trunasura mêngkaba
ki patih anudingi
ngrotan sarya mojar
hèh bocah trunasura
lah padha wangsula malih
aywa lumajar
ingsun anjaluk kardi

marang sira sapisan iki kewala
wong trunasura bali
sabên arsa mêngkab
Tumênggung Cakrajaya
kadya punika dènnyangling
wong trunasura
dadya kukuh kang jurit

pra punggawa pasisir mawur sadaya
sami ngungsi ki patih
wadya Surabaya
asru pangêludira
kang kacandhak dèn pêjahi
wong Pakalongan
akèh longe kang mati

Ki Tumênggung Puspanagara ing Batang
maksih kathah kang ngiring
lumayu lon-lonan
ngungsi Ki Cakrajaya
sarêng parêk lan ki patih
wong trunasura
wau ingkang nulungi

sampun kumpul lan Tumênggung Cakrajaya
wus binubuhan biting
Kyai Citrasoma
myang Dipati Janingrat
anunggal dadi sawiji
wong Surabaya
kang burusampun prapti

anarajang bitinge Ki Ekatruna
sampun campuh kang jurit
rame dènnya yuda
sira Ki Ekatruna
anênggih katiban mimis
jajanya bêngkak
niba sampun ngêmasi

kancanipun prasamya mawur sadaya
wadya ing Surawèsthi
tandange lir yaksa
mèh munggah pabitingan
ki patih angatag aglis
wong trunasura
sigra kinon nulungi

myang Kumpêni sami atulung ing yuda
ya ta kasapwèng ratri
mantri Surabaya
mundur sarwi ambêkta
kunarpanira Apanji
Wiranagara
sawadyanya kang mati

karsanira pinêtak ing Surabaya
sasanake kang lalis
datan kênthang-kênthang
binêkta mring jro kitha
Ki Arya Japuspitèki
mundur mring kitha
sawadyanya umiring

praptèng wisma sigra anabuh gamêlan
munggang pinirsa atri
bala Kartasura
angrês sêngkalanira
lar dadi obahing bumi
kang kawuwusa
Panji Surèngranèki

sampun budhal wau saking wana Jipang
arsa nukup ing jurit
bala Kartasura
kang abaris Sapanjang
lampahira sampun prapti
ing Surabaya
sawadyanya umiring

kawarnaa Tumênggung Surawijaya
sampun miyarsa warti
lamun Surèngrana
bala saking ing wana
nulya nusul sawadyèki
praptèng Sapanjang
masanggrahan tumuli

bala Kartasura asrêp manahira
ingkang sami abaris
anèng ing Sapanjang
antawis tigang dina
wong Surabaya dhatêngi
ramekang yuda
ing wayah madya ratri

Rônggalawe saking lèr dènnya narajang
Panji Surèngranèki
nêmpuh saking wetan
Apanji Kartayuda
saking kidul andhatêngi
wong Kartasura
lir gabah dèn intêri

Ki Tumênggung Surawijaya ing Jipang
sura pêngkuh ing jurit
wadyabala Jipang
nêngguh rinoban lawan
ingurugan busur lêmbing
pasêr lan panah
binendrongan ing bêdhil

wadya Jipang akathah ingkang kabranan
wong Bali sami gusis
Ki Surawijaya
datan arsa mundura
binendrongan dening bêdhil
nanging tan pasah
ingurugan jêmparing

mêksih gègèr Tumênggung Surawijaya
sigra dipun pasêri
kêni jajanira
nênggih bucêk satuma
ingusap karaos sakit
kang kawarnaa
Ki Kartanagarèki

karsanira atêtulung adilaga
sampun dipun ajangi
mring wong Surabaya
datanpantuk tulunga
dènnya jurit têngah wêngi
kongsi raina
sampun pisah kang jurit

pêndhak sore Tumênggung Surawijaya
kacarita ngêmasi
bala Kartasura
angrês ing manahira
têngah dalu bubar sami
akuceceran
kathah kang kari margi

sarêng enjing Panji Surèngrana prapta
lawan Kartayudèki
wong môncanagara
sami nungkul kewala
lajêng kinèn anututi
ing lampahira
wadya Kartasurèki

nênggih miyos ing Garêsik lampahira
akèhkacandhak margi
bala Kartasura
miyos nagri Samarang
Apanji Surèngranèki
Bali Nglamongan
dènira anututi

ênêngêna sira Panji Surèngrana
gantya ingkang winarni
pun Amral Baritman
wus praptèng Surabaya
angirid bala Kumpêni
kalih bragada
apan sampun apanggih

lan kumêndur myang Tumênggung Cakrajaya
kumêndur sigra warti
yèn kasor kang yuda
Kumpêni kathah pêjah
Amral sigra banting topi
kalangkung duka
mundhut sêmprong tumuli

wus sinêmprong nagara ing Surabaya
Amral ebat ningali
anggoyang kapala
amundhut pari sigra
ginantung munggèng ing ngarsi
Amral Baritman
kacatur arang bukti

lamun arsa mangan anisil kewala
miwah yèn arsa guling
asare anungsang
wus antuk tigang dina
angucap mring ki apatih
Ki Cakrajaya
nagari Surawèsthi

langkung awrat nênggih pangraos kawula
lami kula don jurit
nagri tanah sabrang
akathah ingkang pêcah
dhatêng kawula ing nguni
tan ngraos wêgah
gèn kawula don jurit

amung mangke nagara ing Surapringga
kula ebat ningali
yèn tan nglampahana
ayahaning ing jendral
sayêkti kawula bali
datan kaduga
bêdhahing Surawèsthi

anging mangke ki patih atur kawula
sampun alit kang galih
inggih pintên bara
wontên sihing Hyang Suksma
sarta bêrkating narpati
ing Surabaya
pêcah deneing mami

Ki Tumênggung Cakrajaya pirêmbagan
lan punggawa pasisir
prakawis ing tingkah
rewang ngulari papan
para punggawa turnèki
ingkang prayoga
pun adhi Tohjayèki

kang dadosa têtindhihing wadyabala
ngulari bêras pari
Kyai Cakrajaya
mèsêm alon lingira
emane tan duwe kanthi
adhi Tohjaya
duwea kanthi siji

yêkti dadi dandanan luwih prayoga
kang si mak lan si adhi
Kyai Citrasoma
matur dhatêng apatya
pun Arya Kudus anênggih
pan darbe sanak
Sirnayuda namèki

Panêmbahan Makaos kang darbe têdhak
purunipun nglangkungi
yèn mirsèng sanjata
kêdah ngamuk kewala
tan beda kalawan adhi
Dyan Sirnayuda
nulya dipun timbali

wus kinarya kanthine Kyai Tohjaya
minôngka senapati-
ning wadya anglarag
bala ing Kartasura
sami angsal bêras pari
kang kawarnaa
Pangeran Madurèki

tinimbalan marang nagri Surabaya
dening rêkya apatih
nanging ing Madura
lagya amanggih karya
aprang lan mantunirèki
Arya Dikara
Pamêkasan nagari

marmaning prang garwane Arya Dikara
purik dipun kukuhi
marang ingkang rama
Pangeran Cakraningrat
marmanira dadya jurit
pan long-linongan
wong ing Sampang kalindhih

dening bala Pamêkasan wong ing Sampang
akathah kang ambalik
milya Radèn Arya
Dikara duk samana
pangeran kewran ing galih
dyan arinira
Ki Arya Senapati

Radèn Suradiningrat kinèn maguta
ngirid sagung prajurit
budhal saking kitha
sapraptanirèng rana
rahadyan amalih kapti
supe ing kadang
dènira rêbut singgih

kait lawan Jangkewuh mantri panuwa
sigra utusan aglis
marang Surabaya
atur wêwadulira
yèn kang raka tuhu balik
duta wus prapta
cundhuk lawan apatih

sampun matur saaturira Rahadyan
Suradiningrat nênggih
lamun ingkang raka
mangkya sêdya abôngga
kait lan wong Surawèsthi
yèn wontên karsa
kawula ananggupi

angrêmêda ing pun kakang Cakraningrat
dening salahing gusti
pan inggih kawula
malang datan ginêga
kathah wêwadulirèki
marang apatya
tuwin marang Kumpêni

langkung suka Ki Tumênggung Cakrajaya
Amral suka ing galih
sampun aputusan
marang Kumpêni kapal
Kapitan Kartas namèki
kinèn jathoka
muara Madurèki

miwah wadya Sumênêp kaparentahan
milya ing radèn jurit
duta wus tinulak
praptèng nagri Madura
katur sasolahirèki
Suradiningrat
langkung suka ing galih

kunêng Pangran Cakraningrat winursita
sampun ngaturan uning
lamun arinira
sêdya mungsuh ing raka
langkung wagugên tyasnèki
sigra utusan
maring nagari Bali

minta tulung dene mungsuh arinira
wau ta kang winarni
Dyan Suradiningrat
barise wus angrêbda
wadya Sumênêp wus nunggil
myang Pamêkasan
ngumpul barisirèki

miwah bala Madura suyud sadaya
kèsisan sang dipati
budhal barisira
arsa mrêpêki kitha
datan kawarna ing margi
prapta ing kitha
Tunjung agya rinampid

pan kinêpung Sang Dipati Cakraningrat
mêmpên dalêmirèki
prajurit kang nêngga
nêmatus winatara
ing sabên dinakèh mijil
nungkul ing Radyan
Suradiningrat sami

dadya kewran Sang Dipati Cakraningrat
tinilar ing wadyalit
dadya mupus ing tyas
pan arsa angungsia
pangeran marang Kumpêni
tuwin apatya
sêdya mring Surawèsthi

wus sayaga lan saputra garwanira
sêdya numpak jaladri
wau balanira
Radyan Suradiningrat
saking jawi ambêdhili
dadya pangeran
gugup wus budhal aglis

apan sampun andhingini dutanira
mring Kumpêni wèh uning
ingkang anèng kapal
sira Kapitan Kartas
kalangkung suka tyasnèki
iya matura
ingsun ingkang nulungi

pan Kumpêni besuk ingkang angulihna
marang Madura malih
miwah ki apatya
rêmbuge wus anèngwang
pan ingsun kinèn ngaturi
mring Surabaya
saputra garwanèki

myang kang dasih kang sami trêsna binêkta
numpak ing palwa konthing
ngunjal maring kapal
pangeran sampun prapta
minggah ing kapal tumuli
sira Kapitan
Kartas mêthuk ing jawi

wus binêkta pangeran minggah ing kapal
urmatira nglangkungi
samya lunggwèng petak
wau kang garwa prapta
kapitan amêthuk malih
nèng jawi petak
garwa minggah tumuli

cinandhak kang asta dènira kapitan
urmat sêdyanirèki
sarwi ngicêl jôngga
wus tataning Walônda
tan pae jalu lan estri
saking gêng urmat
nging sang dyah salah tampi

pan gumêtêr anjrit Radèn Ayu Sampang
kang sinambat sarya jrit
wau ingkang raka
pangran kagyat miyarsa
kang muka lir raup gêtih
andik kang netra
mawinga-winga wêngis

krodha narik curiga sira kapitan
ginoco lambung keri
niba kapisanan
lajêng pangamukira
wadya Kumpêni ngêbyuki
gya pinarbutan
pinistul myang kinarbin

pan kaslêpak Kumpêni sami amêdhang
nanging pangran tan busik
mangamuk manêngah
manuduk kang katiban
pêjah tan kongsi ming kalih
myang putranira
milwa mamuk mangukih

abusêkan gègère sajroning palwa
Kumpêni kèh ngêmasi
myang kang nandhang brana
tandangira pangeran
lir singalodra ngajrihi
kurah ludira
gêmpang wadya Kumpêni

cinarita Kumpêni sakapal têlas
akêdhik ingkang kari
amung gala-gala
kang maksih sami mangsah
samya ngagêm gosok bêdhil
sira pangeran
sayahe dèn gêbugi

myang tinubruk ing kursi pangeran tiba
lênggah gya dèn popori
myang kang pra atmaja
pêjahe pinoporan
pangeran sampun ngêmasi
murda tinigas
binêktèng Surawèsthi

kuwandhanya linabuh madyèng samodra
Kumpêni ingkang kari
sigra dènnya layar
marang ing Surabaya
wau ta ingkang winarni
Rahadèn Sura-
diningrat sawadyèki

pangludira prapta tirahning hèrnawa
wangsul saha wadyaglis
angêbroki kitha
Kumpêni sampun prapta
ing nagari Surawèsthi
sampun apanggya
Amral lan ki apatih

katur solahira duk anèng lautan
Amral ngungun tan sipi
tuwin ki apatya
langkung pangungunira
dene andêling ajurit
Kapitan Kartas
pêjah myang bala ênting

Ki Tumênggung Cakrajaya wus utusan
marang Kartasurèki
tur uningèng nata
datan kawarnèng marga
prapta ing Kartasurenjing
punang caraka
cundhuk lan sri bupati

sampun katur surat saking ki apatya
tinupiksèng narpati
langkung ngungunira
punang duta tinulak
kadhahar saaturnèki
wus pinatêdhan
angsul-angsul narpati

miwah ingkang nuwala Suradiningrat
pinatêdhakkên aglis
duta tan winarna
ing marga sampun prapta
Surabaya wus apanggih
lan ki apatya
katur sasolahnèki

langkung suka Ki Tumênggung Cakrajaya
sigra utusan aglis
mring nagri Madura
nimbali Radèn Sura-
diningrat mring Surawèsthi
angriga wadya
myang sakaprabon jurit

tan winarna caraka praptèng Madura
pan sampun dèn dhawuhi
wau Ranèn Sura-
diningrat sigra-sigra
siyaga kaprabon jurit
myang balakuswa
budhal mring Surawèsthi

sampun prapta Rahadèn Suradiningrat
ing nagri Surawèsthi
cundhuk lan apatya
miwah Amral Baritman
myang sagung para dipati
pasisir samya
pênuh ngarsa apatih

pinaringkên nawala dalêm mring Radyan
Suradiningrat nênggih
lamun pinatêdhan
nagara ing Madura
lawan sinungan wêwangi
gantyani raka
Cakraningrat Narpati

angèstrèni sagung kang para dipatya
miwah Amral ngèstrèni
ing parèntah nata
pan lajêng adhadharan
myang rêmbag masalah jurit
Amral angucap
marang rêkyana patih

ki tumênggung kadya punapa ing karsa
masalah ing ajurit
apan sampun lama
kèndêl tan ana mangsah
wus sêdhênge magut jurit
apan kawula
antuk têlik prayogi

kadi wontên pitulungirèng Hyang Suksma
ngari Salasa benjing
nêdha magut yuda
samya ngrabasèng kitha
ki tumênggung anauri
inggih karsanta
manira munggèng wuri

wus rêmbag sagung dipatya
ingundhangan sagung wadyèng pasisir
ing dalu datan winuwus
praptèng ari Salasa
enjing nêmbang têngara Kyai Tumênggung
Cakrajaya wus siyaga
miwah sakaprabon jurit

punggawèng pasisir samya
asamêktatuwin bala Kumpêni
gumrudug swaraning tambur
sira Amral Baritman
wus anunggil lawan sira ki tumênggung
kang pangawat wus tinata
kang munggèng kanan lan keri

sigra Pangeran Madura
pan tinuduh munggèng pangawat keri
Tuban Garêsik Sidayu
kang dadya kanthinira
anadene wadya pasisir sadarum
dadya panêngên sadaya
dene kang wadya Kumpêni

tan owah kalawan saban
munggwing dhadha ing wuri kyana patih
budhal kang wadya gumuruh
tingkês jagang ing ngarsa
sira Amral Baritman lawan Kumêndur
Gobyo manitihi wadya
gêgaman lir parwatagni

Dipati Jayapuspita
wus miyarsa mungsuh yèn andhatêngi
sigra atêngara umung
wong Surabaya kumrab
pan anggrêgut tandangira dulu mungsuh
wau ta rêkyana patya
kalawan bala Kumpêni

wus acêlak lawan kitha
samya kèndêl kang wadya tata biting
prasamya amasang ulur
mriyêm sampun pinarnah
ing palatar ulur baluwartinipun
wadyèng pasisir sadaya
prasamya amasang biting

wadyèng Surabaya miyat
lamun mêngsahira angangsêg biting
prasamya minggah ing luhur
amasang mriyêmira
lela kalantaka anakan lan êbum
saksana campuh kang yuda
arame bêdhil-binêdhil

ngabên sanjata kewala
kang mariyêm munggèng ing baluwarti
swaranya lir parbata rug
surak mangambal-ambal
Ki Dipati Jayapuspita winuwus
minggahmarang pêpanggungan
kodhokngorèke tan kari

angangkang nèng pêpanggungan
Amral miyat solahe ki dipati
anggoyang kapalanipun
sigra ingarah-arah
kinon nyipat ing mariyêm panggungipun
sinusungan ing gurnada
nanging tibane atêbih

binendrong panggung ingarah
wadyèng Surabaya malês ambêdhil
ramya kadya gêlap sèwu
kacatur pitung dina
dènira prang mariyêm ing siyang dalu
padhang wismèng Surabaya
ingurugan gutuk api

nanging wadyèng Surabaya
datan wontên ingkang miris ing galih
kang têngga bêbitingipun
eca angura-ura
kang anggambang arêbab myang kang nyalêmpung
ing wanci pukul sawêlas
wong wadone sami ngirim

mring lakine kang atêngga
pabitingan Kumpêni aningali
pinasang mariyêmipun
wong wadon kèh sinipat
tan akandhêg eca-eca gendhong sumbul
lumaksanèng pabitingan
Kumpêni eram ningali

wadyalit ing Surabaya
kang wong desa sabên dina kyèh prapti
miwah ingkang para kaum
saking ing pagunungan
sêdya milya prasamya nanggulang ripu
arsa naur ing sihira
ing gusti sang adipati

