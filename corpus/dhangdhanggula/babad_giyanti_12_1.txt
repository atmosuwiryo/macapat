lamun botên praptaa tumuli
bantu Kumpêni dika lan kula
sayêkti pasthi rusake
wong karubuhan gunung
dede lawan mêngsah puniki
yèn Pangran Purubaya
Mangkukusumèku
botên susah binantonan
sagêndhinge kula sagah anandhahi
puniki dede sanggan

yata wau dutanira aglis
bêkta sêrat kang dhatêng Tatêgal
agurawalan lampahe
wau ta kang winuwus
ingkang mêntas amênang jurit
Rôngga Wirasêtika
lan Jayadirjèku
Dipati Suryanagara
wus karêbat biting Pamêlaran gusis
Kumpêni kathah pêjah

Kapitane Postêr angêmasi
dragundêre tigang dasa bebas
tumpês Kumpêni Islame
dutanira kêpêthuk
Pangran Adiwijaya aglis
katur saaturira
pangran sigra wangsul
prapta ngarsanira nata
katur lamun dutane punggawa katri
yèn biting Pamêlaran

sampun pêcah ramening ajurit
Kapitane Postêr sampun pêjah
tigang dasa dragundêre
langkung suka sang prabu
binrêkakên lampah ing baris
tan dangu lampahira
sawadya sang prabu
prapta salèr Pamêlaran
wau katri punggawa mêthuk ing gusti
dinangu solahira

langkung suka miyarsa turnèki
sri narendra wus praptèng Malaran
ing Kayumas pakuwone
balabar wadyanipun
ingkang rayi kêkalih prapti
angsal bandan Walônda
kêkalih wus katur
ing raka sri naranata
Walandane wus kinarya saragêni
Gapatra Hônggaprana

mundhut rêmbug wau sri bupati
aprakawis loji ing Ungaran
ana pira Walandane
Cakrajaya umatur
amung sangalikur galintir
Islame sangang dasa
mariyême wolu
darebas miwah rontaka
inggih wontên kalih dasa winêtawis
jawine gangsal bêlah

nanging abdi dalêm kang angusir
dèrèng wangsul kados lajêng ngêpang
Brajamusthi pangiride
lan pun Sura ngun-angun
Jayarata sami nindhihi
pun Goncang Rawing Dêmang
pun Tambak Tênewung
lawan pun Gonggang Galungan
lan pun Kudur Barubuh pun Rajêgwêsi
sagung mantri pangarsa

wong Pagêlèn kang sami angirid
Sawunggaling lan pun Tambakbaya
pun Wirasraya malihe
pun Ganggêng Jagasatru
lawan pun Pambêrêg pra sami
pun Sangunatajaya
Patra dutanipun
kang sami ngungsir utusan
yèn binanggèl ing margi rame ajurit
purun pun Arungbinang

Pra dipati pangarsa nulyaglis
kinèn nusul mring kancane samya
sakawan sigra lampahe
nongklang turangganipun
myang adheyan ginêlak sami
prapta sampun mungsuhnya
manjing bitingipun
kinalang saking têbihan
Arungbinang kang kilèn dipun wêdali
tinêmpuh sami giwar

baris agêng budhalira aglis
saking Kajêngêmas masanggrahan
Sêmawung saha balane
sadalubudhalipun
Pakacangan dèn pasanggrahi
sak lèr loji Ungaran
ragi kilènipun
mêngkêr gêgunung prênahnya
pra dipati barise sampun ngubêngi
kêmput loji Ungaran

kang angêpung têbihira sami
ing samimis mariyêm tan prapta
andhêndhêng têmu gêlange
jro biting ngêgar payung
sami manjêr bandera sami
Tumênggung Arungbinang
mulat mungsuhipun
kadi pagudhèn anggabag
Litnanipun Bumêndir marêbês mili
mungsuh tanpa wilangan

ki tumênggung tiningkês tyasnèki
namung cipta sumendhe ing titah
etang pancèning pêpasthèn
urip kalawan lampus
dawa cêndhak pan wus pinasthi
tan kêna binakalan
karsane Hyang Agung
apa gawe kudu susah
hèh sudara mati hidup sudah pasthi
sampun andika susah

balik sampun katon kêcil ati
kula tuwan wani mêtonana
kang kulon kula gitike
kang duwe baris iku
wong Pagêlèn pangeran kalih
pan kula botên ulap
wruh ing bobotipun
dudu wong Pajang Mataram
litnan angling lah sudara kadipundi
makotên karsa dika

botên bêcik bok rusak sirèki
kula tuwan botên bêkta dharat
susunane adoh gone
Kapitan Bandhêm muwus
ki tumênggung sampun mêtoni
eman prang kula pyambak
ing prang rêmak-rêmpu
sarênga lawan pun bapa
miwa Litnan Samsudin sami gendholi
bok sampun tuwan mêdal

sumanunu kang sampun kawingking
katêlanjur tan kêna ingucap
ing mangke wajib yitnane
nging wau ki tumênggung
ing tyasira kudu mêdali
dangu diya-diniya
sinaput ing surup
bubar sagunging gêgaman
amakuwon enjinge baris miranti
budhale gustinira

saking Pakacangan nabrang kali
dadya baris tan wontên angêpang
kadya jajari lampahe
dadya ngalun gumulung
kadya robing kang jalanidhi
wong ing jro pabitingan
padha ting palinguk
tikêl satus lagi nora
tikêl sèwu pan ora ngundha ngusuki
arang kang kolu mangan

ki tumênggung marang litnan angling
luwih kathah puniki gêgaman
kula sawang sayêktine
ingkang ngajêngan wau
mung bandera wolu pêmati
kawan atus watara
prajurite wau
punika kang sampun dadya
wus apêkêt katawis ing lampahnèki
dene kang kathah-kathah

pintên-pintên bandera puniki
prajurite kang ewon punika
taksih riyon tanagane
kang wus mantêp ing tangguh
pangulige kang sampun dadi
kawan atus ing ngarsa
wuri wontên satus
mangke yèn ratune têbah
gih mingkisa ing tingkah saking sakêdhik
sampun ngênthêl kêwala

kapal satus kang binêkta mijil
mêdal ngilèn kalingan ing karang
sampun têbih narpatine
ing wuri kang tinêmpuh
duk tinugêl baris lumaris
kagum kang binêdhilan
rame ulêngipun
baris kang wuri uninga
lamun Arungbinang galak wani mijil
mapag kang pra dipatya

ingkang sampun kaliwat anolih
sarêng mangsah wuri lawan ngarsa
campuh gumuruh bêdhile
kasêlut ngalor ngidul
ki tumênggung mundur aririh
mungsuh angungsir samya
marang ki tumênggung
mêngsah lagi suranira
ki tumênggung wus cêlak kalawan biting
mudhun sabalanira

nulya Kumpêni nulungi bêdhil
mariyême muni asauran
lir gêlap sasra swarane
rame surak gumuruh
wong jro biting mriyême muni
turôngga sami kêna
mungsuh sami kagum
bubar buyar ting salêbar
Sunan Kabanaran lampahira prapti
winong amasanggrahan

enjingira têdhak sri bupati
ingundhangan sagunging dipatya
ngumpulna sagêgamane
sagung prajuritipun
sami kinèn tilar turanggi
têngara asauran
pasanggrahan agung
dalême Ki Arungbinang
ingênggènan gumuruh têngara bèri
tambur bêndhe sauran

kêndhang gong barung lawan saruni
budhal gêgaman ingkang pangarsa
pra dipati samantrine
ingkang mantri panganjur
sampun prapta sakidul biting
elur agêgulungan
kadya lun gumulung
sajêmbaring ngara-ara
wus kèbêkan gêgamane pra dipati
kilèn kalawan wetan

kidul bênêr prajurit jro sami
tinon kadya wana tumaruna
kinêmbang-kêmbang abyore
limut yayah kalimut
wau ingkang sajroning biting
miranti wus prayitna
lir garêbêg Mulud
pasang rakitking gêgaman
sarwi dulu sami mangu-mangun wingwrin
anon ulating mêngsah

kang kêrasa kêdhik rowangnèki
siji sèwu pan maksih karoban
mung kang dadi santosane
kanthi mariyêm wolu
lan rontaka salawe maksih
têlung puluh dêrebas
obat mimis agung
yèku kang karya santosa
ing tyasira sumendhe titahing Widdhi
têtêping kang wardaya

wau senapatining kang baris
Susunanipun ing Kabanaran
prapta jênêngi wadyane
asru timbalanipun
hèh sagunging kang pra dipati
jajalên paranana
iya loji iku
gêrubyugên barêng mara
ingsun arêp wêruh pêpolahe mangkin
wong jro loji yudanya

sigra mangsah sagung pra dipati
amartiga wong jro dadi dhadha
wong jaba kanan kerine
têngara bèri tambur
kêndhang gonge bèri saruni
kukuk surak gumêrah
sarêng angsahipun
dhêdhêp wong jro biting samya
anon mungsuh untabe kagiri-giri
bandera pira-pira

dupi cêlak mariyême muni
kadya gêlap sèwu asauran
rontaka lan darebase
kang dêrês ungêlipun
mariyême agêgêdhugi
akèh bandera rampas
tumbak kang rumapyuk
kêna mimis ing rontaka
lan darebas ngantêp muni sadayèki
gumludhug ing ngawiyat

sri narendra awas aningali
wus têtela mungsuh solahira
parentah angundurake
gandhèk sami lumayu
andhawuhi sagung prajurit
mundur baris sadaya
anêbih gyanipun
mung kantun kang pra dipatya
taksih ngantun pra samya dipun songsongi
tan obah binêdhilan

apan sami pinêthuk turanggi
sabab ratune wus nitih kuda
mila sagung punggawane
samya nitih kuda wus
dèn sipati mariyêm sami
sêsirig pra dipatya
sinongsongan mundur
pra dipati kawan wêlas
samya nitih ngandikan para dipati
aglar ngarsa narendra

pêparentah wau sri bupati
uwis nora kêna binadhagal
angrusakkên ing wong akèh
tamban aja agugup
ing sapasar sapuluh wêngi
lan padha agawea
lulumbungan iku
lan pacul linggis sadaya
iki beda lan loji Juwana dhingin
akêdhik wonge Jawa

balik padha narubna wong cilik
dimèn rata sa-Pagêlèn ômba
kang bumi jaba sakèhe
adhimas karo iku
lan kancane kang pra dipati
bumi gêdhong kaparak
bae kang sun pundhut
bumi Pagêlèn rong lêksa
lan nêm èwu ingkang salêksa wong siji
adhimas Purabaya

dene ingkang pitung èwu nênggih
ya Si Adhimas Mangkukusuma
ingkang limang èwu manèh
mring pra dipatinipun
kari patang èwu sun ambil
mring wong jêro sadaya
kaparag gonipun
si Roma iku wutuha
wolung atus sèwu Tuwaburu nênggih
siji ingsun priyôngga

kunêng ingkang kawuwusa malih
ingkang baris wontên ing Mataram
linorod senapatine
Pangran Buminatèku
angêlunyat abêr ing jurit
wong cilik kang ginarap
kabèh nora tutut
tan ana kang tinêmua
mundhak ngêbot-êboti marang wong cilik
pinanggil mring Sêmarang

nèng Sêmarang linajêngkên aglis
mulih marang nagri Surakarta
lara luru tanpa gawe
ing Samarang winuwus
ngumpulakên sagung Kumpêni
ing pasisir bang wetan
kinêrigkên sampun
ing Gêmbong lan Surapringga
pun Kapitan Uce sabalane prapti
nagari ing Samarang

Mayor Kalèrêk badhe lumaris
wus binêktan Kumpêni akathah
dragundêr Kapitan Uce
Kumpêninipun satus
kalawan limalas turanggi
usare wolung dasa
punjule pêpitu
satus rong puluh sadaya
jalan kaki tiktak wolu mriyêm kalih
jalan kaki rumêksa

lawan malih dragundêr kang miji
sakapitan nênggih kawan dasa
lawan usar litnan dhewe
pan amung têlung puluh
lan lêlima mantêpirèki
manjing Kumpêni pêthak
nênggih kawan atus
nêm atus Kumpêni Islam
dadya sèwu budhale saking Samawis
lan sagung parasmara

Kumpêni Slam kang nindhihi
anênggih Dhaèng Margêpak
kalawan Dhaèng Ponggole
kalawan Kapitan Timpak
lan Kapitan Tuwangah
miwah Kapitan Dul Sukur
lawan Kapitan Tanah Bang

angkate saking Samawis
mantri pasisir urunan
miwah mantri Bahrawane
kalangkung angangah-angah
Mayor Kalèrêk sura
têkabur balane agung
bêcik-bêcik pêpilihan

pra dipati Kêdhu sami
kang ngili anèng Bahrawa
dhinawuhan parentahe
mring dêlèr kinèn tumuta
kalèrêk sabalanya
sapraptanira ing Kêdhu
anata balane Sêcang

angantosi pra dipati
angêrig sikêp sadaya
kang ambêkta rêmbatane
ki tumênggung ing Banyumas
sampun tiniban surat
kinèn siyaga wadyagung
kang badhe sami binêkta

kunêng kang winuwus malih
ing Pagêlèn ramening prang
Natèng Kabanaran mangke
karya pasanggrahan nêba
dènnya nindhihi wadya
ngara jêmbar ênggènipun
masanggrahan ratunira

kèbêkan sagunging baris
sajêmbare ngara-ara
balabar lir samodra rob
pakuwon kang pra dipatya
gênggêng gabag asinang
ngangsahkên prajuritipun
samya bêkta lêlumbungan

gumuruh surake sami
têngara bêndhe atusan
tambur bèri carabalèn
kang ngangsêg nèng lêlumbungan
cara undhuking macan
kang cêlak sinipat gupuh
ing mariyêm ting jêngkelang

lambungan kathah kang kêni
tan pikantuk aprangira
dinarebas kêna amoh
kang ana jroning lumbungan
kathah kang kêna pêjah
mangkana umangsah dalu
wontên pakantuking aprang

kang anggawa pacul linggis
anèng wurining lumbungan
wus sami akarya êsong
nanging dèrèng sagêd nyêlak
akathah kedahira
kang biting pangabaripun
ngrutug rontaka darebas

abyor pancurating mimis
wong ing jaba kang pangarsa
bêdhilan tan antuk gone
tan ana kang karompolan
rame abêbêdhilan
ing jro kadi gunung guntur
kadi drês mariyêmira

wiwit rêp dènira jurit
têngah dalu kèndêlira
wanci bangun wong jro miyos
dutane Kyai Rung Binang
nukup kang pojok têbah
wêkasane baris agung
kidul wetan prênahira

wong mêntas sayah ajurit
ginarudug bêdhilira
kagèt sami ting galêmbor
lumayu tilar dandanan
binêskup wus dèn rayah
gègèr mangilèn angêlun
yèn Tumênggung Arungbinang

anukup baris paminggir
kônca kula kathah pêjah
sangkin anêngah gègère
barise kang pra dipatya
gugup nambur wurahan
loking kathah kang nênukup
Ki Tumênggung Arungbinang

bupati sami nulungi
pinêgat ing antukira
watawis kalih bêlahe
langkunga botên akathah
tiga kang nitih kapal
tinututan tan lumayu
kabèh tan gawa bandhangan

sabarisan agêng sami
maratani gègèrira
wus katur marang ratune
pra dipati ingandikan
pêpakira sarêng byar
aglar ngarsanira prabu
alon dènira ngandika

hèh sakèhe pra dipati
mangkya kangmas ari êmas
padha aranana kabèh
Si Tumênggung Arungbinang
ya kalêbu wong apa
mêngkono kuwanènipun
mas rônggamatur tur sêmbah

èstu lamun anglangkungi
kapurunane punika
sèwu satunggil wantêre
tyang karêbahan arga
tyasipun botên gêmpal
Suryanagara umatur
nuwun yèn mênggah kawula

tiyang sagêd anglangkungi
gêlare ingangge watak
aling-alingan mantêpe
dora yèn botên gêmpala
wong mungsuh dede timbang
asagêd panganggenipun
nambungi Pangran Purbaya

hèh adhi Suryanagari
sayêkti Si Arungbinang
kaliwat saking wantêre
angluwihi sanagara
lawan bêdhile ika
sok ucula nora luput
mila ngong kapunthal-punthal

ana wong karaman dhingin
madêg nata Damarwulan
pindho karaman Mas Anggèr
karone mêntas atapa
aprang lan Arungbinang
karo binêdhil tan luput
mati dening Arungbinang

gumujêng sri narapati
tan bisa bênêri ingwang
pan kabèh padha bênêre
hèh Tumênggung Sindusêtra
sira gawea layang
parêngganing layangingsun
kang dhawuh Si Arungbinang

purwanên pasaja mami
têngahna kang kamandaka
wêkasan pasaja manèh
Ki Tumênggung Sindusêtra
matur nuwun lêpiyan
ya sarèhna mêngko dalu
ingsun agawe lêpiyan

hèh Tumênggung Brajamusthi
mêngko bêngi nênukupa
iya biting pangabare
mungsuh ika bubrahana
sagung kang pra dipatya
urunan milu nênukup
ing bakda ngisa kewala

sabên rêp magutajurit
ing mêngko padha mênênga
ing aprang tambuh karêpe
wus samêkta sarêng mangkat
kang nambuhi ngayuda
kêdhik mung wong kawan atus
nênamur lampah rumangkang

Brajamusthi kang angirid
jroning biting katambuhan
ana ingkang amiraos
dingarèn ora na mêngsah
iki wus bakda ngisa
sabêne barêng rêp magut
iki kongsi bakda ngisa

Brajamusthi wus angrampit
jabaning biting pangabar
kang têngga biting kèh dhodhok
pra sami angungak-ungak
kumrêsêk iku apa
marani arsa dinulu
sigra nulya sinanjata

saryalok pating barêngkik
gègèr pan sampun kunggahan
kang lumayu ting balosor
ing loji dhêdhêp kewala
tan arsa sinanjata
bok kaliru padha batur
dene pêtênge kaliwat

pangabar dèn obrak-abrik
gusis kang tunggu pangabar
ana wong kang nora anglèng
ing wêweka nora bisa
pangrasane wus mênang
adat wong mênang prangipun
apratôndha ngobong omah

sarêng mulad ingkang gêni
kang anukup katingalan
mariyêm sapulêbune
sinusun rontakanira
gundam akèh kang kêna
palayune numbuk-numbuk
kang anusul datan kêndhat

sinapu lêbu tinapis
saparane tinututan
akèh tinggal gêgamane
tumbak bêdhile balasah
Tumênggung Arungbinang
ngêdhuni bandhangan gupuh
akathah bêdhil lan tumbak

nora nana tumbak bêsi
tumbak parunggu akathah
pratôndha yèn prajurit jro
mariyêm dèrèng kèndêla
lir rêbahing prabata
mungsuh mawure kasusu
nêbih saking gêni mulad

gusise kang nukup sami
tanggal ping sangalas Bêsar
nulya mêdal kang sasine
Litnan Bumêndir lingira
sudara batur dika
kang wontên jawi puniku
kabèh sami lumêbua

sampun amalang atèni
lan biting dika pangabar
andika rusak dèn age
sigra nulya binubrahan
sampun katingal nglela
pakantuk mariyêmipun
mangkana mungsuh umangsah

gumêrah amasang sami
ingkang biting lêlumbungan
mriyêm tan kêndhat unine
gumaludhug kadi gêlap
prakêmpa bumi molah
sadalu pating jalêgur
sarêng byar ing kèndêlira

kunêng sêrate Sang Aji
Pangêndhagan Wirawôngsa
Samalangu panèkête
punika ingkang ambêkta
amor manjing bitingan
dhawuh marang ki tumênggung
tinampan têmbunging surat

pèngêt iki layang mami
Narapati Kabanaran
senapati ing palugon
kang andon ngasmarèng laga
wiyose suratingwang
kang dhawuh marang sirèku
ya Tumênggung Arungbinang

iya praptaningsun iki
angatêr yayi Purbaya
nanging sun iki kasupèn
nora wèh wêruh ing sira
yêkti apuranira
dene ta mêngko tumênggung
sun arsa têmu lan sira

supaya iya sirèki
tumênggung mugi kênaa
ngopèni pakaryaningong
tuntun-tinuntun wicara
sangking ngingêksin ingwang
sira kilap apa amung
wong Sukawati kewala

iya awakingsun iki
yèn jagoa jago tanah
durung ana bêbotohe
nadyan gitike sêrua
yèn botoh tan candhakan
nora bobot ing tohipun
yèn olèh botoh santosa

bisa mrênahkên gêgitik
pasthi nyandhak toh koyanan
iya kilap apa kowe
tumênggung mring awak ingwang
awit wong dèn sikara
iya Dhirèktur pan Emup
kang nganiaya maringwang

pan sira padha ngawruhi
lakone sariraningwang
hèh tumênggung kapindhone
yèn kêrisa awak ingwang
dhapur tangguhe nyata
wus lawas kelangan lambung
kêris rêga kapat bêlah

ana nglambungi balantik
ajine mung patang reyal
lumrah ing balantik kabèh
sêtun mundhut patang reyal
tumênggung lamun sira
nyêngkêlita awak ingsun
mulih rêga kapat bêlah

kang sêrat dèrèng dumugi
ki tumênggung anggraita
yèn layang dudu wadine
Susunan ing Kabanaran
julig datanpa sama
ulah ngrêpa ulah nganyut
bisa mêdhotakên manah

yèn wonge tèmbèr kang nampi
sêrat Sunan Kabanaran
sayêkti atine runtoh
yèn mungguh ing Arungbinang
yêkti sarta mujadah
yèn amrih aja kalayu
sapatute tinimbangan

mring caraka angling ririh
kula sampun têlung dina
ragi murus wêtêngingong
sakêdhap kula ing jamban
mangke malih winaca
ki tumênggung praptanipun
ing jamban mêndhêt bêrambang

apan ora bisa ngising
prêlune mêndhêt bêrambang
sabungkul kinuwik age
sampun binuntêl saptangan
wangsul malih alênggah
nutugkên pamaosipun
kang sêrat Natèng Banaran

hèh tumênggung lawan malih
lamun sira kalakona
atêmu lan jênêngingong
kalêthêke tyas manira
sun lahirkên mring sira
iya besuk nadaringsun
nama Dipati Môndraka

lamun sira tan marêngi
nama Dipati Môndraka
Dipati Magada rane
lamun tan sênêng Magada
Adipati Urawan
lamun ra sênêng puniku
Dipati Natanagara

lawan iya sun lungguhi
lungguh pêpatih salêksa
kang dadia kaliwone
têngêne iya si rôngga
kiwa Suryanagara
tanpa titi suratipun
mung corèk malang sakawan

ki tumênggung nulya aglis
sêrat pinêtêk ngêmbunan
ping tiga wola-waline
sampuning ngaras ping tiga
anulya sinungkêman
ki tumênggung andhakukul
netra tinutup saptangan

jatine bêrambangnèki
kang linêbêtakên netra
sigra darodos waspane
têlês usap tanganira
kinarya nambak waspa
api-api sênggruk-sênggruk
Ki Tumênggung Arungbinang

dutanira duk ningali
Pangêndhagan Wirawôngsa
pan milu luntur waspane
aningalisolahira
Tumênggung Arungbinang
pan kadya nangis satuhu
nora môntra sêsênggrangan

wus kèndêl dènira nangis
Ki Tumênggung Arungbinang
wicantên marang dutane
dika antosi sakêdhap
kula damêl wangsulan
dika mangkat mangke dalu
aja katawis gambuhnya

sigra kyai tumênggung
anênurat srat badhe wêwangsul
langkung dene pamète la-êlanèki
mrih onêng mangonêngipun
riga sumbagèng palugon

tur pêjah gêsangipun
inggih abdi dalêm pun Tumênggung
Arungbinang dahat kamipurun gusti
dene ngaturi wêwangsul
dhatêng ing paduka katong

langkung sèwu pangungun
tan supêna inggih pun tumênggung
kadhawuhan timbalan munggèng kintèki
aprasasat laelatul
kadi nugraha kang dhawoh

gusti lan malihipun
karsa nimbali ing dasihipun
êtyar langkung pun patik tadhah rêruntik
dahat pêjah gêsang katur
sumôngga ing karsa katong

witning langkung wulangun
yèn kêparênga tibaning wêktu
ing sêrana dèn awrat yêkti amusthi
sapunika langkung nuwun
dêduka paduka katong

dene kapalangipun
sawêg tinuduh ayahanipun
ingkang putra prabu ing Surakartèki
kinèn among wadyanipun
Kumpêni tur pinapacoh

yèn tilara pukulun
jroning ngalaga ning kandhanipun
yêkti najis kang abdi sawuri-wuri
langkung pitajêng pukulun
jêng putra padukakatong

ing rèh pamonging mungsuh
dene yèn èstu karsa pukulun
ngabdèkakên pun patik anuwun runtik
tuwan tumpêsa prang pupuh
Kumpêni ingkang kula mong

kula manggih pukulun
apuntên dalêm botên linampus
nuntên inggih kabandhang madyaning jurit
makatên parênging wêktu
tanpa cacad ngalih ênggon

kula wit abdi jagul
kinarsakakên nama tumênggung
swargi raka paduka sri narapati
samangkya pan linastantun
ing putra paduka katong

ènthènga awratipun
dene putra dalêm sang aprabu
kang dêduka yêkti tuwan nyêrêng runtik
jêr tuwan inggih kang sêpuh
hèh si Pagêlèn mangkono

napa wêwalêsipun
ya maring swargi jêng raka prabu
dene iya dhèwèke awit wong cilik
dêstun têlotoking wêdhus
ing anggêpe kaya sato

tan ana antêpipun
iyèku marang ing anak prabu
mung punika gusti kang kula kêliri
panjênêngan dalêm sêpuh
kang sayêkti anênutoh

amung punika katur
inggih abdi dalêm pun tumênggung
tansah nuwun dêduka inggih pun patik
sinungakên dutanipun
angkate dalu amomor

ing marga tan winuwus
dalu praptane pakuwonipun
ing enjinge sowan ing pakuwon aji
aglar kang para tumênggung
ing ngarsanira sang katong

praptane dutanipun
Pangêndhagan gih Wirawangsèku
surat katurpinundhut ing sri bupati
tinupiksa duta matur
pukulun inggih sang katong

abdi dalêm pukulun
pun Arungbinang sasampunipun
maos sêrat sumungkêm lajêng anangis
dangu dènnya sênggruk-sênggruk
mèsêm ngandika sang katong

mêngkono si tumênggung
duwe pangrasa nulya sang prabu
ingarsakkên sêrat winaos tumuli
kadriya raosing têmbung
jêngêr surat munggèng pangkon

kang raka dèrèng rawuh
miwah kang rayi sakalihipun
inginggalkên wus prapta santana katri
sêrat inguncalkên sampun
sarwi ngandika sang katong

kang mas suwawi ngriku
sampeyan tingali sêratipun
pun Tumênggung Arungbinang angangsuli
Pangran Adiwijayèku
nyandhak srat lajêng winaos

maos lajêng gumuyu
sawusnya tamat nguncalkên gupuh
mring kang rayi Pangeran Purubayèki
wusnya ingkang rayi sinung
Mangkukusuma amaos

lajêng pra punggawagung
Mas Rôngga sarêng pamaosipun
lan Dipati Suryanagara wus dening
nulya wau Ki Tumênggung
Jayadirja ingkang maos

sawusnya pra tumênggung
ingkang sawêlas sarwi andulu
Pangran Adiwijaya lon aturnèki
marang kang rayi sang prabu
kula puniki sang katong

yèn wontên lêmbat-lêmbut
botên kadugi gih milu-milu
rayi dika Rôngga lan Suryanagari
kintên kula mung puniku
ingkang lêmbut dika taros

ngandika sang aprabu
payopikirên karo sirèku
paran iya batine karêpirèki
Arungbinang si tumênggung
iya ature mêngkono

sigra dènnya wotsantun
Dipati Suryanagara matur
pan punika dora sêca aturnèki
kanisthan tuwan pukulun
sakêdhik kang dipun gêpok

dèn wastanana tuhu
inggih satuhu trus manahipun
dèn anggêpa dora lan dora sayêkti
mênggaha besan pukulun
tan nêdha têtukon abot

nanging ta awratipun
kang pantês lawan ingkang tinuku
botên ngadi-adi nanging ngadi-adi
wong duwe dagangan iku
angon mangsane pêpayon

pun Arungbinangipun
inggih ginantung ing manahipun
inggih têmên lamun paduka nêmêni
yèn dora karsa pukun
inggih tinimbangan goroh

wau panyênthokipun
kanisthan dalêm kang dipun dumuk
abdi dalêm pun Arungbinang puniki
yèn ènthènga wawratipun
kang kula jrihi ing batos

dene kang putra prabu
ing Surakarta inggih tyas ulun
inggih ingkang panjênêngan sri bupati
natèng Kabanaran tuhu
ajrih kawula sayêktos

mendah si dukanipun
Si Arungbinang dudu tumênggung
pan dhèwèke wong cilik mula pakathik
jinunjung mring kakang prabu
kinarya punggawa bobot

mangke pratingkahipun
ènthèng bobote mring anak prabu
ora patut si Pagêlèn jêjêmbêri
bilih makatên pukulun
dêduka dalêm kang dhawoh

jêr tuwan warisipun
gêgênti bapa ingkang satuhu
trusing ngukum molah kang botên gumingsir
Mas Rôngga gumujêng matur
Arungbinang sagêd ngonthol

gumêr kang pra tumênggung
para pangeran sami gumuyu
Arungbinang gumarêmêt marêpêki
prak ati dènnya têrunul
yèn parêk nuli angonthol

ngandika sang aprabu
ya wis ta Si Arungbinang iku
sun turuti panuwune maring mami
yèn ugi ana pitulung
ing suksma bisa kalakon

tumpês Kumpêninipun
Si Arungbinang aja ru-aru
niyat ingsun iya sun kanthi sayêkti
wong wantêr pintêr puniku
arang wong kaya mangkono

dhi Suryanagarèku
ana ambune sakêdhik iku
pintêr wantêr kang lumrah salah sawiji
lamun ta wantêr wong iku
sayêkti pintêre kalong

yèn pintêr adatipun
kalong wantêre adat wong iku
Arungbinang iki karo dèn ênggoni
apintêr wantêr satuhu
payo rupêkên kang mungsoh

padha mangsah adalu
biting lumbungan angsahna dalu
tindhihana Si Tumênggung Brajamusthi
dèn padha ngungkih prangipun
angrupêka agawe song

sigra kang pra tumênggung
samya ngumpulkên prajuritipun
mêmilihi kang ingangsahakên bêngi
atêngara bèri sampun
gumrah tambur bêrêk kêbo

sarêng mangsah pra dipati kawan wêlas
ngirid ingkang prajurit
dalu dènnya mangsah
kêndhang gong bêndhe surak
angrok prang ngamuk mangungkih
rampak mangrêmpak
gumriwis dèn bêdhili

kadya guntur gumuntur sèwu prabata
mariyêm wanti-wanti
rontaka darebas
ubrêsaning ayuda
ngangsêg anêsêg ing jurit
nyêmut kêrangrang
tan kandhêg ngêsong sami

sabên dalu mundhak-mundhak parêkira
prajurit ing Matawis
kumrêsêg tandangnya
marêpêk kadya rayap
giris wadya jroning biting
mulat ing mêngsah
angsêge pêndhak bêngi

sampun angsal parêk tigang dasa cêngkal
yèn dalu kang saragni
Walandi sadaya
pun Dêmang Imajaya
Dêmang Côndrajaya sami
minggah bitingnya
nguwuh-uwuh Walandi

Hônggapatra Hônggasrana sru nguwuhnya
Walônda jro nauri
lan Walônda jaba
kang sami nama dêmang
saur-sinauran sami
mariyêmira
tan anggop siyang latri

pêndhak malih ajune wadya Mataram
watawis parêknèki
pan limalas cêngkal
Tumênggung Arungbinang
pantês gêmpala tyasnèki
lamun sinawang
mungsuh datanpa wilis

parandene Ki Tumênggung Arungbinang
mila ing tyas tan miris
wus pasrah ing suksma
pagut ing kasdunira
mawantah ing takrul takyin
mungsuh alêksan
ing ciptanira sami

lawan mungsuh kang têlung atus kewala
ing tekad tan kaèksi
apan kodrating Hyang
ing batin kang kacipta
wong satus mungsuh sakêthi
kagunganing Hyang
lara kalawan pati

ing laire Ki Tumênggung Arungbinang
èngêt ingkang kapusthi
ujaring wirayat
ing wêca lawan jôngka
wong minulyakkên ing Widdhi
ingkang ajôngka
waskitha tyase sidik

lamun ana prang gêdhe Pagêlèn benjang
singa kang mapan dhingin
ing desa Ungaran
sayêkti yèn santosa
ana pitulung Hyang Widdhi
jitus mungsuhnya
norasor ing ajurit

kadya gêrah gumulung ing ombag bangkat
prajurit ing Matawis
surake wurahan
wor mriyêm swaranira
pancurating obat mimis
gunging sanjata
saengga udan gêni

pra dipati samya ngawaki ngayuda
ngirid ingkang prajurit
kadya singa nabda
galak amôngsa sarpa
kadya rugrug sasra ardi
swaraning surak
amor kêndhang gong bèri

bêndhe wontên tigang atus sarêng munya
kapyarsa anglangêni
cara balèn kadya
gêgêdhug amor swara
bèri satus gêgirisi
kadya dhawuhan
ing kali satus banjir

katingalan Ki Tumênggung Arungbinang
polahe mobat-mabit
ambênêrkên samya
mriyêm lawan darebas
rontaka tan kandhêg muni
lir giri bêntar
mriyêm awanti-wanti

katingalan dening punggawaning mêngsah
ika kang wira-wiri
grim ijo rasukan
Tumênggung Arungbinang
solahira amêdèni
kaya wong nora
mambu canthèl ing batin

sarêng mundur punggawa wêwadul samya
marang ratunirèki
yèn pun Arungbinang
solah tingkahing yuda
botên mambêt canthèl batin
pinarpêkana
yêkti ambilaèni

kados komadaka dhatêng padukèndra
mangkana sri bupati
natèng Kabanaran
supe ing kasarjanan
sigra dènnya paring tulis
Ki Wirawôngsa
sampun mêsat tinuding

momor manjing loji kinawongkên samya
nèng pondhok sampun panggih
nèng pajaganira
Tumênggung Arungbinang
sêrat sampun dèn tampani
gya tinupiksa
bêbukaning kang tulis

hèh tumênggung apa sira komadaka
aturira ing mami
dene polahira
ing aprang nora môntra
yèn uwis coroking batin
kagila-gila
panêmênmu ing jurit

kabèh bae dêdukaningsun ing sira
titi tamat kang tulis
dêduka ginarba
sêrat wus winangsulan
kang caraka amit mijil
lampahe prapta
ing pasanggrahan aji

sêrat katur kinarsakakên kawaca
katur kang pangabêkti
lawan pêjah gêsang
inggih abdi paduka
pun tumênggung sampun tampi
sêrat dêduka
gusti langkung mrinani

abdi dalêm pun Tumênggung Arungbinang
langkung anuwun runtik
pangraos kawula
pan inggih kalêrêsan
yèn kêmbaa ing ajurit
yêkti katingal
mêngsah dalêm udani

botên wande dipun mariyêm kawula
sayêkti dèn urugi
kula ing darebas
môngsa sagêda gêsang
tan adarbe atur malih
namung sumôngga
ing sakarsaning gusti

pra dipati sinungan maos sadaya
ngandika sri bupati
paran kono padha
Dipati Suryapraja
umatur saha wotsari
mênggah punika
pangraose kang abdi

kadi lêrês pun Tumênggung Arungbinang
yèn talompe ing jurit
owaha ing tingkah
sayêkti kawanguran
inggih adating Kumpêni
langkung waspada
ing rèh owahing batin

ya ta wau mituhu ing aturira
angawon sri bupati
iya bênêr sira
adhi Suryanagara
Si Arungbinang nastiti
tukang wêweka
talatèn ngati-ati

kawuwusa mayor kalèrêk lampahnya
kang bantu ing ngajurit
saking Kêdhu budhal
jog Pamrêdèn kang lampah
Sigaluh gih sampun prapti
kang ngiring lampah
Kêdhu tumênggung kalih

Ki Tumênggung Natayuda Wiradigda
sapanêkar pra mantri
Tumênggung Banyumas
mêpêk panêkarira
busana kaprabon jurit
Pamrêdèn Banjar
ing Ngayah lan ing Pasir

rong môngsa wontêne kang tumut Banyumas
dhaya luhur miranti
Kalibêbêr samya
lêlêdhok wus samêkta
wus anèng Pamrêdèn sami
jagul kêrigan
miwah ingkang prajurit

wau Mayor Kalèrêk Pamrêdèn prapta
wus sami apêpanggih
Tumênggung Banyumas
sakancane sadaya
gangsal èwu winitawis
malah langkunga
sagung prajurit Jawi

gangsal atus sagunging Kumpêni pêthak
dhomas kang Bali Bugis
Kêdhu punggawanya
kalih tumênggungira
prajurit sapara mantri
sèwu sadaya
rêrêmbate kajawi

sampun dadi kang rinêmbag sigra budhal
saking Pamrêdèn enjing
Tumênggung Banyumas
sakancane nèng ngarsa
têngah prajurit Kumpêni
kang munggèng wuntat
Kêdhu Tumênggung kalih

kadya alun gumulung angombak bangkat
angro lampahing baris
lir banawi bêna
gamêng sinang bêranang
ngêndhanu baris Kumpêni
ing tanah Roma
wanasigra wus prapti

pan sadalu enjinge têngara budhal
kumrab sagunging baris
pirang-pirang papan
sajêmbaring bêbulak
kèbêkan lampahing baris
ambèr balabar
lir robing jalanidhi

praptèng dhusun Jampisalam lampahira
rêrêb kalangan banjir
kinèn karya sasak
dalu myarsa sanjata
gumuruh kapyarsa sami
mayor atanya
ing ngêndi bêdhil iki

ingkang matur gih punika ing Ungaran
rintên dalu ajurit
mayor sarêng myarsa
langkung mangangah-angah
sasak kinèn gêlak aglis
nuli dadia
iya sawêngi iki

besuk esuk ingsun nabrang aja susah
dadya kang para mantri
dalu nambut karya
dalu dènnya tumandang
enjinge sasak wus dadi
baris gya budhal
saking Jampisalami

wong Mataram myarsa bantune gêng prapta
Kalèrêk senapati
wuwuh loking warta
sèwu Kumpêni pêthak
kalih èwu Bali Bugis
Jawa salêksa
gumrah ing warta Jawi

malêm Rêbo Sri Narendra Kabanaran
budhal sawadyanèki
ing dalu pukul pat
kasusu budhalira
akathah dandanan kèri
Kumpêni mulat
kang wontên jroning loji

gya sinusul ing mariyêm bal-ambalan
dènnya nguluk-uluki
ingantêp isinya
parêng ing arga bêntar
enjinge Walôndanèki
balik têtiga
ki tumênggung nampani

wus tinunggilakên lawan bangsanira
baris Kumpêni prapti
Rêbo Lêgi tanggal
sawêlas sasi Sura
wus salin tahun awal Jim
loji kèbêkan
sagunging baris Jawi

sami mêdal Ki Tumênggung Arungbinang
sakancane pra mantri
amakuwon jaba
anunggil pra dipatya
mayor sigra angundhangi
Kyai Rungbinang
sampun sami pêpanggih

palênggahan ngling mayor pundi sudara
ênggène Mangkubumi
alon saurira
Tumênggung Arungbinang
ing Gurda pangajêngnèki
katri punggawa
gêgêdhuging prajurit

Jayadirja Mas Rôngga Wirasêtika
lan Suryanagarèki
sèwu prajuritnya
bupati kang têtiga
ênggone susunanèki
wontên ing Ngambal
sakidul lêrêng nênggih

sigra mayor Kalèrêk apêparentah
sudara benjing enjing
sami dika mangkat
sakawan pra dipatya
kula bêktani Kumpêni
gih tigang dasa
sèkêt Bugise Bali

mariyême satunggil bêktanên benjang
ki tumênggung nauri
tuwan yèn kênia
bok sampun agêgampang
manawi tiwas ing jurit
tuwan pan awrat
Susunan Mangkubumi

yèn tiwasa mindhak agêng tyase mêngsah
mayor nyêntak dènnya ngling
jangan banyak kata
Tumênggung Arungbinang
tuwan sampun walang ati
kula lumampah
tuwan ing benjing enjing

damêl kula aprang punapa macalang
kalèrêk anauri
dika gawe sasak
Tumênggung Arungbinang
tuwan sampun walang ati
prakawis sasak
kula kang anyaguhi

botên susah anglampahakên wong kathah
amrih nuntêne dadi
kalèrêk miyarsa
awêngis wuwusira
sarwi netrane macicil
jangan parentah
marang beta kiyai

pan kumêpyur ki tumênggung tanpa ngucap
angling sajroning galih
kèngêtan ing jôngka
iya Pagêlèn benjang
ana prang gêdhe ngluwihi
senapatinya
modar salah sawiji

baya iki jidhèt ana ing paprangan
dene kaluwih-luwih
sumêkti gumuna
ing jagat tan pasama
rupamu nyêkathak sapi
apêksa iya
anyêkêl Mangkubumi

ing rêspati angkate kang pra dipatya
Kumpêni jalan kaki
nênggih tigang dasa
mariyême satunggal
sèkêt ingkang Bugis Bali
Kyai Rungbinang
nèng ngarsa sawadyèki

anambungi Tumênggung Yudanagara
saprajurite sami
nulya wurinira
Tumênggung Wiradigda
ing wuri bala Kumpêni
ing wuri pisan
Kyai Natayudèki

praptèng ngambal mênangi wadyèng Mataram
natasi sasak sami
sigra tinarajang
sasak ingkang rinêbat
rame campuh ing ngajurit
arêbat sasak
rame bêdhil-binêdhil

pra dipati wuri wadyane kèh prapta
miwah bala Kumpêni
wadya karepotan
yudane wong Mataram
tilar sasak mundur ririh
sêntolo wêtah
gantya dinandan sami

kinarubut ing kathah kang nambut karya
pra dipati jênêngi
munggèng soring gurda
ing oyod lêlinggihan
Tumênggung Rungbinang linggih
lan Wiradigda
katri Yudanagari

nuntên prapta wadya saking kilèn wetan
kang ngaturi udani
sami aturira
wontên bangke Walônda
ingkang kèli saking nginggil
lan bangke Jawa
kathah bangke Walandi

pra dipati sami tan wontên anduga
eca pra sami linggih
Tumênggung Rungbinang
nuturakên wirayat
jangkane Pagêlèn benjing
wontên pêpêrang
gêdhe rame ajurit

wontên papan satunggal marahi jaya
singa ngênggèni dhingin
ing desa Ungaran
kukuh datan kasoran
nuntên prang ngambal ing benjing
ingkang amêca
wontên prajurit kanin

watawise sampun prênahe punika
nuntên prang gêdhe malih
ing Pagêlèn wetan
wasta Jatipandhawa
wontên senapati mati
Jatipandhawa
sirna madyaning jurit

dèrèng tutug ngandika katri punggawa
kapat Natayudèki
mêngsah ênggènira
nunggil lawan Walônda
wau prajurit Matawis
angrêbat sasak
kasoran ing ngajurit

binantonan Dipati Suryanagara
Cakrajaya kalindhih
Tumênggung Jadirja
Rôngga Wirasêtika
Prajurit Suranatèki
kang salawe prah
wolu mantri pinilih

pan mèh dadya sêntolone sampun kêkah
praptane wong Matawis
tinunjang kewala
para mantri atadhah
binêdhilan wong Matawis
maksih tinunjang
nubruk angidak wani

kinarutug ing bêdhil mêksa anabrang
tan kêna dèn bêdhili
nolèh datan kêna
prajurit ing Mataram
Dipati Suryanagari
anglandhak tumbak
Rôngga Jadirja sami

sigra nunjang wong Mataram ngidak sasak
pan sampun dèn sabrangi
prajurit Mataram
nêmpuh gyan pra dipatya
ing wuri kathah nusuli
sakin akathah
prajurit ing Matawis

tinadhahan dening sagung pra dipatya
mapan lawan Kumpêni
rame têmpuh ing prang
kotbuta wong Mataram
rame rok bêdhil-binêdhil
sigra yun dana
Arungbinang binêdhil

kêna pêpoloke Ki Tumênggung jingkat
ludnan sigra marani
sudara mundura
kancane sami mulat
lamun ki tumênggung kanin
mundur lon-lonan
prajurit ing Matawis

baris Panjêr-panjêr Mrêdèn Pasir Ngayah
tinunjang dèn amuki
mawur nora tahan
wong Kêdhu asarsaran
Ranadipura Panumping
tatu tan pasah
sayah sariranèki

Bugis Bali tinêmpuh tadhah apanggah
rinukêt acarus kris
rusak akèh pêjah
bosah-basih bêlasah
sakarine kang ngêmasi
palajêngira
ngungsi mariyêm sami

panganggone kalangan toya kajaja
Kumpêni angêndrèli
pra dipati samya
ngumpul wuri Walônda
prajurit Mataram sami
ngrangsang Walônda
dèn êdrèl nunjang wani

wus kacorok Kumpêni barise rusak
mas rôngga ngamuk ngungkih
Tumênggung Jadirja
Radèn Suryanagara
pangamuke ngobrak-abrik
awor ing aprang
wuru wadya Matawis

lawan mirsa salomprèt muni ing wuntat
gusti bantu pribadi
dadya sami nunjang
nêmpuh rok liru papan
Kumpêni mariyêmnèki
surak gumêrah
awor tambur lan bèri

swaraning kang sanjata kadi dhawuhan
bêdhah anggêgirisi
prajurit Mataram
kotbuta nêmpuh rampak
sabin toya ngêbyuk sami
dèn drèl sapisan
kumroyok anumbaki

mariyême muni ping kalih rinangsang
kêstabêl dèn suduki
mriyêm wus karêbat
Kumpêni ingamukan
tumpês ludnane angênthir
lan pra dipatya
wadya gusis rumiyin

kadya yêksa akrura wadya Mataram
kurang lawaning jurit
langkung sukanira
sang Natèng Kabanaran
mulat pratingkahe dasih
andum bandhangan
sagung para prajurit

kawuwusa wau kang sami kaplajar
ludnan mung kantun kalih
saradhadhunira
angsal tundhan turôngga
wadyane kang pra dipati
icir praptanya
sami galêput siti

pan mèh surup praptane biting Ungaran
ludnan lan pra dipati
mayor langkung gusar
kalèrêk kaya ngapa
pratingkahmu ing ngajurit
kongsi atinggal
ing mariyêm sirèki

sira ludnan kumêjot pundhake jingkat
lah inggih kadi pundi
pratingkahing yuda
wus pasthi kalih mênang
kula kinêpung rong sasi
pan botên kalah
mangke gèn aprang sisip

wingi mila Ki Tumênggung Arungbinang
pitutur angaturi
tuwan datan arsa
tan kêna ginagampang
yèn abote Mangkubumi
sinôngga ing prang
inggih kalakon mangkin

sira Mayor Kalèrêk mêdhot mukanya
kadya araup gêtih
manggil Arungbinang
kinèn anandhu prapta
kanine dipun tingali
kalèrêk mojar
sudara dika kari

kula mangkat gih mangke bêngi kewala
amukul Mangkubumi
kabèh mantri dika
kula bêkta sadaya
ki tumênggung anauri
tuwan sumôngga
mayor amuwus malih

hèh sudara kula tinggali andika
têlung puluhKumpêni
Islam wolung dasa
mangkana bakda ngisa
ngundhangi bala Kumpêni
lan pra dipatya
kêrig sagunging baris

ki tumênggung kari tunggu ing Ungaran
mung sagêbênganèki
lan para santana
Mayor Kalèrêk budhal
dhusun ngrante dèrèng prapti
wontên ampuhan
prahara andhatêngi

gumarudug angin gora gara-gara
arga grah gêgirisi
rug kang wrêksa rêbah
kèh sêmpal kaparapal
bangun pôncawôra tarik
anila warsa
patêr anggêgêtêr

pêtêng dhêdhêt paliwara palimutan
saput tan wruh ing margi
kêkês dharodhogan
pating galuyur samya
ting barêngok ngajêng wuri
acêluk rowang
wangsul sagunging baris

datan kêna tinêrak praharanira
dupi ngundhangan bali
rèrèh kang prahara
suda kang angin gora
nanging wong maksih lumaris
wangsul praptanya
Ungaran têngah wêngi

pra dipati yèn wania ngandhêg samya
pan dede wadosnèki
èstu pangabaran
sang Natèng Kabanaran
winongwong sasolahnèki
jinajayèng prang
sapolahe katawis

enjing malih budhale saking Ungaran
gumuruh kang wadya tri
kadya pun wanarga
tiktak sakawan bêkta
datan watês ngarsa wuri
gunging kang bala
lir robing jalanidhi

prapta anèng ing Ngrante pukul sadasa
kèndêl makuwon sami
enjing budhalira
ing Jagarêsmèn prapta
enjingira budhal malih
wus praptèng bêndha
wus karya sasak sami

badhe nyabrang ngalèr lêrêng goning mêngsah
Susunan ing Matawis
makuwon nèng Jênar
anata wadyanira
prajurite wus miranti
kang pra dipatya
ing rêmbag sampun dadi

badhe Jênar pêkên prayogi kang papan
mêngsah dènnya nadhahi
sampun amupakat
lawan kang pra santana
yèn badhe angantêp jurit
ana ing Jênar
aprang badhe tohpati

mantri sèwu numbak anyar kang pacalang
sami atur udani
pra dipati ngira
yèn mêngsah sampun cêlak
Jênar badhe anadhahi
narpatinira
badhe ngawaki jurit

wus ajanji lan para kadange samya
kang raka lan kang rayi
pra tumênggung sigra
mring mayor tur uninga
yèn mêngsah badhe ngêntosi
pênêde tuwan
sami angati-ati

batur dika Kumpêni dawêg tinata
awrat mungsuh puniki
pan adate kuna
tan kêna ginagampang
Mayor Por Sakèbêr nguni
tuwin Kop samya
nate prang lan puniki

para mayor katri sampun nandhang tiwas
aprang lawan puniki
Kumpênine rusak
prang Tanjung prang Patidhar
prang Gowong Mayor Has mati
tuwin Mayor Pal
mati dening puniki

mayor nyêntak hus jangan banyak bêrkata
pan takut Mangkubumi
sarebu tambaha
beta têradhak susah
Si Kalèrêk laki-laki
trak adha guna
takut ing Mangkubumi

sudhah pasthi Si Kalèrêk bolih ajar
mu pegang Mangkubumi
beta bolih tahan
dhapêt dhimana-mana
Kapitan Uce pinanggil
sradhadhunira
tigang dasa pinijig

para dhaèng lawan para upsirira
sradhadhu kang turanggi
sadaya binêkta
papênêd ing prawira
kusuma Makasar Bugis
Uce pinatah
nindhihi jalan kaki

pan pinilih sawarnine kang gêgaman
Uce kinèn angirid
sagunging rêmbatan
obat mimis lan reyal
badhe gajihing Kumpêni
ngiras binêkta
dene kang para mantri

amung mantri Panumping ingkang binêkta
lan Bumija sapalih
mantri numbak anyar
nyapalih kang binêkta
Tumênggung Natayudèki
sapalih ingkang
mantri tumut ing wuri

Ki Tumênggung Banyumas lan Wiradigda
ingkang tumut rumiyin
wus nabrang samana
Mayor Kalèrêk sigra
kang baris Jênar winarni
Natèng Banaran
pacalangira prapti

matur lamun mêngsah dalêm sampun nabrang
ngandika sri bupati
kangmas paran karsa
matur mau kang raka
dhuh sang nata aja tari
maring wong tuwa
môngsa gêlêma kari

supe lamun kang rayi jumênêng nata
pan ora dèn basani
kang raka karuna
kadangku kari pira
lêbura sadina iki
ingsun pan ora
nêdya tinggal sirèki

saparanmu sakarêpmu ingsun ora
nêdya urip pribadi
Pangran Purubaya
Pangran Mangkukusuma
sami nangis anarik kris
sarêng turira
sami nyuduki siti

nulya sagung pra dipati samudaya
sami nyuduki siti
sigra amêmatah
Susunan Kabanaran
bocah jro para prajurit
gêdhong kaparak
angumpula sirèki

iya lawan Kakangmas Adiwijaya
agêlar andhadhani
Dhimas Purubaya
Dhimas Mangkukusuma
dadya pêngawake kering
krang pra dipatya
sawêlas aja kari

anunggala lan arimas karo pisan
têngên pêngawatnèki
ya Si Jayadirja
Rôngga Wirasêtika
Dipati Suryanagari
sisih punggawa
sawêlas pangran kalih

sagunging kang rêrepot kang para garwa
myang rabining bupati
sagung wêwadonan
wus kinèn rumiyina
lan putra pangran ngabèi
kang ngirid lampah
mung bandera rong supit

wus amisah wau kang narpa tanaya
badhe kang dipun jogi
Lowanu banjura
ngalèr Manorèh pisan
wau ingkang masang rakit
gêlar candrasa
ingkang kinarya wiwit

yèn wus campuh Gajahbangun badhenira
wau ta sri bupati
kang pinangku ngarsa
prajurit suranata
wolung puluh papat nênggih
lan malih kapat
sasur mantri pinilih

kawuwusa Mayor Kalèrêk lampahnya
wadya lir prawatagni
langkung kilènira
nênggih dhusun ing Jênar
dhusun agêng Malang nênggih
tan kawistara
yèn ênggèning kang baris

kuda sami kinumpul dadi sadesa
mila datan katawis
ênggèning sang nata
kalingan pagêr dhadhah
papringan agêng lan malih
lan jarak cina
kang sami angalingi

kang prajurit mêndhak tarap mangku tumbak
cinêkêl sipat godhi
apan sunanira
dadya mukaning gêlar
Kalèrêk lampahirèki
pacalang nulak
Wiradigda ngandhêgi

matur lamun Susunan ing Kabanaran
badhe ngantêp ing jurit
sigra wau nyêlak
Tumênggung Wiradigda
bilang maring mayor aglis
tuwan kèndêla
mungsuh sampun miranti

luhung nuntên tatanên baris prayitna
Kalèrêk tan nauri
agèdhèg kewala
sumaur tigang kêcap
sarwi netrane mucicil
trak adha guna
dhiyêm jangan kêstori

nuli mulat ana bandera sakawan
kêthap-kêthap kakèksi
kang rêrepot kathah
katon ingkang gêgaman
iya iku Mangkubumi
sinandêr sigra
wus cêlak ambêdhili

nanging sampun têbih ingkang para garwa
dene kang sami kari
wong cilik kewala
bêbakul ingkang kathah
tinunjang malêdug sami
wuri kocapa
Sang Prabu ing Matawis

kang pakuwon kinèn sami ngobongana
darapon mungsuh kèksi
nuli maranana
Kalèrêk wus kaliwat
tan wruh gèning sang narpati
lamun kaliwat
mêngsah ingkang sapalih

kang sapalih maksih kantun wurinira
Uce Kapitanèki
lan Kumpêni Islam
tuwin kang pra dipatya
Kandhuruan ngayah sami
lan Dipayuda
Pamrêdèn Banjarpasir

pangajênge mantri sèwu duk miyarsa
ing Jênar ana baris
dadyasami giwar
wau ing lampahira
para mantri rêmbag sami
luhung utusan
dhatêng gêgaman wingking

lan Kapitan Uce sinungan pariksa
yèn ing Jênar puniki
inggih wontên mêngsah
sigra Surawijaya
wangsul lan kapitan panggih
tuwan pan mêngsah
wontên dhusun puniki

sigra wau Kapitan Uce atanya
tuwan mayor nèng pundi
ling Surawijaya
mayor pan sampun têbah
wau sampun dèn tuturi
yèn wontên mêngsah
nanging botên praduli

sigra gugup Uce dènnya nata bala
Kumpêni Bali Bugis
nata barisira
kumpul para kapitan
Natèng Kabanaran aglis
ngungak ing mêngsah
wus nyata sampun rakit

asaradan Sri Bupati Kabanaran
ingkang waja ginitik
angabani bala
sami mandhi talêmpak
hèh payo sagung prajurit
padha ngêrêmna
ing netranira kalih

sarêng giyak kukuk mêdal saking dhadhah
nêmpuh sarêng alok ing
wau sri narendra
dragundêr tinarajang
Kapitan Uce nadhahi
êdrèl sapisan
rinangsang bosah-basih

kumêroyok tandange wong suranata
miwah mantri pinilih
pamuke kotbuta
kuwêl ulêng-ulêngan
carub awor kang ajurit
wau sang nata
ngawaki ngowak-awik

kang prajurit pinilih lan suranata
akathah kang caruk kris
Kumpêni balasah
wus kathah ingkang pêjah
mas rôngga lan Jadirjèki
Suryanagara
kuwêl lan Bali Bugis

Pangran Mangkukusuma Pangran Purbaya
lan sawêlas bupati
campuh ing ayuda
para mantri sadaya
Banjar Mrêdèn Ngayah Pasir
Lêdhok prangira
rame bêdhil-binêdhil

pan anyêrot pra Dipati Kabanaran
pangran kalih nindhihi
Pangeran Purbaya
Pangran Mangkukusuma
nindhihi ngamuk ngawaki
mungsuh sarsaran
Dipayuda ngêmasi

ing Pamrêdèn wau Kandhuruan Ngayah
sampun anandhang kanin
sukunira kiwa
wadyane kathah pêjah
Pangran Adiwijayèki
wadya kaparak
prajurit cênthung sami

ingangsahkên kanan kerine sang nata
wau kang Bali Bugis
Makasar Sambawa
rukêt sami makanjar
rame malih kang ajurit
bangun prang muka
ubêkaning ngajurit

yeka jamur mangrok mangrukêt mawantah
manduk mamruk mapulih
jenggrak brêg rêkatak
marupak parung pêdhang
rêgrêg kandhêg krura mangkrik
gapruk prak gêmprak
liwêran onggrak-anggrik

awangwangson rumuk popor maputêran
gumuntur gêgêtêri
prawara prawira
rumrak caruk curiga
rukruk ngungkih datan ongkih
kakah-kakahan
adugang dêdagangi

awor wuru marus ubrês mawurahan
ruwêk mawor tan wiwrin
kang para kapitan
ngrik tri jajar makanjar
Jadirja angobrak-abrik
Suryanagara
goramuk ngowak-awik

rindhu dhêdhêt mas rôngga ngamuk pangrupak
cat-cut Uce ngêmasi
pêcah sirah parah
sèkêt dragundêr pêjah
sangang puluh jalan kaki
lan pitung dasa
tumpês tan ana kèri

karusakan sirna suh para Kapitan
Bali Makasar Bugis
giwar kawandasa
dragundêr gêrus giras
giris mangrês ngungsi ngisis
murud raradan
desa doh kang dèn ungsi

gangsal atus tumpês tapis wong Makasar
Sambawa Bali Bugis
wau Sri Narendra
Susunan Kabanaran
tan karuwan wor ing dasih
kaprêgok wadya
mantri prameya kanin

gya cinandhak sinundhang mring asta kiwa
rah rumambat mratani
ing bajo sang nata
kadya gurah ludira
kang kanin Radèn Ngabèi
Mangunnagara
tatu pundhake keri

arinira Rahadèn Suryanagara
jinampèn dèn sêmpahi
mêndha kaninira
Radèn Mangunnagara
nêmbah amit ngamuk malih
dadya kang mulat
narka ratune kanin

sajatine rah têtularan kewala
opyak pating kalêsik
narka kanin samya
ing Gustinira Nata
Pangran Adiwijaya glis
Pangran Purbaya
myang Mangkukusumèki

ting balêbêr pra samya ambuwang watang
nêdya bela caruk kris
Pangran Diwijaya
kontrang-kantring karuna
dhuh sujana ari mami
ingsun kang tuwa
anêmahana pati

sira babo kèria mukti wibawa
lulusa madêg aji
Pangran Purubaya
dhuh sintên kakang êmas
kula tutkên andêr pati
wau sang nata
bubar prang wus alinggih

anèng Kowor duk ngumpulakên bandhangan
kang ngadhêp Tuwan Sayid
lan Pangeran Rôngga
Dilangu lan pangeran
lan Dipaningrat Kiyai
prapta tri kadang
pra sami anangisi

kula kangmas katularan rah anyundhang
Si Mangunnagarèki
dadya wus atata
kang rayi lan kang raka
kathah bandhanganirèki
kang rajabrana
sang nata tan praduli

namung ingkang dadya sukane kalintang
sanjata obat mimis
kêrbine sawidak
bainèt kalih bêlah
satus tongkang obat mimis
wus ingusungan
maring jro desa sami

wus lumirig sawadya marang jro desa
bagi timun kêrai
sagung raja brana
kinèn bagi warata
wuwusên Kalèrêk myarsi
bêdhil gumêrah
kadya ramening jurit

dadya wangsul Mayor Kalèrêk asigra
gumrubyug sawadyèki
ki tumênggung sigra
Wiradigda anyêlak
lawan Yudanagarèki
tuwan kèndêla
tatanên kang prajurit

gèdhèg bae mayor pêksa lampahira
tan dangu praptanèki
tabêting ngayuda
balasah kang rêmbatan
lan akèh bangke Kumpêni
Bugis Makasar
balasah tumpang tindhih

nulya pucat Mayor Kalèrêk mukanya
sigra têtanya aris
Tuwan Wiradigda
Tumênggung Natayuda
lan Si Uce wontên pundi
wau saurnya
Kyai Wiradigdèki

inggih tuwan watawise sampun risak
paran gène basuki
nulyawontên wikan
mantri kawiradigdan
mêdhun saking kuda aglis
tuwan punika
pun Uce sampun mati

dipun kêthok tabête kinarya sepak
tigang dhêpa dohnèki
badan lawan sirah
nulya para kapitan
bangkene samya pinanggih
muka cinacah
mayor ngênês tyasnèki

Wiradigda wontên mantrine kaplajar
katêlingsut anunggil
mring mayor turira
Tuwan pun Natayuda
miwah kang para upêsir
sisaning pêjah
palajênge anunggil

dhatêng ing Toyamas kintên kang uninga
lajêng ngilèn pra sami
wontên kalih dasa
kang taksih Kumpêni Slam
lan mêngsah puniki maksih
Natèng Banaran
ngulari mungsuh malih

sawêg andum ing jarahan mimis obat
sawêg binagi maring
sagunging prawira
miwah andum sanjata
anacah bangke Kumpêni
katiga bêlah
wau Kumpêni putih

gangsal atus wau Kumpênine Islam
bangkene tumpang tindhih
Jawi Dipayuda
Ngabèi Mêrdèn pêjah
akathah kang para mantri
nunggil Walônda
kang sami angêmasi

nuli liwung kadi kêna pangabaran
winar karantan kêni
Tumênggung Banyumas
Tumênggung Wiradigda
kang pinatah wira-wiri
saparanira
angapit kanan keri

sampun tuwan obah ing ngriki kewala
tatanên baris aglis
pan botên kasêsa
yèn tuwan maranana
pan ènthèng lampahing baris
môngsa wandea
mungsuh mangke mariki

yèn ta sampun angsal titahing ayuda
adate Mangkubumi
ngungsir sagèn mêngsah
tan susah pinaranan
mayor gèdhèg tan praduli
kêna ing jôngka
wau ta Sri Bupati

Kabanaran wontên ngaturi uninga
yèn pangeran ngabèi
binujung ing mêngsah
risak basuki kilap
angandika sri bupati
mungsuhe apa
Jawa miwah Kumpêni

matur inggih Kumpêni malah mayornya
kang bêbujung putraji
Kalèrêk punika
bala Kumpêni kathah
ngandika anggigit lathi
lah payo bocah
aja na nêdya urip

langkung saking bramantya Natèng Banaran
kadya tan napak siti
sun padha têrêna
wruh alang ujur ingwang
gon ingsun anêdya mati
sagung prawira
nangis samya narik kris

sami gêro prajurit nyuduki lêmah
matur pating jalêrit
sang nata ngandika
saragni cênthung samya
kalih atus kanan kering
padha mêtua
andhèdhèr marang sabin

kira-kira rong pambêdhil longkangingara
dohe kanan lan kering
padha anungganga
ing kuda amêngawat
tur sêmbah sagung prajurit
kang jêjaranan
kiwa têngên wus mijil

sami dhèdhèr katon marêpak gêgaman
ingkang wetan kaèksi
sinang rasukan bang
cênthung ngangge salaka
pating parêthap kaèksi
alamat-lamat
Jatipandhawa kèksi

mayor kagyat lah ika gamane sapa
banderane rong supit
gupuh saurira
Tumênggung Wiradigda
baturing mungsuh puniki
ingkang pangarsa
lidok tuwan puniki

yêkti botên wurung amukul ing tuwan
wau ratunirèki
lagya salat kajat
bakda ing rong rêkangat
nyandhak talêmpak sang aji
lah payo bocah
umangsah dipun aglis

bok kasêlak iya rusak wong wadonan
gumrêgut kang prajurit
samya ngangah-angah
berag sudiraning prang
mangsah dharat sri bupati
nindhihi bala
ngawaki ing ajurit

kumarutug anggarêbêg gustinira
wadya jro tan atêbih
mayor sigra mulat
yèn wontên songsong jênar
dènira têtanya aglis
sintên punika
payung kuning mariki

kang tinanya Tumênggung Wirawidigda
gupuh dènnya nauri
tuwan gih punika
Susunan Kabanaran
Pangeran Amangkubumi
prajurit mukya
sudibya surasêkti

sakin liwung murang-muring solahira
anake rare sakit
sinandhing kewala
sigra ngabani bala
Kumpêni atata baris
tambur gumêrah
salomprèt anambungi

baris kubêng mapag nèng Jatipandhawa
tawang papane radin
Natèng Kabanaran
mulat ing mungsuhira
sigra ngabani prajurit
rampak narajang
ngêbyuk lèr-lèran sami

giyak bangun angun-angun kadi yêksa
êmpal-êmpalan daging
prajurit Mataram
gambira nêmpuh rampak
bala Kumpêni nadhahi
amasangtiktak
ngêdrèl ngudani mimis

kadya guntur gumarudug wukir Sasra
dhêdhêt madyaning jurit
surak tambur aprang
kadya grahing kang sapta
gumuruh swaraning jurit
têmpuh ubêkan
prajurit ing Matawis

datan kandhêg ingêdrèl nunja angrangsang
gustine angawaki
parêng pamuk rampak
nubruk ngidak anunjang
anusupi drèl numbaki
kumroyok ngêmprak
alok ingobrak-abrik

akèh curak curiga kuwur barisnya
rinukêt ing ajurit
Kumpêni wus lingkap
kuwur kathah kang pêjah
ambêlasah bosah-basih
ambêlasikan
rubuh banderanèki

tambur sirêp pating galêpruk kewala
gapruk brêg kajumpalik
rêg rêbah balasah
sirna rakiting aprang
mayor bingung angulithih
sanjatanira
kinarya mobat-mabit

prajurit ing Sukawati Wirarana
mayor dèn parêpêki
winêton ngiringan
ginoco sing kapira
pinugêr rêbah wus mati
jôngga tinigas
bangke tumpang atindhih

sirna gêmpang malêdug sisaning pêjah
Kapitan Usar aglis
anggiwar lumajar
tumut Usar sadaya
kalawan tumênggung kalih
Wirawidigda
lan Yudanagarèki

palayune nêdya ngungsi ing Ungaran
dene tumênggung kalih
bature kang nglima
dene kang kathah-kathah
ting balêsar rêbut urip
ana singidan
ing desa kang asêpi

yudanira prajurit ing Kabanaran
duk winongwong ing Widhi
jinajayèng aprang
kinrutug ingêdrèlan
dèn byuk dèn udani mimis
nora sêmbada
kalonge kang ngêmasi

dina Ngahad Lêgi ping rolikur tanggal
Sura wulanirèki
ing taun Jimawal
sinêngkalan prang Jênar
arga muni bahing bumi
andêle aprang
mayor kalèrêk mati

lan Kapitan Uce prangmukaning jaya
tumpês Pajênar sami
para dhaèng kathah
sami pêjah cinacah
Kumpêni putih kang kanin
patang atusan
tigang dasa kang mati

Kumpênine Islam pitung atus rolas
tumpês ing prang sakenjing
prajurit Mataram
amung nênêm kang pêjah
mung sawêlas ingkang kanin
walahuaklam
mêrojol saking budi

pêpatine sèwu satus pitung dasa
mungsuh punjul kêkalih
pakaryaning aprang
dudu padha manungswa
têtêp ingkang Maha Suci
kang polah tingkah
asor ungguling jurit

duk puniku Susunan ing Kabanaran
sami ningali jisim
kalèrêk bangkenya
sirahe kang wus pisah
kinumpulkên dèn tingali
sami winawas
sami angusap wèni

wau ta Kapitan Usar
lawan tumênggung kêkalih
kang lumayu mring Ungaran
lampahe tan anut margi
bêbênêr ngambah sabin
sami agalêput êndhut
praptane ing Ungaran
kagyat kang sami ningali
nuju anèng loji Tumênggung Rungbinang

praptanira tinakonan
maksih angadêg nauri
sarwi agoyang kapala
wong Kumpêni sudah habis
mayor kalèrêk mati
tumpês sakumpêninipun
Kapitan Uce bebas
sakumpênine babar ji
para dhaèng kêraèng tumpês sadaya

prajurit prawirèng laga
Mangkubumi laki-laki
orangnya têradhak banyak
nyang dhibawak magut jurit
Wiradigda nambungi
adhi akèh duk prang Tanjung
ingkang ginawa nêngah
jabakna ing kanan kering
duk angkate durung campuh pinayungan

nyamping sarung irêng sutra
rasukane kotang putih
watara ana pitulas
kang dèn wori kotang putih
patute pra dipati
pinilih suranatèku
tan lyan pêpangkonira
Kapitan Usar nambungi
dhi kapala dhalêm ikêt adha kopyah

Tumênggung Wirawidigda
alon dènira nambungi
gih tuwan kopyah bathokan
ucêng Arab kang ing Jawi
latar irêng kaèksi
cindhe jo paningsêtipun
anggar rêrenda pêthak
mung ngagêm dhuwung kêkalih
lancingane martas we jo kêkomboran

Kapitan Usar angucap
bature kèh sun tingali
nganggo kêris têlu papat
mung siji krise kêkalih
yèn ika Mangkubumi
dhapure nyata abagus
têka kêras ing aprang
angkate prang dèn payungi
saingkupe payunge katêmu ngarsa

tumbak sadhêpa rong asta
lawungipun nagasari
cinoncong nèng ngarsa pisan
ika kang nunjang dhingini
ingêdrèl tan praduli
bature nusul kumrutug
kumroyok padha numbak
bubrahe baris Kumpêni
sun watara nora luwih wolung dasa

baris èwon kuwur bubrah
tinata-tata tan kêni
barusah sampun balasah
giris wus akèh kang mati
Kapitan Usar angling
yèn aja giwara ingsun
kalèrêk kuthèthèran
sapisan tan olih bêdhil
sami ngungun kapingungun solahira

nulya sami tata lênggah
mêdal janèwêr branduwin
ngiras sami pagunêman
Kapitan Usar nênulis
marang nagari Têgil
mring Samarang suratipun
Tumênggung Arungbinang
carakane wus lumaris
ing wurine mênêdi lêlarèn jagang

wus mranti mariyêmira
rontaka darebas rakit
ing dalu datan winarna
ya ta pinarênge prapti
bantu saking Batawi
kalèrêk pinaring bantu
tan mirsa yèn wus pêjah
prajurit Tarnite prapti
kawan atus kinèn bengkasakên mêngsah

tan wruh yèn kalèrêk bebas
Tarnite ingkang nindhihi
Kraèng Galèngsong satunggal
Dhaèng Malewa satunggil
Dhaèng Basudhak nênggih
Marêgês sakawanipun
wong Ambon pan kapitan
satunggal Wuru Basani
sami asrêp tyase kang baris Ungaran

lan Kumpêni kang kapisah
kaplajar kathah kang pranti
sami wontên ing Ungaran
Tumênggung Natayudèki
lawan upsir kang kari
ing punika praptanipun
sakin têtêp ngalêmpak
Ungaran santosa malih
kunêng malih wuwusên Natèng Banaran

kang baris wontên Cêngkawak
sabubarira ajurit
Sri Bupati Kabanaran
wontên dasih tur udani
lawan kang rayi kalih
tur uningèng raka prabu
yèn dhusun Ganggêng wetan
wontên Kumpêni angungsi
kawan dasa taksih sami kêkapalan

tan mawi Jawi satunggal
balênggêr amung Walandi
desa suwung ingênggènan
parentah sri narapati
wau kang rayi kalih
lawan kalih ki tumênggung
kinèn sami angêpang
kilèn Pangran Purbayèki
ingkang êlèr Pangeran Mangkukusuma

ingkang wetan Cakrajaya
kidul Kêrtanagarèki
sami sarêng dènnya mara
sawadya tambure muni
Kumpêni duk miyarsi
langkung sami marasipun
dene tan nganthi Jawa
akèh sami mrêbês mili
sinurakan saking ing têbih kewala

Pangran Arya Purubaya
nuwun pun Imajayèki
Dêmang Walônda kinarya
bêbujuk kang mrêkarani
kèh sami mrêbês mili
pinagut datan umagut
manawi darbeniyah
bêkti marang kakang aji
sapraptane wau Dêmang Imajaya

ambêkta mantri sakawan
dhusun Ganggêng dèn lêboni
panggih lawan para ludnan
wus sami anut ing pikir
Dêmang Imajayèki
pasrah pêdhang bêdhilipun
katur dhatêng Pangeran
Purbaya binakta aglis
binadhugul praptane baris Cêngkawak

katur Natèng Kabanaran
pinartiga wong Kumpêni
Dipati Suryanagara
Tumênggung Jayadirjèki
mas rôngga pinara tri
Kumpêni panggonanipun
sang nata arsa budhal
munya têngaranira tri
bubar kêbut saking pakuwon Cêngkawak

masanggrahan Barèngkèlan
sawadyanira miranti
para garwa tinimbalan
prapta rabining dipati
ambèr kadya nagari
Barèngkèlan pêkên agung
enjing kang pasanggrahan
rinakit pakuwon aji
pasebane miwah korine binata

angarsakakên utusan
wau ta sri narapati
Ki Tumênggung Sindusastra
wus kinèn akarya tulis
amatêdhani upsir
mring kang putra badhenipun
kang têngga tanah Pajang
Pangran Mangkunagarèki
sêrat dadya pinaring gandhèk lumampah

enjing sinawakèng wadya
nèng pasanggrahan sang aji
aglar kang para dipatya
santana myang para mantri
pangirid pra dipati
Suryanagara nèng ngayun
Rôngga Wirasêtika
Tumênggung Jayadirjèki
kawan wêlas pra dipati munggèng ngarsa

Pangeran Adiwijaya
ingkang tumut munggèng kursi
lawan Sayid Ngabdurrahman
Sayid Yusup sami kursi
lawan ing kursi malih
Pangran Rôngga Kadilangu
pangran kalihnèng ngandhap
sangajênge pra dipati
Pangran Purubaya lan Mangkukusuma

banjênge kang pra dipatya
andhèr kang mantri pinilih
lan prajurit suranata
andangu sri narapati
apa wartane Jawi
mungsuh kang padha lumayu
Rôngga Wirasêtika
Dipati Suryanagari
nêmbah matur pukulun kèndêl Ungaran

pun Tumênggung Wiradigda
lan pun Yudanagarèki
rencange kantun nyadasa
nanging ing mangke pawarti
wontên bêbantu prapti
Tarnite pan kawan atus
pangiride sakawan
Krèng Galèsong lawan malih
Krèng Brasudhak kalawan Dhaèng Malewa

Dhaèng Marêgis sakawan
sami suraning ngajurit
wau Natèng Kabanaran
pangandikanira aris
aja na pinarpêki
dhêsêkên saking doh iku
dimèn ngrasakkên padha
larane badane sami
pangênêse nora wus satêngah wulan

kunêng gantya winursita
carakanira narpati
kang dhatêng ing tanah Pajang
Pangran Mangkunagarèki
kapanggih wontên ngardi
wetan Magiri gènipun
mangsahkên wong Mataram
bêbidhung pranging Kumpêni
Janapura lan Tumênggung Janagara

angêpung baris ing Sala
rame prang lawan Kumpêni
Tumênggung Jayanagara
kênakatiban ing mimis
katimang anggarnèki
katimamas ingkang masuk
kadya ngatêr mimisnya
Jayanagara ngêmasi
kagègèran wong Mataram kasusahan

alit tyase wong Mataram
nadyan kathaha bupati
tan kadi Jayanagara
ing mungsuh akarya miris
jisime dèn gosongi
prajurit Mataram kuwur
Pangran Mangkunanagara
bramantya amagut jurit
angangsahkên sakarine wong Mataram

angêpung baris ing Sala
rinangsang bêdhil-binêdhil
Ki Tumênggung Janapura
sakancane para mantri
mundur tan antuk ngungkih
saking doh dènira ngêpung
sadintên dènira prang
mundur kasaput ing ratri
têngah dalu Kumpêni ing Sala bubar

angumpul baris ing Yogya
dupi njing pinaran sêpi
Tumênggung Sujanapura
lan Jayaningrat Dipati
baris gambira nênggih
ngangsêg ngilèn barisipun
Pangran Mangkunagara
manggihi dutèng ramaji
surat saking kang rama sampun winaca

kang rama paring wuninga
Pajênar dènira jurit
sêrat sampun winangsulan
mangkana dutanya pamit
wuri pangran dipati
arsa tinjo baris ngayun
anjog saking haldaka
udhune jog kidul Wêdhi
udhunira wontên dhusun Pamutihan

masanggrahan tigang dina
Pangran Mangkunagarèki
enjang budhal saha bala
saprajurit para mantri
ngilèn lampahirèki
anèng jêmbangan kapêthuk
sagung punggawa ngarsa
Suramangunjaya nênggih
lawan sira Tumênggung Mangundijaya

dinangu sapa mungsuhnya
apa akèh apa kêdhik
umatur kang pra dipatya
amung salawe Kumpêni
Lutnan Sanèdêr nênggih
Bali Kapitan Samangun
sradhadhu wolung dasa
dene mantrinipun Jawi
Surèngrana kêkapalan wolung dasa

kang ambujung rayi tuwan
punika menggok mariki
Pangeran Mangkudiningrat
lawan pun Wiranatèki
pangeran ngandikaris
dene nora pira iku
dene palayunira
sun dulu kuwalik-walik
alon matur Tumênggung Kudanawarsa

gusti pênêde kèndêla
sampun umangsah samangkin
abdi paduka pangarsa
taksih bênthèt tyase sami
ora sun mangkat mangkin
yèn wong pangarsa tan purun
bocah ngong jro kewala
wong lorèk lawan wong Bugis
wong Saragni abang lan wong pêrang tandang

pinarak ing oyod gurda
ing candhi langkung prihatin
dhêkukul panyiptanira
iya awak ingsun iki
yèn ta antuk gêgitik
apa bisaa têtêmu
karo kiyai benjang
tiwas têmên awak mami
wungu saking dhêkukul manggil pra lurah

Saragni Gunawisesa
miwah Gunamas kithèki
pra lurah ing pêrangtandang
lurah lorèk Lurah Bugis
sadaya duk tinari
pra sami sandika purun
mantri jro tinarènan
sami purun aturnèki
sigra bêndhe Pangeran Mangkunagara

Tumênggung Kudanawarsa
lan pangarsa pra dipati
kinèn mêdal lèrsadaya
nora nganggo dèn dhadhani
gêlar satriya sumping
tan adangu lampahipun
mêngsah maksih lumampah
katingal banderanèki
lamat-lamat lampahe ngidul amuntat

atata baris amapag
pacalange dinangu aturnèki
watawis Kumpêninipun
pêthak mung salawe prah
wolung puluh Bali Kapitan Sêmangun
Lopèrès Sanèdêr nama
pangirid Kumpêni putih

Jawane mantri sakawan
wontên satus cacahe kang turanggi
ing ngarsa pangiridipun
Ngabèi Surèngrana
mantrinipun rayi paduka rumuhun
Pangeran Mangkudiningrat
mangkya balik ing Kumpêni

Pangeran Mangkunagara
wusnya rakit Kumpêni duk ningali
wusnya anyabrang mangidul
sakidul Gêlagahan
anon mungsuh Kumpêni gugup anambur
Kapitan Sêmangun sigra
nitik kêndhang gong saruni

Pangeran Mangkunagara
ngangsahakên Lorèk kalawan Bugis
lan pêrang Tandang wus campuh
rame sami prang kuda
brêg-binêrêg swaraning bêdhil gumuruh
mantri jro pinarentahan
sami dharata ing jurit

mantri jêro sigra dharat
sarêng nêmpuh Kumpêni anadhahi
rame prang Kumpêni kuwur
saking ing dhêdharatan
kuda nunjang saking kanan kerinipun
mantri jro sarêng anumbak
kanan kering amêstuli

Ludnan Sanèdêr tinumbak
marang Jayaprameya wus ngêmasi
sradhadhunipun sapuluh
kang kari kathèthèran
baris JawaKudanawarsa anêmpuh
Kumpêni palayunira
ngungsi Sêmangun wong Bali

nadhahi ulêng-ulêngan
rame têmpuh ing aprang silih ungkih
ngamuk Kapitan Sêmangun
nanging Karoban lawan
ing wusana pêjah Kapitan Sêmangun
kunarpa jur pinarbutan
sradhadhune kèh ngêmasi

mawur sakarine pêjah
kang adharat pêjah sami ing ngusir
mung kang turôngga lumayu
rikat arang kacandhak
kinakodhol Alpèrès Beman mèh lampus
dharat sampun mangap-mangap
Surèngrana angandhêgi

sinungan gênti turôngga
Surèngrana dharat wus binalêdig
tinumbakan sampun lampus
Ngabèi Surèngrana
Kumpênine kang gêsang amung sapuluh
manjing biting Parambanan
miwah ingkang Bugis Bali

Pangeran Mangkunagara
saha bala kèndêl dènira ngusir
wetan Parambananipun
Kumpêni Parambanan
pun Kapitan Sungrat kêstabêl tinuduh
mariyêm munya sauran
lir gunturing arga Siwi

giwar ngoncati anêbah
Pangran Mangkunagara sawadyèki
Kudanawarsa Tumênggung
angaturi mundura
nulya nulak margi agêng kang tinurut
datan dangu lampahira
kapêthuk mungsuh kang mulih

saking dènira mênang prang
Pangran Mangkudiningrat pan sakenjing
kasor ing prang binabujung
mêngsah wus akir nulak
mantuk marang Parambanan sêdyanipun
tan nyana kapêthuk mêngsah
kalih atus Bugis Bali

lan dragundêr kawan dasa
pun Kapitan Rèke ingkang angirid
apan sami kagètipun
dragundêr sigra mapan
Bugis Bali sigra mandhi watangipun
kang waos abang bêranang
Pangran Mangkunagarèki

èwêd ing tyas kacaluthak
dadya lingsêm yèn oncata ing jurit
sigra nunjang sarêng nêmpuh
sami ngilês ing kuda
dragundêre angêdrèl sampun kapungkur
mung Bugis Bali kewala
kang tinêmpuh pothar-pathir

tan kongsi antuk anumbak
gugup kèlês ing kuda ting balasik
akèh kanin akèh lampus
lajêng giwar sadaya
saha bala Pangran Mangkunagarèku
Kumpêni Slam karusakan
kang pêjah dipun gotongi

mantuk dhatêng Parambanan
pun Kapitan Reke ngungun miyarsi
mati Kapitan Samangun
lawan Sanèdêr pêjah
Kumpênine putih mati têlu likur
Samangun saradhadhunya
tumpês datan ana kari

wau ta kangjêng pangeran
kèndêlira wontên dhusun ing Candhi
parentah para tumênggung
ingkang dadya pangarsa
pan sadaya pinundhutan dhuwungipun
Ki Tumênggung Wiranata
langkung susahe kang galih

alajêng pinarentahan
mantuk gène pakuwonira lami
Tumênggung Wiranatèku
sèdhèng trêsnane ilang
mring gustine wus malih pandulunipun
utusan ing Surakarta
kang winratan ing prakawis

Ki Dipati Sindurêja
corok batin pan sampun anampèni
Wiranata suratipun
ki adipati sigra
maring loji wau ta sapraptanipun
kalawan Oprup Baltasar
Totlomondo wus apanggih

wus angantor pagunêman
surat saking Kyai Wiranatèki
tinupiksa marang oprup
tinurun suratira
langkung sami suka ing sakalihipun
gangsal atus prajuritnya
Tumênggung Wiranatèki

mantrinipun gangsal wêlas
kadang kalih anakipun satunggil
kang kocap binêkta tundhuk
mring Prabu Surakarta
Wiranata inggih wêca kang ginugu
akathah wong anjêjôngka
lamun gustine ing benjing

Pangeran Mangkunagara
nora bisa angrata tanah Jawi
mung warise dadi riwuk
anggayuh-gayuh tuna
tan pakantuk ing tanah Jawa dèn êluk
wêkasan wigar anggagar
kangèlan datanpa kardi

dene kang tulus misesa
mung Kang Rama Pangeran Mangkubumi
lap Prabu Surakartèku
tulus ngratoni Jawa
lan Susunan Kabanaran ingkang tulus
satiba-tibananea
mila Ki Wiranatèki

lami dènnya mêlang-mêlang
dèrèng antuk margi dènnya ngoncati
mangkya wontên marginipun
pinundhut dhuwungira
mila sèdhèng Wiranata manahipun
rok batin Oprup Baltasar
lan Dipati Sindurjèki

wau Dipati Sindurja
antukira saking ing loji sakit
kadawaning sakitipun
lajêng praptèng antaka
Sindurêja Adipati linanipun
Sang Prabu ing Surakarta
anduta marang Samawis

apratela mring kang Bapa
Tuwan Idlèr ngungun akarya tulis
angsul-angsul ing sang prabu
duta Gandhèk tinulak
surat saking Idlèr katur ing sang prabu
tur tabe pangungunira
pêpatih dalêm ngêmasi

nanging ta atur kawula
kang sinuhun inggih môngsa puniki
sampun wontên karsanipun
lamun anyulihana
ing pêpatih parandene botên butuh
pêpatih ingkang satunggal
Pringgalaya dèrèng mati

lan malih atur kawula
dipun asih ing mantri pra dipati
kang taksih padha atunggu
wontên ing pada nata
ing sawuse maos sêrat sang aprabu
Tumênggung Puspanagara
kinèn angumpulna aglis

têtilar kasindurêjan
sawontêne panumbak saragêni
kabèh kang tilaranipun
kinèn angêsrahêna
marang sira Dipati Pringgalayèku
kunêng malih winursita
Pangran Mangkunagarèki

utusan marang kang rama
tur uninga yèn bupati ngêmasi
Jayanagara Tumênggung
Bupati ing Mataram
aprang lawan mêngsah Kumpêni kang tugur
kang bêbiting wontên Cala
nuntên kawula tulungi

ing mangke kang baris Cala
kula gitik bubar sampun anunggil
dhatêng Ngayogya pukulun
inggih saantuk kula
saking Gadhing Kumpêni ngadhangi laku
Lutnan Sanèdêr kalawan
Kapitan Sêmangun Bali

wontên Kamalon kula prang
brêkat dalêm unggul kawula jurit
Kumpênine tiga likur
ingkang kulamuk pêjah
pangiride Sanèdêr miwah Sêmangun
sradhadhunipun tumpêsan
katur sasolahing jurit

wus umêsat dutanira
tan kawarna lampahing duta prapti
ing pasanggrahan sang prabu
nênggih ing Barèngkèlan
jujugira mas rôngga duta wus katur
sêrat lajêng tinupiksa
asuka wêkasan kingkin

sukanira sri bupati
kang putra unggul ing aprang
ingkang dadi rudatine
patine Jayanagara
angèl angulatana
punggawa kadi puniku
Tumênggung Jayanagara

arikat sabarang kardi
sêdhêng wantêr ing ayuda
langkung sungkawa sang katong
kondur dènnya siniwaka
kagagas ing wardaya
gangsal dina gangsal dalu
datan antuk dhahar nendra

wus wêwatêke sang aji
Susunan ing Kabanaran
nadyan kapatèn putrane
têtêg nora dadi manah
yèn kapatèn punggawa
langkung kasusahanipun
tan wus ing rêncakanira

ing nguni Radèn Suligi
puniku punggawanira
duk bêdhah Jipang patine
sawulan tan kolu dhahar
anggung wayang wuyungan
nadyan mungsuhipun lampus
ingêndho Jayakartika

prihatin kapati-pati
pangungune tigang wulan
têtêpe mêmanahane
lamun ana wong prawira
patine durung môngsa
alah kulit dagingipun
anggung dènnya kapibrangta

katula-tula tyas aji
duta Kamangkunagaran
sapuluh wêngi lamine
dènira tan ingangsulan
mangkya lilih sang nata
wus akarya angsul-angsul
sêrat dhatêng ingkang putra

lawan ganjaranirèki
ingkang putra pinaringan
sanjata karbin salawe
bainète kawan dasa
rong kayuh cindhe panjang
lawan reyal gangsal atus
badhe rasukan sakawan

baludru jo kang kêkalih
abang kêkalih rasukan
lawan malih ganjarane
mring Dipati Jayaningrat
Mataram pinaringan
busana sapalihipun
lan Pangran Mangkunagara

dene reyalipun nênggih
mring Dipati Jayaningrat
tigang atus tigang lawe
lan muni ana ing layang
anake Jayaningrat
Bagus Banthèng kang pinundhut
ingkang pinacak punggawa

ginantyakkên kadangnèki
Tumênggung Jayanagara
nanging namane ingêlèh
Tumênggung Jayasêmbadra
duta wus kinèn mangkat
Malang Drigama wotsantun
mêsat saking ngarsa nata

ing marga datan winarni
prapta pasanggrahanira
Pangran Mangkunagarane
nuju baris anèng Sarab
duta praptèng ngayunan
sêrat katur lan pakintun
ganjarananira kang rama

sawusira maos tulis
pangeran kalangkung suka
ngundhangi wadya ambêndhe
samêkta kang bala budhal
pangran dhatêng Mataram
amargi ing ardi Kidul
sapraptanira Mataram

dhusun ing Gambiran nênggih
baris Dipati Janingrat
Tumênggung Janapurane
gègèr praptaning pangeran
gupuh tan kongsi mapag
munggèng pasanggrahan sampun
Pangeran Mangkunagara

dhawuhkên parentahnèki
ingkang rama sri narendra
Paman Dipati Si Banthèng
kinarsakakên ing nata
gêntyani kadang tuwa
inggih pinaring jêjuluk
Tumênggung Jayasêmbadra

aja owah kang lêlinggih
rong èwu Jayanagara
langkung nênuwun ature
wau duk miyarsa warta
Tumênggung Kêndhal pêjah
nèng Ngayogya kang atugur
tindhih pasisir sadaya

lan malih miyarsa warti
lamun natèng Kabanaran
kondur Mataram badhene
pangajênge sampun bubar
badhe miyos Pangkalan
pasisir samodra Kidul
têlike matur pratela

lawan gumyahing pawarti
lamun kalèrêk tumpêsan
tumpês pan Kapitan Uce
sami ngênês manahira
mayor kalih wus rêmbag
nêdya ngumpul marang Kêdhu
kang abaris ing Cacaban

binanton saking Matawis
lawan saking Surakarta
Pan Darpol Senapatine
kalawan Lutnane Kulman
wau baris Ngayogya
bubar ngumpul maring Kêdhu
ajrih wontên ing Ngayogya

lan Tumênggung Kêndhal mati
ngênêse wong pabarisan
pan wus ilang pêpakune
Tumênggung Singawijaya
wantêr tur sugih bala
datan ataha prang pupuh
amungsuh para kusuma

mêngsahipun sami ering
dhatêng ing Tumênggung Kêndhal
pan ing nguni kêkasihe
swargi sumare Lawiyan
rawuhe saking wetan
Singawijaya puniku
magang langkung kinasihan

cucude kapati-pati
yèn sang nata nênayuban
dodot kuning awor têkèk
nyana cucude kewala
dupi pasisir êsah
Kumpêni ingkang anggadhuh
pinundhutakên nagara

sami kagèt kang miyarsi
têtêpe lamun sang nata
têrus ing batin trêsnane
Kumpêni gugup sumôngga
mila wontên ing Kêndhal
angkate nama tumênggung
yatra sèwu pinaringan

lan busana warna-warni
nanging mijil bêbutulan
mila sasolah-solahe
tan taha maring santana
dhasar agung sêsumbar
sapa nêdya ngrusak iku
mring turuning gustiningwang

gustiningsun sri bupati
kang sumare ing Lawiyan
iya lan sapangerane
lamun katêmu ing ajang
môngsa sun kudhisana
mocok utamangganipun
iya payo dèn jajala

sambada sugih prajurit
Tumênggung Singawijaya
sèwu samas prajurite
rinêngga ingkang busana
kèhe prajuritira
sami lan patang tumênggung
lan wantêr punggawanira

wus bubar saking Matawis
wau sagung kang barisan
angumpul ing Kêdhu kabèh
kang abaris ing Cacaban
Pan Darpol lawan Kulman
miwah kang para tumênggung
nèng Cacaban lan Magêlang

Pangran Mangkunagararèki
lan Janingrat duk miyarsa
budhal sami angêngodhol
baris Ngayogya budhalnya
kininthil tinututan
sami wangsul dhusun Jamus
saking Trayêm kidul wetan

wangsul mrênahakên baris
kinèn baris ing tangkilan
Dipati Jayaningrate
lan Tumênggung Janapura
Tumênggung Jasêmbadra
Pangran Mangkunagarèku
kondur dhatêng tanah Pajang

anglusah dènira baris
Pangeran Mangkunagara
kunêng malih kang wiraos
Sang Nata ing Kabanaran
kang barin Barèngkèlan
mangkya ngalih barisipun
masanggrahan nèng Karoya

tan lami malih Banyurip
Dipati Suryanagara
mas rong sami ature
miwah Tumênggung Jadirja
sarêng ing aturira
yèn Kumpêni Ludnanipun
lawan Alpèrèse samya

yèn dalu sami anangis
sami prihatin kalintang
watawis suka pinatèn
sang nata alon ngandika
aturana jêng tuwan
miwah si tuwa pêngulu
kalawan si adhi rôngga

Kangmas Adiwijayèki
lan arimas karo pisan
tan adangu ing praptane
kang munggèng kursi sakawan
sang nata angandika
marang Kiyai Pangulu
Wa Pangulu Dipaningrat

sira dhewe ingsun tari
matura ing para tuwan
prakara Walônda kiye
sêmune padha asusah
dene kang gêdhe padha
mrêbês mili siyang dalu
pinatèn apanguripan

matur marang Tuwan Sayid
Ki Pangulu Dipaningrat
tuwan punapa karsane
mênggah Walandi punika
kang têluk kawan dasa
sami sêdhih manahipun
gih punapa pinêjahan

alon dènira nauri
Tuwan Sayid Ngabdurrahman
puniku wontên kalane
yèn kapir têluk arisan
nglakoni saparentah
pranatane Islam manut
yèn dosa wajib ngapura

sinakajêng-kajêngnèki
sèjèn têluk jroning aprang
yèn anut saparentahe
yèn wus atine sakeca
inggih nulya ginanjar
yèn susah iku kaduwung
wajib uga pinatenan

yèn wus eca tyase sami
gih padha wajib ginanjar
yèn dèrèng eca manahe
sayêkti suka wor ramya
yèn dadak mêlang-mêlang
ing batin ora tuwajuh
kaya tutur pakênira

ludnane yèn bêngi nangis
satru munggèng ing cangklakan
mèsêm ngandika sang katong
tuwan lamun makatêna
tan dosa pinêjahan
Tuwan Sayid alon matur
inggih lamun sok karuna

mas rôngga dipun kêjèpi
lan Radèn Suryanagara
Tumênggung Jayadirjane
punggawa têtiga mêdal
amung ingkang pitungkas
mantri suling lawan tambur
ingkang kinèn gêsangana

sapraptanira ing Jawi
wau kang katri punggawa
Kumpêni sinaosake
nèng pinggir kali sadaya
wus sami tinumbakan
ana kang sami sinuduk
tigang dasa pitu bebas

kinèlèkakên ing kali
kang têtiga wus binêkta
sumiwi ing ngarsa katong
sami ningkul mêlas arsa
kang nuli sinung nama
pun Hangganaya ranipun
panambur pun Hanggaswara

pun Hanggaprayitna mèstri
pinangadêg cara Jawa
pêndhok êmas bênting cindhe
gangsal jung sabine samya
dene golonganira
prajurit suranatèku
maksih eca pêpucungan

pan kasaru wontên caraka kang rawuh
saking Pakalongan
dutane Radèn Dipati
Jayaningrat pun Rôngga Purwadipura

anèng pintu mas rôngga jinawil mêtu
wus panggih lan duta
mas rôngga lumêbêt malih
nêmbah matur ing Jawi wontên caraka

dutanipun rayi paduka pukulun
saking Pangangsalan
pun Jayaningrat Dipati
kang ingutus pun Rôngga Purwadipura

sang aprabu kagyat pangandikanipun
enggal timbalana
iku dutane si adhi
rôngga mêdal lêbête ngirid caraka

praptèng ngayun kang caraka sèlèh dhuwung
ingawe umangsah
sumungkêm pada anangis
sri narendra tumut dhawuh ingkang waspa

sami ngungun punggawa kang munggèng ngayun
iki ana paran
wadine sri narapati
ana duta kang prapta dhawuhkên waspa

sampunipun angujung caraka matur
ngandika sang nata
wruhanira pra dipati
duta iki iya anake si bapa

kang anggadhuh kala kalareyaningsun
ingsun cilik mula
durung pisah lawan iki
ya Si Bapa Tumênggung Nitinagara

sadulurmu padha nèng ngêndi gonipun
sira apa lawas
gonira apa si adhi
nêmbah matur pun Rôngga Purwadipura

laminipun inggih sawêg kawan taun
katiga kawula
ingkang sami anut wuri
piniyara dhatêng ing rayi paduka

ingkang sêpuh pun Kakang Jayatrunèku
wontên abdi tuwan
pun Sindurja Adipati
abdi dalêm kang anèm pun Trunapatra

anggènipun inggih suwita pukulun
wontên rayi tuwan
Dipati Pringgalayèki
iya Allah dene padha rêbut paran

bênêripun akèha kang ana ingsun
nuwun atur sêmbah
Rôngga Purwadipurèki
ngaturakên kang sêrat rayi paduka

wus pinundhut binuka sinukmèng kalbu
katura kang sêmbah
rayi dalêm pun Dipati
Jayaningrak kang pilênggah Pangangsalan

Yogya katur ingkang pramudanèng satru
sudibyèng ngalaga
Kangmas Arya Mangkubumi
wirôtama ing rat pramuka jayèngprang

kang wus dunung ing sumbaga anak anung
kang umadêg nata
lawan karsane pribadi
kang jinunjung ing Hyang mêmangun prawira

wiyosipun kulatur uningèng prabu
yèn rama paduka
gih pun paman adipati
wontên Selong kawula têbus salêksa

dèrèng asung Kumpêni kèh cidranipun
pun Dêlèr Samarang
asayêmbara ing batin
pan kawula ingkang sinungan wacana

iya besuk sapa kang bêdhahkên Kêdhu
ngalahkên Pangeran
Adiwijaya lan malih
ngalahakên Suwandi Suryanagara

gêr gumuruh kang sêrat winaos sêru
sagung pra dipatya
sami gumujêng abêlik
sêrat ngangge Suwandi Suryanagara

kèndêl dangu iya tuwa êndi iku
sira lan yayimas
Suryanagara wotsari
inggih sêpuh rayi dalêm pun Supama

kaotipun botên langkung pitung tèngsu
kadi nunggil warsa
ing Alip Awal lan Akhir
lonyotipun dados bupati binêkta

nulya wau winaos malih sratipun
yèn ana ngalahna
iya ing wong agung kalih
ingsun turut sapanjaluke maringwang

kula sanggup balêdig wong agungipun
inggih kalampahan
ing Kêdhu kula lampahi
naming inggih sami kula tonjok sêrat

raka tuwan Kangmas Adiwijayèku
yèn anadhahana
tan wande kula balêdig
pun Suwandi tan wande kula gêgancar

gêr angguguk sang nata lan pra tumênggung
kèndêl sanalika
sang nata amaos tulis
ing sêrate wong agung gêbag dêladag

mèsêm muwus Radèn Suryanagarèku
hèh Purwadipura
basakna lurahirèki
dèn rewangi prang sênggrang angingkrang-ingkrang

sambatipun sajroning layang rêruntuh
ingsun lan pangeran
kang padha dèn sêsambati
yèn bêdhaha Kêdhu mintak punya bapak

sru gumuyu Pangran Adiwijayèku
lucu cilik mula
Si Supama nora mari
wong wis tuwa kapindho dadi dipatya

têka lucu mandah sukaa tyasipun
wong prihatin nêdha
bapakane durung olih
bok iyaa lucune dèn singkirêna

sang aprabu alon dènira andangu
hèh Purwadipura
priye yèn kala siniwi
yayi êmas dene para mantri kathah

nêmbah matur Rôngga Purwadipurèku
inggih datan ewah
yèn ari ing Sênèn Kêmis
kados wontên dhomas kang sami sewaka

mantrinipun lan para lêlurahipun
inggih tiga bêlah
sami bêkta jajar kêdhik
mantri wolung dasa kang astha mênggala

liyanipun inggih para mantri pungkur
duk lagya katingal
têdhak manggihi kang nangkil
duk lumampah kang seba ambata rêbah

mangke lungguh gujênge ambata rubuh
tur dèrèng ngandika
lagya wontên kang dèn lirih
parandene wus gumyak ambal-ambalan

mantri kuru kathah api-api ngêlu
wong mêngi kèh kumat
napase anggung katarik
kathah ambruk ngalumpruk pêdhot kang napas

dongèngipun kadi samodra tinawu
botên kenging têlas
wong sèwu ngadhêpa sami
sèwu pisan jalêbut pinapoyokan

alah iku swarane lagi karungu
parandene gumyak
mandah katona si adhi
wus mangkana sang nata nutug nupiksa

mangkya nuhun inggih kula anênuhun
yèn aparêngana
lêgane tyas padukaji
pinaraka ing nagari Pakalongan

botên etung ing tyas kawula wus putung
dhatêng pun Walônda
cidrane angêlangkungi
nadyan gêmpur tumpur manah wus anêmah

dhuh pukulun tulunga ing kawlas ayun
yèn tan angarsakna
inggih paduka ngawaki
mung wontêna margine kawula minggat

sokur lamun botên ngarsakakên nuduh
dhuh gusti kakangmas
tur mindhak bêm padukaji
amêcahna nagari ing Pakalongan

sampunipun pamaosira sang prabu
inguncalkên sigra
mring santana adi dipati
gênti maos pra samya gumujêng latah

sampunipun alon ngandika sang prabu
paran kono padha
si adhi mangkene iki
mêsakakên yèn ora tinurutana

sami matur sumôngga karsa pukulun
sang nata ngandika
hèh Adhi Purubayèki
lan arimu karia wong loro padha

apan ingsun tan ina jênênging sêpuh
nênêgor ing wrêksa
ningkirkên galinggang mati
amung kari babadioyod kewala

dene ingsun kangmas mèlu lakoningsun
iya benjang-enjang
sun tinggal Bagêlèn iki
umumêna ingsun mulih mring Mataram

pan kasaru wontên duta praptanipun
saking ing Mataram
dutanira Ki Dipati
Jayaningrat Mantri Gadhing Wiraguna

malihipun angirid Carakanipun
Sultan Bantên kendhang
punika dutane prapti
kang ingutus têtiyang Bugis sawidak

sêrat katur tinupiksa unjukipun
kang mungêl ing sêrat
abdi dalêm pun Dipati
Jayaningrat gusti ngaturi wuninga

barisipun Kumpêni sadaya murud
saking ing Ngayogya
gugup budhalipun gusis
alon dènnya ngandika Natèng Banaran

iya sokur lunga tan nganggo pinukul
mêngko ta ki besan
barise ana ing ngêndi
nêmbah matur pun Ngabèi Wiraguna

barisipun wontên ing Warak pukulun
lawan ing tangkilan
ombèra anata dasih
langkung suka miyarsa wau sang nata

Bugisipun pangarsa ingkang dinangu
yèn Tubagus Buwang
jumênêng sultan rumiyin
mangkya kasor jurite kalawan kadang

sêdyanipun nuwun idin ing pukulun
mangkya sagèn-gènnya
ngaraman Jawi nagari
lamun tuwan anampèni yêkti sowan

iya besuk sun pikir si adhi iku
mêngko lagi ingwang
ana satêngah ngajurit
sapa wêruh tiba pati tibaarja

hèh sirèku muliha Wiragunèku
gawa bali padha
sanak-sanak Bugis iki
dimèn lèrèn anèng nagari Mataram

sang aprabu angundhangi wadya agung
yèn badhe budhalan
Pangeran Purubayèki
lan kang rayi sakancane kiring wuntat
