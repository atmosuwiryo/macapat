sang dipati dangu tan kêna ngling
kèmêngan ing tyas apan akarsa
nora dèn aturna kabèh
sasurasaning kalbu
dados goroh mungguhing batin
sayêkti sang dipatya
sangêt jrihing guru
wasanamatur anêmbah
dhatêng guru amba kamipurun ugi
umatur dhatêng tuwan

apan amba midhangêt rumiyin
wirayatipun Sinuhun Ngarga
punika benjing ing têmbe
wontên umadêg ratu
kadi amba nagri Matawis
ya ta sang apandhita
angandika arum
hèh Ki Jêbèng Pajang gampang
yèn mangkono iya kakangira mangkin
dimène aprasêtya

lah Jêbèng Pamanahan sirèki
prasêtyaa sun sêksèni sira
Ki Pamanahan nulya ge
atur sêmbahing guru
inggih amba tuwan sêksèni
lamun amba darbea
kayun madêg ratu
sêdya jumênênga sunan
nèng Mataram prasêtya kula puniki
awak kula priyôngga

yèn damêla piala wak mami
sêdya ngêndhih akaraton Pajang
ing awak kawula dhewe
sampun pênêd tinêmu
sapa sintên wikana benjing
sawuri-wuri amba
gaibing Hyang Agung
langkung karsaning Pangeran
panêmbahan angandika iya uwis
pan bênêr ujarira

iya jêbèng datan ana sisip
ujarira wau sang dipatya
ing Pajang lêga galihe
dènnya miyarsa wuwus
angèstokkên sapa wruh gaib
kêna ing ujar keras
panêmbahan muwus
lah uwis Ki Jêbèng Pajang
apasraha ya padesan ing Matawis
sungêna kakangira

Adipati ing Pajang wotsari
dhatêng ing guru saaturira
sumôngga ing asta kalèh
kula langkung jumurung
alah kakang dika tampèni
inggih dhusun Mataram
taksih wana tuhu
Ki Pamanahan saksana
anampèni inggih desa ing Matawis
ingkang dadi ganjaran

panêmbahan angandika aris
lah uwis jêbèng sira muliha
maring Mataram dèn age
amboyonga sirèku
lan saanak rabinirèki
ingsun amini sira
tulusa sadulur
iya lawan arinira
Jêbèng Pajang alah iya kaki uwis
sira padha karia

lah ingsun kaki apan mit mulih
sigra atur sêmbah kalihira
mangkana ing sawingkinge
jêng panêmbahan wau
Pamanahan wus pamit mijil
mantuk ing wismanira
apan wus atêmu
lawan wau garwanira
miwah putra pêpak sanak rayatnèki
sadalu pagunêman

rêrêmbugan lan Jurumartani
sampun rêmbag dènira akarsa
boyong dhatêng Matarame
Ki Pamanahan wau
putranira pitu winarni
ingkang jalu lêlima
kalih èstrinipun
pan sampun sami akrama
wau putra kang jalu lawan kang èstri
nênggih pambayunira

kang anama Rahadèn Ngabèi
Loringpasar apan tan ingetang
kang tuwa lawan anome
kêkalihe duk timur
Radèn Jambu ingkang satunggil
Radèn Santri malihnya
lawan malihipun
Radèn Tompe ingkang nama
gangsalipun Radèn Kadhawung anênggih
kêkalih kang wanodya

kalih pan sampun apalakrami
satunggal antuk Tumênggung Mayang
wontên dene satunggile
apan akrama antuk
ya Ki Arya ing Dhadhaptulis
sami mantri ing Pajang
apan kalihipun
sami nutakên lakinya
putra èstri kêkalih karsanirèki
tan tumut mring Mataram

sêmana kawarnaa ing enjing
apan sampun dènira adandan
Ki Pamanahan karsane
saos ing gustinipun
pan akarsa ngaturi pamit
dhatêng Dipati Pajang
ingiring ing sunu
miwah putrane kang tuwa
Radèn Angabèi Loringpasar ngiring
prapta ing panangkilan

Ki Pamanahan sampun apanggih
lawan Sang Adipati ing Pajang
anèng pasewakan andhèr
sadaya putranipun
Kyai Pamanahan aganti
ngujungi sang dipatya
miwah putra sêpuh
radèn ngabèi samana
rêrangkulan wau kalawan kang rayi
ya Pangeran Bênawa

rêrangkulan saha waspa mijil
kalihira kang rayi kang raka
radèn ngabèi dêlinge
dhuh yayi mas riningsun
lah pun kakang akarsa mulih
mring desa ing Mataram
kantuna riningsun
ngaturi pamit pun kakang
aturira Pangran Bênawa mlas-asih
saha asêmu waspa

inggih ta kakang sampun alami
benjing nuntên paduka wangsula
atinjo ing ulun malèh
tan bêtah pisah ulun
lan paduka kadosa pundi
kakang polah kawula
lamia tan têmu
kakang kalawan paduka
ya ta Ki Pamanahan umatur aris
dhatêng sang adipatya

aturira angaturi pamit
sang dipatya ngandika lah kakang
sami-sami rahayune
salamêta kang kantun
salamêta ingkang lumaris
nulya auluk salam
ya ta Kyai Juru
atur pamit mring dipatya
apan sampun jawat tangan lan dipati
lèngsèr Ki Pamanahan

ingkang putra sadaya umiring
wêdalira saking panangkilan
sang dipatya jêngkar age
apan ngadhaton sampun
kawarnaa kang sampun mijil
saking pasowan prapta
wisma sami lungguh
wau Kyai Pamanahan
putranira èstri kalih sarêng prapti
nungkêmi padèng rama

putra èstri kalih sarêng nangis
ingkang antuk Ki Tumênggung Mayang
wau ingkang pamêkase
ingkang akrama antuk
Kyai Arya ing Dhadhaptulis
inggih kalih punika
apan sami mantu
nênggih sami mantri Pajang
Ki Pamanahan angling nak ingsun nini
babo aja karuna

rara sira dèn abisa ugi
gonira nutakên lakinira
witningsun tan bêtah anggèr
apisah lan sirèku
nanging kaya ngapa ta nini
bot wong aduwe priya
tan etang ramèbu
wus jamak wong laki uga
amung donganingsun maring sira nini
tulusa palakrama

lah uwis padha kariya nini
ingsun boyong mulih mring Mataram
kang putra nangis kalihe
sarya tur baktinipun
dhatêng rama kalawan bibi
dadya amêgat trêsna
kang lunga lan kantun
ingkang mantu kalih samya
atur sêmbah Ki Ariya Dhadhaptulis
lawan Tumênggung Mayang

ya ta Ki Pamanahan sira ngling
alah ta payo uwis mangkata
pan mumpung esuk mangkene
santana para sunu
gya umangkat saanak rabi
asêlur kang rêmbatan
lan gotonganipun
sadandananing awisma
pan sadaya datan ana ingkang kari
gumêrah kala mangkat

apan sakulawangsanya kêrig
dènnya boyong dhatêng ing Mataram
Ki Juru punapa malèh
kêrig sarayatipun
pan binêkta dhatêng Matawis
rêmbên ing lampahira
asêndhên ing ênu
wantu ngiringakên garwa
miwah ingkang para putra agêng alit
wanèh winot ing kuda

ana winot banthèng lan jêjawi
para garwa lawan sêlirira
anitih joli tandhune
mangkana lampahipun
rêreyongan samargi-margi
rêmbên èstri lampahnya
rantaban dinulu
ana kang rare ingêmban
sakèhing babêktan rêmbatan anggili
tanapi gagotongan

adulur kang kari lan kang dhingin
miwah ingkang awarni gotongan
kasur lawan gêgulinge
myang karang ulunipun
pan binêkta tan ana kari
aboyong mring Mataram
duk araryan wau
lampahe Ki Pamanahan
sanak putu andhèr sor waringin taji
wau ingkang kocapa

Ki Gêdhe ing Karanglo anênggih
apan sampun cêcawis sêmana
ngaturi suguh karsane
dhatêng ingkang lumaku
kang arèrèn soring waringin
Kiyai Pamanahan
ingkang dèn sêsuguh
akathah pisêgahira
pangajênge jangan mênir pêcêl pitik
pawingkinge akathah

pirang-pirang gotongan kang prapti
Ki Gêdhe ing Karanglo agêpah
dènnya sêgah lan garwane
prapta luk salam sampun
nulya sami tata alinggih
dahat amrih sih sira
Ki Karanglo matur
kawula ngaturi sêgah
sêkul sananjung tanpa ulam puniki
ywa kirang pangapura

Ki Pamanahan nauri aris
inggih nêdha ki bayi manira
nulya sami dhahar age
adhahar adunipun
pêcêl pitik lan jangan mênir
wau Ki Pamanahan
adhahar sakantun
lan saanak rayatira
apan tuwuk sadaya dènnya abukti
ri sampuning dhadharan

Ki Pamanahan ya ta sira ngling
inggih ki bayi apan manira
kapiutangan agêdhe
pintên banggi ing besuk
pan manawi manira bakit
amangsuli sih para
kang dhawuh maringsun
ya ta ature mangrêpa
Kyai Gêdhe Karanglo inggih tan kenging
amba matur punika

Ki Pamanahan mangkat tumuli
Ki Gêdhe Karanglo tut wuntat
sêdya ngatêrkên lampahe
dhumatêng ing Matarum
langkung dènnya aminta kang sih
dhatêng Ki Pamanahan
Ki Karanglo wau
wontên karaosing manah
kang ing têmbe wontên ngarsa-arsa ugi
wau ingkang kocapa

nênggih Kangjêng Susunan ing Kali
dawêg siram anèng lèpèn Umpak
Ki Pamanahan lampahe
kagyat sira andulu
dhatêng guru sang maha yêkti
sigra pinalayonan
prapta nêmbah sampun
mring guru sang apandhita
agya nyandhak suku ingkang têngên nênggih
wau kang winasuhan

Ki Gêdhe ing Karanglo sirèki
amasuhi padane kang kiwa
risang pandhita sukune
sampuning masuh suku
sang ayogi Kalijaga ngling
maring Ki Pamanahan
myang kêkalihipun
Ki Gêdhe Karanglo ika
lah ki jêbèng iya dèn patut sirèki
dènnya sami kêkadang

lawan saturunira ing benjing
Ki Gêdhe ing Karangêlo sira
lah milua mukti bae
nanging tan wênang besuk
anungganga jêmpana joli
iya saturunira
lan tan wênang sêbut
êmas lawan radèn ika
alah uwis lajua lampahirèki
Ki Jêbèng Pamanahan

ya ta lajêng mring nagri Matawis
Ki Pamanahan myang para putra
pan sami angiring kabèh
lan kulawangsanipun
sakèh kulawangsanya sami
tata-tata pemahan
nglêmpak nèng Matarum
samana wus gêmah arja
kèh wong mônca desa prasamya pêpati
anèng dhusun Mataram

rupa mantri winisayèng janmi
sangkalane duk tatêruka
Ki Agêng nèng Matarame
kathah pala gumantung
lawan murah kang bêras pari
tan ana kang tinumbas
miwah kang tinandur
ukur tumiba ing lêmah
apan dadi sarwa ana amêpêki
barang tinakokana

palêmahan nagari Matawis
kalangkung loh ajinawinira
arata jêmbar pasitèn
tan ana cacadipun
pan apasir lawan awukir
pacangkraman akathah
ing dharat ing banyu
arêmbug pasitènira
tur awêdhi saparan-paranirèki
toya wêning sumbêran

apan sangsaya kathah wong prapti
ingkang awisma anèng Mataram
piwah saanak putune
tan pêgat tiyang rawuh
ingkang sami ngaturi bêkti
miwah atur dhadharan
myang wowohanipun
lan akathah atur ulam
ulam êloh sami ngaturakên maring
Kyai Agêng Mataram

tulus suka awibawa mukti
ingkang adhêdhêkah ing Mataram
lawan sakulawangsane
miwah kang para sunu
datan ana winalang ati
tulus kamuktènira
sakarsanya tutug
Kyai Gêdhe ing Mataram
nutug dènnya amukti pinundhi-pundhi
dening wong sa-Mataram

nanging Kyai Agêng ing Matawis
kala sêmana kang maksih ketang
Sunan Pajang andikane
kala matur ing guru
prasêtyakên wirayat Giri
yèn benjang ing Mataram
wontên ratu agung
mila Ki Agêng Mataram
panyiptane nadyan wontêna narpati
lwaliyan satêdhaknya

marmanira Ki Agêng Matawis
taksih asangêt kasutapanya
rikala pênêd sasine
tansah ambantêr laku
angirangi ing dhahar guling
tan pêgat atirakat
dhatêng Gunungkidul
miwah dhatêng Pamantingan
gènnya tapa samana Kyagêng Matawis
adarbe prasanakan

akêkasih Ki Agêng ing Giring
kasêbut Ki Agêng Paderesan
apan andèrès karyane
kalangkungrakêtipun
tan rumasa sanak mêmanggih
lwir sadhèrèk sayayah
anunggil saibu
tan ana taha-tinaha
tunggil manah acarêm saeka kapti
samana kawarnaa

kala samana Ki Agêng Giring
wayah enjing ngunggahi deresan
anèng ing pakarangane
nanging ana winuwus
pakarangan ana satunggil
tirisan tan amanggar
lamine tinandur
nanging kalane punika
dawêg wontên wohipun namung satunggil
wayah lagi dawêgan

prênahipun tirisan sumandhing
ajajar cêlak ika kalawan
deresane kyai gêdhe
ya ta deresanipun
duk samana dipun unggahi
Ki Gêdhe Paderesan
sapraptaning luhur
lagi atrap bumbungira
kyai gêdhe amirsa swara dumêling
lwir pangucaping janma

prênahing swara ingkang dumêling
anèng dawêgan satunggil ika
kang cêlak lan deresane
mangkana swaranipun
hèh ki gêdhe wruhanirèki
sapa ingkang ngombea
maring toyaningsun
dèn êntèkna babar pisan
iku têmbe saturune dadi aji
amêngku tanah Jawa

kagyat ing tyas Ki Gêdhe ing Giring
mirsa swaraning dawêgan ika
nulya tumurun sira ge
saking deresanipun
wus asèlèh bonjorirèki
tumulya ingunggahan
pinènèk agupuh
praptèng luhur wus ingalap
kang dawêgan cinangking mudhun aririh
sapraptane ing lêmah

sigra binêkta mantuk tumuli
deresane datan rinawatan
mung dèn pêlêng dawêgane
ingkang binêkta mantuk
praptèng wisma gya dèn parèsi
sawusa kaparesan
winagah ing kalbu
pangunjuking toya dwêgan
yèn ingunjuka maksih enjing puniki
cinunggah datan têlas

nanging sadina punika ugi
kyai gêdhe tan anggodhog kilang
mung amêlêng dawêgane
mila kang pawon suwung
datan wontên tilasing gêni
tan kadi saban-saban
agung kutug-kutug
amung ing dintên punika
pawon suwung tan wontên tilasing gêni
wau ki gêdhe ika

wusing dawêgan dinugi-dugi
ingunjuk tan têlas babar pisan
anulya sininggahake
wau dawêgan sampun
nèng pêpaga gènnya ngrawati
saluhur pawon ika
kyai gêdhe gupuh
tumulya kesah mring wana
babad kajêng akarya kêsêl ing dhiri
sangêta kajêngira

karsanira Ki Agêng ing Giring
yèn sampun sangêt pangêlihira
arsa ngunjuk sarawuhe
wau sampun adangu
kesahira Ki Agêng Giring
ya ta Kyagêng Mataram
samana duk rawuh
ningali suwêng kang raka
Kyai Agêng Mataram tanya sira ngling
mring Ki Giring garwanya

wontên pundi wakane puniki
dening sêpi Nyai Giring mojar
kesah wikana puruge
sanggupe ambil kayu
dhatêng wana ambêkta kudhi
Ki Agêng ing Mataram
lampahira laju
dhatêng pawon karsanira
ngunjuk kilang aningali pawon sêpi
tumênga mring pêpaga

aningali dawêgan satunggil
nèng pêpaga sampun pinaresan
apan kantun ngunjuk bae
ya ta ingambil sampun
dêgan maring Kyagêng Matawis
binêkta dhatêng wisma
alinggih ing salu
sarya ambolong dawêgan
kyai agêng atanya mring Nyai Giring
puniki punapaa

têka botên kakang ngrêratêngi
godhog lêgèn pan kula punika
mampir anjêjaluk lêgèn
Nyai Giring amuwus
inggih amung dintên punika
karsane raka dika
aso kêsêlipun
Nyai Giring kagyat mulat
yèn dawêgan arsa ingunjuk kang rayi
apan sampun ingasta

agya ingampah mring Nyai Giring
Kyai Agêng Mataram amêksa
mangkana ing pangampahe
kiyai ariningsun
kang dawêgan punika ugi
sampun andika têdha
inggih toyanipun
ing wau raka andika
wêwêlinge dhatêng kula wanti-wanti
yèn wontêna ngunjuka

kula kinèn sangêt amalangi
yèn dawêgan siyos dèn unjuka
mandah ta silih dukane
rakandika maringsun
yakti ajrih dipun dukani
kula mring rakandika
ki agêng amuwus
inggih kakang sampun maras
manah dika manawi dipun dukani
dika marang si kakang

têka dika abêbeja ugi
mring si kakang yèn kula kang mêksa
kang angunjuk dawêgane
dening yèn kakang bêndu
sakarsane bêndoni mami
saking angêlak kula
saksana ingunjuk
toyane dawêgan ika
mring Ki Agêng Mataram langkung amanis
raosing toya dêgan

lan sangêt ngêlak Kyagêng Matawis
têlas toyaning dêgan satunggal
tan wontên kantun satètès
datan antara dangu
Kyai Agêng ing Giring prapti
wau saking ing wana
wusing sèlèh kayu
anjujug ing pawon ika
sêsimpênan ing pêpaga dèn tingali
datan wontên katingal

mantuk manjing ing wisma tumuli
Kyai Giring ki agêng kapêdhak
alinggih anèng pantine
Kyagêng Giring alungguh
sarya angling takèn ing rabi
nyai lah mau sapa
rawat dêgan ingsun
kang sun dokok ing pêpaga
paga pawon ingkang garwa anauri
inggih rayi andika

rayi dika Ki Agêng Matawis
apan botên kêni kula ampah
sêsambat sangêt ngêlake
kula sangêt tan asung
kyai agêng nambungi angling
inggih kakang manira
wau kang angunjuk
saking pangêlak manira
kumapurun manira andhêdhimini
sakarsa dika duka

gêgêtun ing tyas Kyagêng ing Giring
adangu wau datan angucap
ya ta mupus ing jro tyase
watêk ing sampun luhung
aib ing Hyang ingkang kalingling
wruh yèn tan kêna owah
pasthine Hyang Agung
yèn Ki Gêdhe ing Mataram
kang sinungan takdiring Hyang mêngku Jawi
saturun-turunira

awasana Ki Agêng ing Giring
aris mojar mring Kyagêng Mataram
lah adhi makètên bae
kadipundi gèn jaluk
darbèk kula kang wus binukti
mungguh dhatêng andika
rèh ing asadulur
nanging panjaluk manira
rêmbag patut mring dika kang wuri-wuri
kênia gêgêntosan

Ki Agêng Matawis wruh ing wadi
ri panjaluke Ki Giring ika
wus katampèn ring manahe
saosiking tyasipun
wus tan samar Kyagêng Matawis
ring Kyagêng Giring ika
sapanjalukipun
mangkana pangucapira
Kyagêng Giring lan kadipundi ki adhi
ing panêdha manira

manira têdha têdhak satunggil
têdhak pakanira kagêntèna
ing têdhak manira têmbe
Kyagêng Mataram muwus
adhuh boya dèrèng kadugi
panjaluk pakanira
amawas ing tuwuh
manira pan maksih cuwa
Kyai Agêng ing Giring amuwus malih
inggih lamun mangkana

têdhak pindho adhi kadipundi
kagêntèna ing têdhak manira
Ki Gêdhe Mataram linge
punika maksih tanggung
ing amukti dèrèng katawis
Ki Agêng Giring mojar
têdhak kaping têlu
puniku manira têdha
Kyai Agêng Matawis tan anglilani
nêdha têdhak kaping pat

datan suka Kyagêng ing Matawis
nêdha malih têdhak kaping lima
Kyagêng Mataram tan awèh
têdhak nêm kang jinaluk
datan suka Kyagêng Matawis
Ki Giring maksa nêdha
têdhak kaping pitu
lingnya Ki Gêdhe Mataram
sapênêde sok sukaa ingkang kari
manira tan uninga

ri sampunnya sami aprajangji
Kyai Agêng Mataram samana
anulya apamit mulèh
tan kawarnaing ênu
kyai agêng pan sampun prapti
ing padalêmanira
nagri ing Matarum
tan kawarna laminira
kyai agêng sêmana rêntêng kang galih
margi saking kang putra

ingkang anama radèn ngabèi
ingkang karya susah galihira
sêmana ngiwa tingale
apan ta kumapurun
nyorok sêsêngkêran Dipati
Pajang warni wanodya
badhe sêlir panggung
kang kagadhuh ingkang rama
angsalipun wanodya punika nguni
saking ing Kalinyamat

mila ki agêng manah kuwatir
maras ajrih mring Sang Adipatya
Pajang sangêt pêpacuhe
saking watiring kalbu
kyai agêng karsanirèki
asowan dhatêng Pajang
atur sêtyanipun
sarya kang putra binakta
karsa ingaturakên kang pati urip
dhatêng Dipati Pajang

sampuning dandan mangkat tumuli
kyai agêng sowan dhatêng Pajang
agêgancangan lampahe
kang putra datan kantun
kang anama radèn ngabèi
tan kawarna ing marga
samana wus rawuh
nênggih nagari ing Pajang
kyai agêng wus apamondhokan sami
enjing kang kawarnaa

sampun katur dhatêng sang dipati
yèn Ki Pamanahan ing Mataram
prapta kalawan putrane
kagyat tyas sang aulun
kadingarèn wakane prapti
baya ana karyanya
ingandikan sampun
umanjing sirèng jro pura
Ki Pamanahan cundhuk risang dipati
sampun auluk salam

sampun ing uluk salam alinggih
Ki Pamanahan munggwèng ing ngarsa
saha bukuh palungguhe
gya mangrêpa umatur
pan kawula sang adipati
ngunjukakên punika
pêjah gêsangipun
pun Ngabèi Loringpasar
pan sumôngga ing karsa sang adipati
kawula suka lila

kagyat mirsa tyas sang adipati
ing aturira Ki Pamanahan
ya ta mangkana dikane
punapa dosanipun
sutaningwang si angabèi
pakanira apaksa
tur patyaripipun
wruhan pakanira uga
si ngabèi iku sutèngong sayêkti
lan sutangong kawitan

manira angkah gèn anênêkti
sutaningwang si ngabèi uga
manira eman dedene
têka mangkin agupuh
pakanira srahkên ing pati
manira tan anduga
punapi liripun
Ki Pamanahan turira
nuhun duka kawula sang adipati
saking tiwas kawula

mila ing mangke pun angabèi
kawula bêkta sowan punika
sumôngga pêjah gêsange
kalangkung kumapurun
anglangkungi karsa dipati
inggih kang sêsêngkêran
punika ginanggung
ingkang saking Lèpènnyamat
pan punika kang rinencang lambangsari
saking tiwas kawula

punapa karsa sang adipati
apan kawula atadhah duka
sumôngga ing sakarsane
ya ta lêga tyasipun
sang dipati aris dera ngling
lah ta lamun mangkana
manira jumurung
yèn si ngabèi arsaa
angrawati ing rare punika nguni
kang saking Kalinyamat

lah pênêdipun punika ugi
wakane nuli pinanggihêna
ênggèh benjang satêkane
nanging wawêkas ingsun
yèn tan wontên kanggene benjang
sampun dèn siya-siya
wakane sirèku
ingkang maksih rumaksaa
lan maninge pakanira ngong waoni
amêngku bocah lanang

apan jamak yèn sampun birai
bocah lanang sinandhing wanodya
dadia arêm-arême
punapa malih iku
yèn rabia ingkang prayogi
ya ta Ki Pamanahan
mangrêpa andhêku
angraos kadukaning tyas
ri sampuning têlas andika dipati
ya ta Ki Pamanahan

sampun atur pamit mring dipati
pamitira mantuk mring Mataram
gya mijil saking purane
lajêng ing lampahipun
tan kawarna sira ing margi
wus prapta ing Mataram
manjing dalêmipun
samana datan winarna
polahira radèn ngabèi wus panggih
lan Putri Kalinyamat

wus alama gènira apanggih
Radèn Ngabèi Saloringpasar
lan Putri Kalinyamate
apan sampun sêsunu
apan jalêr putranirèki
anama Radèn Rôngga
warnane abagus
rama ibu langkung trêsna
lami-lami Kyai Agêng ing Matawis
asowan dhatêng Pajang

kocapa malih Sang Adipati
ing Pajang apan kala samana
arsa umunjuk jênênge
wau duk lampahipun
sang dipati seba mring Giri
arsa jumênêng sultan
kestrenan wong luhung
lampahe saglar sapapan
para mantrinira sadaya angiring
myang Ki Gêdhe Mataram

samana apan tumut umiring
ing lampahe Adipati Pajang
prapta ing Giri sira ge
ya ta sarawuhipun
Adipati ing Pajang nangkil
Sunan Parapèn ika
pan sineba esuk
wontên ing Giri kadhatyan
pra nayaka Japan Wirasaba nangkil
pêpak kabèh nèng ngarsa

Dipati Surabaya Kadhiri
Pasêdhahan wong agung bang wetan
pêpêkan aseba kabèh
wong Madura tan kantun
Lasêm Tuban Sidayu Pathi
Dipati Pajang ika
ngandika mring ngayun
kang minôngka palinggihan
binatur ing prangmadani pra dipati
samya linggih atata

kang para mantri tata alinggih
nèng wurining gusti sowang-sowang
lante lêlurah jajare
Ki Agêng ing Matarum
pan alinggih wontên ing wuri
nira Dipati Pajang
ri sampune wau
Ki Adipati ing Pajang
ingestrenan dhatêng Susunan ing Giri
jumênêng Sultan Pajang

apan punika babadhe nguni
rêsi têtiga wisayèng janma
nênggih mangkana babade
gya pêpundhutan mêtu
saking pura lumintu mijil
prasamya ingajangan
sakathahe wau
para dipati sadaya
wus sumadya prasamya adan abukti
pra dipati sadaya

Sunan Parapèn ngandika aris
dhatêng sakathahing pra dipatya
anak putuningsun kabèh
lah dèn padha apatut
aja ana kang amêmiti
dèn padha tyas raharja
lah dèn padha sukur
ing Allah Kang Maha Mulya
ing sajênêng-jênênge pribadi benjing
aywa na manah arda

ingsun têdha anak putu mami
padha slamêta dunya ngakerat
kang para dipati kabèh
sami asaurmanuk
nuhun duka kawula sami
sih dalêm jêng susunan
kalangkung asuwun
ya ta sagung pra dipatya
sakathahe sampun dènnya samya bukti
ambêng wus linorodan

lajêng pinatêdhakkên ing wingking
panakawan sampun cinarikan
sampun sami nêdha kabèh
ya ta sakathahipun
ri kang panakawan pan sami
tiningalan sadaya
mring Sunan ing Gunung
ya ta Ki Gêdhe Mataram
wau ingkang dèn tingali Sunan Giri
pandhita maharaja

apan anampèni sêmu aib
nora samar mring Kyagêng Mataram
raja pandhita dêlinge
hèh Ki Pajang nak ingsun
alah sapa sintên puniki
wastane panakawan
kang mangan angantun
Sultan Pajang aturira
abdi dalêm wastane punika nênggih
pun patinggi Mataram

cacah tiyang kawan atus nênggih
ingkang dipun rèhakên punika
raja pandhita dêlinge
sira kona mring ngayun
lawan ajajara alinggih
lan kang para dipatya
dyan Kyagêng Matarum
tur sêmbah linggih ajajar
lawan sakathahing kang para dipati
tansah pinandêng tingal

angandika Susunan ing Giri
lah iya wruhanira sadaya
sakèh pra dipati kabèh
ya Ki Gêdhe Matarum
iku têmbe-têmbe ing benjing
anak putune uga
angrèh Jawa besuk
sakèhe wong nusa Jawa
iku besuk padha ngidhêp ing Matawis
Kyagêng Mataram mirsa

ing pangandikane Sunan Giri
dyan Ki Agêng Mataram mangrêpa
asujud anèng ngarsane
ngaras siti ing Gunung
sakalangkung anuhun ing sih
dhatêng sang apandhita
ya ta sang awiku
aris dènira ngandika
pasthining Hyang tan kêna ingowah gingsir
dadya Kyagêng Mataram

agya ngaturi dhuwung satunggil
dhatêng Susunan ing Giri ika
nulya tinampi dhuwunge
samya kacaryan dulu
sakèhing kang para dipati
mring Ki Gêdhe Mataram
de cinêtha wau
amutêr rat bumi Jawa
sêsampune mangkana Sinuhun Giri
nulya karya talaga

sakathahe kang para dipati
apan samya dhudhuk-dhudhuk sira
glising carita nulya ge
talaga dadi sampun
apan sampun dipun wastani
talaga winastanan
ing talaga Patut
ênggèning apêpatutan
apan sakathahing kang para dipati
pinatut nèng talaga

ri sampuning mangkana anênggih
sakathahe kang para dipatya
saksana umantuk kabèh
Sultan Pajang ing wau
nulya pamit saha ngujungi
wus tinundhung mantuka
Ki Gêdhe Matarum
umiring ing Sultan Pajang
tan atêbah ngiring ing wurinirèki
tan kawarna ing marga

sampun prapta ing Pajang nagari
miwah Kyai Gêdhe ing Mataram
wus prapta wau lampahe
nagari ing Matarum
Sultan Pajang wau winarni
samana sinewaka
dening punggawagung
miwahingkang para putra
kabèh nangkil Sultan Pajang ngandikaris
tutur wirayat ika

hèh wong Pajang lah wruhanirèki
iya ing Mataram iku benjing
amutêr jaman sakèhe
ing nusa Jawa besuk
dadya sakwèhing para mantri
miwah kang para putra
kagyat mirsa tutur
kang wirayat Sunan Ngarga
ingkang putra Sultan Mas Banawa nênggih
matur dhatêng kang rama

kawula nuhun duka narpati
manawi èstu benjing patiba
Sunan Giri wirayate
upami ing Matarum
sinaengga wongwa sapêlik
yèn tan agya siniram
pasthi têmahipun
tan wande angômbra-ômbra
yèn sawawi kawula kang anindaki
anggêcêk ing Mataram

para punggawa Pajang ngrêmbagi
saurpêksi saaturing putra
Sultan Pajang andikane
Ki Banawa nak ingsun
iya bênêr têka sirèki
pira gênge Mataram
winatara iku
ginêcêk rampung sadina
ananging ta yèn wus pinarêng ing Widhi
paran gon ngowahana

lamun wis takdire iku pasthi
lawan ta ingsun ajrih nêraka
Sunan Giri wêwalêre
sapa kang wiwit iku
yakti nora anêmu bêcik
ya ta Pangran Banawa
mênggah manahipun
kadi srênggala cinancang
manahira sakathahing para mantri
sigêgên Sultan Pajang

kawarnaa Ki Agêng Matawis
sineba nganak putu sadaya
pêpêk kang para putrane
miwah Kiyai Juru
Amartani anèng ing ngarsi
lan kula kawaraga
Kyai Gêng Matarum
ing wau sira ngandika
wacanarum maring para putra sami
mangkana wawêlingnya

iya benjing ing sapungkur mami
wawêkas ingsun marang ing sira
anak putuningsun kabèh
lamun nyata ing besuk
wirayate Susunan Giri
ing têmbe ing Mataram
pan cinêtha besuk
amêngku ing tanah Jawi
wêkas ingsun nganggea sira ing benjing
manah brôngta lêgawa

lawan malih wêkas mami
lamun benjang kalakona
Sunan Giri wirayate
yèn lunga anglurug sira
maring nagri bang wetan
anuta alakuningsun
lawan Sultan ing Prawata

anuju Jumangat Paing
kala ing sasi Mukharam
iku wêwurinên têmbe
lamun nagara Mataram
linurugan wong wetan
ing benjing wêwêkas ingsun
yèn sira mêtoni yuda

aja sira angliwati
ing gunung Kêndhêng ta sira
sayakti apês yudane
lawan malih wêkas ingwang
yèn sira kalampahan
iya nagara Matarum
amêngku ing nusa Jawa

yèn sira karya bupati
aja liyan wong Mataram
ing besuk kang sira gawe
pan wong kawan atus ika
rowang guna nastapa
lan malih wong kawan atus
yèn duwe dosa mring sira

apadene dosa pati
kaki sira apuraa
wong punika sadosane
yèn sira tan ngapuraa
sadosane wong ika
anging silih gêtihipun
aja tiba ing Mataram

akathah lamun winarni
wawêkase ingkang rama
ya ta wau winiraos
padhêkahan ing Mataram
apan sampun agêmah
karta bandaripun agung
mirah sandhang lawan pangan

akathah têtiyang prapti
karasan wisma Mataram
dene tan ana winaon
nagari gêmah aripah
tan kakurangan sawah
miwah pacangkraman agung
ing toya lan ing dharatan

samana nagri Matawis
lagi cacah tiyang dhomas
kalangkung dening muktine
Kyai Agêng ing Mataram
miwah kang kulawarga
sami eca manahipun
wus alama kawarnaa

Kyai Agêng ing Matawis
gêrah sangêt cinarita
pinasthi puput jênênge
pêpêk ingkang para putra
anungkuli kang rama
tanapi Kiyai Juru
kyai agêng angandika

mring Ki Juru Amartani
ki ipe para kantuna
dèn bisa dika amongmong
maring anak pakênira
ing sawuri manira
lawan yayi malihipun
kang gêntènana manira

putranira ki ngabèi
kang duwea ing Mataram
gih punika prayogane
sasampunira mamêkas
ki agêng nulya mapan
kang tangis apan gumuruh
samana wus siniraman

ya ta pinapan tumuli
nulya sira ing astana
kilèn masigit prênahe
ya ta wau sinangkalan
tata mantri wisaya
ning janma sangkalanipun
kulawarga kwèh karuna

sadaya sami prihatin
para putra kulawarga
ing wau sapatilare
Kyai Agêng ing Mataram
pêpêk kang para putra
angandika Kyai Juru
dhatêng kang putra sadaya

sakathahe putra mami
payo padha ingsun gawa
aseba maring ing Paos
atur uninga ing sultan
yèn ramanira tilar
kaya priye karsanipun
sapa kang ginêntosana

kang putra sami umiring
ing wau sarêmbagira
ingkang para putra kabèh
satilare ingkang rama
ingkang sinêmbah-sêmbah
sujut dhatêng Kyai Juru
minôngka gêntining rama

ya ta kawarnaa enjing
apan ta sampun adandan
lan kang kulawarga kabèh
aseba dhatêng ing Pajang
ya ta anuli babar
apan ta Kiyai Juru
ingkang angirid ing lampah

datan kawarna ing margi
wus prapta nagari Pajang
mangkana kang winiraos
sira Kangjêng Sultan Pajang
enjing miyos sineba
pêpêk sakwèh punggawagung
miwah ingkang para putra

Kyai Juru Amartani
lawan kang putra lêlima
prasamya binakta pepe
sandhaping waringin kêmbar
Sultan Pajang tumingal
sasoring waringin kurung
ana wong pepe akathah

Sultan Pajang ngandikaris
bocah sira pariksaa
sapa ta ingkang apepe
têtiyang gandhèk agêpah
dènira amariksa
tiningalan yèn Ki Juru
apepe lawan kang putra

tiyang gandhèk mangkyaangling
inggih Ki Juru punapa
ingkang dipun pèpèkake
Kyai Juru wuwusira
dika matur ing sultan
atur uninga pun Juru
yèn ki patinggi Mataram

ing mangke yèn sampun lalis
atilar putra sagangsal
inggih punika warnine
punapa ta ingkang karsa
ingkang ginêntosana
tiyang gandhèk gya umangsul
sapraptanira ngajêngan

tiyang gandhèk awotsari
sampun kawula pariksa
inggih punika kang pepe
pun Jêbèng Juru Mataram
mèpèkakên kang putra
atur uninga sang prabu
yèn pun patinggi Mataram

ing mangke yèn sampun lalis
atilar putra sagangsal
sultan angungun driyane
dene tan ora kayaa
pawong sanak manira
dhuh Ki Jêbèng ing Matarum
lah iya singa dhingina

lah timbalana dèn aglis
Ki Juru mring ngarsaningwang
lan kaponakane kabèh
têtiyang gandhèk agêpah
ya ta kang ingandikan
Ki Juru lan putranipun
sampun dhatêng ing ngayunan

sami ganti atur bakti
dhumatêng ing Sultan Pajang
sampun atata linggihe
munggwèng ing ngarsa mangrêpa
Sultan Pajang ngandika
prayogane putraningsun
kang tuwa anggêntènana

iya ki radèn ngabèi
kang mangkua ing Mataram
kang ingsun junjung linggihe
lan malih prayoginingwang
yoga sun lihkên aran
alah sira anak ingsun
iya sira jumênênga

Senapati Ngalagadi
Sayidin Panatagama
lan malih wêwêkas ingong
Ki Jêbèng Juru Martanya
pakênira kang yogya
amomonga sutaningsun
Ki Senapati Ngalaga

nanging ta wawêkas mami
aywa ge seba maringwang
yèn durung ing sataune
lah têka sira tulusa
mukti awibawaa
anèng nagara sirèku
ing Mataram gêmahêna

yyan kita uwus sawarsi
agya kita asebaa
mring Pajang aywa talangke
Senapatya ngastuti gya
ngusap lêbu suku sang
ring sultan myang Kyai Juru
wus amit saha pra putra

jêngkar dènira tinangkil
sultan umantuk ing pura
mangkana kang winiraos
Senapati ing Ngalaga
saha kulawangsanya
myang kang paman Kyai Juru
mantuk dhatêng ring Mataram

