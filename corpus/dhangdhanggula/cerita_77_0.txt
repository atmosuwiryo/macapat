sampun titi panitraning tulis
pinaringkên mring Dêmang Ngurawan
tuwin sagung babêktane
tinampèn sadaya wus
rinuktenan binaktèng jawi
ing wanci babang wetan
duta bidhalipun
tan winarnèng lampahira
cinarita Patih Sokadana nagri
sakesahe kang putra

gung dènira manêdhèng Hyang Widi
rahayuning putra kang lêlana
sampun wontên sangsayane
tulusa ing sapurug
rinakêtadarajat jati
mangkana lama-lama
saya onêngipun
wontên marmaning Hyang Suksma
nyai patih garbini ambabar pêkik
sairib lan kang raka

langkung suka tyasira kya patih
ingkang putra pinaringan nama
Dyan Panji Pamêkas dene
wus kasèp mangsanipun
sigêg gantya sri narapati
tindak mring kapatihan
ing karsa sang prabu
mriksani pulunanira
dupi rawuh Panji Pamêkas kaèksi
sumiwèng ngabyantara

rêsêp mulat wau sri bupati
yayi patih yèn sira sambada
iya anakira kiye
iku ta ingsun pundhut
rèhning tita wak ingsun iki
tulus tan darbe putra
anjabaning amung
amupu mring sutanira
patih datan suminggah karsa sang aji
têmah atur sumôngga

dupi kundur dyan putra kinanthi
praptèng pura gung dèn êla-êla
wus kadi putrane dhewe
ing sakarsa tinurut
kyana patih mêlang ing galih
sajuga ri sumewa
mring pura umatur
dhuh gusti sri naranata
sampun dahat angunggar karsaning siwi
manawi tanpa guna

pan wantuning amudha puniki
yèn winilêt ing pangêla-êla
lalu-limut budayane
tan wade têmbenipun
badhe ngangge karsa pribadi
tan titi tilar cara
carane tumuwuh
ugungan agung banakta
tanpa krama rênaning pribadi pinrih
ngêmbangi tibèng nistha

mapan kathah têpaning palupi
lupiyaning duk ing kina-kina
nata kang ngugung putrane
awon wusananipun
sangking anggung ugungan galih
ngantos jumênêng raja
tansah kumalungkung
labête ala taruna
tan tinuman kautamaning dumadi
têmahan murangkrama

calon nata yèn datan pinardi
mardawaning basa susilarja
èstu sirna mêmanise
yèn nata tyasira punggung
pra nayaka datanpa budi
mantri lit-alit samya
kathah kang lampah dur
sumrambah mring wadyabala
rêbat murka rêbat jail rêbat cêngil
sêkaring karisakan

sri narendra angandika aris
ingsun cocog marang aturira
paran ta prayogane
sranane amrih tulus
kotamane atmaja mami
kya patih matur nêmbah
yèn sambadèng kayun
pinaringana punika
juru among kang waskithèng kramaniti
darapon amardia

myang sinunga suyasa pribadi
nata condhong nayogyani karsa
kyanapatih sukèng tyase
gya karya dalêm agung
cinawisan guru kang wêgig
ngêmbani rajaputra
samana wus antuk
mantri wrêda bijaksana
binêbahan mêmulang patraping adil
ukum anggêring praja

narpatmaja wus dalêm pribadi
sari-ari rinèh ing kawarja
pinrih kênyang kawignyane
samana sampun putus
kawasisan têtês patitis
karya santosèng driya
tandya para wiku
manjurung rèhing kamuksan
prastawane nunggal lan Hyang Utipati
kunêng ta kang winarna

kyana patih mangkya gungprihatin
kaonêngan mring sang alêlana
dèn wus lami antarane
tan ana wartanipun
puara lon nabda mring rabi
dhuh yayi raganingwang
akangên kalangkung
mring putranta kang lêlana
paran warta dene lawas nora mulih
kang garwa matur nêmbah

kula wingi midhangêt pawarti
papêkênan yèn nata ing Cêmpa
amundhut mantu samangke
tiyang lêlana nglangut
bok punika pun kaki Panji
lagyaca arêrasan
mangkana kasaru
dhatênge Kyai Janggala
lawan Dêmang Ngurawan kang anèng wuri
kya patih mangu mulat

Ki Janggala matursarwi nangis
dhuh jêng kyai ulun pun Janggala
baya pandung mring abdine
kyana patih kagyat wuwuh
momongamu ana ing ngêndi
Janggala aturira
putranta pukulun
wontên nagari ing Cêmpa
mangke sampun jumênêng prabu taruni
inggih sowan kawula

pan dinuta ngaturkên tulis
saha mawi kintunan barana
nagri Cêmpa di-adine
katur mring para ibu
srat tinampan mring kyana patih
binuka sinukmèng tyas
têmahan kapiluh
pra garwa anglut karuna
myang para ban tumuntur samya anangis
karônta kang lêlana

sira Dêmang Ngurawan tumuli
amasrahkên saliring babêktan
wus katampan gya binage
dhatêng kang para ibu
kyana patih kang mrayogini
wus wradin para garwa
sadaya pakintun
mangkana Bok Tunjungsêkar
langkung suka de putra mangkya wus mukti
wibawa anèng Cêmpa

duk samana wu sore kang wanci
Ki Janggala lan Dêmang Ngurawan
gya pinarnah pondhokane
sowan mung sabên dalu
kang dinangu tan wontên malih
lyan saking radyan putra
lêlampahanipun
ing purwa praptèng wasana
Ki Janggala galurkên criyosingsiwi
kya patih langkung suka

nyai patih Kèn Tunjungsari
sakalangkung karênan ing driya
mring Janggala cariyose
kunêng ta ki cinatur
sira Dêmang Ngurawan nênggih
lamine anèng kana
antuk kalih santun
gya amit mring sang apatya
arsa wangsul dhatêng prajanira malih
rèhning ta sampun lama

antarenjang prasamya sumiwi
mring ngarsaning sang mantri wisesa
kyana patih andikane
srantèkna putraningsun
ingsun arsa mangsuli tulis
ya marang kakangira
prabu anom iku
tandya amundhut supatra
pandhanwangi kinarya papaning tulis
lukitaning pustaka

ing sawusing salam taklim mami
tumêkaa marang jênêngira
Sri Mudha Cêmpa prajane
ingkang sudibya kasub
ambêksanta maharjèng budi
srat sangking jênêng ingwang
kang onêng kalangkung
Mantrimuka Sokadana
awiyose manira gèr wus nampani
pustaka sangking sira

surasane wèh rêna ing ati
lawan kabèh para ibunira
sirna ruwat rudatine
sasat taru kang alum
karirisan kang mausadi
dumadi angrêmbaka
prasidaning tuwuh
tuwin ta gèr wêkas ingwang
de kasarwa sarèh sarekaning kapti
rèhning ta mêngku praja

pangolahing praja iku kaki
tanpa beda lan amardi putra
kudu sarèh saranane
ywa kêmba ing pamuruk
pan ingarah sangkaning ririh
sinarah drapon kalah
lamun wus anurut
wêlêgên wêwulangira
kalakone dèn trima saka sathithik
tan beda mèt kancana

pikantuke pan saka satugi
yèn tulatèn pangupayanira
lawas-lawas sayêktine
antuk sakajong munjung
dinol akèh urupingpicis
lan kaki dèn waspada
wijanging pangêjum
panduming kang jiwanggana
kudu iya yitnanana sabên ari
sêsêrêng sarèhêna

ing wusana sun angsung pawarti
mangke sira darbe ari priya
saungkurira wijile
saka ibumu sêpuh
Si Pamêkas arane kaki
samêngko arinira
karsane pinundhut
mring ramanta sang iswara
pan pinutra dinama-dama ing kapti
tan pêgat sinung wulang

kang pustaka tiniti tandya tinutup
katampèn mring Sang Bramani
sarwi pinaringan sangu
myang ginanjar busana di
kalihe lèngsèr wotsinom

para garwa tuwin Nikèn Tunjungsantun
kapiluh ing tyas marujit
para êmban sênggruk-sênggruk
kagagas marang ing gusti
kang wus madêg prabu anom

kunêng para êmban tuwin para ibu
Prabu Nèm Cêmpa winarni
lênggah lawan garwanipun
sadangunira ngraosi
marang dutanira karo

dene kongsi kalih côndra malah langkung
ginalih sangsayèng margi
tan dangu sami kadulu
yèka kang duta kêkalih
sri mudha waspadèng anon

yèn Janggala ingkang prapta kusung-kusung
prabu nèm suka tan sipi
tumrap ngabyantara sampun
binagèkkên sabda manis
padha raharja sakloron

dene lama baya ta bisa katêmu
lawan kyai sang dipati
Ngurawan alon umatur
pangèstu paduka gusti
inggih sagêd sapatêmon

lan ramanta tuwin ibu kalihipun
sarta ulun dèn bêktani
wilapa môngka wêwangsul
pinundhut binuka aglis
winao sinuksmèng batos

wus kawaca pêcaning sêrat wêwangsul
prabu nèm kraos ing galih
kapiluh ing nala luluh
karôntadadya prihatin
ramèbu têmah katonton

sruning onêng umênêng manahên ing kung
kongasing netya prihatin
sêrêt pangandikanipun
lah padha ngasoa sami
iya marang ing patunggon

Dyan Ngurawan lawan Janggala amundur
mring wismanira pribadi
prabu nèm lan garwanipun
agung dènira angliling
pustaka ingkang rinaos

surup surya gumanti côndra sumuluh
sumunar marang wiyati
Dyan Ngurawan sampun wangsul
lan Janggala anyarêngi
praptèng ngarsa makidhupoh

prabu anèm lênggah lawan garwanipun
nèng natar amajang sasi
kalih sami kinèn maju
kang pêrak dènnya alinggih
Janggala pinrah acriyos

ing saparipolahira duk ingutus
mring Sokadana nêgari
purwa myang wusananipun
galur panguluring rawi
sukèng tyas sang prabu anom

sakala nir tyas mangu-mangu mangukung
kagagas marang kang rayi
kaya pa ing warnanipun
Pamêkas dhuh ari mami
benjang apa gon sun anon

sun pêpuji rèningsun dimèn lêstantun
benjang bisaa gumanti
kapraboning rama prabu
sun lila ing lair batin
narima amung amomong

mung tulusa tiningalan rama ibu
môngka pangimuring galih
pisahe lawan ragèngsun
manira tarima yêkti
ngêmbani mring kadang anom

puluh-puluh wus bêjaning raganingsun
kudu pisah yayah bibi
tan dêrman dèn mong wong sêpuh
baya wus karsaning Widi
pinasthi dadi pamomong

ingkang rayi balang liring nyablèk jêngku
tan kayaa siji iki
ithik-ithik dadi juru
buh-êmbuhane kang nyèthi
lumrahe iya wong wadon

mara ngêndi ana dyah amêngku kakung
êmbuh yèn mung kosokbali
dènira ngandika mau
ngelingkên yèn ingsun lali
gumêr gujênge pra sinom

sang sri mudha mèsêm sarwi ngandika rum
tampan têmên sira yayi
lah ta payo padha kundur
wus lungse mangsane iki
sigra tindak sakaloron

sarêng enjing sumewa marang kêdhatun
sarimbit lawan kang rayi
prabu nèm nèng sitiluhur
mangka jêng sri bupati
dahat asih mring sang anom

dadya putra pinardi pinrih lêstantun
dènira apalakrami
sang nata ngandika arum
nini ugêring wong laki
cumondhong anut sapakon

nora kêna ngandêlkên sutaning ratu
kudu mantêp anêtêpi
ing sacara-caranipun
wong winêngku marang laki
dèn awas marang tatêkon

liring wadon bênêre iku dhinaku
marang kang adarbe rabi
marma dèn rahab ing sêmu
sêmangsane ngêladèni
manise ngulat dèn katon

yèn sinêndhu ywa katon netyanta rêngu
balik walêsan mêmanis
robana wicara arum
yèku tanggulanging runtik
dimèn wurung apadudon

lan maninge wadon iku kudu bêsus
prêlu mêmaèsa dhiri
amrih rêsêping wong kakung
dhêmên bombrong nora bêcik
dudu anggoning wong wadon

yèn wanodya karêm bombrong amaruwun
kêna pocapaning batin
rêngu marang lakinipun
gêdhene pisan ta nini
tinarka sèdhèng ing batos

bêbasane karubyak kabotan pinjung
marma ywa lancang ing kapti
saliring rèh kudu tutur
nadyan kang rèmèh pribadi
parentah kudu linakon

sabên sowan kang rama agung winuruk
satataning rèh ngakrami
marmanta sang rêdnaning rum
gung bêktinira mring laki
datan sawalèng sapakon

lama-lama sira ta sang maha prabu
kataman roganing dhiri
sagunging kang para dhukun
cabar dèn ta ngusadani
marmanta sang prabu anom

tansah tugur nèng pura lan garwanipun
mêlang gêrahing rama ji
marma datan karsa kundur
marang puranta pribadi
kadi ta wontên karaos

myat gêrahe kang rama sangsaya nglayung
mangkana sajuga ari
sri narendra gya anuduh
nimbali para dipati
prapta ngabyantarèng katon

angandika sira ta sang maha prabu
hèh sagung pra sanak mami
sirèku yakti wus wêruh
mungguh laraningsun iki
kanthi sumendhe Hyang Manon

marmanta yèn padha rêmbug
lawan pikirira sami
KiPutra Dewakusuma
samêngko ingsun pasrahi
amisesa ngrèh ing Cêmpa
umadêga narapati

gumatya kaprabon ingsun
ana ing Cêmpa nagari
rèhning ingsun datan darwa
atmaja priya pribadi
marmaning mung mantuningwang
ingkang wajib anggêntèni

wit saka panggalih ingsun
Ki Dewakusuma iki
kaya-kaya tan kuciwa
de maksih atmajèng aji
ing Sokadana utama
tinulat sagung narpatipara nayaka jumurung
rêmpêk samya nayogyani
suka sokur trusing driya
dene ta sang raja siwi
sampun sinuyudan wadya
ing Cêmpa dhasar piniji

sang nata ngandika arum
mring sang dyah sêkaring puri
hèh nini sira dèn bisa
ngawula mring priya yêkti
wajibing dyah iku iya
kapurba marang ing laki

aywa ta sêrik ing kalbu
lamun winisesèng laki
mung kudu dèn êla-êla
lan ywa ngandêlkên sirèki
dumèh putraning narendra
lan rumôngsa darbe nagri

iku sèwu-sèwu luput
awit raganingsun iki
sajatine mung sadarma
gadhuh kagungane Widi
singa ingkang madêg raja
yaiku ingkang darbèni

sang putri alon umatur
nêmbah waspani mijil
sêrêt lirih aturira
dhuh inggih kang mugi-mugi
sagêda nglêksananana
ing pitungkas jêng rama ji

narendra mêling mring mantu
sun titip arinta kaki
lawan nagara ing Cêmpa
kasraha sira nak mami
poma aja kongsi kêmba
ki prabu gonira mardi

kang putra nêmbah umatur
sampun sumêlang ing galih
dhatêng ing putra paduka
botên ulun anggêb rabi
mung môngka jimating praja
pinundhi sa-Cêpa nagri

pangèstu tuwan kaêmbun
mugi sagêda nglampahi
among putra padukendra
ing cipta amung sadarmi
gadhuh nagari ing Cêmpa
kang kagungan yayi dèwi

ingapura pangwasanipun
kasrah putranta sang putri
mung ruwêd rêntênging praja
kawula ingkang nanggulangi
sarêmbag lan pra nayaka
pangêtraping kukum adil

lêga tyasira sang prabu
de putra mantu wus tampi
ing saciptaning wardaya
dadya tan malang ing galih
gya ngunus sisim pusaka
kang ingagêm nèng jajênthik

sarwi angandika arum
tampanana iki kaki
karyanên wasiyatira
kalpika pundhèning nagri
sapa madêg narèswara
wênang ngagêm singsim iki

prabu nèm nampèni sampun
nyamlêng ingagêm jajênthik
sumyar prabaning sêsotya
sanalika rajasiwi
sêmuning surya ngujwala
wayuning karaton ngalih

sang nata sasampunipun
maringkên singsiming siwi
gya mancal marang kamuksan
gumêr gumêrah kang tangis
agung wayang-wawuyungan
sagunging para pawèstri

kunêng saliring rèh wuyung
narpadayita myang siwi
layon sampun sinucenan
kinapanan myang rinukti
nèng tabut sinidhikara
dyan pinêtak ngastanardi

tandya gara-gara rawuh
tayuhing narendra lalis
surêm soroting baskara
dene têdhuh mawi riris
kadya abela karuna
mring praja ingkang prihatin

para nayaka atugur
ing alun-alun miranti
kongsi kawandasa dina
ngrêksa pringganing nagari
prabu nèm munggwing jro pura
ki patih nèng sripanganti

praptaning ari tinamtu
derarsa madêgkên aji
wadyabala wus ngundhangan
jibêg ngalun-alun prapti
mawi lêlayu bandera
rêrênggan samargi-margi

para manggala wus kumpul
pamatahe kyana patih
satriya mantri punggawa
myangprawira sawatawis
mapaga sang rajaputra
miyose sangking jro puri

samapta rakiting wadu
papagan sang siwiputri
kang para mantri taruna
pinatah angampil-ampil
wus budhal sangking paglaran
kèndêl anèng srimanganti

prabu nèm pan sampun ngrasuk
busana kaprabon aji
ngêngrêng praba amangkawa
sunaring kawaca rukmi
makutha bra markata
pinatik ing sêsotya di

kang garwa kusumaningrum
mangagêm busana di
sampêt sapacaranira
rakiting karaton èstri
ginarbyêk para biyada
warnendahangasmarani

sadaya sampun rinakit
nulya papagan kang prapta
gumêr gumêrah swarane
wahana joli kêncana
ingayap pra punggawa
panyutra kang munggèng ngayun
tindak sang narpati mudha

panganjurirèng lumaris
wus prapta ing sitibêntar
mrênah marang panggonane
prajurit urmat sadaya
tambur salomprèt munya
munggang kodhokngorèk barung
mungêl sakathahing gôngsa

punggawa satriya mantri
kang ngayap joli kêncana
piyak kabèh samya mire
kang ngrêmbat kèndêl samana
nèng kiduling witana
nulya prabu anom rawuh
nampèni udhuning garwa

sang rêtna sigra kinanthi
lumêbèng bangsal witana
nulya lênggah sakalihe
anèng ing dhampar kancana
kya patih madêg sigra
sawurining dhampar muwus
undhang sora kang suwara

hèh sagung para bupati
punggawa miwah satriya
padha miyarsakna kabèh
yèn mêngko sang lir kusuma
gumanti ingkang rama
kang iku para wadya gung
padha sira ngèstrènana

dènira jumênêng aji
sadaya kang sami myarsa
kyana patih ing undhange
saur-paksi ngayubagya
sigra mantri wisesa
sumiwèng ngarsa sang prabu
marikêluk lênggahira

tan antara dangu nuli
narpa dyah jumênêng nabda
hèh pra wadyaningsun kabèh
saka karsèngwang samangkya
kakang mas prabu mudha
sun pasrahi prajaningsun
ing Cêmpa iki sadaya

sarta umadêga aji
misesa angrèh ing sira
anut mituruta kabèh
kang sapa nora narima
nyèlèhna lungguhira
mupung ana ngarsaningsun
aywa anganggo rêringa

pra wadya kang samya myarsi
ngastuti manadukara
sumôngga ing paturane
narpa dyah tumurun sigra
mangraup padèng nata
nulya ki patih ingujung
tuwin kang para niyaka

sigra pakurmatan muni
sanjata mriyêm sauran
binarung munggang swarane
miwah kodhokngorèk gôngsa
tambur salomprèt munya
ramening suwara umyung
lir guntur mawor prakêmpa

antara gunungan mijil
binagi sampun warata
para wadya saanane
sri nata kundur mring pura
sarimbit lawan garwa
tan ewah kadya ing wawu
lampahe wadya sadaya

sarawuhira jro puri
nata malbèng prabayasa
ampilan pacara kabèh
wus tinampan wong jro pura
pra wadya kang sumewa
sadaya pan sampun kêbut
sowang-sowang antukira

cinarita Cêmpa nagri
wimbuh raharjaning praja
sri mudha sajumênênge
gêgramèn gung bathinira
janma kang ulah kisma
mulus kang sarwa tinandur
tan kirang kang sandhang têdha

nahên ta sajuga ari
sri narapati ing Cêmpa
utusan mawi surate
mring nagari Sokadana
dhatêng rêkyana patya
mantri kalih kang tinuduh
wus mangkat sangking ing Cêmpa

datan winarna ing margi
wus prapta ingSokadana
lajêng jujug mring dalême
kya patih lagya sineba
nèng madyane pandhapa
caraka kalih cumundhuk
ngaturkên nuwalanira

pustaka binuka aglis
lukitanira mardawa
dene ta ing surasane
kang putra atur uninga
kalamun ingkang rama
Narendra Cêmpa wus surud
ing mangke saliranira

gumantya umadêg aji
anèng nagari ing Cêmpa
pra nayaka sadayane
jumurung angayubagya
dhatêng sang rajaputra
kya patih suka ing kalbu
sasuraosing pustaka

gya malbèng dalêm nimbali
mring garwa myang Tunjungsêkar
wus winartan sakalihe
yèn mangke sang rajaputra
sampun madêg narendra
gumanti ing marasêpuh
anèng ing nagari Cêmpa

kêkalih duk amiyarsi
sukèng tyas marwata suta
patih alon wêcanane
hèh Rubiyah yèn sêmbada
sira lan jênêng ingwang
ing benjang wulan ing ngayun
ayo tilik marang Cêmpa

wau sang nindyamantri
wus karya sêrat wangsulan
kang pustaka ijêmane
lamun benjang wulan ngarsa
arsa tuwi mring Cêmpa
tuwin ta kang para ibu
lawan Nikèn Tunjungsêkarponangcaraka wus tampi
sêrat myang pasangon marga
wus katampèn pitungkase
ing karsa sang mantri wrêda
sandika duta sigra
amit wus kalilan mundur
sapraptaning prajaniraumarêk ing sri bupati
ngaturkên sêrat wangsulan
tuwin wau wêwêlinge
sang nata sukèng wardaya
kundur warta mring garwane
lamun benjang wulan ngayun
ingkang rama badhe praptakunêng ing Cêmpa nagari
gantya wau kang winarna
amangsuli caritane
nagari ing Sokadana
Prabu Dewakiswara
arsa cangkrama mring gunung
lan sagung punggawanira

rêkyana patih tan kèri
sampun samêptèng wisaya
tuwin punggawa sakèhe
rawuh prênahing cangkrama
binêrêg buron sonya
cuwa tyasira sang prabu
tuwin sagung pra punggawa

sang nata lan kyana patih
sami minggah pêpanggungan
wadya tan kalilan dhèrèk
mapan arsa rêraosan
wadining kawibawan
sangking rumaos wus sêpuh
sayah angasta karajan

kapengin martapèng wukir
mêndêng ing rèh mring kamuksan
sumuku mring batharane
mêmuji arjaning praja
puaraangandika
sun iki patih gagêtun
dene ta datan pêputra

bêjane sutanta yayi
Si Panji Kudapamêkas
ingsun wis rumôngsa cape
mêngku praja Sokadana
kapingin apan iya
martapèng graning gêgunung
sêsambèn among ki putra

yèn saka pamawas mami
Si Pamêka kaya-kaya
wus pramèng praja pangrèhe
myang sah saliring bongsarja
sarjana parikrama
kaya tan kuciwa sêmu
samangsane madêg raja

kya patih tan nyêmbadani
ing karsa risang pamasa
dene ta dèrèng mangsane
ngandikasri naradipa
yèn sira tan sêmbada
ya besuk manèh rinêmbug
kang pasthi karsa manira

seje kang sun catur yayi
payo gunêm paprênesan
ana pitung dina kiye
ingsun tumingal wanodya
kaduk raga karana
saplak lan nguni ipemu
ya si jênat Tunjungsêkar

lôngka yèn uripa malih
wong mati môngsa balia
mêngkono bêbasane
nanging ciptaningsun têka
manahên rèh ngasmara
marang dyah kang mêmalad kung
upayanên dèn kapanggya

jatine tyas ingsun yayi
samuksaneipenira
Si Tunjungsari saprene
tansah kataman duhkita
tan môntra bisa mêndha
mundhak dina saya wimbuh
kambah i turidasmara

mara upayanên yayi
kang dadi woding wardaya
patih nêmbah lon ature
adhuh sèwu aksamanta
èstunipun nika
pan inggih pun Tunjungsantun
kang kèksi kala nèng margasri narendra ngandika ris
paran wurunge palastra
ya Si Tunjungsari kuwe
kyana patih matur nêmbah
milamba kumasura
nglirwakkên têdah sang prabu
sangking kabêbêt ing trêsna

dhumatêng paduka aji
owêl lamun tibèng nistha
angukum dede lêrêse
môngka mung kenging paekan
sangking jêng rayi tuwan
mrih pêjahe Tunjungsantun
awit rumaos kasoran

dados angupaya sandi
ing rêmbag mung ngomandaka
sekapraya pra marune
sangking sangête ing karsa
têmahan matur dora
wadul ing nalar tan mulur
rinoban sêksi kewala

pirsamba punika gusti
botên mêlang wela-wela
ature juru panginte
kang ulun patah nèng pura
saèstu sêtyèng sabda
ing sarêmbag sampun dangu
panduking karti-sampeka

malah giliging pambudi
ngupaya ajar minôngka
ing paekan pikêkahe
mawantua srana wêca
kewala mring sri nata
akathah rêrubanipun
dhatêng juru doracara

toh jôngga amba kêdugi
abdi ta pun Tunjungsêkar
èstu tan wontên sisipe
jêr jru panginte punika
sampun prasêtyèng driya
supaos inggih kalamun
kamipurun matur dora

kya patih rinangkul aglis
tan kayaa yayi sira
sun titèni salawase
tansah ngrêksa tyas manira
myang sarwa parimarma
paran ta nguni kalamun
tan ana pratikêlira

yêkti raganingsun yayi
antuk sikuning bathara
kaya ngapa ta têmahe
nguni pama kalakona
sun ngisas tanpa dosa
iba bênduning Hyang Agung
kang tumêkèng Sokadana

jêr ujaring nguni-uni
natantuk dukaning Suksma
wong cilike kelut kabèh
eram sun mung si pandhita
dadak bela durcara
wiyahe wiku sawêgung
ngrêksa arjaning bawana

lah priye gonira bangkit
ngaturkên kuping samana
paran ta pangupayane
kyana patih matur nêmbah
kados marmaning Suksma
dumadak têka panuju
wontên kunjaran palastra

kalêrês tiyang kêkalih
priyèstri irib gêngira
punika môngka lintune
pêpundhutan padukendra
de pun Tunjungkusuma
kawula pingit gènipun
dupi praptèng mangsanira

babar jabang bayi pêkik
lajêng ulun upakara
lêstantun dugi samangke
longgor wit têbih kang roga
limpading panggrahita
têtêping tapa tinutug
pindha maharsi ngasrama

samangke putra gusti
sampun jumênêng narendra
wontên ing Cêmpa prajane
sinêmbah samining raja
kaloka môndraguna
binathara kratonipun
ambêk santa wirutama

sri nata dènnya miyarsi
aturing rêkyana patya
kadya sumpêna raose
sumêdhot wontên karasa
mring Sang Tunjungkusuma
èngêt kalanta mêmangun
raras rêsmining sarkara

sri narendra lan rêkyana patih
sru karênan dènira rêrasan
enjang kongsi praptèng sore
surya mèh lalu surup
sirat-sirat sumirat kèksi
saliring ima mimba
rumamyang asêmu
mawèh rêganing gêgana
rêngrêng kadya mirêngkên kang mêdhar wadi
dumadining kusita

munggèng panggung madyaning wanadri
taru tarap tumruna kang patra
tumiyung ing ron kalane
kesisan sruning lesus
yayah kelut kapilut ingsih
mring nata niti karsa
lan pêpatihipun
lung gadhung manglung sung gônda
kongas ngêsuk sakala sri narapati
umèngêt mangun duka

angandika mring rêkyana patih
garwaningsun nuli patènana
yèka môngka pidanane
dènnya drustha ing wuwus
olah cidra angkara budi
kya patih matur nêmbah
dhuh jêng sang sinuwun
patikbra tadhah dêduka
kamipurun umambêng karsa sang aji
madyanipun punika

kinêbona kewala prayogi
tuwin lajêng linungsur sakala
inggih sangking pangwasane
dene pun Tunjungsantun
kapundhuta lumêbêt malih
sri nata angandika
bênêr turirèku
ing panimbang kaya-kaya
nora bot sih samono bae nyukupi
kukume ipenira

ing pangrêmbag wus kinarya dadi
nata kundur saha wadyabala
dupi wau sarawuhe
datan karsa jumujug
mring unggyaning sang pramèswari
wau sang patniswara
wus grahitèng kalbu
lamun manggih kalêpatan
dadya mamèt sarana myang guna dhêsthi
mrih sirna kang dêduka

wusirantuk sarananing dhêsthi
anging cabar tan môntra nyênyuda
sri narèswara runtike
dadya sang narpawadu
anglêsing tyas asêmu wiwrin
katrêsan sru sungkawa
ing driya matrênyuh
kapiluh ngluluh jiwôngga
ênêngêna sira sang anandhang wingit
wau ta sri narendra

matah dhawuh mring sang nindyamantri
amangrukti rakiting kurmatan
têtabuhan sêsamine
lêlayu myang palêngkung
umbul-umbul daludag tuwin
kêkôndha bandera
ing ngarsa sang prabu
mêmangun langên derarsa
ambawahi marang Nikèn Tunjungsari
lêbêting dhatêng pura

kyana patih enjang angrêrakit
rarasing rèh tataning pahargyan
pinandarèng sri wangune
rontèk rantap ngênguwung
pinggir marga ngêngrêng kaèksi
bandera pira-pira
pinrênah gènipun
anèng marga parapatan
narpawadu wus kinêbonakên munggwing
ngudyanèng kapungkuran

mintaksamamring raka tanpolih
cinarita Kèn Tunjungkusuma
enjang ngrasuk busanane
kang sarwa sri dinulu
upacara kaprabon èstri
kang ngampil pra wanodya
sumaos nèng ngayun
kinêmbar panganggenira
jamang kalung raja kaputrèn mêpêki
sampur cara badhaya

kêbut budhal ginarbêg pra cèthi
duta nata nayakèstri môngka
pangirid lampah sakèhe
jajaran anglajur
pra prajurit ing kanan kering
jêjêl joli jêmpana
madulur asêlur
kang miyat ing pasamuan
tyas kacaryan ing rêrênggan dene kadi
narendra nêmbe krama

praptèng pura pinapag sang aji
sinambrama sami lawan garwa
Nikèn Tunjungsari age
tandya manguswèng lêbu
ing suku sang narapati
tuwuh onênging driya
kalih-kalihipun
gya cinandhak astanira
kinarsakkên lênggah nèng palôngka rukmi
lênggana nging pinêksa

sri narendra angandika aris
wadyaningsun kabèh sumurupa
ing karsaningsun samangke
lamun Si Tunjungsantun
ingsun karya narendra patni
misesa jroning pura
ing saisènipun
jênênga Ratu Kêncana
pra nayaka sadaya asaur-paksi
jumurung ngayubagya

tumularing mring wadya gung alit
ing sajroning praja Sokadana
kya patih kang ngundhangake
mangkana garwa sêpuh
kang linungsur sangking jroning puri
manglah anutuh driya
solahe kaduwung
kadawan drawayèng waspa
arda merang murangkramanirèng ngèsthi
ing mangke nèng udyana

nêngna ingkang anglês ngluluh dhiri
cinarita Sri Dewakiswara
waluya pêpasihane
kadya nguni kang sampun
dahat sami onênging kalih
lir mimi lan mintuna
kawilêb malad kung
pindha kênya lan jêjaka
sabê ratri kang rinasan tan lyan aming
kang putra Prabu Cêmpa

marma tansah kagagas ing galih
sri narendra kapingin uninga
marang kang putra warnine
enjang miyos sang prabu
animbali rêkyana patih
prapta ing ngabyantara
nata ngandika rum
patih paran ingsun dahat
arsa wikan mring sutèngsun kaka aji
ing Cêmpa kaya ngapa

sira dhewe lumakua yayi
ingsun duta nimbali ki putra
pondhongana sagarwane
lan besan narpawadu
yèn kaparêng dhangan ing kapti
sôngka ing karsaningwang
ingsun purih rawuh
prayoganing laku pisan
si ibune Pamêkas gawanên yayi
kya patih tur sandika

sri narendra sukèng tyas gya paring
ingkang môngka sêsrananing marga
barana tuwin artane
busana sarwa luhung
patih tampi manêmbah amit
sampun anguswapada
lèngsèr sangking ngayun
praptèng dalêm awêwarta
mring kang garwa lamun dinutèng narpati
mondhongi Prabu Cêmpa

myang kalilan lumampah sarimbit
nyai patih sru sukaning driya
dene ta atêmah badhe
panggih lan putranipun
tan wiwarna rèhirèng ratri
antara enjang sigra
saha wadya kêbut
lon-lonan inglampahira
pra nayaka ngatêr jawining nêgari
saha sagarwanira

para mantri sami wangsul malih
kyana patih lajêng lampahira
praptèng pasisir kèndêle
anulya nitih jungkung
bêdhol jangkar ayar aglis
lêpasing lampah kadya
lir kilat sumêmprung
marmenggal prapta ing Cêmpa
jujug mantri sêbandar dèn ancarani
sinuba sinunggata

ing bujana drawina mênuhi
sarwa sangkêp rèhing panêmbrama
sumrambah mring wadya kabèh
mantri sêbandar tuhu
sugun-sugun saha noragi
samana tur pariksa
mring pêpatihipun
lajêng kunjuk sri narendra
praptanira Patih Sokadana mangkin
lêrêm nèng kabandaran

nata sigra tur uningèng swami
lamun mangke kang rama wus prapta
narpawadu sru sukane
kêdah badhe kilayu
mapag dhatêng kang wau prapti
pinambêng mring kang raka
têmah tyas mituhu
enjang bidhale sri nata
saha wadya kadya robing jalanidhi
asrining lumaksana

abra mubyar busananing dasih
nir baskara umijil ngancala
andipaningrat prabane
tan winarna ing ênu
sri narendra pan sampun prapti
pakuwon kabandaran
mangkana sang prabu
duk miyat marang kang raka
myang kang ibu sigra dènnya malajêngi
cumundhuk sru karuna

kyana patih lan garwa sru anjrit
sarwi ngrangkul lungayaning putra
dhuh prabu sutèngong anggèr
bisa têmên sirèku
karya onêng ing yayah babi
pisah sangkaning bocah
kongsi dadi ratu
lagi samêngko kêpanggya
sawusira onêng-ingonêngan sami
lênggahan sawêtara

ingkang rama ingaturan aglis
laju tindak mring sajroning kitha
sigra budhal sawadyane
ginêlak lampahipun
jroning kitha samana prapti
kèksi kang pakurmatan
pinggiring marga gung
sinung dwaja bêbanjêngan
puput têkèng pura bandera mêrapit
longkanging pinandara

sari-sari binuntal sinuji
gônda arum mrih manadukara
mring kang mlampah sawadyane
samana sampun rawuh
jroning pura pinapag dening
ratu mantu nadpada
ing jêng kumrasêpuh
rampung gya jêng umi nata
manambrama ing besan têmbung mêmanis
ingancaran lênggaha

kang sunggata gya salin-sumalin
sumrambah mring pra wadya sadaya
mangkana ing rama linge
dhuh anggèr kaki prabu
praptaningsun iki tinuding
ing ramanta sang nata
lamun sira sarju
tinimbalan swamitanta
myang ni besan pisan iya dèn aturi
dindak mring Sokadana

Natèng Cêmpa dhêku turira ris
langkung sangking kasêdya ing driya
sumiwèng rakanta badhe
amung ta kangjêng ibu
mugi tuwan tantun pribadi
kya patih mèsêm nabda
ya bênêr ki prabu
anulya nolih mangiwa
yayi besan ingaturan kadospundi
dhumatêng Sokadana

narpa umi amangsuliaris
lamun ngantos mangkata sadaya
sintên kang têngga purane
gampil inggih ing pungkur
kula nêdya sowan pribadi
lêlahan nyuwun barkah
ing rakanta prabu
kya patih gumujêng latah
langkung pedah karsa paduka ta yayi
amacung sowan pyambak

gya kasaru aturing putra sang prabu
dhuh ibu kawula
nguni kala taksih alit
gung winêlêk wulang rèh mring karaharjan

ing rakanta jêng kyai patih puniku
pangèstu paduka
têka wagêd nyêmbadani
ing pamardi mardawaning susilarja

nanging kadung sagung wulang maksih pandung
kasêsa ngumbara
suwita mring yayi dèwi
katujune amung ngawula wanodya

dados langkung gampil lêladosanipun
kenging binodhonan
anggêr sagêt marud krambil
lir sinêtak gujênge kang sami myarsa

dhasar cucud ing wicara nora kêcut
Sri Narendra Cêmpa
sêmbranane amung sandi
sajatine ing tyas marang kasujanan

ratu ibu ngandika adhuh sang prabu
bisa têmên sira
nyênyambi anuju kapti
saranane karya nirsayah ing marga

nyai patih gumujêng sarwi sumambung
kula bètên nyana
ratu pratranta samangkin
wagêd gapyak-gapyuk wêgig ngayuh driya

kala timur akapara klumar-klumur
nglêmêr lêlingsêman
sarêng jumênêng narpati
têka lucu kapèngcut lagu ing Cêmpa

gêr gumuyu sadaya kang sami ngrungu
pra cèthi parêkan
kèh kang pijêt-pijêt ati
sadangune apan anggung gêgujêngan

gya kang rama ngaturan makuwon sampun
nèng pura kaneman
mangkana Rêkyana Patih
Sokadana nèng Cêmpa samadya côndra

praptèng ari patêmbayan bidhalipun
wus samya siyaga
tandhu jêmpana lan joli
kuda rata rinakit kadi pêpara

paripurna pinrênah ing gèn kinumpul
kya patih lan garwa
mring besan sami minta mit
ratu umi atur basuki ing marga

gya sang prabu ing Cêmpa ngujung mring ibu
lawan ingkang garwa
sinabdan raharjèng margi
dyan sinidhikara ing rèh puja-mantra

tan antara têngara bêndhe tinabuh
rambah kaping tiga
gumêr gumêrah ing jawi
kabusêkan pangarsa wus lumaksana

wingking kêbutsumahab wadya gumrêgut
ing ngajêng jajaran
ngurung-urung turut margi
para wira tantra sami lumaksana

kang lêlayu kapilayu lir kalayu
mring sang lumaksana
lon-lonan langên samargi
kang uninga sadaya samya ngasmara

ingkang sumambung ing wuri
Rahadèn Dêmang Ngurawan
nitih kuda janjan jêne
angagêm kaprajuritan
dhe gus gagah sêmbada
pantês dadya agul-agul
kadi Arya Jayajatra

wurinira para mantri
kang sami nitih turôngga
tinata rêmpêk lampahe
Janggali lawan Janggala
kalihnya numpak kuda
nulya wau sang aprabu
sarimbit wahana rata

sumambung rêkyana patih
nitih rata lan kang garwa
ginarbêg para mantrine
kunêng lampahirèng marga
sampun praptèng muara
gênggêng kang pakuwon agung
rinakit pura pêpara

urmat munggang tambur muni
binarung drèl asauran
jumêgur mriyêm unine
kodhokngorèk munya ngangkang
pradôngga lamat-lamat
munggwing pakuwon sang prabu
nganyut arum ingkang swara

kèndêl sawadya sang aji
lumêbèng jro pasanggrahan
lêrês inglatri karpane
praptèng jang bangun raina
gya budhal sri narendra
kinurmatan lir duk rawuh
umung gumêrah kang bala

wus prapta anèng pasisir
mulat palwane kawarna
jêjêl nèng palabuhan
nata gya nitih giyota
sakoci lan kang garwa
sampat upacaranipun
kya patih iya mangkana

wadyabala kang umiring
wus pinrênah ênggènira
nèng palwane dhewe-dhewe
ing lampah sampun tinata
narendra munggèng ngarsa
wus budhal agalur-sêlur
mring kapal asowang-sowang

wus minggah samya miranti
para mantrus bêdhol jangkar
binabaran lêlayare
kumêlap banderanira
gêdhah seta myang rêkta
apanjang kadi kêkuwung
manawung toyèng samodra

kataman sunaring rawi
kadya thathit maliwêran
tumangkul nglayar isthane
anglir têdhuh jaladara
ngaubi kang baita
ayêm tan sayèng laku
prabawa sang maiswara

lêpasing palwa lir thathit
siyang dalu gung lumampah
marmanta aglis praptane
muara ing Sokadana
gya labuh jangkarira
têngara mriyêm jumêgur
sangking dharat kapiyarsa

mantri gêbandaran nuli
nimbangi milu têngara
gumalêgêr kumandhange
sigra Sang Narendra Cêmpa
ingatag mring kang rama
nitiha sakoci gupuh
tumêdhak sawadyanira

rawuh kabandaran nuli
lêrêm anèng pasanggrahan
kya patih gya nuduh age
mring mantri atur uninga
ing Sri Dewakiswara
yèn kang putra sampun rawuh
makuwon nèng kabandaran

rikating duta lumaris
kerit gya katur sang nata
narendra nimbali age
mring sagung para nayaka
angrêmbag praptanira
paran pakurmatanipun
ratu mudha binathara

apa sun papag pribadi
aturing para nayaka
pukulun dede lêsêre
nadya ratu binathara
dene punika putra
tan pantês paduka mêthuk
rawuhe nèng Sokadana

pami pinapaga mantri
sayêkti lamun kuciwa
mung kyana patih madyane
nanging sampun wontên ngrika
sang nata angandika
rèhning kasusu ing laku
yèn sira padha sambada

Si Pamêkas bae bêcik
jinunjung pangran dipatya
pantês mapaga kakange
sigra Rahadèn Pamêkas
kinèn ngrasuk busana
cara prabu anom mungguh
sasampunira ingangkat

jumênêng pangran dipati
tandya tinuduh mring rama
amakili salirane
mapag rawuhe kang raka
sandika bidhal sigra
saha sawadya gumuruh
utabe sangking jro pura

lir wukir kusuma ngalih
busananing wadyabala
surêm hyang arka sunare
ngrêrakit samarga-marga
wus praptèng jawi kitha
tata amakuwon sampun
gênggêng lir pura pêpara

datan antara kaèksi
panganjuring wadya Cêmpa
kadya narmada iline
dalêdêg kang bakuswa
kapraban diwangkara
mangkara-kara ngênguwung
tumeja anawung kisma

jêng pangran ngundhangi dasih
siyagatata bacira
binarung ngungkung bêndhene
gupuh ingkang wadyatôntra
marapit pinggir marga
ngurmati ing praptanipun
narendra kaka ing Cêmpa

sampun sampêt amiranti
kinarya glar arda côndra
jêng pangran têngah ênggène
mangakana Sri Nata Cêmpa
têdhak sangking wahana
pangran gurawalan mêthuk
sumêmbah anguswapada

tuwin mring sang narpasori
gya sumêmbah ngibu rama
kang raka ingaturan age
pinaran sagarwanira
nèng tabut sawatara
kang raka nuruti sampun
tandya sasami lêlênggahan

banjêng pra punggawa ngarsi
urmatan barung kapyarsa
saruni sora unine
sinarêng mariyêm munya
gumutur magênturan
kèndêling pahargyan agung
saosan sunggata prapta

anggili salin-sumalin
dhaharan awarna-warna
sumrambah mring wadya kabèh
minuman sarwa surasa
jampine lumaksana
kapara turah tumurun
waradin mring wrahatbala

larih tan pêgat ngidêri
suka risang binujana
pra wadya Cêmpa sakèhe
samya ngalêmbanèng driya
mring Prabu Sokadana
derambêk uningèng wadu
tuhu nata martotama

têlasing bujana aglis
kêbut budhal sri narendra
gumêrdêg gumêr swarane
wadyèng Cêmpa Sokadana
rinakit lampahira
lir alun golong gumulung
kadya trunaning udaya

sumyar lêbu kênèng angin
lir pendah kukusing dupa
sangking pahoman wijile
anglut nata sawadyanya
kadi ta manêmbrama
Prabu Cêmpa rawuhipun
nèng nagari Sokadana

kang rayi tan kêna têbih
tansah nèng keringing raka
gung tinanya sadangune
pranatan ing Sodana
kang tumrap pra nayaka
pangrèhing praja sawêgung
sang mudha wantah sajarwa

kang raka suka ing galih
sapraptaning pangurakan
winantonan kurmatane
kodhokngorèk lawan munggang
mriyêm drèl sêsauran
tambur salomprèt abarung
busêkan wadya sapraja

anglir udan sinêmèni
ajirap kang rontèk dwaja
gumêrdêg wadya praptane
sagunging para punggawa
mudhun ing pangurakan
ngayap lampahe sang prabu
ing sapraptaning paglaran

têdhak sing rata sarimbit
kanthèn minggah sitibêntar
kyana patih ing wurine
ingkang rayi anèng ngarsa
môngka pangiridira
Sri Sokadana duk dulu
mring atma Narendra Cêmpa

jumênêng amalajêngi
angrangkul lungayaning putra
lan ratu mantu sêdene
myang sori ing Sokadana
angrangkul mring kang putra
karuna tyasnya matrênyuh
sambat dhuh jiwèngsun sira

bisa têmên sira kaki
gawe rudahing wardaya
wit pisah kalaning lare
sarana lêlana brata
ngumbara mati raga
têtêping tapa ginayuh
ngayati mring kawiryawan

sêsambate kawlas-asih
sira Jêng Ratu Kancana
sang nata kelut galihe
awêlas mring garwa putra
karônta kalanira
lara-lapa nging sinamun
dadya ngêrapih ing driya

samana wus samya lilih
nulya sami lêlênggahan
anèng bangsal witanane
Natèng Cêmpa jajar lawan
kang paman sang apatya
Pangrang Pamêkas ing pungkur
kapering ing wuri gènira

Sri Dewakiswara angling
patih sun bangêt tarima
lawan sira lan bok ipe
dene wèh sandi-upaya
nguni mring jênêng ingwang
gon ingsun anêrê bêndu
misesa kurang pariksa

ing mêngko kayêktèn yayi
gonira aparimarma
sasat nugraha èstune
wit sangking pratikêlira
wurunge amidosa
dadya gung tarimaningsun
mring sira lan garwanira

mêngko ingsun darbe janji
muktèkakên turunira
tumêraha salawase
dimène dadya tuladha
mring kang jumênêng nata
patih asih marang ratu
rumêksa arjaning praja

yèka labuhane patih
kontabing tyas wicaksana
kang linuri lêlakone
apantês dadya tuladha
sagunging pra nayaka
kang asih mring prajanipun
ngowêl marang ratunira

Natèng Cêmpa duk miyarsa
tumanggap cipta sasmita
sumambung alon ature
wêdharing kang patêmbayan
jêng rama mring paduka
kula inggih tumut pakantuk
nêdya nulad nglampahana

yèn kaparêng ing Hyang Widi
pun adhi Pangran Pamêkas
inggih ta lamun ing têmbe
asagêd jumênêng nata
nèng nagri Sokadana
kula ingkang sabiyantu
nadyan sangking katêbihan

lêrêsipun sangêt trêtib
yèn Cêmpa lan Sokadana
abipraya sakalihe
wimbuh kasantosanira
kèringan parangmuka
myang sapintên arjanipun
ngriki tuwin nagri kula

sêdhêng benjang sri bupati
sampun kathah ingkang yuswa
amomong salirane
mariksa yayi lan kula
paran pangrèhing praja
lêrês lêpat èstunipun
mupung rakanta uninga

tampi rêna ing panggalih
kapanujon karsanira
miyarsa putra ature
alon pangandikanira
dhuh kaki sun wus lama
kadrê kapingin mawiku
dhêdhepok anèng asrama

marma bangêt nganti-anti
kulup marang praptanira
prêlu sun tanya yêktine
mring sapa ta rilanira
darbèni Sokadana
awit jamake tumuwuh
tan wande praptèng antaka

ing mêngko ta jênêng mami
arsa wruh ing karsanira
bisaa marentahake
mring wadya ing Sokadana
sapa ta kang gumantya
iya marang jênêng ingsun
ingsun nyarah karsanira

mangkono ramanta patih
nunggal lawan sêdyaningwang
Prabu Cêmpa lon ature
sadaya karsa paduka
ingkang sampun dhumawah
tan wontên pakèwêtipun
ananging kapanggwèng wutat

wus punggêl ingkang ginusthi
kundur sangking sitibêntar
wau narendra kalihe
sami lumêbèng jro pura
sira Sang Prabu Cêmpa
kuwu nunggil nèng kêdhatun
pinrênah wismèng udyana

wus bubar ingkang anangkil
Dêmang Ngurawan pinrênah
nèng patihan pakuwone
dene kang para nayaka
pinatah pondhokira
nèng wismaning pra tumênggung
mung Janggali lan Janggala

klilan umiring mring gusti
ana ing sajroning pura
nglêladosi pakaryane
wau ing salaminira
putra nèng Sokadana
tan pêgad ing sabên dalu
lêlangên myang andrawina

antara samadya sasi
anuju sawiji dina
Sri Natèng Cêmpa karsane
andumugèkakên rêmbag
umatur mring kang rama
lamun sarju tyas pukulun
gih pun yayi Pamêkas

dèn lêlantiha samangkin
makili jêng padukendra
kang rama alon dêlinge
ya mangkono karsaningwang
bêcike babarpisan
banjur sun dêgakên ratu
anggêntèni jênêng ingwang

nanging karsaningsun kaki
saanane rajabrana
sajroning pura iki kabèh
miwah kang para pusaka
pêpundhèn Sokadana
iku bêcik pinartêlu
kang saduman arinira

kang rong duman sira kaki
wit kang darbe wajib sira
kang putra alon ature
kawula sumanggèng karsa
lila anrus ing driya
amung ta pangidhêpipun
yayi mas dhatênga Cêmpa

lawan sabên tanggal warsi
têtuwia dhatêng kula
ambêktaa kêprabone
miwah ta salajêngira
lamun wontên bêbaya
wagêda tulung-tinulung
kalihe praja sri nata

wus pungkas ing rêmbagira
sang nata sigra anuding
nimbali rêkyana patya
kinèn lumêbèng jro puri
tan dangu sampun prapti [-| ing ngabyantara sang prabu
dèn awe marêk sigra
ngandika sri narapati
hèh apatih ingsun aparing uninga

lamun dina benjang-enjang
putraningsun Ki Dipati
Pamêkas ingsun wisudha
gumanti ing jênêng mami
madêga narapati
dene ta jêjulukipun
Sang Prabu Dewabrata
Sokadana kang darbèni
ingsun pira bêcik padha amandhita

ngêmungkên momong rumêksa
marang karaton kêkalih
dene kang gumanti sira
pulunanira pribadi
Si Pamitra prayogi
angêmbani kaki prabu
wit wus dadi nayaka
cakêp pangrèhing nagari
anjênêngana Adipati Jayabrata

wus pinilih wong sapraja
kêlar dhêpani nagari
kyana patih matur sandika
nêmbah lèngsèr sangking ngarsi
wus prapta pôncaniti
tandya pêparentah sampun
rêngganing pamiwahan
kadya ngadad nguni-uni
lamun ana kang lagi jumênêng nata

nimbali para pandhita
sutata para maharsi
manguyu puthut jêjanggan
badhe kinèn angèstrèni
lawan paring udani
môncapraja bawahipun
lamun Sri Sokadana
sèlèh kaprabon mring siwi
kunêng ratri wanci enjing winursita

pangran dipati samana
wus ngrasuk kaprabon aji
pusaka ing Sokadana
makutha bra binuka sri
jêjamang sungsun katri
nawa rêtna angênguwung
bêbadhong gandhowara
kêlat bau naga rukmi
yèn sinawang kadya nata ing Kumbina

miwah Sang Arya Pamitra
wus ngrasuk busanèng patih
sampêt tan ana kuciwa
gagah kang dêdêg rêspati
pasêmonira kadi
sira Risang Bimasunu
pantês patih wisesa
kinèdhêpan sanagari
datan mangu duta ing jro pura prapta

nimbali kalih kang arsa
winisudha ing palinggih
samapta ngirad wahana
kuda rata rantap kèksi
wira turôngga ngarsi
kang adharat ngurung-urung
samya amandhi dwaja
banjêng nèng ngajêngan kèksi
tandya bidhal pangeran sawadyanira

anitih rata rinêngga
kancana ngujwala kèksi
songsong jênar ginanjang mas
dene sang ginadhang patih
anitih kuda putih
panganjur jujur ngêlajur
ing ngajêng bêbanjêngan
wuri wira para mantri
gumarêdêg kadya ladhu sangking arga

satataning lumaksana
saanane angebati
kunêng lampahe samarga
mangkata ing sitinggil
pêpêk kang samya nangkil
satriya punggawa ngayun
pra mantri wurinira
pandhita para maharsi
ingkang arsa sêsanti manadukara

Sang Prabu Dewakiswara
lênggah ing palôngka rukmi
jajar lan Narendra Cêmpa
ingkang paman kyana patih
sumewa anèng ngarsi
pra nayaka wurinipun
kang kanan para arya
kering kang para dipati
tuwin para manggala gul-agul praja

praptaning sang winiwaha
linênggahkên anèng wuri
tandya Sri Dewakiswara
angandika rum amanis
hèh sagung wadya mami
mêngko saka karsaningsun
sutèngong Ki Pamêkas
jumênênga narapati
kaarana Maharaja Dewabrata

umung amanadukara
wadya kang samya sumiwi
para maharsi sadaya
barung umung asêsanti
linud ing puji-puji
muja arjaning kêprabun
kontab rèh puja-môntra
tantara praptaning riris
riris aris puara atinggal gônda

amor lawan ratus dupa
mulêk mêlêk amrik minging
yayah amangayubagya
marang sang amadêg aji
sasirnaning kang riris
lawêning surya kadulu
sumunar ngujwalèng rat
ing saisthanira kadi
suka mulad mring Sri Mudha Sokadana

purna para dwijawara
dènira sami mêmuji
gantya Sang Arya Pamitra
ngundhangkên minôngka patih
rampung dhawuh narpati
sigra kundur angêdhatun
luwaran kang sumewa
sagung kang para maharsi
wus kalilan ngaso marang ing asrama

ing dalu lajêng kasukan
boja andrawina ngênting
mantri bupati kalawan
pra satriya dèn timbali
lêlangên jroning puri
kalilan sasênêngipun
mangkana Natèng Cêmpa
madhak maringgèning ari
angandika kadya madu pinardawa

dhuh yayi prabu wruhanta
kabangkitan ingsun iki
tan lyan sangking ramanira
iya kyai kyana patih
bangêt goning nglêlantih
mring ingsun duk masih timur
marmane yayi sira
ywa kêmba ing sabên ratri
angusêta wisata maharjèng praja

jêr ujaring layang weda
narendra iku upami
kênyaring hyang bagaskara
angkarane angênèni
kaananing dumadi
kang siluk-siluk kadulu
nyênêni sabawana
yèka pralambanging adil
yèn kinuswa upama wimbaning surya

bêbangun mring kasantosan
têtêping karatèn panrih
abot ubêding narendra
kantêb yèn tumibèng sisip
panggahana ta yayi
kogêl wêlas para maklum
kang rayi mung manêmbah
nanging kacathêt ing galih
wiyatarja kanthining wong mêngku praja

nata wrêda ngandika rum
narpa mudha awak mami
kaki Prabu Dewabrata
tuture rakanta iki
anggon-anggon kang sanyata
pancadan marang utami

ungsêdên dèn kongsi cakup
yêktine kawruh linuwih
sajatine iku iya
ugêre wong mêngku nagri
PrabuDewabrata nêmbah
matur pukun kang mugi

angsala ingkang pangèstu
mugi sagêda nglampahi
ing sabda kang wus winahya
kang amung amrih lêstari
kasaru kalungsèn môngsa
lajêng kundur nata katri

cinarita sabên dalu
kang rayi anggung winisik
wasitaning olah praja
patih mudha datan kèri
Natèng Cêmpa angandika
lah ta sira yayi patih

tan liya mung wêkas ingsun
poma ta dèn ngati-ati
gonira mong para wadya
patih sariraning aji
ugêre dèn rigên sira
ngulap karsaning narparti

titinên yèn tômpa dhawuh
awasna wose ta yayi
ana marta têmah wisa
wisa asring amartani
iku yayi dèn waspada
rèhning kasalirèng aji

paman patih iku kudu
tuladên yêkti prayogi
rigêne ngêmbani sabda
sangking rumêksèng praja di
bêbasane kang mangkana
amit dadya arum bangkit

kya patih nêmbah umatur
dhuh anggèr sri bupati
angsala pangèstu tuwan
wagêd lumaksanèng kapti
ing wulan lagya samana
punggêl kasaput ing ratri

mangkana mangsuli wuwus
ing Sokadana nagari
sarawuheNatèng Cêmpa
nangkoda ajar kèh prapti
nata wrêda patih lama
sami magawan nèng wukir

mamrih papan kang asamun
kinarya asrama dadi
agung ngêgungakên puja
mrih kasidaning dumadi
ing lair among rumêksa
marang putra nata kalih

nahên ta ingkang mawiku
Narendra Cêmpa winarni
ing antara sampun lama
amit kundur mring kang rayi
enjang budhal saha wadya
Sri Dewabrata umiring

lampahira sang aprabu
arsa mampir dhatêng wukir
sumiwèng ibu myang rama
saha garwa nêdya pamit
rikating lampah wus prapta
ngasramèng wiku narpati

kagyat sang narendra wiku
tuwin Rêksi Jayèngpati
myat putra kalih sumewa
ingawe sarwi nabda ris
baya ana karyanira
ki prabu padha mring ardi

Sri Dewakusuma matur
sowan kawula rama ji
nyuwun lilahing paduka
mantuk mring Cêmpa nêgari
Ratu Kancana miyarsa
sakala sru dèniranjrit

sarwi kang putra rinangkul
sêrêt angandika ririh
dhuh nyawa antmajaningwang
paran polah ingsun kaki
dene durung marêm nyawang
mring sira lan nini padmi

sêlak apa de kasusu
wêlasa mring awak mami
dhuhjiwa woting tyas ingwang
sarantèkna kaki dhingin
samadya côndra kewala
orane sapuluh wêngi

wiku raja ngandika rum
yayi mênênga yya nangis
mapan wis wiyahing janma
duk larene dèn lêlithing
diwasa pinardi bisa
tumangkar bawa pribadi

yèku swarganing wong sêpuh
anak nora dadi kardi
tur malah ngluwihi bapa
bêbasan sutanta iki
anak anung anindita
kang rayi lêjar ing galih

sang dwijendra ngandika rum
mring putra Sri Cêmpa Aji
kaki sun angayubagya
tarlèn mung andum basuki
sawadyanira sadaya
aywa na sangsayèng margi

gya ngèstupada sang prabu
mring rama lan ibu sori
wiku raja rawat waspa
sumawana rêksi padmi
mêmêla alon ngandika
dhuh lae gèr putra mami

elinga sira ki prabu
wêlinge ramanta nguni
mrih rukune jêjodhonan
ayya na salayèng kapti
loro-lorone dèn bisa
mong winôngsa barang kardi

mung iku gèr wêkas ingsun
Sri Natèng Cêmpa gya amit
nêmbah lèngsèr sangking ngarsa
kang rayi umiring wuri
tumurun sangking asrama
lumawat mring jalanindhi

samarga-marga andulu
duluring sêkar kaèksi
kesisan ing samirana
nênangi gônda mrik minging
ngambar lir atur raharja
mangkana isthaning sari

ing pasisir sampun rawuh
jirap palwa kèh kaèksi
tumêdhak sangking swandana
sakêloron lawan padmi
egal Prabu Dewabrata
ngraup padaning raka ji

ngrêsing tyas èsmu rawat luh
awrat pisah lan raka ji
kang raka manênggak waspa
ngandika dhuh ari mami
ayya sumêlang tyasira
yya dumèh prajèngsun têbih

yêktine wong kaya ingsun
nora lawas nuli tilik
mung yayi pitutur ingwang
poma yya kôngsa kalêmpit
ling-ilingên nganglangana
wosing wasita kang uwis

ing wusana wêkas ingsun
sira dèn abisa yayi
among mring sang wiku raja
lawan ramanta ki patih
nugraha tinunggu bapa
bêbasan jimat bisa ngling

Sri Sokadana umatur
prakawit punika inggih
sampun sumêlang ing driya
saèstu kula lampahi
among mituhu sakarsa
ing yayah rena sayêkti

têlasing wêwêling Prabu
Dewakusuma nulyamit
sarimbit nitih giyota
kêbut sawadyane sami
wus mancal sangking dharatan
winêlahan kanan kering

ngurmatan mriyêm jumêgur
rambah-rambah gêgirisi
praptèng kapal bêdhol jangkar
babar layar gya lumaris
sasiliring samirana
lumawat saega thathit

nglamad kawistarèng pungkur
abyoring bandera kadi
puspitanjrah nuksmèng tirta
kombak-kombul tinon asri
kêlap-kêlap sung sasmita
pisahe raka lan ari

narendra ri sampun kundur
sawadyanira gung kingkin
kakênan sihe kang raka
rawuh ing pura pan maksih
onanging tyas kaonêngan
solah-bawaning raka ji

mangkana gantya winuwus
nagari Cêmpa winarni
sira Ki Andakasura
sapungkurira sang aji
darbe ciptarsa balela
umarêk mring kyana patih

kèksi ulatipun suntrut
èsmu murina ing galih
nungkêmi padaning patya
umatur sarwi anangis
dhuh kyai kawula dahat
wêlas mring dasih ta ngriki

dene ingadêgan ratu
trahing Sokadana nagri
têmbe tan wande punika
para priyantun ing ngriki
tinampikan turunira
bangsane dhewe dèn pilih

mila sangking atur ulun
paduka madêga aji
ngayomana kadang warga
sintên yogyane ingungsi
kyana patih alon ngandika
iku dudu karsa mami

liwat sisip jênêng ingsun
lamun darbe salah kapti
karana swargi sri nata
wus lila trus lair batin
mring mantu pasrah nagara
sinêksenan wong sanagri

Andakasura umatur
sampun sumêlang ing galih
dhatêng kang sampun suwarga
yèn paduka nyantosani
dhatêng prikônca sadaya
yêkti têbih tulah sarik

kya patih driyanta gupuh
tan keguh rinoban angling
dêduka sru angandika
cêmêr sirèku mêmêri
murih mêmarahi durta
ngungkurkên rèh kang utami

jêngêr Sang Andakasura
dene patih tyasira datan kogih
puguh saliring pambujuk
tan rujuh malah duka
Sang Andakasura lèngsèr sangking ngayun
garunêngan urut marga
tan lêga raosing galih

praptaning wisma antara
lêt saari gya marêk nyaipatih
sarwi karuna umatur
dhuh nyai kula eram
raka tuwan kyai lurah têka cubluk
tan gêga atur prayoga
nrimah ngèngèr ing pêngarit

pun Panji Wulung punika
têdhak sudra dadak dipun sungkêmi
môngka mangke pantêsipun
umadêga narendra
amung rakanta kyai lurah saèstu
nyai lurah ngratonana
salêbêtirèng capuri

sinêmbah sagung para dyah
linadosan sakèhe para cèthi
manggung badhaya diluhung
kawula ingkang sagah
ambêrgagah tan wigihingabên pupuh
mring nata mupung lêlana
gampil linawan ing jurit

upaminipun buaya
sampun mêdal sangking kêkêdhung sungil
agampil paekanipun
makatên pra narendra
lamun sampun karsa tilar puranipun
yakti sirna kang prabawa
ènthèng boboting ajurit

angèl ngrênggut kalamênta
awit kirang kathahing kang prajurit
mêksih samêkta kang kantun
tur wontên ing dharatan
yêkti gampil nyithêsi kang munggèng ranu
dèn bandhêmana kewala
èstu tiwas tumpês tampis

nyi patih dahat tyas rêna
wantuning dyah miyarsa atur gampil
rinasa sangsaya wimbuh
kapengin awibawa
nèng jro pura pinarak rinatu-ratu
sinunggun sinungga-sungga
sagung pra parêkan cèthi

nyi patih alon ngandika
jaba ingsun tandhinge jêng kiyai
kêna ngapa nora nurut
marang pratikêlira
rêmbug enak dadak nora karsa nuthuk
apa tan mikir wêkasan
janma kang mangkono yêkti

matur Sang Andakasura
ingkang limrah kados paduka nyai
wontên melik gih pinuluk
botên kados rakanta
nampik dhatêng pakarti ingkang linuhur
ngantêpi pakaryan andhap
jêng nyai madêg sru angling

luhung mati nganyut jiwa
lamun ora ginugu atur mami
sigra-sigra lampahipun
jumujug gyaning raka
sru turira paran paduka puniku
tan gêga Andakasura
punika atur prayogi

kya patih alon ngandika
sun gugua yêkti karya bilai
ngajak-ajak nora patut
gawe bekaning raga
tuwas-tiwas nora wurung amêmurung
marang kotamaning gêsang
tur môngsa mênanga yayi

iku wus klêbu prêsapa
patuture lêluhur nguni-uni
wajib wadya kaya ingsun
sih sêtya mring narendra
tan raharja kawula wani mring ratu
nyai adrêng karsanira
mular mothah muwus anjrit

yèn paduka botên dhahar
mring ature Andakasura yêkti
kula badhe amit lampus
gêsanga tanpa karya
lamun inggih makatên kewala manggung
wit satumang praptèng gêrang
tanpa indhaking kamuktin

yèn dika wêlas mring kula
mupung nata samangke tilar puri
parabot kathah kang kantun
para wira tinilar
rajabrana taksih kêbak sakêdhatun
mantri bupati satriya
sadaya sami umiring

sang nata upami sarpa
mijil saking ing êrong sampun têbih
yêkti tan angèl pinukul
makatên para raja
lamun sampun tilar saking puranipun
èstu apês kang budaya
tur abêr walatirèki

patih mangu-manguning tyas
rangu-rangu wungu rèh kang tan yukti
nanging sandeyaning kayun
rumôngsa tan kuwawa
angêmbari kasantikanirèng prabu
yèn anon mularing garwa
madêg suraning panggalihrinasa-rasa karasa
lamun asor apês dhasaring alit
kang garwa waskithèng sêmu
rangune ingkang raka
nabda sora sinarawung netya sirung
têtêp andika punika
kicah-kicih ajrih gêtih

kya patih bêkis ngandika
ngusap muka sarwi malintir rawis
dudu anake si biyung
wong lanang wêdi pêrang
rangkêp pitu kang kaya Si Panji Wulung
môngsa ingsun undurana
angrob bôndawala-pati

mapan ingsun maksih rosa
satus mono sayêkti nora gingsir
ingkang kaya sang aprabu
yayi ajasumêlang
ra-orane sira wurung dadi ratu
awit tyas ingsun wis krasa
gampange prakara iki

patih sigra mring paseban
animbali Andakasura prapti
nêmbah umarêk mring ngayun
ingawe kinèn pêrak
sang anindyamantri pangandikanipun
hèh kulup Andakasura
payo padha gunêm pikir

Sang Andakasura nêmbah
sêmu bingah sumringah majêng ririh
rumaos lamun pikantuk
dènira karya reka
kyana patih alon manis sabdanipun
paranta patraping sêdya
aturira duk ing wingi

supaya nora kuciwa
kira-kira yya kongsi pindho kardi
thithik wagêling tyas ingsun
manawa para kônca
padha nora sabiyantu karsanipun
matur Sang Andakasura
wagêdipun guyub gampil

nanging kêdah anggêganjar
pan dinamêl mèt manahing para lit
gêdhong-gêdhong maksih pênuh
mangsi dadak watosa
benjang lamun paduka jumênêng ratu
sami ginadhang-gadhang
indhaking pangkat kamuktin

darapon gêng manahira
agênging tyas punika amurwani
antêp praptèng pêjahipun
margi môngsa punika
kathah ingkang sami karêm barana gung
tumuntên katimbalana
wadya ing Cêmpa gêng alit

mangke lamun wontên ingkang
botên anut dhatêng paduka kyai
prayogi lajêng dèn ukum
kinaryaa tuladan
ing akathah yêkti têmah sami nurut
wit sampun pirsa lêpiyan
kang tan anut dèn pisakit

samana rêmbag wus dadya
gya nimbali sagunging para mantri
praptaning pêpêk nèng ngayun
kyana patih angandika
hèh sakèhe punggawa mantri nung-anung
marma sun timbali sira
padha ana ngarsa mami

paran rasaning tyasira
apa padha narima lair batin
rinèh mring Si Panji Wulung
iku trah Sokadana
lawas-lawas sayêktine amilalu
marang bangsane priyôngga
sira pasthi dèn pocoti

ginantya wong Sokadana
ngêndi ana manungsa tanpa pamrih
gone mulih iku tuhu
ngundangi bangsanira
rêmbug ingsun lahpayo padha dèn mungsuh
mupung pirantine kurang
gampang pinêpês ing jurit

sadaya sancalèng driya
para mantri tyasira samya kosik
nir sêtyanira mring prabu
kelut karsèng apatya
sekapraya sagah golong praptèng lampus
amung satunggal punggawa
kang tan keguh ing rèh juti

nêdya murang mring ki patya
kaparewa myarsa karsane patih
Martadiguna ranipun
mantri wrêda sru tanya
dika paman umatura kang satuhu
sampun amênêng kewala
Martadiguna nabda ris

dhuh anggèr rêmbag punika
datan sae dadose dèn lampahi
kawularsa mêngsah ratu
tur nata martèng jana
ambêk santo-santosèng tyas sabar maklum
sasat sona mêngsah sima
amung sakrêsmêsan tampis

mênanga amung sakêdhap
nuntên ngêdhap labête andhap alit
tambah ing ngrika saèstu
kathah ingkang murina
myang kala prang Gilingwêsi rumuhun
kawula pirsa priyôngga
kasêktènirèng narpati

têtêg têguh amiguna
sura mrata tajêming netya kèksi
punika wantawisipun
lamun prawira tama
tiyang ngriki samantên ing yuda kuwur
sampuna wontên sri nata
kados èstu pothar-pathir

nuntên sang aprabu sigra
anahêni ing yuda wontên ngarsi
mêngsah gêntos gêmpur tumpur
têmahan kawisesa
Gilingwêsi sintên kang ngreka rumuhun
inggih pun Andakasura
kang bêbujuk angêcêki

Andakasura sru nyêntak
wong wus tuwa têka juwèh cariwis
kisut rambutira mabluk
yèn datan wani sira
balakaa aja mangkono aturmu
sirèku wongmurangkara
apantês rinante wêsi

binêlok anèng kunjaran
jêr tekatmu sungkêm ing trah pangarit
nêmbah mring kya patih lumuh
kudu milih wong kômpra
kyana patih sêrêng wêngis sabdanipun
kunjaranên si mangkana
anake pisan yya kèri

ingkang aran Krêtibaya
kyana patih tandya dhêdhawah malih
mundhut brana ing kadhatun
arta tuwin busana
dinum para prawira mantri sawêgung
suka kang samya ginanjar
prasêtya datan ngunduri

para mantri kacupêt graitanira
sukèng tyas tan sinipi
tampi gêganjaran
kalêbu paribasan
kamelikan gendhong lali
labête kêna
hawaning brana yêkti

ri samana sampun amêpêkên wadya
kêrigan golong pipit
nèng bacira tantra
antara bidhalira
dalêdêg wêdaling baris
sangking jro kitha
lir robing jalanidhi

lampahira wadya sinêru wus prapta
laladaning pasisir
bopati kang jaga
amulad baris prapta
kagyat ing driya umijil
wêkasanira
nut sakarsaning patih

kyana patih pan sampun jumênêng nata
jêjuluk Dewasêkti
Ki Andakasura
sampun jinujung lênggah
mêngku bawat senapati
kang môngka kapatya
aran Sudirapati

ki tumênggung pabeyan umatur nêmbah
mring Prabu Dewasêkti
lamun tampi sêrat
inggah dintên punika
rawuhipun sri bupati
sarêng miyarsa
suka Sri Dewasêkti

gya parentah mêmatah wira pinrênah
nèng gisiking jêladri
maryêm myang sanjata
samakta ingêtêngan
para wira tantra tiris
munggèng têtirah
wuri turôngga èsthi

Ki Andakasura môngka manggala
rèhira gêgirisi
grusa-grusa nyêntak
nudingi sarikutan
garagap gugup tan trampil
atata-tata
katara wira nisthip

mutêr brêngos malangkrik sarwi sêsumbar
ah cobak liyat nanti
guwa punya tingkah
adha dhilêm pêrang
dhan lagi guwa marbrani
bunuh kapalnya
Raja Cêmpa nyang musti

tan antara Sang Prabu Dewakusuma
saha sawadya prapta
labuh jangkarira
myang paring kang têngara
uluk-ulun maryêm muni
lir ngadatira
kapal praptèng pasisir

sinauran sangking dharat barondongan
binarung surak atri
gong bèri wurahan
kagèt ingkang katingal
ing mimis saingga riris
tumibèng kapal
kathah kang nandhang kanin

kapitèng tyas Sri Maha Dewakusuma
osik sajroning galih
iya sapa baya
darbe rèh kang mangkana
sigra babar layar malih
molah manêngah
mranata glaring jurit

saanane satriya mantri punggawa
ngampingi narapati
kanan kering ngarsa
mangkana wontên prapta
mantri numpak baita lit
sangking dharatan
tan keguh drêsing mimis

wastanira Ngabèi Jayaprabôngsa
praptèng ngarsendra anjrit
sang prabu têtanya
marang Jayaprabôngsa
paran wartane rèh iki
sira jarwaa
Prabôngsa matur aglis

dhuh sinuwun inggih sapêngkrê paduka
ki lurah kyana patih
kenging bujuk durta
sangking Andakasura
têmah mangke kyai patih
nêdya balela
dhatêng paduka gusti

amung abdi dalêm Martadiguna
sangêt atur papeling
dhatêng kyana patya
sampun ngantos kadawa
anggènipun salah kapti
nanging ki lurah
maksa adrênging galih

malah mangke Martadiguna dinukan
siniksa pinisakit
wontên ing kunjaran
datan sinung pangan
ing saanakipun inggih
pun Kêrtibaya
langkung kawêlas-asih

sapunika abdi paduka ki lurah
tugur nênggani baris
ngawaki ngayuda
miwah umadêg nata
ajêjuluk Dewasêkti
Andakasura
kinarya senapati

dene ingkang minôngka pêpatihira
Rôngga Sudirapati
Sri Dewakusuma
myarsa turing Prabôngsa
gya prentah pambah aglis
ngangsêg umangsah
sarosa palwa gumrit

gya karu wontên kapal prapta sapta
samaptèng rèh ngajurit
anyakêti palwa
titihanirèng nata
wus tan samar ing pangèksi
lamun nika
Narendra Gilingwêsi

dupi cundhuk kalihe bagya-binagya
Sri Dewakusuma ngling
iki rekanira
si paman Patih Cêmpa
karya kuwuring sabumi
nêdya andaga
tan nèng Cêmpa nagari

Raja Gilingwêsi wau duk miyarsa
umatur dhuh dewa ji
milamba sumewa
pada sang binathara
sangking sampun myarsa warti
durtaning patya
marma sampun miranti

jêng paduka angèstrènana kewala
mring wadya Gilingwêsi
kawula kang nôngga
inggih karya punika
mapan ta sampun ubanggi
duk sangking wisma
badhe rêrêmpon jurit

Prabu Dewakusuma alon ngandika
bangêt panrima mami
marang jênêngira
dene adarbe cipta
murina mring awak mami
pratôndha sira
trêsna sih nunggal budi

wus ingidenan Raja Gilingwêsi nêmbah
ngrapakên palwa gumrit
mariyêm pinasang
sinipat mring dharatan
babar kang layar sumilir
lir puspita bra
barung angêdrèl wani

wadya Gilingwêsi kang dadya pangarsa
samyanumpak sêkoci
jirap munggèng ngarsa
agêlar prit anêba
maryêm kapal tan ngêndhani
mimis lumêpas
saluhuring sêkoci

barondongan mungsuh rowang têtimbangan
lir guntur gêgêtêri
drêsing kang warastra
mimis mariris prapta
tantara Sri Gilingwêsi
paksa umangsah
sarosa anrang wèsthi

saha wadya wus mêntas sangking giyota
ing dharat sampun prapta
mangamuk arampak
kadya mong ambêbahak
kang katrajang giris miris
kuwur kaworan 
bingung binrondong mimis

sirna gêmpang wadya ing Cêmpa sinêrang
repot rèh kapalipis
Sri Dewakusuma
abantu saha wadya
Dêmang Ngurawan nèng ngarsi
manangkêp mêngsah
sawadya golong pipit

mêngsah kèngsêr kasêsêr sami sasaran
sarana giris miris
kadrêsan warastra
bangke matumpa-tumpa
kathah ingkang nandhang kanin
lêsah balasah
abasah bosah-basih

Dewasêkti tuwin Sang Andakasura
katrêsan tyas matistis
netyamu abiyas
nalimpêt wus umpêtan
namur amor lan pêkathik
lumayu nêdya
singidan wana sungil

kapiwara angrês koncatan manggala
nir deya kadayan nis
manungkul arisan
sumarah soroh badan
srah jiwôngga minta urip
sinung aksama
dene sang bathara di

angandika mring Prabu Suraludira
hèh ki raka dèn aglis
padha tampanana
pra wadya kang anêdya
manut nungkul ngungsi urip
ayya siniya
rêsanên kang prayogi

wadya Cêmpa kang nungkul wus tinampan
mring Rajèng Gilingwêsi
gya nêmbang têngara
luwaran ing ayuda
wau sri narendra kalih
amêsanggrahan
agunêm rèhmêmanis

Natèng Cêmpa lan Sri Gilingwêsi
lalênggahan anèng tarut wêwangunan
upacanira andhèr
nimbali pra tumênggung
ulubalang dêmang ngabèi
wadya ing Cêmpa ingkang
kapikut kinumpul
ngandika sang binathara
ingsun nora nyana yèn si paman patih
darbe cipta mangkana

hèh pra mantri ngularana nuli
sagung wangke padha priksanana
titinên nguni warnine
si paman patih iku
bokmanawa nêmahi pati
jupukên bêcikana
aturna maringsun
lawan Si Andakasura
yèn kapanggyabathange morên si patih
ingsun arsa uninga

matur sandika ingkang tinuding
sri narendra gya wangsul mring palwa
mondhongi marang garwane
kang wau maksih kantun
wadya datan wontên umiring
mung lawan upacara
nata tindakipun
mangkana pramèswarindra
gung karuna sri nata marêk maripih
mangamrê ngimur sabda

dhuh ruwatên yayi kang prihatin
mungsuh apan wus kasor sasaran
sakèrine nukul kabèh
amung ta pamanamu
si wa patih têka tan kèksi
lan Si Andakasura
buh urip buh lampus
mau padha ingupaya
ingkang garwa lêjaring tyas matur aris
dewa ji tan kadosa

paman patih tyas têka kagimir
dhatêng rêmbag kang botên prayoga
Andakasura karyane
rakendra ngandika rum
ingsun iya ngungun kêpati
dene ta pamanira
kongsi kênèng bujuk
môngka tuladaning driya
durung tau darbe rèh kang tan prayogi
lagi mêngko kewala

sigra kondur sang nata sarimbit
nitih palwa sakoci rinêngga
mur wungu binara jêne
sumunar anarawung
mracalita anuksmèng tasik
kaprabon diwangkara
amangkawa gumyur
lêpas lampahira prapta
ing dharatan laju lumêbèng sarimbit
ing tarub wêwangunan

sri narendra sigra animbali
para mantri pikutan wus prapta
sang prabu alon dêlinge
hèh para sanak ingsun
paraning rèh sira ing nguni
de kongsi kêlampahan
gonira kêlantur
lali marang prasêtyanta
nora ngeman kotamanira ing nguni
kèlu panggawe ala

para mantri matur sarwi nangis
dhuh dewa ji amung aksamanta
mring dasih kalêpatane
milamba kumamapurun
andaga mring paduka gusti
awit sangkingkatimpah
patih karsanipun
yèn tan manut têtêp dosa
kinunjara siniyasat pinisakit
marma têmah nrang baya

Raja Gilingwêsi nabda wêngis
si mangkono pantês disêsêmpal
wong tan wruh marang ratune
si pêngung andalurung
mantri apa kurang pamikir
Radèn Dêmang Ngurawan
anambungi wuwus
lêrês karsane kakendra
kalunasa punika sami prayogi
dinamêl tingalan

kang sinabda tumungkul samyajrih
netya pucak asawang kunarpa
maras amiris driyane
rumaos sisipipun
NatèngCêmpa angandika aris
yayi Dêmang Ngurawan
apa ta winuwus
paman lumrahing agêsang
yakti ana sambikalaning dumadi
marma kang para nata

sakuwasa ngaksamèng asisip
nadyan mungsuh kang wus asrah jiwa
tan kêna lamun pinatèn
yèn mung ngubungi napsu
yêkti cacad jênêngira ji
Radèn Dêmang Ngurawan
nêmbah saha matur
amba nuwun pangaksama
sangking sangêt apêgêl raosing galih
dhatêng pun punggung dadra

nêngna gunêm kasasat ing ratri
sami ngaso mring gyan sowang-sowang
enjing samêkta wadyane
sri nata arsa kundur
bidhalira sangking pasisir
jajaran jêjaranan
gumêr gumarudug
kadya umbaking narpada
sri narendra ing Gilingwêsi tan kari
sawadyabalanira

para mantri têlukan dèn iring
maksih anggung rinêksèng samarga
binongkokan gêgamane
ing tyas samya piduhung
langkung merang saurut margi
mangkana lampahira
jro pura wus rawuh
lajêng manjing dhatulaya
sri narendra kanthèn asta lan kang rayi
praptane prabayasa

sagung para parêkan myang cèthi
mapag sarwi ara karuna
karana ing rikalane
kataman ing rêrusuh
branèng pura dèn jêjarahi
dening Andakasura
mèh tan wontên kantun
rinayah rinoyah-royah
katujune mas sotya sami siningit
ing papan pasamunan

nêngna wau waduling pra cèthi
cinarita Sri Suraludira
pinrênah ing pakuwone
pura kaneman mungguh
sawadyane mapan nyêkapi
dene para têlukan
linuwaran sampun
dèn luluskên pangkatira
tuwin Martadiguna wus dèn luwari
mring nata martotama

gantya wau mantri kang tinuding
angupaya kunarpaning patya
Andakasura kilihe
tita datan kapangguh
gya matur mring narapati
sri nata alon ngandika
yèn wus tan katêmu
ing nguni ginawe apa
Si Ngurawan bae sun karyane patih
misesa ngrèh nayaka

narapati sigra animbali
sagung para punggawa ing Cêmpa
enjang wus samapta andhèr
pênuh nèng sitiluhur
agul-agul manggalèng nagri
pararya tarab ngarsa
mantri anèng pungkur
banjêng paguting bacira
pêpêt têpung praptèng ujung anêpangi
patraping sawakendra

duk samana nuli animbali
ingkang raka Sri Suraludira
datan antara praptane
ing ngabyantara prabu
Natèng Cêmpa ngandika aris
hèh kakang yèn sambada
sira ingsun utus
mêtua mring sitibêntar
Si Ngurawan samêngko angkatên patih
misesa angrèh wadya

sun lih aran Arya Surèngpati
sira Raja Gilingwêsi nêmbah
umatur alon dêlinge
punapa sampun rampung
timbalanta sri narapati
iswara angandika
kaya kang wis putus
amung samono kewala
kang liningan nêmbah lèngsèr ing ngarsi
lajêng mring sitibêntar

rawuh lênggah nèng palôngka manik
orêg sagung kang samyasewaka
mapankên ing trapsilane
sidhêm-prêmanêm amung
samirana prapta sumilir
Radèn Dêmang Ngurawan
wus sumiwèng ngayun
sawega busana patya
saha upacaranira amênuhi
pratisthèng ngabyantara

sri narendra gya ngandika aris
hèh sagunging pra wadya ing Cêmpa
kang awit sakarsane
sang binathara luhung
aparing wruh mring sira sami
samêngko Si Ngurawan
jinunjung ing lungguh
kinarya patih misesa
kaarana Kyana Patih Surèngpati
iya padha ngèstokna

saur-pêksi kangsamya miyarsi
barung umung amadukara
mring narendra byawarane
nêmbah kya patih laju
mêrak dhampar nguswèng pada ji
sumungkêm tur prasêtya
rèhira sang prabu
Sri Gilingwêsi ngandika
yayi patih tampanana sihing gusti
sira sinung misesa

nora gampang wong kinarya patih
wêkas ingsun sira dèn abisa
amulat têtuladane
lupiyan kang rahayu
angayomi ayêming bumi
mêmayu kayomanan
kèh pêpindhanipun
kaya ta Jêng Paman Patya
Sokadana kamulyane lir nêrpati
labête martotama

lair batin rumêksèng narpati
aja kaya paman Patih Cêmpa
linumuhan mring ratune
prandene mêksa darung
nora sêdya pisan malês sih
têmahan ing samakya
papa angêlangut
pisah anak rabinira
ngayam-ayam tan ayêm ing siyang ratri
uripe nyato wana

kyana patih nêmbah turira ris
dhawah tuwan kapundhi mustaka
kajimat ing salamine
sadaya rèh linuhung
ing saèstu ulun lampahi
mugi-mugi wagêda
nampèni sih prabu
angsala pangèstu nata
sampun ngantos darbe cipta salah kapti
lulusa ambêk arja

gya sêsaji sangking pura mijil
wrata wadya kang samya sumewa
kongsi praptèng pakathike
amung para tumênggung
kêmbul dhahar lan kyana patih
sinambi andrawina
inuman mawantu
ing wuri gili kang prapta
dhêdhaharan wowohan kang adi-adi
sing pura tanpantara

sampêt-samput samaptèng abukti
Sri Narendra Gilingwêsi sigra
umanjing mring pura age
kya patih datan kantun
prapta samya amangênjali
sang maha binathara
angandika arum
padha dikaparèng ngarsa
Sri Narendra Gilingwêsi matur aris
sadaya rèh dinuta

ing wiwitan praptèng amungkasi
samana wus kalilan luwaran
wadya kang anangkil kabèh
wau ta kang winuwus
sri narendra ing Gilingwêsi
dènira anèng Cêmpa
pan sampun sêtèngsu
mangkana nulya sumewa
ngarsèng nata ngrapapa anuwun pamit
mantuk mring prajanira

sri narendra ing Cêmpa nimbali
kangjêng narpadayita wus prapta
nata lon pangandikane
dhuh yayi Dayaningrum
kakangira ing Gilingwêsi
pamit mring jênêng para
nuli arsa kundur
wis lawas nèng prajèng Cêmpa
tinggal purasumêlang rasaning ati
mring sambikalanira

pramèswari mèsêm lingira ris
dèrèng marêm onênge arinta
sumawana pra kadange
têka kasêsa kundur
bok dèn sranti sawêntawis
môngsa gèk sabên warsa
pun kakang tatêlu
lan para sadhèrèk Cêmpa
mupung mangke wontên jalarane ugi
prayogi radi lama

Natèng Gilingwêsi matur aris
kados datan kalêtan lama
sowan kawula nak anggèr
ing raka jêng pukulun
sabên warsa yakti sumiwi
tan bêtah amba pisah
kongsi kalih taun
pramèswara angandika
yèn makatên pan inggih kula lilani
lan malih kula arsa

kintun dhatêng kangbok pramèswari
pratima mas tinrètès sêsotya
minôngka mêng-amêngane
sabên ngêngimur sunu
tuwin lancang linapis rukmi
Sri Naranatèng Cêmpa
amaringi dhuwung
wasiyat agêming raja
Sri Narendra Gilingwêsi nampèni
sarwi matur ngrarêpa

adhuh jiwa jimating sabumi
dasihira tan kawawa nôngga
lunturing sih sadangune
sor raosing kang madu
mandon jiwa jêjait budi
paran ta kang minôngka
wêwalês ing pungkur
tarlèn mung èsthining driya
sapikantuk nêdya labêt lara pati
suka matyèng ayahan

Natèng Cêmpa ngandika mring patih
yayi patih sira parentaha
para wadyaningsun kabèh
rôngga dêmang tumênggung
ulubalang myang ôndhamui
ngong purih angatêrna
mring ki raka prabu
kongsi prapta palabuhan
ngêntènana mancale si kakang aji
patih matur sandika

Sri Gilingwêsi anêmbah amit
nguswèng asta alon aturira
pangèstu paduka anggèr
dhatêng dasih pukulun
Natèng Cêmpa ngandika aris
padha puja-pinuja
rèh arjaning laku
kalilan sigra wisata
langkung kasok tyasira Sri Gilingwêsi
tan kumbang ing driya

sampun mundur sira Raja Gilingwêsi
lêrêp ing pondhokan
sadalu praptaning enjing
bidhalan sawadyanira

gumarêdêg gumêrah kang samya ngiring
sigêg tan winarna
lampahira ing samargi
gantya ingkang ginupita

Ki Andakasura lan rêkyana patih
gung nèng wanapringga
langkung papa kawlas-asih
sampun kadya sato wana

busanane gomballan pating saluwir
langkung saking nistha
wônda busik kuru aking
kalangkèt kongsi galinggang

kyana patih ngrêsula ing tyas nabda ris
Si Andakasura
kang gawe lêlakon iki
pakolèhe amung papa

yèn aja nguni manut si mêmêri
maksih têtêp patya
mukti nyandhing anak rabi
tan kongsi nêmu sangsara

wus têtela kang niyaya ingsun iki
Si Andakasura
cêmêr gêlahing sabumi
angajak-ajak cilaka

kyana patih wontên osiking panggalih
arsa asrah jiwa
mring praja sumiwèng aji
manawa antuk aksama

tan antara wontên jalma mring wanadri
arsa amèt wrêksa
dupi myat mring kyana patih
cangkelak bali sakala

praptanira padesan atur udani
mring patingginira
yèn patih wontên wanadri
tuwin Ki Andakasura

ki patinggi gya titir akèh kang prapti
para rowangira
samya kinèn amiranti
gêgaman sikêping yuda

tandya bidhal mring wana gène kya patih
samya mandhi canggah
tan dangu sampun pinanggih
patih myang Andakasura

arsa ngumpêt kapêpêtan kèh kang prapti
angrês kêmarasan
dadya api-api guling
ling-alinge alang-alang

Ki Andakasura sumêdya ngoncati
nging sampun kinêpang
mlayua yêkti binandhil
dadya amêgêk kewala

mung andhêpès kalihe nèng soring klampis
patinggi trangginas
nyakêti marang kang nilip
sarwi anying kêndharat

kyana patih angandika mêlas-asih
patinggi ngong sapa
mêngko sun apasrah dhiri
amung aja sira bônda

ki patinggi tan keguh pungguh ing kapti
jrih ondhang narendra
rinangkus wus dèn talèni
patih nut datan suwala

kinêncêngan kyai patih pringas-pringis
Ki Andakasura
darbe rika arsa budi
ginarêjêg sampun kêna

kalihira winayungyun dèn jagèni
datansah siniya
ingapin canggah myang bêdhil
cinara kumpra kewala

urut marga bêbandan kalih anangis
tan kampir padesan
kalaju marang nêgari
badhe kaatur sri nata

sapraptanirèng jro praja
dadya tontonan samargi
kyana patih langkung merang
sumingêb panon netya nis
kèh lare-lare ngèksi
sêsurak sarosa asru
sawênèh ana ngucap
wêlas anon kyana patih
ana ingkang nabda samêngko kasara

wong wani mring ratunira
kadadeane pinanggih
mangkana Rêkyana Patya
Surèngpati duk miyarsi
surak sora tan sipi
mijil sangking dalêmipun
miyat patinggi desa
ambêkta bêbandan kalih
kang binônda patih lan Andakasura

dyan patih sigra utusan
nimbali para bupati
ingajak sowan mring pura
prapta matur mangênjali
pukulun sri bepati
pun patih mangke kapikut
myang pun Andakasura
sakêlangkung kawlas-asih
kalih sami ulun tilar ing bacira

sri narendra langkung suka
sarwi angandika aris
mara enggal parènèkna
sun sêlak arsa pêpanggih
lawan si paman patih
sang sinabda nêmbah mundur
prapta ngirid bêbandan
nata èsmu wlas ningali
gya nimbali mring garwa enggal sumewa

tandya alênggah satata
sira kangjêng pramèswari
kamiwêlasên mring driya
ningali rêkyana patih
dene ta têmah kongsi
nandhang papa sangsara gung
nata nir dukanira
emut mring rama suwargi
dahat nitipakên marang kyana patya

puara aris ngandika
yayi Patih Surèngpati
kamiwêlasên manira
tumingal mring paman patih
uculana dèn aglis
bêbandaning patih iku
sigra ta inguculan
mung Andakasura maksih
pinusaran baunira kalih pisan

sri nata malih ngandika
paran marmanta ing nguni
dene têka kaya bocah
tan liling kukuming Widi
miala wong nêdya sih
myang paksa ngilês tyas mulus
apa ta nora wêlas
mring putranta ni bok swami
kyana patih umatur sarwi karuna

dhuh gusti susunan kula
kang sinêmbah ing sabumi
dahat sisipe pun bapa
kapêjahan anglampahi
sumarah trusing batin
datan garantês sarambut
manggiha siksa kisas
sangking anggêring narpati
suka lila linajêngna pinidana

muhung panuwun kawula
ing pada paduka aji
mugi paringa aksama
sisiping dasih kaswasih
lamun kawula gusti
tan antuk ngapurèng prabu
sangking gunging druhaka
durtangkara inèng budi
amung titip kucumbi tuwin atmaja

sri nata manahên waspa
miyarsa aturing patih
puara aris ngandika
hèh paman dosanta yêkti
samêngko sun aksami
rèhning wus akèh labêtmu
mring ramendra kang swarga
nanging sun arsamiyarsi
sapa ingkang murwani rèh kang mangkana

kyana patih matur nêmbah
dhuh gusti kangjêng dewa ji
langkung elok tur alôngka
têbih sangking rèh sêjati
abdi paduka nguni
prêsasat lare kang pêngung
kenging pangojok durta
mêmanising rêmbag gampil
ingkang murwa tan lyan pun Andakasura

bêbujuk mring rayat kula
duk samantên kula gusti
kèlu nut rekaning karsa
tan sumêlang anglampahi
ing rèh kang tan prayogi
ngantos makatên pukulun
sang maha awibawa
miyarsa aturing patih
mêngêng mangu mangungun ing lêlampahan

patih nulya pinaringan
pisalin busana adi
sri nata alon ngandika
wruhanira paman patih
kalungguhamu patih
samêngko manira pundhut
mardikaa kewala
ingsun kang pêparing panci
sri narendra nolih maring Surèngpatya

yayi patih dhawuhêna
Martadiguna Ngabèi
rèhning labête utama
nêtêpi sêtyaning mantri
samêngko sun wuwuhi
pangane sapuluh êjung
minôngkaa pratôndha
gonira labuh nêgari
lêstaria tumurun mring turunira

Patih Surèngpati nêmbah
sandika rèhing narpati
tandya ki patih mardika
atur prasêtya mring gusti
yèn ngantos anglami
inggih kados ingkang sampun
sampun manggih raharja
ing dunya prapta ing akir
myang kenginga sikuning maha bathara

sri nata aris ngandika
sêtyanta ingsun èstrèni
bangêt panarimaningwang
kang muga bisa lêstari
narendra gya ningali
Andakasura drêkukul
sang prabu èsmu duka
wacana sarwi nudingi
iki cêmêr-cêmêrining jagat raya

kaliwat gonmu duraka
ngajak ala wong kang bêcik
binujuk balela praja
tur praptaning dèn ngoncati
têtêp mung wèh bilai
mêngko sira kêna ngukum
pati nèng pangadilan
dadya tontonaning janmi
kang mangkono saka karsanta priyôngga

hèh sira patih prentaha
marang sagung wadya mami
tumênggung mantri punggawa
tanapi para prajurit
anyudukana maring
Si Andakasura iku
yèn mêngko wus palastra
tanjirên sirahe nuli
nèng prapatan supaya didi tuladha

mring sagunging para wadya
mangkono ukume yakti
wong balela marang raja
gêmbunge kèlèkna kali
Kya Patih Surèngpati
sandika gya nêmbah mundur
ngirid Andakasura
sapraptaning pôncaniti
aparentah kadya timbalan narendra

tandya Ki Andakasura
binusanan sarwa putih
binaktèng wringin sêngkrêran
kinêpang para prajurit
sagung kang para mantri
miranti atap ing ngayun
kang arsa tinêlasan
têlas manahira atis
wus pinênthang pinanthêng akênthang-kênthang

ing bacira pênuh janma
kang sami arsa ningali
kyana patih angandika
Andakasura sirèki
tômpa patrapan nagri
kabênêr kaukum lampus
tandya para punggawa
sinasmitan gya nyuduki
ajur mumur raganing Andakasura

gya kinêthok jangganira
gêmbung cinêmplungkên kali
tinanjir sêsirahira
prapatan pinggiring margi
sagung kang nêningali
têmahan dadya pêpemut
ing warta wus warata
kadyèka ukuming nagri
marang janma kang manrang rèh mring duskarta

kunêng kang antuk pidana
patinggi desa winarni
kang nyêpêng Andakasura
kalawan rêkyana patih
ginanjar mas lan picis
warata sarowangipun
klilan mantuk mring desa
mangkana ing Cêmpa nagri
lama-lama wimbuh arjanirèng praja

ngêrda pra nangko prapta
sangking liyan nagari
aringing tya têmah samya
mardi papan apêpanti
turut tirahing margi
praptèng jawi kitha kêmput
pêpêt kang nambut karya
mêmala maling sirnanting
kaprabawan wimbaning kang pangadilan

kuntab kotamaning nata
kêtartambêka silastuti
titikaning pra punggawa
naracak samya bèrbudi
sabên sawiyah mantri
wikan ing wêweka putus
têtês saliring sapda
sêtya tuhu mring narpati
yèku môngka pratôndha arjaning praja

titi panurading kata
Panji Wulung Ditya Manis
Sura kaping kalih dasa
Mrakèh Je sangkalèng warsi
ngrasa tan ngèsthi margi
pamardawanirèng têmbung
nèng praja Surakarta
têlênge karaton Jawi
mung nglêluri bôngsa Jawa kang sanyata

