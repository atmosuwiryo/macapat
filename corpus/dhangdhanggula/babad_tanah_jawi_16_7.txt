kawarnaa wau ingkang kari
kang abaris ing Balêduk ika
Pangran Arya Matarame
lali ubayanipun
saking sangêt angrês ing galih
dadya pikir jro nala
angur baya ingsun
akaryaa kabêcikan
bêcik dhingin mring kangmas kang madêg aji
sigra nulya putusan

abdi karakêt ingkang tinuding
ingkang nama pun Wôngsamênggala
pangran wus têlas wêlinge
caraka wus lumaku
tan kawarna lampahing margi
sampun prapta ing Sala-
tiga kang jinujug
Panêmbahan ing Madura
sira Wôngsamênggala sampun apanggih
lan Panêmbahan Sampang

sampun katur kabèh kang wêwêling
Kangjêng Pangeran Arya Mataram
panêmbahan tustha tyase
duta binêkta gupuh
sowan ing pasanggrahan aji
wau kang kawarnaa
kangjêng sang aprabu
Sinuhun Pakubuwana
apan lagya sinewa ing para abdi
Kya Patih Cakrajaya

sampun sowan munggwing ngarsa aji
ajajar lawan Sujanapura
miwah Ki Wirancanane
myang Wirasantikèku
lan Tumênggung Citrasomèki
Kya Dipati Jangrana
munggwing ngarsa prabu
lawan Dipati Samarang
angandika aris sang sri narapati
hèh Ki Besan Samarang

wadyèng Sampang lawan Surawèsthi
panarkaningsun kasoran yuda
duk aprang rêbut bitinge
yèn kasora ing pupuh
karsaningsun arsa ngawaki
jurit belani rowang
Japuspita matur
pan abdi dalêm sadaya
sampun nolèh kêkathahên mêngsah jurit
nuntên kawula mêngsah

nênggih kalihan pun yayi Panji
katiga pun Suryaadiningrat
katri pan sarêng lêbête
ing pabitinganipun
mêngsah dalêm Kartasurèki
sigra abdi sadaya
agya malih purun
samya mamuk ambêk pêjah
mêngsah dalêm wong Kartasura nangguhi
caruk dhuwung kewala

abdi dalêm pan akathah kanin
wong Kartasura akathah pêjah
asusun tindhih wangkene
langkung suka sang prabu
amiyarsa aturirèki
Arya Jayapuspita
wus pinaring dhuwung
tuwin Dyan Suradiningrat
myang Apanjya Surèngrana punggawa tri
wus ginanjar busana

Dyan Panêmbahan Madura prapti
tumamèng ngabyantarèng narendra
manêmbah suku sang age
lunggwèng ngarsa sang prabu
panêmbahan umatur aris
patikbratur uninga
rayinta sang prabu
Pangeran Arya Mataram
pan utusan dhumatêng kawula mangkin
punika ingkang duta

angandika sang sri narapati
hèh duta ingutus apa sira
mring ari mas Matarame
punang duta umatur
pan kawula dinuta gusti
dhatêng rayi paduka
atur bêktinipun
kalawan kang pêjah gêsang
rayi nata karsa nungkul ing narpati
sêdya prang gêgorohan

punapa malih padhanging margi
sampun awalangdriyèng narendra
inggih rayi paduka gèr
kang mêngakakên ênu
kapanggih ing ari narpati
sang nata suka myarsa
duta aturipun
sinuhun alon ngandika
yèn mêngkono ari mas ing mêngko eling
wurung ngayoni mring wang

lah uwis sira muliha aglis
duta matura ing gustinira
lamun mangkono karsane
dhimas sêdya anungkul
marang ingsun luwih abêcik
ingsun dahat tarima
dhimas têlukipun
Wôngsamênggala tur sêmbah
sigra mêsat saking ing ngarsa narpati
sigêgên kang caraka

pêndhak enjing budhale sang aji
balakuswa swaranya gumêrah
datan owah ing tatane
wong Madura anggrêgut
kadya saban dènnya lumaris
Amral kang dadya dhadha
de ing kerinipun
Panêmbahan ing Madura
kang ing kanan dipati ing Surawèsthi
saha wadya sumahab

dene kang dadya pucuking jurit
para putra Madura kalawan
pra kadang Surabayane
ya ta ingkang winuwus
sira Pangran Arya Matawis
wus anata gêgaman
saking ing Balêdug
praptèng Kênthèng barisira
yèn dinulu tanpa wilangan kyèhnèki
bala ing Kartasura

sigra prapta wadyèng Surawèsthi
tan antara têmpuh ing ayuda
tuwin wadya Madurane
lwir singa tandangipun
dhadhal bala Kartasuraglis
gya senapatinira
malaywa karuhun
wadyalit parêng lumaywa
apan sami rêbat koripan pribadi
dahat asalin tunjang

kadi bêlah swarane kang bumi
dening gadêbêging wong lumajar
akèh mutunge watange
wong Sampang Surèngkewuh
apan sangêt dènnya angungsir
wênèh sami bêbandhang
wau kang winuwus
Ki Tumênggung Wiraguna
abêbiting nèng Asêm sakancanèki
gêgamannya malatar

baluwartinira wus rinakit
apan Susunan Mangkurat Êmas
ngawaki jurit karsane
ing Asêm dènnya mêthuk
ing yudane kang paman nênggih
arêrêmpon karsanya
wau sang aprabu
anèng salêbêting kitha
apan sampun agêganjar ingkang abdi
wau sri naranata

miwah kang wong kadipatèn lami
apan sampun ginanjar sadaya
sabuk wastra kulambine
pira-pira kang mêtu
donya saking sajroning puri
miwah busanèng yuda
kang saryadi luhung
gambira wong Kartasura
gènnya baris pêpak anèng pôncaniti
samya prayitnèng baya

abra sinang busananing mantri
amung kang tansah ingarsa-arsa
Pangran Arya Matarame
ingkang nanggulang kewuh
dene senapatining jurit
mugi-mugi lananga
pangran yudanipun
amêngsah wong Surabaya
pan sanggupe dhatêng kang putra sang aji
sagah nanggulang yuda

dahat purun aprang rêbut jodhi
ananggulang ing wong Surabaya
mila pinupu besane
iya marang sang prabu
pinrih sumungkêma kang galih
marma Dèn Ajêng Wulan
pinanggihkên dangu
lan putra Kamataraman
Radyan Suryataruna ingkang wêwangi
sang dyah akrama paman

apan samya sih-sinihan sami
mila sang nata ngandêl kalintang
mongsorawrata galihe
marang ing putranipun
kadang lawan atmaja yêkti
pasthi awrat ing putra
myang sihira langkung
sang nata maring kang paman
sakèh wadya tan wontên nyana ing galih
lamun Pangran Mataram

ing mangke darbe miring ing galih
lagya eca dènnya nata bala
apan kasaru dhatênge
mantri kang kapalayu
myang sagung pra santana sami
Balêdug wus lumajar
anut ing margagung
anunjang ing pabarisan
panunjange pati-pati bêbêntusi
Pangran Arya Mataram

praptèng Asêm asru dènirangling
hèh wong Kartasura mêngko sira
lah padha bubara kabèh
lumayua sirèku
padha sira rêbuta gusti
sapa bature baya
kendhange gustimu
iya kabèh wruhanira
apan ingsun iki pan datan kawawi
amungsuh wong Madura

sigra Kyai Wiraguna aglis
dyan angingêr wau kudanira
nandêr mring kadhatyan age
wadya sami kalulun
maring Pangran Arya Matawis
wus tumamèng jro pura
panggih lan Sang Prabu
Sinuhun Êmas Mangkurat
jêng pangeran têbah jaja sarya angling
asru dènira ngucap

anak prabu pun bapa puniki
ing mangke tiwas kawon ing yuda
amêngsah dede bobote
abdi nata kèh lampus
saking kathah mêngsah ajurit
apan kêdhiking rencang
gèn nadhahi mungsuh
bilih kasêlak ing lampah
mêngsah dika punika kula watawis
sadintên mangke prapta

kang mêngsah datan kêna winilis
ayutan wêndran kathahing mêngsah
dening rama dika mangke
inggih kawula dulu
sampun lali yèn mêngsah siwi
kalimput kawibawan
tang-etanganipun
watêk wong angêmut gula
kamanisên karaos manising gêndhis
miwah kang dede bôngsa

wadya Bugis Makasar Walandi
miwah Ambon pan kagila-gila
anèng palagan tandange
dahat ngantêp pêpurun
datan agop dènnya bêdhili
sampuna emut kula
yèn tilar sang prabu
upami kula popoa
kalampahan kadi pun bapa ngêmasi
saking suraning mêngsah

Sampang kalawan ing Surawèsthi
malah sêsumbare Cakraningrat
kalihan pun Jangranane
hèh batur wêkas ingsun
iya lamun olèh sirèki
santana Kartasura
poma wêkas ingsun
ajana sira prajaya
wudanana atanapi yèn sang aji
kasambuta ing rana

iyasira wudanana ugi
dèn age tunggangêna maesa
bari mungkur panunggangge
sarêng myarsa sang prabu
ing sakèhe aturirèki
Pangran Arya Mataram
gugup ing tyasipun
ing wau sri naranata
ingkang paman asangêt dènira angling
lah dèn enggal sang nata

dawêg sabat koripan rumiyin
anggèr pintên banggi ta ing benjang
sagêda wangsula malèh
dhatêng praja sang prabu
Kartasura nanging sok ugi
taksih urip pun bapa
kadya sagêd wangsul
môngsa ta kiranga akal
marmane ta Pangeran Arya Matawis
mangkana aturira

pinrih kang putra kendhang tumuli
dhuh anggèr suwawi dipun enggal
sampun kongsi kèh kêkècèr
kula kang anèng pungkur
ingkang dadya kawaling jurit
lan kakang mas Panular
lawan malihipun
pun paman Natakusuma
bilih-bilih kasompokkên ing lumaris
kawula kang umangsah

yudane wong Sampang Surawèsthi
sri narendra dahat kagegeran
mirsa kang paman ature
ya ta sarêng amuwus
para garwa gumêr jro puri
pra pawongan padangdan
sarta sangunipun
otêr wong sadalêm pura
gêlung lukar sêsampur wêdhar tan kèksi
parêkan kèh karuna

asêsambat maring sri bupati
wus pinasthi karsaning Hyang Suksma
sunan tar wiyang kaptine
sigra budhal sang prabu
para garwa gumêr kang tangis
sri narendra samana
miyos lawang kidul
sarwi nênggak-nênggak waspa
lampahira wus miyos saking jro puri
jêngkare sri narendra

pra punggawa taksih samya ngiring
dina Kêmis tanggal kaping sapta
Jumadilawal sasine
Jimawal taunipun
nuju katri mangsanirèki
pan mêdal ing Lawiyan
lampahe sang prabu
ngidul ngetan kang jinogan
ing Giyantèn ing Kaduwang dèn lorogi
sigêgên ingkang jêngkar

kawarnaa sang sri narapati
Kangjêng Susunan Pakubuwana
sampun masanggrahan age
anèng desèng Balêdug
kang dèn broki lêrêp sawêngi
enjing budhal sang nata
sah bala gumuruh
wadya Kumpêni myang Jawa
pan wong Sampang Surabaya kanan keri
prasamya angrêrayah

lan ambêboyong angrêrusuhi
wong Madura minta bêbrêkatan
amudani yèn tan awèh
lêstari lampahipun
masanggrahan ing Majalêgi
samana sri narendra
Sukra dintênipun
ping wolu ing tanggalira
tunggil sasi kalawan kendhangirèki
kang putra sri narendra

samana amung gantya sawêngi
rawuhira wau sri narendra
lawan kang putra kendhange
amung rêrêb sadalu
sri narendra nèng Majalêgi
enjing anulya budhal
lampahe sang prabu
wau ingkang kawarnaa
Jêng Pangeran Arya Mataram lan malih
Pangran Natakusuma

myang Pangran Arya Panular nênggih
ingkang sami kantun nèng nagara
samyarsa mêthuk katrine
mring rawuhe sang prabu
saos sêgah karsanya sami
anèng warung Kalitan
samana gya rawuh
kang nama Amral Sapilman
wus apanggih lan Pangran Arya Matawis
myang Panêmbahan Sampang

miwah dipati ing Surawèsthi
wus sami tundhuk lawan Pangeran
Ariya ing Matarame
Amral Sapilman muwus
wontên pundi mangke sang aji
jêng pangeran ngandika
alon sauripun
wus tinutur sasolahnya
amiwiti malah dhatêng amêkasi
Amral tustha tyasira

mirsa jêng pangeran ingkang warti
ya ta sampun sami sinêgahan
sigra sami dhahar age
kang para punggawagung
miwah Amral sarêng abukti
ri sampuning punggawa
nulya prawirèku
kang sami kinèn anadhah
myang rêrêmbat apan sadaya waradin
ing sêgahe pangeran

myang pasêgahe pangeran katri
wusing waradin samya tinadhah
Tuwan Amral gya lampahe
apan anuli laju
myang dipati ing Surawèsthi
myang Panêmbahan Sampang
praptèng alun-alun
Amral gêgêtun tumingal
mring Ki Sapujagat lan Ki Gunturgêni
dening gênge kalintang

de tan kinarya mêthuk ing jurit
Tuwan Amral minggah sitibêntar
gya mring kori pamêngkange
kori kapanggih tutup
katiganya dahat tan wani
amêksa ngêngakêna
ajrih ing sang prabu
Amral Sapilman angucap
Panêmbahan Sampang lah andika kari
lan Dipati Jangrana

manira bali mapag narpati
gya umêsat wangsul Tuwan Amral
panêmbahan ta gênahe
nèng wuri kanthinipun
adipati ing Surawèsthi
sami anata bala
panêmbahan sampun
sinasiung barisira
myang Dipati Jangrana anata aglis
mring wadyèng Surabaya

Panêmbahan Cakraningrat nênggih
kang gêgaman tinon warna-warna
kang minôngka lêlurahe
para santananipun
arasukan baludru sami
asta samya rinenda
kumitir kang kampuh
miwah bala Surabaya
tan prabeda samya abusana asri
pindha prawata sêkar

dènnya akarya sêsiung asri
wiwit ing pagêlaran pan prapta
ing Kamalayan barise
têngran sinang dinulu
asri awrata katiyub angin
wong Sampang Surabaya
barise dinulu
anglir gunung kawalagar
Tuwan Amral kang wus mêthuk narapati
ing Asêm sampun prapta

sampun tundhuk lawan sri bupati
Tuwan Amral matur ing sang nata
yèn praja Kartasurane
apan kapanggih suwung
yèn suwawi lan karsa aji
manjinga ing jro pura
ngandika sang prabu
alah iya payo mangkat
sigra budhal wau sira sri bupati
gumrah swaraning bala

saha gambirèng tyas wadya alit
sri narendra anitih dipôngga
liman cinatur angsale
saking Samawis wau
mila Kya Dipati Samawis
angaturakên liman
dhatêng sang aprabu
Raja Siyêm purwanira
atur-atur liman dhatêng sri bupati
Sunan Mangkurat Êmas

nanging Kyai Dipati Samawis
datan suka sangêt kinêkahan
dadya duta sangêt jrihe
punika purwanipun
liman katur dhatêng narpati
samana pinalanan
kang liman bra murub
sunan dènnya nitih liman
pra punggawa angapit kanan lan keri
dening dêdamêlira

wong pasisir pan sampun rumiyin
lampahira nêpungi kalawan
wadyèng Madura barise
gamêlan tinata wus
kang sênapan wus samya isi
lampahe sri narendra
praptèng alun-alun
wadyèng Sampang Surabaya
sarêng nabuh gamêlan sanjata muni
swara lir langit rêbah

gong bèri gumêr munya tinitir
kang sawênèh samya abêbêksan
wong Sampang Surabayane
gamêlan tri gumuruh
mawor kriciking astra lungid
lampahirèng narendra
pagêlaran rawuh
têdhak saking ing dipôngga
pra punggawa sadaya sumiwèng aji
myang Panêmbahan Sampang

miwah Adipati Surawèsthi
Tuwan Amral Sapilman tan têbah
miwah kang pra putra kabèh
ya ta wau sang prabu
sigra minggah marang sitinggil
lajêng dhatêng pamêngkang
nênggih ingkang pintu
maksih kinunci samana
ya ta kandhêg lampahira sri bupati
anulya Tuwan Amral

punang kunci pan tinugêl aglis
sigra mênga kang kori pamêngkang
lajêng sang nata lampahe
angadhaton sang prabu
para garwa wus manjing puri
nuju dina Jumuwah
dènnya angadhatun
Panêmbahan ing Madura
sampun matur dhumatêng sri narapati
yèn Pangeran Mataram

ing mangke nungkul ing sri bupati
akalihan Pangeran Panular
Pangran Natakusumane
katiga sampun nungkul
myang wong Kartasurakèh prapti
sigêgên sri narendra
wau kang winuwus
ing nguni sira pangeran
angabèi tinantun ing sri bupati
mring Kangjêng Susunan Mas

sagah tumut ing sabaya pati
mring susunan dupi sarêng kendhang
kang raka animpang age
animpang ing dêlanggung
lan sapônca garwanirèki
lajêng ngili samana
pangran lampahipun
dhatêng dhusun Wêdhi ika
sarêng pangadhatone sri narapati
pangran wus myarsèng warta

sigra dandan sawadyanirèki
arsa nungkul mring rama sang nata
sigra budhal tan asuwe
tan kawarna ing ênu
praptèng praja katur narpati
êntyarsa sri narendra
putraglis dinangu
apan sampun tinimbalan
prapta ing jro tumamèng byantara aji
kalih samya nêngira

tuwin ingkang para ari-ari
samya anungkêmi padèng raka
pangran ngabèi ring tyase
ngêmbêng asmu wêtu luh
dening pisahira alami
tri taun lagya mangkya
lan ari kapangguh
myang sang nata langkung tustha
ring tyasira nahan lagya samya asih
gantya kang winursita

nênggih mangsuli carita malih
duk sang nata budhal sing Samarang
nênggênahkantun putrane
milanya kinèn kantun
anjagani nagri Samawis
pan Kumpêni samana
tan eca tyasipun
yèn tan atilara putra
sri narendra mila atilar ing siwi
nèng nagri ing Samarang

myang manawa wontên mêngsah prapti
andhatêngi narombol ing wuntat
punika mila kantune
putra andêl ing kewuh
kêkasihe kang kinèn kari
Pangeran Prangwadana
dahat têguh timbul
tan ana braja tumama
mila tinanggênah rumêksa ing wuri
tinilar lan ibunya

pan ing mangke sampun myarsa warti
yèn kang rama mênang ing ayuda
sampun ngêbroki purane
pangeran apirêmbug
lawan ibunira anênggih
arsa nusul ing rama
wus tanna pakewuh
kang ibu nuruti karsa
sigra dandan lawan sawadyanirèki
nulya alpèrès sigra

ingkang jaga nagari Samawis
ya ta matur mring kangjêng pangeran
dhuh atur kawula anggèr
sampun tuwan ge mantuk
lamun dèrèng dutane prapti
rama tuwan sang nata
miwah dutanipun
Tuwan Amral sami prapta
saha kintun sêrat dhatêng kula gusti
lan dika tinimbalan

sabên arsa pangran mangkat mulih
alpèrès Samarang sangêt malang
ngaturi kèndêl angkate
jangkêp pindho ping têlu
jêng pangeran kaku kang galih
nuju marêngi duka
wus karsèng Hyang Agung
saking kang rama alama
tan nimbali pangeran mêksa yun mulih
alpèrès datan suka

kajuwêtên aturing Kumpêni
nuju pangeran marêngi duka
dhasar bang-bang pring watêke
pangran sakêdhap limut
subasita tan ana kèsthi
alpèrès tan antara
anulya sinuduk
jaja trus pan kapisanan
jêng pangeran sigra budhal tan asari
ibu dahat sungkawa

samarga tansah asangu tangis
dene wau polahe kang putra
mandah dene dêdukane
ramanira sang prabu
pan pangeran dahat tan apti
mantuka dhatêng praja
dadya tyas anglampus
dhatêng Kêdhu lampahira
Jêng Pangeran Kabakalan dèn anciki
saking jrih rama nata

kang dèn anciki punika nguni
kang aran dhusun ing Kabakalan
nênggih punika kandhane
dhusune ramanipun
sri narendra kalane taksih
ing Kapugêranira
mangkana winuwus
Jêng Pangeran Prangwadana
apan sampun angadêg barisirèki
nèng dhusun Kabakalan

wong Kêdhu suyud sadaya sami
saking jrihira mring jêng pangeran
miwah nglawana yudane
dahat tan kêna purun
sampun agêng barisirèki
pangran ywan winatara
wontên sangang èwu
sampun katur mring sang nata
lawan Amral Sapilman matur narpati
yèn Pangran Prangwadana

ing mangke nuduk bala Kumpêni
sakalangkung dukaning narendra
sigra amatah mantrine
wau ingkang tinuduh
Panêmbahan Madura nênggih
lan Dipati Jangrana
apan kinèn nusul
angêsuk Susunan Êmas
myang Dipati Sujanapura tinuding
mring Kêdhu lampahira

kinèn angipuk putranirèki
pangeran kang anèng Kabakalan
wus umangkat sabalane
Sujanapura wau
myang dipati ing Surawèsthi
lan Panêmbahan Sampang
sarêng budhalipun
bala pasisir binêkta
Kabangkèkan dènira kandhêg abaris
warnanên Sunan Kendhang

anèng Laroh rêrêb tigang ratri
Sumabrata matur mring sang nata
lamun wadya Madurane
prapta angêsuk laku
tuwin wadya ing Surawèsthi
Sunan Êmas kampita
gègèr ing tyasipun
gya budhal sawadyanira
pan lumajêng mring Kaduwang kang dèn incih
dene punggawanira

ingkang umiring dhatêng narpati
para mantri miwah pra dipatya
ingkang sami wangsul akèh
apan sami anungkul
dhatêng panêmbahan ing mangkin
samana katarima
ing panungkulipun
sampun katur ing sang nata
langkung tustha tyasira sri narapati
sigêgên sri narendra

kang dinuta mring Kêdhu winarni
ing Kabakalan pan sampun prapta
Dipati Janapurane
ênggènira angipuk
mring Pangeran Prangwadanèki
dyan ingipuk samana
manahira tutut
Jêng Pangeran Prangwadana
tan winarna solahe pangipuknèki
pangran datan suwala

sampun anut pangran ing sakapti-
nira Dipati Sujanapura
tumulya binêkta age
maring Kartasura wus
datan ana suwalèng kapti
binêkta saha wadya-
nya tan ana kantun
awatawis tigang nambang
gêgamane kajawi rêrêmbatnèki
praptanira ing praja

katur dhumatêng sri narapati
sang nata dahat merang ing driya
ya ta kang putra sirage
sigra kinèn angukum
tan antara ingukum aglis
linawe sedanira
anèng masjid agung
kang ibu belani putra
sakalangkung dènira amêlasasih
kang miyat kèh karuna

ya ta ingkang kawarnaa malih
sira Panêmbahan ing Madura
kang ngusir Sunan Kendhange
samya ngandikan mantuk
dhatêng Kartasura nagari
tuwin ki adipatya
ing Surabayèku
mila sami tinimbalan
dene ingkang putra kendhange wus têbih
sigra Dipati Sampang

mantuk lan sapunggawèng pasisir
miwah dipati ing Surabaya
dene wong Kartasurane
ingkang sami anungkul
kang arupa punggawa mantri
pan binêkta sadaya
lampahira mantuk
lan saanak rabinira
wong ing Kartasura kabèh tanna kari
wus praptèng Kartasura

kawarnaa sang sri narapati
ya ta enjing miyos siniwaka
pêpak wadyabala kabèh
myang mantri punggawagung
Patih Cakrajaya nèng ngarsi
lan Panêmbahan Sampang
jajare alungguh
myang Dipati Surabaya
Adipati Sujanapura tan kari
munggwing ngarsa narendra

Adipati Janingrat anangkil
lawan Ki Tumênggung Citrasoma
Tumênggung Wirancanane
ika jajare lungguh
myang Tumênggung Kartanagari
pêpak para punggawa
pasisir tan kantun
Pangeran Arya Mataram
tuwin Pangran Arya Panular anangkil
Pangran Natakusuma

saha bukuh palungguhirèki
para putra pêpak ngarsèng nata
Jêng Pangran Dipati Anèm
Amangkunagarèku
wus anangkil nèng ngarsa aji
Pangeran Purubaya
jajare alungguh
lan pangran ngabèi ika
myang Pangeran Balitar ika tan kari
Pangeran Upasônta

tuwin Pangeran Dipanagari
wus anangkil munggèng ngarsa nata
konjêm ing siti mukane
angandika sang prabu
hèh ari ing Sampang Dipati
lah kayaparan iya
ing lakunirèku
ana ngêndi mêngko baya
anak prabu panêmbahan matur aris
gusti putra paduka

dhatêng Kaduwang kang dèn lorogi
lampahipun putra sri narèndra
dening punggawa mantrine
sadaya apan tumut
nanging mangke kathah kang prapti
sami nungkul sadaya
dhatêng sang aprabu
angaturakên têtêkan
naming kantun pun Mandurarêja nênggih
lawan pun Wiraguna

miwah pun Sumabrata Apatih
Mangunnagara lawan pun Arya
Tiron Gusti santanane
punika ingkang tumut
angandika sri narapati
hèh Patih Cakrajaya
ing parentah ingsun
sakèhe ingkang punggawa
anak prabu kang padha nungkul ing mami
lah padha lungsurana

iya amung Si Mangkuyudèki
asisiha lan Si Surantaka
kang dadia ing wurine
Si Natayuda iku
de Si Natakusuma mangkin
têtêpa lungguhira
lan Si Sindurjèku
pan iya iku maksiha
tumênggunge lan ari Arya Matawis
lan si yayi Panular

iku maksiha kaya ing nguni
aja owah kaya ingkang kina
duk kakang prabu jênênge
lan Si Citrasomèku
ingsun karya wadana mangkin
gêdhong kiwa têngênnya
Si Wirancanèku
lan maninge Ki Dipatya
Amangkunagara sun wèhi lêlinggih
desa wong limang nambang

myang Ki Dipati Purbayèki
alêlinggiha wong tigang nambang
Ki Dipati Balitare
ya sun wèhi lêlungguh
cacahing wong tri nambang mangkin
Ki Ngabèi Lor Pasar
sun wèhi lêlungguh
desa cacah wong rong nambang
anak ingsun Ki Dipanagara mangkin
lêlungguha sanambang

tuwin Si Upasônta sun wèhi
lêlungguh desa cacah sanambang
ki patih atur sêmbahe
sigra jêngkar sang prabu
kondur marang ing dalêm puri
kacatur wadyanira
wong Kartasurèku
wus têntrêm ing manahira
pan ing mangke wuwusên sri narapati
anggêlar palamarta

ambêk santa budya sih ing dasih
datan pêgat dènnya karya dana
wong tani eca manahe
ya ta wau winuwus
Tuwan Amral wus kinèn mulih
budhal sawadyanira
kumisaris tumut
Kumpêni ingkang tinilar
kalih atus kinèn jaga ing sang aji
kapitannya satunggal

miwah sira Dipati Samawis
inggih tumut dhatêng Tuwan Amral
kinèn jaga Kumpênine
sigêgên ingkang mantuk
kawarnaa kang tilar puri
nênggih Susunan Êmas
pan utusan sampun
mundhut bantu sri narendra
mring nagari ing Pasêdhahan siraglis
tan alami gya prapta

kang dinuta mring Dyan Surapati
pêpatihira ingkang anama
Ngabèi Lor myang Kidule
gya budhal sang aprabu
saking ing Kaduwang nagari
kapêthuk ing Dêrmalang
lampahe sang prabu
lan dutane Surapatya
wus apanggih sang nata lawan Ngabèi
Êlor ingkang anama

Angabèi Kidul kalih sami
apamit dhatêng sri naranata
sigra lajêng sabalane
sêdya magut prang pupuh
bêdhah Kartasura nagari
wus linilan sang nata
tan kawarnèng ênu
praptèng desa Kamanggaran
kawarnaa lampahira sri bupati
lajêng mring Pranaraga

Ngabèi Kidul winarna malih
kang baris dhusun ing Kamanggaran
angrêrayah sawadyane
wong desakwèh lumayu
pan angungsi jro kitha sami
wus katur ing Dipatya
Sampang Surèngkewuh
lamun bala Pasêdhahan
andhatêngi Panêmbahan Maduraglis
nimbali para putra

atanapi pra kadangirèki
ingkang sami sura ing ayuda
kinèn samêktaa kabèh
sabusanèng prang pupuh
para putra gambira sami
tuwin para punggawa
pasisir sadarum
kinèn tumut umangsaha
ngadilaga kacarita duk ing nguni
dèrèng wontên mantuka

taksih anèng Kartusura sami
sagung punggawa pasisir ika
Ki Arya Japuspitane
Panji Surèngranèku
myang Dyan Suradiningrat nênggih
katri dadya manggala
sigra budhal grêgut
wong Sampang lan Surabaya
tan winarna lampahira sampun prapti
nênggih Warung Walônda

sigra baris sagung pra dipati
cucuking mêngsah saksana prapta
nanging pinrih daladage
mila datan pinêthuk
pinrih agêng manahirèki
wus sami jêng-ajêngan
nêngêna karuhun
Sunan Kendhang kawarnaa
sampun prapta nagara ing Pranaragi
sang natagung cangkrama

acangkrama ing wana myang warih
ingkang para sêlir kawan dasa
punjul wêwolu kathahe
kang tumut mring sang prabu
myang manggung katanggung tan kari
miwah kang pêpingitan
kathah ingkang tumut
dhumatêng ing Pranaraga
pan samarga tansah mong lulut narpati
tan môntra ngraos kendhang

praptèng Pranaraga sang narpati
ya ta mundhut wau pagrogolan
ring Radèn Pranaragane
Dyan Martawôngsa iku
wus asaos banthèng lan kancil
kidang miwah manjangan
tan buh kathahipun
buron manjing pagrogolan
sigra miyos sang nata kang para sêlir
pan binêkta sadaya

manggung katanggung munggèng ing ngarsi
sakathahe ingkang wadyabala
samya ngapit jawi bêthèk
ya ta wau sang prabu
sigra mênthang larasirèki
ingkang sangsam ingarah
panah gya tumanduk
sangsam kêna kapisanan
sira Radèn Martawôngsa nulya aglis
manjing jro pabêthekan

punang sangsam kang kêni jêmparing
agya winêdalakên saksana
pêksanira sira Radèn
Pranaraga ing wau
sinambêlèh kaumirèki
sangsam kang kasanjata
katingal de prabu
lamun Radèn Martawôngsa
malêbèng jro ya ta duka sang narpati
gya kinèn anyêkêla

ri sampuning cinêkêl siraglis
wau sira Radèn Martawôngsa
nulya kinabiri age
nibèng siti tan emut
ingkang para putra anangis
kasaput dalu ika
mangkana winuwus
sagunging para santana
Pranaraga datan sagêd aningali
langkung sakit kang manah

dene akêdhik dosanirèki
sigra dandan kang para santana
asoroh amuk karsane
apan ta sampun rêmbug
pra santana sawênèh angling
prandene Kartasura
ing mêngko pan uwus
ana kang jumênêng nata
ambêg manah raharja asih ing dasih
ngapura ing adosa

lan asih ing wadya tuhu yêkti
asabar tur alila ing donya
asih ing pêkir miskine
iki jênênging ratu
jajalaknat ingsun arani
lah payo batur padha
ta ingamuk purun
nulya sami age kesah
maring wana akambu apacak baris
bala ing Pranaraga

sadaya arsa angamuk wani
ya ta Ki Apatih Sumabrata
sampun uningèng wadine
lamun arsa dèn amuk
mring pra putra ing Pranaragi
sigra matur sang nata
kampita tyas prabu
langkung gugup nalanira
nulya budhal dhatêng Madiun angili
wadyalit kathetheran

pating bacècèr akèh kang kari
kang kacandhak nulya pinêjahan
wong Kasunanan kèh longe
kang anêmahi lampus
pan anggrêgut wong Pranaragi
wus ngadêg barisira
Susunan Mas sampun
prapta ing Madiun sira
apan sampun sami jêng-ajêngan jurit
lan bala Pranaraga

ing wana Gêgêlang dènnya jurit
arame dènnya prang long linongan
wadyalit kèh pêpatine
kunêng gantya winuwus
para putra Madura sami
tanapi para kadang
ing Surabayèku
myang wong pasisir sadaya
wus acampuh arame dènira jurit
lan bala Pasêdhahan

Ngabèi Lor langkung surèng jurit
miwah Angabèi Kidul sira
langkung dening sudirane
anèng desèng Waluyu
ênggonira campuh ing jurit
rame dènira yuda
rowang lawan mungsuh
akathah pêpêjahira
pan karoban kêkathahên lawan nênggih
prange wong Pasêdhahan

