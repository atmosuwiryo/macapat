datatita lingira ing nguni
wontên malih ingkang cinarita
kang tinutur sajarahe
ni wulanjar ing Tarub
pan kalangkung kawêlasasih
satilare kang raka
tansah agung wuyung
kang dadya paraning brôngta
ni wulanjar ing Tarub dahat kapingin
wruh rasaning sêsuta

duk ing nguni maksih ri kang laki
nyai rôndha dèrèng asêsuta
kasêlak tilar kakunge
marmanya ya kalangkung
nyai rôndha dera prihatin
lali boga myang nendra
dahat dera nêkung
samana gya tinarima
de Hyang Suksma ing malêm Anggara Kasih
madya ratri wayahnya

anon cahya padhang anêlahi
ni rôndha prênah dhepok kang raka
patapane duk gêsange
ni rôndha kagyat dulu
ya ta nuli dipun parani
dhatêng ing nyai rôndha
gyan cahya kadulu
saking liwunge kang manah
ni wulanjar tan ana dèn kawêdèni
ri sapraptaning kana

nyai gêdhe pan kagyat mulat ing
dening ana jabang bayi lanang
sasor giyanti ênggone
gya pinaranan gupuh
unggyan ingkang ri jabang bayi
ya mring nyai wulanjar
nulya glis sinambut
kang jabang bayi ingêmban
mring ni rôndha saksana binêkta mulih
dhatêng ing wismanira

ri sapraptaning wisma tumuli
ni rôndha langkung bingah ing nala
anulya wêwêdhak age
apilis kunir apu
mangkah-mangkah pambayun kalih
lwir bêbêle ni rôndha
karsaning Hyang Agung
dinulur ing sakarsanya
nyai rôndha saluku dènya alinggih
sutanya sinusonan

ri saksana byar raina nuli
têtanggane pra sanak ni rôndha
miyarsa tangising rare
anulya samya rawuh
atêtinjo mirsa bêbayi
kagyat angling ing nala
kapanane iku
wawrat dene apêputra
baya sapa rencange apulangrêsmi
dahat gawok tumingal

ri kang têbah pra sanak pan prapti
atêtinjo mring nyai wulanjar
samya bêkta samêktane
ri kang bêbayinipun
nusu lamun ana têtami
ywan tan ana dhatêngan
pan tan arsa nusu
nanging jêmpoling astanya
kang dèn susu kacarita sapta ari
padhang anglir raina

soroting cahyaning jabang bayi
ri kang madhangi wismèng ni rôndha
dadya tan ana wêngine
nyai rôndha ing Tarub
salaminya darbe bêbayi
kathah darajatira
myang rijêkinya gung
ri sakwèhnya kang umulat
jalu èstri ring jabang bayi wlas-asih
saha kacaryan mulat

tan warnanên laminya ing mangkin
jabang bayi umur pitung warsa
dadya panutan rarywakèh
Ki Jaka bawanipun
rare cilik apan padha sih
tut wuri mring Ki Jaka
karyanya nênulup
angambil kinjêng kandhêla
sabên dina rarywakèh kang anut wuri
samya sih mring Ki Jaka

samana Ki Jaka aprihatin
sing gènnya ngarsakkên tulup ika
mila tan dhahar tan sare
kawarnaa ring dalu
kae Jaka sare naritis
anèng patapanira
ramanya karuhun
wayahe bangun raina
wontên dêmon sumaladhang ngulon guling
asangkoh ujung lanang

dyan cinandhak mring Ki Jaka aglis
punang dêmon aponthang kancana
Ki Jaka bungah manahe
enjing kesah nênulup
rare kathah samya tut wuri
sabên dina mangkana
mantuk lamun surup
samana saya diwasa
kae Jaka ngumur kawan wêlas warsi
maksih rêmên mangkana

nyai rôndha sangêt mituturi
mring kang putra lah sira kramaa
apan sira wus agêdhe
marènana nênulup
akramaa nak ingsun gusti
lah sira pilihana
parawan ing Tarub
pra tuwin Warung Sêsela
pilihana Ki Jaka umatur aris
ulun ibu lênggana

kala ing mangke tan arsa krami
maksih rêmên nênulup mring wana
wikana ibu ing têmbe
ibunira lingnya rum
lah taapa kang sira anti
lah sira wus winayah
ala ucapipun
yèn sira tan akramaa
apa sira nganti rabi widadari
ora karsa manusa

kae Jaka aturira aris
ibu sampun age kita duka
ing benjing pintên dangune
nyai rôndha amuwus
yèn mêngkono ta sira kaki
rêmên asaba wana
nanging wêkas ingsun
aja munggah ing prawata
lamun sira kaki anênulup paksi
iku ta pangalapan

ri sampunnya mangkana sira glis
Ki Jaka kesah dhatêng ing wana
ya ta nênulup karyane
ya ta saya andarung
lampahira tan manggih paksi
saya kalunta-lunta
supe wêkasipun
sigra minggah mring prawata
kae Jaka tan manggih pêksi satunggil
mangkana cinarita

wontên paksi endah ingkang warni
pinaranan dhumatêng Ki Jaka
akarsa tinulup age
punang pêksi dyan mabur
mencok ing pang dènya angalih
anulya ingangkatan
tinulup dan mabur
Ki Jaka langkung kacaryan
tinut wuri wau saparaning paksi
ya ta kalunta-lunta

sangsaya nêngah manjing wanadri
tinut wuri paksi mring Ki Jaka
gya manjing ing wana gêdhe
adoh lor adoh kidul
punang paksi ical tan kèksi
nênggih têngahing wana
wontên sêndhangipun
kang sêndhang wêning gumilang
kacarita padusaning widadari
Gara Kasih têkanya

wau nuju dinanggara Kasih
kang widadari nuju asiram
ing awang-awang sangkane
swaranira kumêrud
kae Jaka garjitèng ati
iki swaraning apa
ing luhur kumêrud
dyan widadari tumêdhak
mring talaga Ki Jaka dhêdhêp tan angling
sarwi ampungan wrêksa

nulya cucul ingkang widadari
kasamêkan sinjang lan rasukan
ambyur ing we siram kabèh
ganti kosokanipun
pambayunnya lir cêngkir gadhing
pindha wintang sinêbar
pancoroting banyu
Ki Jaka kenyut ing nala
tansah sabil ing nalanira pribadi
Ki Jaka anggarjita

arsa nyêlêr sinjang myang kulambi
Ki Jaka mara sarwi anglungsar
angula dumung lampahe
nulya inguthik sangkuh
ri kang sinjang lawan kulambi
saha kasamêkannya
wus kêna sinambut
mêhêng busana saangga
kang dèn ambil kêkêmbên sinjang kulambi
binêktèng mantuk wisma

sapraptane ing wisma tumuli
kasêmêkan sinjang lan rasukan
nulya sinimpênan age
anèng dhasaring lumbung
kae Jaka wangsul tumuli
ambêkta kasêmêkan
lawan sinjangipun
sigra wangsul dhatêng wana
sampun praptèng talaga têngah wanadri
Ki Jaka ling-alingan

kang asiram pêpakan pan maksih
sami cêciblon eca kosokan
agênti lawan rowange
adangu dènya adus
tanpa nyana lamun dèn intip
ya ta sira Ki Jaka
sigra watuk-watuk
saksana kagyat kabèhnya
widadari umulat mring sang apêkik
samya mabur mring wiyat

umantuk mring kayanganirèki
apan ana ya kari satunggal
anujukang pangarsane
maksih anèng jro ranu
ingkang ilang bwaksananèki
Dèwi Anawangwulan
ri kêkasihipun
maksih akungkum jro toya
ri warnanya lêwih samèng widadari
lwir sasôngka cahyanya

Ki Jaka Tarub agya marani
sarya angling alon ri wuwusnya
dahat tambuh patakone
inggih kita mbok ayu
lah ring pundi pinangkèng nguni
sintên sinambat nama
angum jroning ranu
lah kita punapa karya
dahat lawas ulun iki aningali
lah kita sajarwaa

sang dyah ayu angling asmu nangis
pan ingsun iki dudu manusa
widadari sayêktine
Nawangwulan ran ingsun
ingsun adus ing tlaga iki
tinilar mulih ingwang
maring rowang ingsun
kagyat ana janma prapta
janma edan akarya kagyating galih
mijile rowang ingwang

kêkêmbên sinjang rasukan mami
ing wataraningong
pasthine ika karangkud bae
pasthi ika kêkècèr ing margi
saking rika ugi
ngagèti wong adus

baya mêndêm gadhung rika ugi
tan wruh ring wong wadon
Ki Jaka mèsêm amanis linge
wong ayu sampun runtik ing galih
apan ulun iki
dahat dening tambuh

yèn sêmbada lan karsanirèki
dawêg apêpadon
inggih ing supama-supamine
wontêna ingkang asung kulambi
sinjang lan cêmênthing
paran upahipun

sang juwita ling ya anauri
kalamun wong anom
sung sinjang cêmênthing kulambine
ingsun aku saudarawèdi
yèn wong tuwa ugi
bapa angkah ingsun

kae Jaka ing Tarub sigra ngling
bilih kita tamboh
inggih ulun ing mangke adarbe
sinjang rasukan lawan camênthing
nanging mangke taksih
èwêd pabênipun

yèn makatêna kewala ugi
pabêne sang sinom
sayêkti dèrèng wontên mantrane
yèn mêthukana lawan tyas mami
dening kajêng mami
yèn andika pêthuk

inggih darbèk kawula puniki
kula karya tukon
yèn kitarsa tômpa sayêktine
pasthi kita ulun karya rabi
apan darbe mami
inggih mung puniku

lah punapa lêgaa ing galih
ing wiraos ingong
yèn wus suka sang ayu galihe
dawêg puniki dika tampèni
yèn wus dika tampi
ing sapasrah ulun

lah kita dadia rabi mami
darbèk dadi tukon
puniku yèn sêmbada karsane
sang dyah ayu èmêng tyas tanpa ngling
Ki Jaka ngling malih
kadipundi kayun

sampun mindêl kemawon ta gusti
ecane tyas ingong
sang dyah ayu kèwêdan ri linge
sarya tumungkul angum jro warih
sangsaya mlas-asih
citrane sang ayu

ling ya Ki Jaka lah kadipundi
ecane tiningong
sang dyah ayu anulya dan linge
inggih yèn kita tulus nyukani
sinjang lan kulambi
maring raganingsun

mugi andika tulusa dadi
samitra sayêktos
ing ingaran sudarawèdine
nene ing jangjisalakirabi
pan lênggana mami
yèn dadia dhaup

kae Jaka sigra dènira ngling
lah ta yèn mangkono
yèn kusuma tan arsa kramane
pasthi manira nora ngaturi
ngaran kêthèk langking
baya durung kontung

yèn apanggiha awak puniki
lan sang liring sinom
yêkti tan asung ulun pasthine
sang kusuma kèwêdan ing galih
angartikèng ati
paran têmahipun

yèn tan nurutana ingsun iki
ing sakarsanya wong
yêkti awèt ngong nèng toya kene
lawan ingsun sidaa apanggih
kalawan wong iki
paran polah ingsun

dening manusa lan widadari
baya raganingong
uwus karsaning dewa yêktine
kaya ngapa gon ingsun gumingsir
Nawangwulan angling
lah iya ki bagus

raga manira iki ing mangkin
karsanira ngrêngkoh
nanging manira sungana age
sinjang kasamêkan lan kulambi
Ki Jaka nulya glis
ngulungakên sampun

sinjang rasukan sampun dèn tampi
mring sang ayu gupoh
dyan rinasuk pasungsung sakèhe
Ki Jaka dahat suka tyasnèki
sang rêtna nulya glis
mêntas saking ranu

tan antara nulya dèn aturi
wau sang lir sinom
mring Ki Jaka mantuk ing wismane
ya ta lumampah tiyang kêkalih
Ki Jaka umiring
lumakya ing pungkur

tan kuciwa sang dyah dadya rabi
pinèt ing pasêmon
lwir Kamajaya lawan Ratihe
sang dyah lumampah tumungkul isin
gêgêtun tan sipi
ri polah kagugu

dene tan anyana tan angimpi
ring tyas sang lir sinom
yèn manusa kang dadya lakine
wus anyipta ywan karsaning Widi
tan kêna wah gingsir
wau lampahipun

sampun prapta ing wismanirèki
ni rôndha duk anon
mring kang putra pinalayon age
gupuh rinangkul putranirèki
sira têka ngêndi
gusti anak ingsun

dening ta sira olih pawèstri
suta matur alon
punika putra andika mangke
unggwan manira anyar akrami
sampun samya linggih
wong têtiga ibu

tuhu yèn datan ana tumandhing
ayune nak ingong
baya iki kang kalokèng akèh
ingkang ingaranan widadari
Supraba ing swargi
ni rôndha gya muwus

alah uwis anak ingsun gusti
brêsihana gupoh
wiwahaning salakirabine
tan kawarna wus dèn wiwahani
apan suka sami
sakèhe wong Tarub

munggwing wisma ni rôndha tanpa ngling
mulat sang lwir sinom
sakalangkung pangalêming tyase
adhuh anak ingsun sira gusti
bisa têmên rabi
dening ayu langkung

ni rôndha langkung bungah ing ati
dahat apêpondhong
sarya uwus dèn jarwani kabèh
dening sutanira sang apêkik
duk kala apanggih
nèng talaga dangu

mila sangsaya bungah ing galih
bungah tanpa nganggo
ni rôndha warêg tanpa buktine
kang mantu tansah ginusti-gusti
atut dera krami
ni rôndha kalangkung

dènya amarwata sukèng ati
mawas suta karo
dene datan ana kuciwane
jalu èstri tan ana winanci
èstri ayu luwih
kakung lêwih bagus

dalêmira ni rôndha ing mangkin
pinapajang kaot
lir kaswargan ri pêpajangane
kawarnaa putra jalu èstri
kalih samya linggih
munggwing kasur babud

wus sumurup Hyang Pratônggapati
Hyang Côndra gumantos
sumilih lwir raina padhange
anuju wau purnamasidhi
pasaja sang dèwi
jatmika ing sêmu

tan kadêrêng awiragèng ragi
sang apindha sinom
nanging sasolah asung wuyunge
cahya mancur tan ana tumandhing
sigra sang lir Ratih
rinarêpèng kakung

tansah rinungrum ingarih-arih
sang murtining sinom
sarya ingêmban dhatêng kakunge
binêkta marang ing jinêmwangi
tumangkêb kang samir
lunggwèng madyèng kasur

kakungnya dahat maring ing rabi
srênggara kalangon
nguswa saha pangasih-asihe
mangrêngih lwir sadpada upami
kang anguswèng sari
mrih wêdharing santun

ri upami kadya pa dera mrih
sari tunjung anom
yèn tan sabara sirèng kaptine
môngsa olih sari kadadyaning
bramara tiwas ing
tanpolih mrih santun

dadya sêkar wigar saunggwaning
tiba tanpa ênggon
kakung manêkakkên asmarane
sang rêtna yu saha miwal kapti
dhasare sang dèwi
canggèh tilamsantun

sang kakung arsa angaras pipi
dyah nginggati gupoh
sarya ngling alon ing pamuwuse
hèh babo baya arsa punapi
têka anggêgampil
pipi kang jinujug

kumawawa iki sun arani
angkuhe mring wadon
dene daya gêlêma ing mangke
angkoh têka gathana-gathini
kudu ngaras pipi
kaya wong ingugung

gêthing têmên ingsun iki ugi
yèn ana wong lencong
dening tan kandhêg ujar tan sarèh
lah uwis uculna asta mami
kakung saya ngukih
widagdèng pangungrum

tan winarna dènya mawor kapti
sang apindha sinom
kalawan kakung Jaka Tarube
awêlèh yèn wêdhara ing tulis
kawarnaa mangkin
wusing awor lulut

sang dyah samana kalihan linggih
lan kakung sang anom
apan sêdhênge pêpasihane
ing siyang ika anutug ratri
atut dènya krami
jalu èstri lulut

ing têmah kakung nêkakkên kapti
lwir bramara awor
ring puspita sru mamrih madune
arêmih-rêmih swara nrang gêndhis
sang dyah wus tanpolih
dera miwal kayun

datan kêna bêngganga sanyari
tansah wor kalangon
kadi mimi ing siyang ratrine
kakung asih ing garwa nglangkungi
sang rêtna yu asih
ing kakung kalangkung

kacarita apan sampun lami
dènya sapatêmon
kae Jaka ing Tarub ing mangke
kalawan kang garwa widadari
sangsaya alami
sang rêtnaning ayu

angidham-idham kaworan nênggih
sangsaya awuwoh
asih lulute dhatêng kakunge
Nyai Rôndha ing Tarub winarni
samana wus lalis
tan tulus atunggu

ri satilare ibunirèki
ya ta winiraos
Ki Jaka tulus ing pakramane
kacarita sasedaning bibi
Ki Jaka gumanti
nama Kyagêng Tarub

pan dadya pangaubanirèki
ri sakwèh punang wong
ing Tarub samya gusti anggêpe
myang wong Sêsela kabèh wêdyasih
suyud jalu èstri
mring Ki Agêng Tarub

dyan warnanên kusumaning adi
dènira ambobot
saya lama têkèng antarane
ya ta ambabar kang jabang bayi
apan miyos èstri
cahyane umancur

asawung wulan purnamasidi
kawawas mancorong
ibu rama kalangkung asihe
watêk atmaja lagya satunggil
samana lumiling
èsême lwir juruh

sakamantyan ingkang jabang bayi
sarirane lir mas sinêpuhan
lagya lumiling wayahe
citrane lêwih ayu
winastanan Rara Nawangsih
ingkang rama samana
sihira kalangkung
atanapi ibunira
sangêt trêsna dhatêng ing Rara Nawangsih
langkung dinama-dama

sang dyah umatur dhatêng ing laki
manira dhatêng lèpèn sakêdhap
angumbah popoking rare
apan botên adangu
mung dang-dangan manira iki
pakênira tunggua
nanging wêkas ingsun
Ki Omah mring pakênira
alah poma sampun ta paraungkabi
ing sapungkur manira

alah boya amêmêkas malih
kakang nauri lah yayi iya
ing mêngko ingsun tunggune
nulya mangkat sang ayu
nyangking popoking jabang bayi
wau ta kawarnaa
Ki Agêng ing Tarub
ingkang atêngga dang-dangan
sarwi momong atmaja kang taksih alit
sinambi ingkang putra

Ki Agêng Tarub micarèng ati
rabiningsun pan sampun alama
iba si apa lamine
ingsun kayani pantun
mung salumbung pan durung rêmpid
iya sababe apa
liwat barkatipun
pan ingsun ora anduga
Kyai Agêng ing Tarub tansah ngling ati
sarwi têngga dang-dangan

nora kandhêg urube kang gêni
Ki Agêng Tarub pan wus dilalah
manahipun salah gawe
ènthèng astane ganggu
kang dang-dangan dipun ungkabi
gya kêkêbe dèn angkat
ki agêng duk mangu
iya kang anèng kukusan
dening têka iya mung pari sawuli
punika kang dipun dang

agya nuli kinêkêban malih
ênêngêna kang têngga dang-dangan
ucapên kang dhatêng lèpèn
samana nuli rawuh
meme popoking jabang bayi
lajêng dhatêng padangan
anggantosi kakung
kang raka mêntas mring wisma
sang dyah ayu ing wau atunggu gêni
sinantêr dènya adang

ya ta sinantêr urubing gêni
wus dèn olah langkung sing antara
nora sumub dang-dangane
sang dyah micarèng kalbu
liwat saking adate lami
dang-dangan ingsun iya
suwe nora sumub
nora atalah olaha
salah gawe wong lanang atunggu gêni
wataraningsun iya

dang-dangan nulya dipun ungkabi
ora ta Ki Omah nglirkên wêkas
mêngko ta sun tilikane
kêkêb nulya jinunjung
apan maksih pari sawuli
sang dyah atêbah jaja
bênêr ora luput
ujar ingsun silih apa
alah iya baya ta sampun pinasthi
ingsun pisah lan sira

dene têka anglirkên wêwêling
malah silih aja dèn wêkasa
têka sira salah gawe
sang dyah ayu amuwus
kakungira kang dèn takoni
Ki Omah pakênira
boya ganggu-ganggu
wau sapungkur manira
pakênira baya angungkab-ungkabi
ing dang-dangan manira

wêkasane sira apêpanggih
lan manira ing mangke kewala
baya ta sampun jangjine
pan manira karuhun
asal saking ing widadari
apan wus kamanusan
iya milanipun
amarga ing pakênira
lah Ki Omah manira apamit mulih
maring kayangan ingwang

ingsun mangke kamanusan malih
iya saking tingkah pakênira
baya ta sampun jangjine
kakung tan kêna muwus
sakalangkung ngungun tan sipi
kaya dèn wangsulêna
polahe kang luput
anglês kang sarira lupa
dening garwa mangke atêmaha runtik
gêgêtune nalôngsa

sangêt gêlane sang liring sari
apan beda kaya saban-saban
owah sakalir-kalire
wus andèh manahipun
kawarnaa ngalami-lami
ical kasêktènira
tan kadi karuhun
sangêt dènya kamanusan
sasolahe owah kalawan kariyin
Dèwi Anawangwulan

kalampahan wau sabên enjing
angratêngi sêga lawan jangan
jamak-jamak lan wong akèh
pan katêkan anutu
nora towong pan sabên enjing
pari salumbung têlas
wau sang rêtna yu
samana ya ta katingal
kang rasukan ôntakusuma kapanggih
ana ing dhasar pisan

sang dyah ayu jêngêr krasèng ati
cidraning laki saya katingal
kaya ginugah bêndune
nora sangsaya lipur
saya katon nora sayêkti
mila saya angrêbda
dukane sang ayu
angucap ing lakinira
lah Ki Omah manira apamit mulih
pakênira kantuna

manawa rare iku anangis
para gawèkêna pêpanggungan
apan iku panangise
rare maksih anusu
milanipun lamun anangis
unggahnèng pêpanggungan
mêrang kêtan wulung
sarate para obonga
soring panggung dening manira nuruni
iku wêkas manira

kakungira angling amlasasih
Gusti unggwan ulun angawula
ywan ulun ana sisipe
lah apuranên ulun
benjing malih amêmarèni
yèn tan ingapuraa
tatar wlas marèngsun
sapa ta ri kang asiha
mring ulun ya yèn kita prasida mulih
ulun lah pêjahana

ywan ulun yayi wus têmah pati
lah tilarên ri sakarsa kita
ulun tan wruh sawurine
tan sagêd ulun kantun
lamun kita tilara yayi
yêkti ingong palastra
brôngta ri sang arum
kayaparan karsanira
kita tilar yêkti suta kita nangis
tanya marang ing sira

dahat tan bisa ulun mas yayi
amomong marang ing sutanira
aparing ênêng-ênênge
dene maksih anusu
kayaparan polah ngong yayi
angling rêtna juwita
yèn arsa anusu
gya unggah nèng pêpanggungan
dening mênêng rareku dera anangis
mêrang kita obonga

kita ampah ringwang datan kêni
apan uwis padha ujar pisan
amunga samene bae
ya ta Ki Agêng Tarub
tatar wruh ywan luhnya drês mijil
umulat sutanira
tinilar ing ibu
rêtna juwita ris mojar
lah Ki Omah ulun ri mangke atitip
iya ring sutanira

sigra sang rêtna ngrasuk kulambi
arsa umulih mring kayangannya
wus anyandhak mrang sagèdhèng
iya mrang kêtan wulung
kakungira ika mulat ring
graha pinarêpêkan
kaarsa sinambut
sang dyah apan wus prayatna
dupi parêk sang rêtna di anginggati
mêrang agya ingobar

sigra anurut kukusing gêni
Ki Agêng Tarub ika akarsa
anututi ring garwane
cinandhak-candhak luput
sang kusuma datanpa nolih
wus muluk angambara
lêpas tan kadulu
sang kakung kari anggana
tanpa jiwa amung garwa kang kaèsthi
kang mikrad ring kayangan

ri kang putra wau dèn tingali
luhnya mijil adrês ingusapan
suta tansah ngaras bae
dhuh nyawa sutèng ulun
de ta dahat kawêlasasih
lah paran polah ingwang
ywan arsa anusu
anèng ngêndi ibunira
sigra èngêt ri wêwêkase ring rabi
ywan nangis ri kang suta

wêwêkase agya dèn lakoni
ya ta ana ngaran kayu gêtas
lêlima ika kathahe
ingkang kinarya panggung
tan antara sigra wus dadi
ing ngisor pêpanggungan
mêrang kêtan wulung
rika pinarnah ing ngandhap
karsa nusu kang jabang bayi anangis
sinambut de ramanya

gya winawèng minggah kang rarywalit
wus pinarnah anèng pêpanggungan
suta wus tinilar age
Kyagêng Tarub gya mudhun
ri kang suta dahat anangis
glis tumulya ingobar
kang mrang kêtan wulung
apan ta datan antara
ri kang ibu wus prapta gya anusoni
iya ring sutanira

wusnya umênêng dènira nangis
Ki Agêng Tarub eca ri kang tyas
suta wus mênêng tangise
ri kang rarywalit tutut
wus adangu dera nusoni
gya tinilar sutanya
wus mêsat sang ayu
marang ring kayanganira
pan sapisan pindho ping têlu nêsêpi
sabên dina mangkana

datan arsa anusua malih
ing sabên dina mêhêng sapisan
sabên ing wayah têngange
jabang bayi atutut
dyan warnanên sampun alami
jabang bayi punika
tan arsa anusu
pan aglis agêng walagang
wus ingaran Ni Rara Rêtna Nawangsih
ri wayah sêsapihan

wus katara yèn ayu linêwih
ri suwarna sang rara punika
tan roro lawan ibune
samana wayahipun
apan lagya jêbên atapih
lagi angrusak taman
sigêgên karuhun
kawarnaa sutanira
Brawijaya ri kang sinampar kariyin
kang anèng pasawahan

ri kang patutan lan Wandhankuning
winastan Radèn Bodhan Kajawan
ênting baguse rupane
ri kang cahya sumunu
anglir wulan purnamasidi
apan uwus awayah
sapangon gêngipun
saha tingkah dahat beda
lan rare kèh tuhu abagus linêwih
Radyan Bondhan Kajawan

Ki Buyut Masahar dyan winarni
arsa asrah pantun mring sang nata
ring Majapait wadale
dahat kèh ri kang pantun
pan rinêmbat dera wong cilik
Radèn Bondhan Kajawan
samana pan tumut
kalayu ri kang bapanta
kae Buyut Masahar pan datan uning
yèn tumut sutanira

Brawijaya pan lagya siniwi
dening bala anèng pagêlaran
pêpêk kang wadyabalane
ri kang pra putrèng ayun
duk pinarêk ing kathil manik
mancur yèn tiningalan
alêlamak babud
sira Ki Buyut Masahar
dyan macundhuk muka lir konjêm ing siti
ngaturkên wadalira

Brawijaya sigra dènya angling
hèh wong gêdhong sigra tampanana
Buyut Masahar wadale
agya tinampan sampun
sira Radèn Bondhan winarni
lumêbêt sitibêntar
paniyagan jujug
nabuh gong sêkar dalima
pan tinitir kagyat sakèhing anangkil
gôngsa ki sêkar munya

Brawijaya kampita ring ati
amiyarsa yèn ki sêkar munya
kapêdhak ingatag kabèh
amariksaa gupuh
pinariksa yèn rarè alit
ingkang anabuh gôngsa
cinêkêlan sampun
tinakon yèn anakira
Kyai Buyut Masahar pan juru sabin
katur dhatêng sang nata

Brawijaya sigra dènya angling
hèh Ki Buyut sira ing Masahar
iku sutanira dhewe
kyai buyut umatur
inggih yêktos pan suta mami
mèsêm Sang Brawijaya
anduga ing kalbu
yèn nguni kanggwanan putra
ing sang nata nanging kaatur wus lalis
mangkya darbe atmaja

tansah winawang wangwang kang warni
de sang nata sira Radèn Bondhan
amalêsi ing sêmune
trahing kusuma ratu
Brawijaya angandika ris
sun pundhut anakira
sumôngga ki buyut
alah sira parakêna
ring samitra Ki Gêdhe ing Tarub mangkin
buyut matur sandika

gya pinatêdhan dhuwung kêkalih
waos satunggil de Brawijaya
waos ngaran Ki Palèrèd
dene namaning dhuwung
Ki Maesanular satunggil
kang satunggil Malela
dhuwung kalih wau
apan sampun katampenan
mring Dyan Jaka katiga waos satunggil
Dyan Bondhan suka ring tyas

ri wus pinaring dhuwung kêkalih
waos satunggal Rahadyan Jaka
de sang nata jêngkar age
angadhaton sang prabu
kae Buyut Masahar mulih
kalawan Radèn Bondhan
anjujug ing Tarub
ya ta ana wong bêbegal
wong kêkalih sami angadhang ing margi
amatyani sopana

Radèn Bondhan angandika aris
iya bapa ana wong bêbegal
ki buyut umpêtan age
ana soring palumpung
Radèn Bondhan dipun kalihi
sinudukan tan pasah
kang begal lingnya sru
lah mara kita malêsa
mara ringwang rahadèn gya narik kêris
ri kang wak-awak waja

sigra malês radèn anglarihi
ri wong begal asilih prajaya
atêmpuh caruk dhuwunge
radyan dhuwunge putung
agya radyan anarik malih
dhuwung Ki Mesanular
nèng asta kumutug
rahadyan nêmpuh marjaya
kang bêbegal kêkalih wus dèn larihi
wus pêjah kalih pisan

Radèn Bondhan nibakkên prajangji
iya benjang anak putuningwang
aywana ingkang angangge
iya ta ingkang dhuwung
awak-awak waja puniki
lêstari lampahira
ing Tarub jinujug
dyan ing mangke kawarnaa
Kyai Agêng ing Tarub ingkang ginupit
kang kasmaran ing garwa

atmajanira pawèstri
awayah pangrusak taman
Rara Nawangsih namane
warnanya yu tanpa sama
langkung dinama-dama
mangkana Ki Agêng Tarub
aris dènya angandika

kita têtêbaha nini
lawan aglara kalasa
alah ta nini dèn age
ri mangkya ana dhatêngan
apan tusing kusuma
kalawan wijiling ratu
lawan êmbane satunggal

agêpah Rara Nawangsih
sampun anggêlar kalasa
datan antara dhatênge
Rahadèn Bondhan Kajawan
lawan Buyut Masahar
ri sampunnya tata lungguh
Ki Agêng Tarub ngandika

lah kita lungguha kaki
kusuma kang lagi prapta
bagea kita rahadèn
angling Ki Buyut Masahar
inggih ulun anêdha
saking panambramèng wiku
datan sagên mangsulana

mila ulun dhatêng ngriki
ingutus de Brawijaya
anrahakên atmajane
inggih dhatêng ing paduka
môngsaborong eng karsa
gwan kita mulang amuruk
mring Radèn Bondhan Kajawan

Ki Agêng Tarub kadugi
ring sêmune Brawijaya
dadya sandika ature
dening Ki Buyut Masahar
pan sampun sinambrama
tumulya pamitan mantuk
Rahadèn Bondhan tinilar

Ki Agêng Tarub lingnya ris
mring Radèn Bondhan Kajawan
apa karasan rahadèn
awisma ing padhukuhan
sira Rahadèn Bondhan
Kajawan ature nuhun
Ki Agêng Tarub ngandika

lah sadulurira ugi
pawèstri amung satunggal
tinilar dening ibune
iku dahat kawlasarsa
aran Ni Nawangtrêsna
kita akua sadulur
rara sira marenea

iki kadangira lagi
prapta saking pangumbaran
ya sadulur kita dhewe
ni rara sira gya prapta
maksih watêk taruna
dadya ri kang tyas mituhu
saling pitêdahing rama

ing wayah rumaja putri
dèrèng wruhing
rumakêt kakang basane
tan amawi taha-taha
mring sira Radèn Bondhan
tyasnya nyadulur satuhu
rèh mituhu linging rama

Ki Agêng Tarub sigra ngling
mring sira Rahadèn Bondhan
ring mangkya radèn karsèngong
kita ngong lihakên aran
Lêmbupêtêng arannya
kang sinung ature nuhun
datan lênggana ing karsa

dyan ingkang winarna malih
Brawijaya Majalêngka
rikala lagya umiyos
ing kathil dênta alênggah
sira ring pagêlaran
pra putra wadya supênuh
ngandika Sang Brawijaya

maring Gajahmada Patih
hèh Apatih Gajahmada
lah kaya apa wartane
ing mangkya wong Giri ika
dènya tinut ngakathah
dening wong cilik kèh têluk
apa èstua mangkana

saha sêmbah ki apatih
ature ring sang narendra
pukulun ing warta yêktos
Risang Brawijaya mojar
hèh patih gya ngataga
ing punggawa ingkang agung
angrurah ing Giri ika

ri sampuning sang narpati
akon maring Sang Apatya
Gajahmada tumulya ge
wus amêpak ring punggawa
saha sanjatanira
wus samêkta gya lumaku
ing Giri sampun kinêpang

gègèr sakèhing wong Giri
agêng alit apuyêngan
rêbat paran palajênge
santana ngungsi jro pura
èstrinipun kewala
miwah rare sampun mawur
wênèh tumut ngungsèng wana

sapakantuk ing wong kêdhik
wong Giri sampun samêkta
sagamane dhewe-dhewe
wus anêdya sabillulah
rèhira pinitênah
atêmpuh karoban mungsuh
wong Giri akathah pêjah

miwah kathah ingkang kanin
angrasa kabotan lawan
gya mundur ngungsyèng kadhaton
samana Kangjêng Susunan
Giri lagya nênurat
kagyat grahanira rawuh
amuhun lingnya sêsambat

dhuh susunan kadipundi
ri mangkya sakabat tuwan
muwah tiyang Giri kabèh
punika akathah pêjah
kang gêsang nandhang brana
kawula tan sagêd dulu
punapa ing karsa tuwan

kagyat tyasira sang yogi
Raja Pandhita ing Arga
agya ambucal kalame
ingkang kinarya nênêrat
saryandonga ing nala
karamat oliha rawuh
kalam kang dadya curiga

tumulya ngamuk pribadi
nêmpuh ring wong Majalêngka
tatar katon pangamuke
lwir dhadhali nêmpuh môngsa
wadya lit tan tinêrak
muhung punggawa gung-agung
tan lyan cumundhuk ing jaja

akathah ri kang ngêmasi
punggawa ing Majalêngka
ana kang kabranan bae
wadya lit bubar sadaya
malayu asasaran
mulat ing punggawanipun
kathah pêjah tanpa lawan

rumaos tan mungsuh janmi
ciptane wong Majalêngka
kawus datan kêna pulèh
wus larud bubar sadaya
mantuk mring Majalêngka
Patih Gajahmada sampun
tur uningèng Brawijaya

yèn wadya ing Majapait
kang tumindak dhatêng Arga
kang kinèn ngrusak kadhaton
pan kapalajêng sadaya
mantuk mring Majalêngka
punggawa akathah lampus
ingkang mantuk nandhang brana

mila wadya lit awingwrin
yèn wangsulêna mring Arga
dene tan amêngsah uwong
lir mêngsah Hyang Suksmanasa
saking gênturing tapa
dening curiga angamuk
datan amawa sujanma

anjêngêr sri narapati
gêgêtunira kalintang
wêkasan sira ling alon
mring Apatih Gajahmada
hèh patih rèrèhêna
manawa iku ing besuk
kêna suda prabawanya

sakèhe wong Majapait
wus mulih sowang-sowangan
kawarnaa sang palunggoh
Raja Pandhita ing Arga
sasirnane mungsuhnya
curiga ingkang angamuk
wus wangsul sumèlèh ngarsa

sarwi sira kuthah gêtih
sarêng susunan tumingal
yèn curiga kuthah gêtèh
agya Susunan ing Arga
sujudnya awangsulan
dhatêng Hyang Suksma Kang Agung
mugi ta ingapuntêna

sakèh solah ingkang sisip
kang tan manut ing wêwênang
mugi ngapuntêna kabèh
sigra curiga cinandhak
sira wusing sujudnya
apan ta sampun tinuruh
ring we kang rudira sirna

mangkana sakèh wong Giri
kang katawur sami prapta
wus samya umulih kabèh
kang jalu wus anèng ngarsa
nira Kangjêng Susunan
Sang Natèng Arga gya muwus
mring sakèhing para sabat

hèh sakèhe sabat mami
lah padha kita èngêta
ing namane dhuwung ingong
Kalamunyêng ri namanya
dadya saking singhing Hyang
apan iki kalam tuhu
ngong bucal mantuk curiga

lan sakèh sabat ngong Giri
ri mangkya padha èngêta
nêdha apuraning Manon
dening kita kumawawa
wani wong Majalêngka
pan iku jênênging ratu
aywa kaping kalih sira

samana datan winarni
sajênêngira Susunan
ing Arga tan ana malèh
pitênah ingkang tumêka
kang saking Majalêngka
tulus yèn samya rahayu
datan ana kara-kara

salami datan winarni
sajênêngira Susunan
ing Arga kang winiraos
sasedane jêng susunan
samana kang gumantya
anênggih kang wayah jalu
umadêg raja pandhita

pangèstunira wong Giri
tan owah kadya kang eyang
kasêbut Sunan Parapèn
tan siwah lawan kang eyang
saulah lampahira
karannya sakwèh wong Gunung
samya asih anglêmbana

mangkana ing lami-lami
kawarnaa Majalêngka subasita
wadya lit wus lumrah kabèh
yèn ana pandhita ngarga
sampun lama palastra
ing warta sampun misuwur
yèn wayah ri kang gumantya

