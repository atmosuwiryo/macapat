jam asthenjang ari Sukra Manis
tanggal sapisan ing wulan Rajap
Alip kulangkir lambange
kasanga mangsanipun
wuku warigagung wus akir
nuju windu sêngara
angkaning kang taun
sèwu wolung atus lawan
sèkêt juga miwiti anêdhak sungging
sêrat sambêtanira

Lokapala kang môngka rêngganing
pananggalan ing Ngayugyakarta
kang sampun winêdalake
ping tigang dasa wolu
dening toko Tuwan H Buning
kang mangkonèku dadya
ing pratandhanipun
majênge kang pananggalan
dene sêrat sambêtan dipun wastani
Sêrat Ramawijaya

amangsuli carita ingkang wis
duk bêdhahe nagari Ngayudya
kabrokan diyu wadyane
Dasamuka Sang Prabu
ing Ngalêngka kang jayèng bumi
pra dipati Ngayudya
bubar amalêdug
samya ngungsi marang wana
gunung-gunung kèbêkan wadyalit-alit
giris mulat mring ditya

saungkure Sang Rawana Aji
laju gitik marang ing Kaendran
kêbut sawadyabalane
tan wontên ingkang kantun
ing wuri kang gumantya aji
Rahadyan Dasarata
dene Sang Aprabu
Banaputra kang wus lena
datan darbe putra kakung mung pawèstri
ran Dèwi Sukasalya

langkung endah citrane sang dèwi
ngasorakên apsari suwarga
siji tan ana iribe
wus ginarwa Sang Prabu
Dasarata minôngka padmi
suyut wong sanagara
sing prabawèng prabu
winongwong dening jawata
têmah wadya Ngayudya samya wêdyasih
sumungku ring narendra

ratu luwih kasusra ing bumi
awit saking kasujananira
anrus ing kasudarmane
lir pandhita linuhung
sumbagèng rat masthika manik
kathah kang para raja
kang sumiwi anut
anggêpe sami ambapa
datan kongsi pinukul saking ajurit
soring tyas kapandhitan

waskitha mrih ing pati patitis
tan antara minge ring panyipta
wignya moring batharane
ing sanalika tan wus
amèngêti kongasing bumi
Sang Prabu Dasarata
sampêt tyas kaprabun
ingkang padmasari purna
amudhari yayah sasôngka dhadhari
mêmangun nuluhi ngrat

tuwin tan anulak sri bupati
mring samoaning janma kang nêdya
sru niti parikrama rèh
tanpa sisihan nulus
dènnya sangêt agung sêmadi
srunya sihing bathara
nityasa manêkung
dera mrih arjèng kanang rat
tan amrih ayuning kaprabon pribadi
Sri Maha Dasarata

puja mantranira anêtêpi
sarta sihing mangkadeya warga
pinrih ywa dadya rêngate
mrih tyas kataman ayu
tuwin tabêting satru yêkti
ingakên tunggil darah
ing sakarsa sinung
nir kang tyas mawi sandeya
abipraya parênga rusakmutyaning
dènnyanggung tyas kadarman

soking driya ring panjinging kang sih
drêdyanira Prabu Dasarata
tuwin yèn mawi danarèng
wadya ya akên jawuh
myang sêtya gêng mring siwi sori
marma prabu mangkana
pambêganira sru
kèh puruhitèng pandhita
dadya ing wasana rèh putus patitis
rêksakaning kanang rat

agung puja ring Batharendra sih
tuwin maring Sang Hyang Jagadnata
sanityasa sêmadine
marma kang para ratu
kanan kering anggêpirèki
mring Prabu Dasarata
samaning pandulu
sasat narendra bawana
dènnya parêk sinihan jawata luwih
winantu ing nugraha

dènnya Prabu Dasarata amrih
para ratu sami rahayua
menaka tyas sawadyane
mangkana kang winuwus
puranira sri narapati
sasat ing Endraloka
salir rêngganipun
prasada pasêmadenan
pan sadaya kanaka samya ingukir
kinêmbang ing sêsotya

datan ilang tinanya ingkang sri
tan pae lan pura Batharendra
liring ngupakara dene
dupanira kumutug
datan kèndêl ing siyang latri
marma prabu mangkana
dènnya gung tumurun
kang asih para jawata
myang pandhita kathah kang asih nêdhaki
mring Prabu Dasarata

lawan wontên jro purèng narpati
witana mas mabusana rêtna
lir ingkang sêsotya kabèh
kèdêraning ing ranu
botrawimas sotya sinuji
tan wus ingucapêna
langêning kadhatun
wau ta Sri Dasarata
ing nalika tyasira arsa dhatêngi
wiyoga tiwikrama

kahyunira Sri Dasarata Ji
lêstaria arjaning kanang rat
sirêpa ing kalesane
mangkana sang aprabu
garwanira katiga sami
sinung wruh liring sêdya
têmbayanira wus
sadèrèngipun kagarwa
samya minta pêputraajalu sami
sori têtiga pisan

kang nimpuna jaya wijayanti
amunahna kalesa samoa
narendra nimbali age
pandhita kang linuhung
angungkuli samaning rêsi
Sang Bagawan Wasistha
prapta jro kadhatun
sang prabu gupuh amapag
ring pandhita angrarêpa ngacarani
binêktèng pamêlêngan

sarta sangkêp sagung saji-saji
sawarnining wowohan sadaya
kang wangi-wangi gandane
sêkaran sadaya wus
kayu-kayu kang wangi-wangi
wus pinathi sadaya
pinipis cinarub
lan madu-madu sadaya
winor lawan arênging dupa anuli
sang prabu angandika

mring pandhita sangêt aminta sih
jroning puja nêkung jinurunga
pêputraa lanang mangke
kang prakoswa dibya nung
animpuna jaya jayanti
mungguh tinitisana
mring Bathara Wisnu
mugi pinôngkaa bapa
ing jalaran Hyang Wisnu dènira nitis
mring alam madyapada

amêngkua rahayuning bumi
sang pandhita mastuti ring sabda
para garwa katigane
kinèn samya matimpuh
angubêngi dupanirèki
Dèwi Kekayi nama
lawan Dèwi Ragu
yèku Dèwi Sukasalya
lawan Dèwi Sumitra katiganèki
samya ngubêngi dupa

garwa tiga kapat sri bupati
kalimane lan sang pinandhita
sigra lumêkas pujane
wau garwa katêlu
apan samya bênêr kênati
êning tyas paripurna
tarmingèng pandulu
Bathara Jagad Pratingkah
kang ingugêr pucuking ciptanirèki
ingakên ninging tingal

pan tinunjêm pratisthanèng galih
dupanira murub ngalad-alad
ulading dupa tingale
cinipta Sang Hyang Guru
sarêng tutug kukusing gêni
wau sagunging sarat
kang cinarub-carub
pathining kêmbang sadaya
kayu-kayu kang wangi kang lêgi-lêgi
cinêmplungakên dupa

sangsayayêm kukusing kang agni
dangu dènira malad pamuja
sirêping dupa nulya ge
pinêndhêt arêngipun
kinèn mipis cinarub nuli
ingurabakên nulya
sêkul lawan sayur
sinung ing garwa katiga
kinèn dhahar têlasa sami tumuli
binukti lan sang nata

luwaring kang pamuja sang rêsi
nulya bojana maha pandhita
mèsêm alon ing wuwuse
kadi-kadi sang prabu
wontên ugi tingkahpuniki
pitulunging bathara
sang nata andhêku
mugi èstua kang sabda
maha rêsi samana anulya pamit
mantuk marang aldaka

ingkang kari wau sri bupati
para garwa mantuk sowang-sowang
samya mring têpas wangune
mangkana sang aprabu
kocap dhatêng ngabên karêsmin
kalawan para garwa
cumbana anutug
ing antara lama-lama
samya wawrat garwane sri narapati
kang rumiyin ambabar

Dèwi Ragu jalu putranèki
Sukasalya nama Ramabadra
tan alami antarane
Dèwi Kekayi wau
babar kakung putranirèki
anama Radèn Brata
nulya malihipun
Dèwi Sumitra pêputra
jalu kalih Radèn Lêksmana satunggil
kang rayi Radèn Truna

tan cinatur diwasane sami
putra kapat sinrahkên pandhita
mring Bagawan Wasisthane
samya kinènmêmuruk
sapratingkahing santa budi
budiman kasujanan
myang ngèlmu kaprabun
kasudibyan kawidigdan
kasantikan miwah jaya wijayanti
Ramabadra nimpuna

danurwedha kabudayan ngênting
apadene kang rayi katiga
wignya mèh kadi kakange
Ramabadra kang sêpuh
anglangkungi kawignyannèki
pinunjul kaprawiran
rananggana putus
kadi èstu tinarima
panjanmane Bathara Soman prajurit
Hyang Kesawa prawira

samya enggal sakawanirèki
putranira Prabu Dasarata
pandhita tumpêk ngèlmune
têlas saisinipun
putra kapat wus samya mulih
saking wismèng pandhita
praptèng praja kasub
lamun Dasarata putra
kapat pisan samya prawira ngajurit
nugrahaning jawata

putus saliring rèh kramaniti
kunêng wontên êmpuning pandhita
Sang Yogiswara namane
lan bagawan mitrèku
samya mirsa lamun putraji
Dasarata Ngayudya
sudira dibya nung
pandhita kalih lumampah
mring Ngayudya anjujuk sajroning puri
manjing tan mawi taha

Dasarata gupuh anêdhaki
mêthuk marang sang maha pandhita
tundhuk sarya lon dêlinge
kêmayangan ta ingsun
katamian sang maha rêsi
kang saèstu nugraha
êninging tumuwuh
tan parêk lawan druhaka
anauri pandhita sarwi alinggih
sawusnya ingacaran

inggih lêrês panabda sang aji
pan pandhita sihing puja môntra
kadi prapta sakayune
nanging sayêktinipun
botên sami lawan sang aji
tapane mêngku praja
sujananya tuhu
bisa busanèng kamulyan
ingkang têtêp sinung sih ing bathara di
tan pae lan jawata

dene lampah kawula sang aji
anêdha sihing sang maharaja
tinulunga karêksane
wukir pratapan ulun
dèn rusuhi maring rasêksi
tan kobêr amêmuja
gung dèn aru-biru
balane Prabu Dasaswa
angrêrunah tan wontên rêsi kinèring
gègèr kang ulah puja

puyêngan yèn arsa asêmadi
rêksasa galak samya mêmôngsa
mila sang prabu ing mangke
têtulunga ing wiku
putrandika Ramabadrèki
punika paringêna
rumêksa ing ulun
sirnakna mungsuh rêksasa
sri bupati myarsa sang wiku dènnya ngling
tumungkul tan angucap

saking gunging trêsna marang siwi
tinêdha ing wiku asarana
rumêksa ing pratapane
nyirnakna kang arusuh
ambengkasa mungsuh rasêksi
sêrêt dènnya ngandika
wau sang aprabu
pan maksih rare punika
Ramabadra dèrèng pantês mangun jurit
mungsuh lawan rêksasa

prawira tur angebat-ebati
awidigda prakosa tur arda
kalangkung dede bobote
sang pandhita sru muwus
rêngên ta hèh sri narapati
sajatining utama
animbangi iku
barang jinaluk wong sanak
kang sajati jatining utama yêkti
prabu aywa lênggana

apan wajib jênênging narpati
rumêksa ring barang kasusahan
titahing jawata kabèh
sintên ta kadi ratu
angluwihi samèng dumadi
sayêkti nambanana
susahing pra wiku
tan wontên kang kawajiban
amung ratu kang pasthi dipun aubi
marang isining jagad

yèn sagunging para susah ati
amintaa tulung mring satriya
dadi sih-sinihan bae
pan dudu wajibibun
ya mung ratu ingkang duwèni
anglêjarakên susah
marasakên wuyung
yèn jagad tan wontên raja
môngsa wontên pandhita para maharsi
tan wontên alul puja

lamun ratu tan wontên anênggih
para pandhita satêmah rusak
aru-ara karatone
marmane sang aprabu
sampun walanggalih ing siwi
kadi ta dede raja
linuwih sang prabu
lan putrandika kalihnya
Radèn Rama lawan Lêksmana sinêkti
pituruning jawata

môngka mayu ringwong sêdhih kingkin
kêlar nulak ing mungsuh rêksasa
sampun susah dening rare
dumèh ta durung wêruh
ing gêgaman pangulah jurit
mungsuh rêksasa cidra
sudira dibya nung
sira Prabu Dasarata
ngunandika yèn purika wiku iki
gawe rêngkaning jagad

Dasarata sumôngga ring siwi
pintên barane dadi sarana
sang wiku lêjar nityane
nulya pamit sang wiku
putra kalih wau kinanthi
Radèn Rama Lêksmana
suka ing tyasipun
sarwi nyangking langkapira
cipta age wêruha rasaning jurit
malar dadi sanepa

solah tama kang arsa siniwi
awit saking rèhing kaprawiran
praptèng jawi kitha age
wau ta lampahipun
para cantrik samya asanti
ngigêl lumakwèng ngarsa
bêndhe cangkêmipun
kang samya lumakwèng ngarsa
kunêng marga samya anglètèr kang cantrik
amuwus jaya jaya

ya tawau kang satriya kalih
samya kumêdut baune kanan
apratôndha ing badhene
amunahakên satru
tanpa sesa mungsuhing rêsi
mawatang desa ramya
kathah kang kadulu
sri langêning pasawahan
alas-alas tan wus ucapên ing kawi
cinêndhak kang carita

langêning alas rêsmining margi
tan cinatur wus praptèng aldaka
cantrik kang kari sakèhe
gurawalan amêthuk
rêsi santi pating calêrik
angudanakên kêmbang
sumyur sru gônda rum
satriya kalih pan arsa
maring kêbon nalika mungsuh maharsi
prasamya ingadhangan

ingadhangan samya ngarih-arih
kinèn ecaa ing palênggahan
narpaputra wangsul age
sinugata wèh arum
lan sinungan jêmparing luwih
lawan winuruk samya
ing aji dibya nung
nuraga kawirutaman
kasantikan jaya jaya wijayanti
sawusnya winulangan

menggal anyakup satriya kalih
katampan kabèh wulang pandhita
sigra têdhak saking gène
nyangking gandhewanipun
maring kêbon satriya kalih
angubêngi jajahan
pratapan sang wiku
wêkas lor kidul myang wetan
mèngêt-èngêt wau narpaputra kalih
ing wuri ana ditya

gumandhul ana ing êpang
Tathakakya namane kang rasêksi
angrêrusak karyanipun
ngarubiru pratapan
mêmatèni Si Tathakakya puniku
balane Prabu Dasaswa
prayitna satriya kalih

Sang Rama sigra amênthang
larasira mangeka padanèki
lumêpas sanjata mamprung
pêdhot tênggake kêna
Tathakakya tiba gêmbunge gumêbruk
kadya prabata anakan
tibane anggêgirisi

suka kang cantrik sadaya
dene sirna buta kang bêbayani
kabèh saisining gunung
samya suka sadaya
pitik iwèn sato ilang gêringipun
mong kidang sangsam andaka
sênuk mèmrèng miwah kancil

nadyan gajah sami susah
tan ana kang wani angalap bukti
mila sato samya kuru
tan antuk amêmôngsa
amung warak kang mêndhêm kang misih lêmu
sanadyan kayu wowohan
tan kobêr awoh barindhil

mangkya sato samya luwar
labuh brata enggar angalap bukti
myang wowohan samya mêndhuh
sêkar-sêkar umêkar
samya eca tyasira sang maha wiku
sawusnya nir kang bêbaya
mangkana satriya kalih

dinus munggèng ing palôngka
tinuturan marang sang maha rêsi
hèh rungunên putraningsun
iya pitutur ingwang
sira uga panjanmane Sang Hyang Wisnu
sinungan karya rumêksa
rahayuning bumi-bumi

tan ana sangsayanira
iya êndi ana wong bisa luwih
tan ana sandhunganipun
sawatara kewala
marma sira sinung widagda dibya nung
dening bangun turutira
mring bapa rumêksèng rêsi

bengkas sêsukêr pandhita
nulusakên ulah puja sêmadi
marma gung pahalanipun
nugrahaning jawata
sigra têdhak putra kêkalih mring pungkur
ana ditya saha bala
sakapraboning ajurit

ditya prawira Marica
gung aluhur kalane angèbêki
nginggal pratapan lir mêndhung
prapta kesis lir kilat
singa nabda gumuruh lir gêlap sèwu
satriya Rama prayitna
Lêksmana mênthang jêmparing

Lêksmana mangekapada
ditya ewon wau kang dèn lêpasi
sanjata dibya tumanduk
mangênèng kang danawa
kumarutug gêmbung pukang ingkang runtuh
cêngêl buta ingkang pêgat
gêlasah tumibèng siti

ditya kang kari sumahab
apêpulih ngêbyuki radèn kalih
Dyan Sumitratênaya wus
amênthang arda côndra
ditya niyup tinadhahan akèh rampung
kadya gunturing prabata
udan dhas gêmbung asrami

miris sagung kang tumingal
para cantrik tuwin kang para rêsi
dènnya dhas buta kumrutug
gêgêmbung buja pukang
wau ditya prawira Marica dulu
ing wadya wil kathah pêjah
mangsah pêpulih krodha ngrik

hèh satriya ngêndi sira
mêmalangi mring lakuning rasêksi
kodhik kaladama tuhu
cêmêr gêlahing jagad
anauri hèh rêksasa wruhanamu
ingsun Dasarataputra
tinitahing bathara di

mayêng maharjèng kanang rat
sira kodhik migêna wong sêmadi
sigra mênthang larasipun
satriya Ramabadra
dyan lumêpas sanjata bajra tumanduk
ditya prawira Marica
kabuncang katubing angin

kadi kapuk sariranya
Sang Marica tibèng doh ing pasisir
buta bupati puniku
ingkang tunggu tampingan
andêling prang Risang Dasamuka Prabu
tumpêsan sawadyanira
mung Marica ingkang urip

wau kang jawatèng wiyat
samya ngudangakên sagung wêwangi
samya mangastuti umung
hèh Rama sadu dibya
wirotama hèh ri Dasaratasunu
wus eca sagung pandhita
mulya suka paracantrik

satriya Rama Lêksamana
kondur saking rana para maharsi
sadaya samya amêthuk
ngrêrêpaangêngudang
Prabu Lokapala tan ana kadyèku
dhuh sutèngong sri krêtarta
kadya sor Lokendra mangkin

dene ta prabawanira
ing manusa pada gul-agul katri
sasat Hyang Siwah tumurun
hèh babo wruhanira
mêtonana sayêmbara putraningsun
Prabu Mantilidirêja
sayêmbara putranèki

kang panêngran Dèwi Sinta
ngupaya kang dadi jatukramèki
pan ora arsa tinuku
ing rajabrana kathah
ana ingkang dadi patêmbayanipun
ana gandhewa wasiyat
Sang Hyang Girinata nguni

singa-singa kawawaa
amênthanga maring gandhewa adi
nora pilih janmanipun
nadyan ta urakana
yèn kawawa mênthang langkapira jatu-
kramanira Dèwi Sinta
nadyan satriya bupati

yèn nora kuwawa mênthang
nora jatukrama putri Mantili
pan wus akèh para ratu
nora kuwawa mênthang
sira besuk pasthi ing sayêmbarantuk
sayêkti kuwawa mênthang
langkape putri Mantili

pasthi jatukramanira
putriningkang Prabu Janaka luwih
tan ana timbanganipun
yèn ing manusa pada
nadyan para apsari suralayèku
kasoran rêbutan cahya
luwih putri ing Mantili

lan besuk sira amunah
ratuning wre Sri Maharaja Bali
amutêr sapuluh gunung
bengkas datanpa sesa
parandene sirna dening sira besuk
wus payo nuli mangkata
marang nagara Mantili

sun angrojong puja môntra
salamine sêmadiningsun iki
kabèh kaduwe sirèku
putra kalih tur sêmbah
sinanti ring maharsi cantrik gumuruh
mangastuti jayajaya
wus mêsat saking asrami

satriya Rama Lêksmana
rêreyongan akèh langêning margi
kêmbang-kêmbang lir manungsung
samoaning kamargan
kadya yayah nambrama pangèstunipun
pratôndha rèhingbawana
donira Sang Wisnumurti

praptèng Mantilidirêja
lampahira wau satriya kalih
Prabu Janaka winuwus
enjing duk siniwaka
putrinira kinanthi de maha prabu
tan pisah gandhewa ditya
wus munggèng ing pôncaniti

ing panangkilan wus aglar
pra dipati tuwin satriya mantri
miwah para ratu-ratu
ngadêgi sayêmbara
pan supênuh surêm bagaspati têdhuh
nagri Mantilidirêja
lir guntur kang wukir Manik

praptanira narpaputra
sami piyak cingak dènnya ningali
panarkanira kang dulu
Bathara Kamajaya
lawan Sang Hyang Asmara milu tumurun
anjênêngi sayêmbara
rinubung satriya kalih

kawistarèng maharaja
pinariksa satriya saking wukir
pasayêmbara wus dangu
tan ana kêlar mênthang
ing gandhewa dibya mangkana ta sinung
Risang Dasarataputra
tinampan lajêng tinarik

pinênthang gêrèt swaranya
wus katarik tikêl kang gandhewa di
sigra tinêtêgan sampun
luwar kang sayêmbara
ingandikan narpatmaja praptèng ngayun
dhinawuhan lamun kêna
ing sayêmbara sirèki

katur kawijilanira
ing Ngayudya suka sri narapati
sigra nuduh kang ingutus
bupati mring Ngayudya
angaturi marang Radasata Prabu
dèn enggal nuli praptaa
iya mring nagri Mantili

mêsat bupati caraka
tan kawarnèng marga lampahe prapti
nagri Ngayudya purèsuk
katur surating nata
ing Mantili marang Dasarata Prabu
patêmbayan tur uninga
yèn ingkang atmaja kêni

umanjing jro sayêmbara
angênèni mangkya putranirèki
pasthi jatukramanipun
ing putrèngong Ni Sinta
kakang prabu nuli praptaa dèn gupuh
nagri Mantilidirêja
ing panggihe nini putri

ngantos paduka kewala
langkung kagèt Prabu Dasarata glis
suwarèng wadya wus kumpul
budhal Dèwi Kekayi. Dèwi Ragu. Dèwi Sumitra. Prabu Dasarata. Bagawan Wasistha.Sri Dasarata
saking kitha swaraning bala gumuruh
wahana turôngga liman
palôngka jêmpana joli

kêrig punggawa Ngayudya
tan kawarnèng marga praptèng Mantili
Prabu Janaka wus mêthuk
tundhuk jawining kitha
Janaka ngling praptanira kakang prabu
sasat Sang Hyang Batharendra
nêdhaki maring Mantili

putranta Sang Ramabadra
kang angêntas sayêmbara ni putri
tuhu prawira dibya nung
kathah kang para raja
nora ana kuwawa mênthang puniku
gandhewa dibya têmbaya
mung Ramabadra sinêkti

binêktèng manjing kadhatyan
tan winuwus srining bujana krami
busêkan sapraja umung
swaraning nambutkarya
jaba ing jro sampêt langêning wêwangun
sumuking Endrabawana
apsari kathah danani

tan wus wuwusên ing tulis
rêrênggan sang pinangantyan
pan sampun pinanggihake
putri Mantilidirêja
lawan putra Ngayudya
sinêmbahkên putri jalu
mringrama prabu kalihnya

saèstu Sang Kamaratih
kacaryan kang sami ngayap
dulu risang pinangantèn
miwah apsari sawarga
anggung sêlar-sêluran
kayungyun samya tumurun
mring pura Mantilidirja

sagung ingkang para rabi
myang para cèthi sadaya
miyat ing sang pinangantèn
supe adhahar anendra
kacaryan dènnya mulat
ing sangkêp pêpelagipun
tan pantês tinoning janma

sayêkti para apsari
siniwèng endrabawana
datan winuwus rêsmine
cinêndhak ingkang carita
buru lampahing kôndha
Risang Dasarata Prabu
amit angundhuh kang putra

busêkan nagri Mantili
punggawa ingkang pinatah
umiring sang pinangantèn
mangkana Sri Dasarata
saking Mantili budhal
swaraning bala gumuruh
prapta sajawining kitha

kusut nagari Mantili
kadya koncatan sêsotya
coplok saking êmbanane
Sinta minôngka sêsotya
nagri Mantilidirja
sayêkti êmbananipun
marmalum Mantilidirja

srining kang bala lumaris
busana kèhnekawarna
liman rata jêmpanane
punggawa lumakwèng ngarsa
Sang Prabu Dasarata
tan pisah lan putra mantu
ana wiku rodra rupa

Sang Bagawan Jamadagni
iya Sang Raja Bargawa
wiku dibya nung labête
mêdal saking wanapringga
sarwi amikul langkap
nêrak baris kang panganjur
jujug ing gène sang nata

godhèg wok bris angêbêki
ing jaja trus ing walakang
kempol asta wulu kabèh
gandhewa gêng panjang satal
anjujug narpaputra
sêsumbar ngajak prang pupuh
Ramabadra payo aprang

singa tiwas angêmasi
arja yèn ungguling aprang
yèn kasor sira dening ngong
sayêkti mati dening wang
yèn ingsun sor ing sira
yêkti ngong mati deningmu
kagyat sira Dasarata

glana Sang Putri Mantili
Dasarata angrêrêpa
nêmbah ing sang wiku age
saking sih mantu lan putra
dhuh sang wiku ampun ta
Ramabadra misih timur
tan pantês lumawan ing prang

lan andika wiku yêkti
dibya wirotamèng laga
kalangkung dede wawrate
Rama Bargawa tan mêndha
ing wuwus Dasarata
kèh pangrêpa tan rinungu
dyan wiku Rama Bargawa

lah iki gandhewa mami
payo ta sira pênthanga
yèn kongsi kapênthang mangko
ingsun kasor dening sira
lamun tan kêlar mênthang
sira kang kasor dening sun
wau sagung kangmiyarsa

samya marase tan sipi
kadya ngênêngakên napas
dyan satriya Rama age
mangsah sudira tantaha
sigra nanggapi langkap
tinarik gandhewa putung
Rama Bargawa duk miyat

tikêle langkapirèki
kucêm Sang Rama Bargawa
tumungkul alon dêlinge
lah panahên guluningwang
pan ingsun wus kasoran
margane mulih ta ingsun
maring ing Endrabawana

Sang Rama mèsêm tan angling
Rama Bargawa umêsat
mring Endraloka sirnane
sumêngka pangawak braja
nênggih dadya jawata
deparsi Rama Parasu
kêkêl anèng suralaya

wau kang samya prihatin
Sang Aprabu Dasarata
miwah wadyabala kabèh
luwar saking kingkin enggar
sigra sang maharaja
lajêng bujana anutug
lawan sagung wadyakuswa

langkung trusthanirèng galih
sirnane Rama Bargawa
wadya tinêngaran age
budhal saking wanawasa
sumahab asrang-srangan
ing marga datan winuwus
praptèng ampeyan Ngayudya

gumêrah wong sanagari
jaluèstri asiyaga
mêthuk ing sang pinangantèn
lawan sagunging kamulyan
srining kang panambrama
jro kitha Ngayudya rawuh
wus manjing lêbêting pura

putra kalih sampun mungging
wisma mas parabot rêtna
parèbukalangkung sihe
miwah wong sadalêm pura
prasamya ragan-ragan
mangkana wau SangPrabu
Dasarata pagunêman

lawan santana gung alit
miwah sagunging punggawa
sang prabu arsa asèlèh
kaprabon marang kang putra
satriya Ramabadra
dènnya wus wiwekèng kèwuh
prawirotamèng alaga

sêdhêng madêga narpati
amêngku nagri Ngayudya
Prabu Dasarata supe
yèn ing nguni wus ubaya
kalawan ingkang garwa
Dèwi Kekayi puniku
ibunira Radèn Brata

ubayaniraKekayi
sadèrèngipun ginarwa
yèn pêputra jalu têmbe
mêngkua nagri Ngayudya
wau Sri Dasarata
amung putrane kang sêpuh
ingangkat madêg sri nata

Sang Aprabu Dasarata
enjing duk miyos tinangkil
aglar satriya punggawa
saupacaranira sri
sarat tigasan asri
dènnyarsa madêgkên prabu
pira-pira kamulyan
wastra di badhe palinggih
lawan dupa kumutug rinatus gônda

saubênging singangsana
kinêmbang-kêmbang myang sari
lêlèmèk mèsi kumala
sarinya rum amrik wangi
daludag ngapit-apit
pinulêt ing gônda marbuk
Sang Prabu Dasarata
ngundhangi kang pra dipati
yèn kang putra ingadêgakên narendra

tinarik ing singangsana
punggawa sami ngèstrèni
yèn ingkang rama magawan
bujana sumilih-silih
tuwuk sagung kang nangkil
sasolahe boja nutug
kondur Sri Dasarata
miwah kang putra narpati
angadhaton sarêng maksih nunggil pura

warnanên garwa kang nama
anênggih Dèwi Kekayi
miyarsa lamun sang nata
apasrah kaprabonèki
mring putranira mangkin
Ramabadra wus rinatu
marêk sarwi amular
wau Ni Dèwi Kekayi
ngundhat-undhat anagih kang patêmbayan

sru srama manguman-uman
aminta adêgira ji
mring putra Rahadèn Brata
Ramabadra pininta glis
maringa ing wanadri
Kekayi panêdhanipun
kêkês Sri Dasarata
nora nulak ing pakapti
wus rinojong Kekayi sakayunira

yèn Rama maksihèng praja
mêmangun tyas sônggarunggi
dadya Rama dhinawuhan
kinèn umarèng wanadri
tan lênggana ing kapti
Ramabadra duk tinuduh
wau Sang Dasarata
ngênês sarwi tilar puri
amakuwon kêbon manggèn patamanan

sumaput tanpanoning rat
Sang Dasarata Narpati
saking gêng trêsna kang putra
satriya Rama nulya mit
mentar maring wanadri
garwanira datan kantun
lan kang rayi satunggal
Radèn Lêksmana kang ngiring
putranipun Dèwi Sumitra kang tuwa

kang anom Rahadèn Truna
maksih kantun ing nagari
busêkan sagung punggawa
santana mantri bupati
samya nut anututi
ing Sang Ramawijayèku
samarga tinangisan
pinambêngan karsanèki
sampun kongsi paduka tumamèng wana

nanging Sang Ramawijaya
tan keguh aturing mantri
hèh sagunge pra punggawa
miwah kang satriya mantri
aja na walangati
aprakara lunganingsun
saking pura mring wana
iki nugraha sayêkti
iya dene lumakwèng tuduhing bapa

purwane ana sarira
saking bapa kang akardi
wruh lor kidul kulon wetan
rinêksa sakaning alit
malah diwasa mami
lêhêng tumêkaning lampus
upama lêngganaa
papa paran kang pinanggih
kabèh samya sumiwiyèng ariningwang

yayi Brata madêg nata
nora pae lawan mami
lan padha sira matura
mring kangjêng rama narpati
aywa sangêt prihatin
mungguhing sariraningsun
têka dèn pasrahêna
marang bathara kang luwih
wus mangkana satriya Ramawijaya

lampahe kaluntèng wana
pra dipati maksih ngiring
drawasane diwangkara
sare ing wana sang pêkik
rinêksèng para mantri
samya sangêt aripipun
tumanduk paning cipta
wadya kadya dèn sirêpi
lingsir dalu satriya Ramawijaya

lolos kalawan kang garwa
miwah kang rayi tan kari
Radèn Sumitratênaya
wadya tan ana udani
anglês titas pan anis
nungkulakên balanipun
wau ta tatas wetan
wadya gung mangsane tangi
samya kagèt tan ana sang narpaputra

satriya Ramawijaya
sinalasah tan kêpanggih
wadya gung samya karuna
bubar mantuk mring nagari
nagari sampun prapti
pra punggawa sadaya wus
lajêng tumamèng pura
prapta byantaranirèki
ing Sang Nata Dasarata anèng taman

mulat Prabu Dasarata
mring sagung punggawa mantri
kang samya atur uninga
sasolahe putranèki
sumêdhot tyasira ji
nir trêsnanira wadya gung
datan tumolih ing rat
orêk kapêtêk putêk ring
tyasnyawigar kawigaran praptèng jiwa

lumalyèng têpasing putra
tinon tan ana kaèksi
uyang kabèh kang sarira
ginônda candhana sari
tan môntra mawèh matis
liring kang samya kadulu
tan ana lumipura
dadya wau sri bupati
manah nglampus lampus tilar madyapada

gumêrah tangis jro pura
otêr gumêtêr pra èstri
misuwur ing sanagara
lir grah swraning kang tangis
Sang Barata miyarsi
ing sedane ramanipun
tumamèng ibunira
sira Ni Dèwi Kekayi
Sang Barata duka ngundhat ibunira

hèh ibu kaliwat cacad
sira mring kangjêng rama ji
patinta pati drubiksa
gêlah-gêlahing sabumi
sira jalukkên mami
supaya madêga prabu
sira dosa ing jagad
sangêt mudhaningsun iki
têka sira jalukakên dadi raja

misih tiwasing wêweka
durung wruh ing krama yêkti
ing rèh pararsa parusa
sira kang dosa ing bumi
lawan kakang mas mami
durung môntra undha-usuk
nadyan karo Lêksmana
ingsun durung animbangi
pan wus olih widagda Sumitraputra

lan malihe iya pira
enake anèng nagari
jumênêng sri naranata
kadang tuwa nèng wanadri
pira lawase mukti
nèng madyapada puniku
tan wruh ing kadang tuwa
druhaka maring dewa sih
ing dêlahan patine amanggih sasar

kang ibu tumungkul merang
karuna mênggah tan sipi
sangêt runtike kang putra
Barata ngundhat-undhati
tan kobêr amênêdi
ing kunarpa sang aprabu
sagung kang pra santana
miwah tamantri bupati
samya nayut ing runtike kang Barata

sangêt bêkuhSang Barata
saya drês luhira mijil
wus tuntas sira sru mojar
apan ingsun datan apti
madêga narapati
pan ingsun pilaur nusul
milu sapêjah gêsang
matia anèng wanadri
apan wajib wong bêkti mring kadang tuwa

sayêkti liruning bapa
Lêksmana iku wus bangkit
parandene nora môntra
nêdya amadêg narpati
amburu krama yêkti
ngabêkti ing kadang sêpuh
saparan tan kantuna
ingsun malih misihpingging
angur uga anusula marang wana

tan keguh ginagendholan
gumrah kang satriyamantri
bupati samya karuna
parèbu anut nangisi
amrih lêjara nuli
Sang Barata ing tyasipun
supaya nêlikura
mring kunarpaning rama ji
dangu-dangu mêndhak tyasira Barata

kèndêl runtik ibunira
sinantya tyas liring dadi
tumuntunging paripurna
wêkas-wêkasing dumadi
sigra amarentahi
mring wadya santana sêpuh
amênêdi kunarpa
saosan dupa wêwangi
tumundha ring pancaka panununira

sagung punggawa binêkta
mring Brata maring wanadri
sigra budhal lampahira
sakapraboning ajurit
pan nêdya amondhongi
kang raka ngaturan kondur
jumênênga narendra
Brata nêdya nyatriyani
lampahira wus prapta jawining kitha

kuda liman miwah rata
punggawa lumakwèng ngarsi
praptèng masuk sirèng alas
kêdalon sipêng sawêngi
enjing gya budhal malih
angupaya kadang sêpuh
sabên wukir sinasak
sring manggih talaga wêning
akèh sêkar putih kadya tyas Sang Brata

dènira bêkti ing kaka
amanggih pratapan malih
pandhita luwih sunyata
wadat kinasihan dening
jawata ingkang luwih
Sang Barata praptanipun
mèh sumurup sang hyang arka
sang rêsi kagyat ningali
yèn wong agung kang prapta sigra pinapag

gupuh lawan cantrikira
sigra dènnya ngacarani
munggèng mandakining ditya
kinambang gène sang rêsi
balane angubêngi
tembak satêpining ranu
pandhitèku minulya
tamuan wong agung nênggih
sugatane wowohan sing suralaya

sarwi ngidung sêsêndhonan
asêlur para apsari
ingkang ambêkta sugata
angigêl kang para cantrik
dènira anampèni
pasugata ing têtamu
Brata eram tumingal
dadya asipêng saratri
dalu matur ing rêsi aminta têdah

ênggène sang narpaputra
sang pandhita lingira ris
satriya Ramawijaya
ana wukir kidul iki
ngasrama langkung asri
nama gunung Kutharunggu
nèng kono puruhita
yèku pandhita linuwih
Radèn Brata lan sawadya enjing budhal

punggawa lumakwèng ngarsa
ing marga datan winarni
ing Kutharunggu wus prapta
suku jajahaning wukir
Radyan Lêksmana nênggih
kagyat dènira andulu
gêgaman agêng prapta
anyandhak gandhewa aglis
panarkane kadya mungsuh ingkang prapta

dangu-dangu kawistara
gêgaman ingkang lumaris
rata kèh liman turôngga
tan ana kaprabon jurit
mung upacaranèki
kadya wong agung bêburu
dangu-dangu katingal
sadaya kang anèng ngarsi
datan pandung mantribupati Ngayudya

umatur marang kang raka
tan antara Brata prapti
mangsah manêmbah ing raka
karuna nungkêm padèki
matur atur udani
yèn seda ramanta prabu
dhuh paduka kondura
umadêga narapati
pan kawula ngamping-ampingi nyatriya

sarêng miyarsa turira
kang rayi Brata prasami
karuna Ramawijaya
miwah Sang Putri Mantili
Lêksmana samya nangis
myang wadya kang samya dulu
samya anut karuna
wusirèng aso samya ring
angandika sira Sang Ramawijaya

hèh ta yayi Brata sira
muliha maring nagari
umadêga naradipa
turutên tuduh ngong yayi
aywa watir ing kami
dupèh ana ing wana gung
pan wus tuduhing bapa
sira ngayomana yayi
wadyabala sagotra lan kulawarga

kang rayi matur tur sêmbah
pukulun anuwun runtik
pintên ta suka arjanya
kawula madêg narpati
sêdhêng duk aningali
kadang tuwa anèng gunung
anggung kawêlasarsa
druhaka maring dewadi
madêg prabu kadang tuwa mangun papa

kalawan inggih paduka
sampat madêga narpati
wus wirutamèng wêweka
putus anrus kramèng Prabu Barata. Para punggawa ing Ngayudya. Sri Bathara Ramawijaya. Radèn Lêksmana.niti
prawira ing ajurit
gunawan pratamèng tanduk
sêdhêng rêksakaningrat
mèsêm Ramawijaya ngling
aywa pugal hèh turutên tuduh ingwang

kang rayi nêmbah karuna
suka pêjah ing wanadri
Rama ngling yèn lumuh sira
dadi niaya ring bumi
sapa takang dèn siwi
ing wadya Ngayudya iku
myang sanak-sanakira
sira minôngka sun yayi
yèn lumuha sira durakèng nagara

kang rayi ajrih mopoa
cipta druhakanirèki
nampik ing rèh kadang tuwa
dadya tur sêmbah nuruti
inggih kawula darmi
lumampah sarta lan tuduh
Risang Ramawijaya
sukèng tyas ngandika aris
poma yayi rèhrahayu wijilêna

lamun sira madêg narapati
yayi wêkas ingong
apan ana ing prabu ugêre
sastra cêtha ulatana yayi
omahna dèn pêsthi
wulanging sastrèku

rèhning janma tama nguni-uni
kang mêngku kaprabon
ingkang nistha kawruhana kabèh
miwah madya utama ywa lali
liring siji-siji
dèn kêna ywa tungkul

tindaking nistha môngka wêwêdi
têmah tan anggêpok
ingkang madya rêsêpana kabèh
mring utama sira dèn kapengin
dèn kadi sira mrih
sêngsêming dyah ayu

nistha iku tindak walangati
saliring pakewoh
iya belabela ing ciptane
mring santana myang punggawa mantri
anggung sônggarunggi
andhêdhêr pakewuh

tan wun ing rèh ing don nêniwasi
ambêg kang mangkono
ing madyane ilangêna kabèh
dèn patitis awrat sônggarunggi
utamane yayi
kabèh dèn kêcakup

ala ayu pan darbèkirèki
ing rat tanpa kewoh
ingkang ala prihên ing bêcike
pinèt ing suka dinandan ugi
warêgana ping ping
jêjêlana wuruk

ing kadarman wruhna pakênaning
pètên sukaning wong
barang karya ana bêbukane
wineweka ing rèh ingkang isi
alêlawan bêcik
tuwin gampang ewuh

yèn wadyanta binobot pinardi
tyas mèsi pakewoh
agung bêbaya ing wêkasane
kang mangkono kêkêsên tumuli
iku tan winaris
ing gunêm rahayu

pan lêlima ika bêbayani
gunggunging pakewoh
dèn prayitna ing wadyanira kèh
sasat mungsuh angêpung purèki
iku dèn pakeling
kang rayi wotsantun

Ramawijaya ngandika malih
dununging limang gon
kang angambah singgahana age
maring wana aywa mor prajèki
yêkti bilaèni
ing prajaninèku

dhingin maling kapindho ya maling
yayi maling wadon
ping tri janma bêbegal karyane
kaping pat yayi bêbotoh juti
ping limane yayi
wong kinanthi ratu

kudu-kudu mrih awak pribadi
lali ing lêlakon
ratu iku ratune wong akèh
lan gunême kalamun tinari
pasamuan sami
nora bisa mêtu

mêngko lamun bubar kang tinari
dènira sang katong
tumarutul duwe atur dhewe
kang mêngkono gêgêdhêging bumi
yèn ratuangathik
mring wong liyanipun

anyênyêngkah ing rèh karoron sih
rèhmung awak ingong
anggung kinèn dahwèn pati opèn
panastenan rupak samodrèki
yèku ngêngêmbangi
prajanira kuwur

karane yayi wadyanirèki
kang tuwa kang anom
prawignya kang wruh ing sêmu sumèh
ing pasêmon sumingkiring sisip
lumêbêting sèsthi
susila rahayu

nora arda asor yitnèng krami
andêlên ing kewoh
kang nora mrih ing awake dhewe
putusing wekamengo ing sirik
yêkti rèhing dadi
manasaring laku

yèn ana wadya sabarang kardi
rêmên anggêgawok
kumawêruh ing pagunan kabèh
kabangkitan mung ngrungu nênêmpil
tan darbe pribadi
nganggêp ngaku-aku

miwah yèn aprang andhêdhingini
sru polah lok-alok
ing batine angêmpèk kuwanèn
iya dudu duwèke pribadi
kang mêngkono yayi
prênahna dèn gupuh

tunggu tampingan ing têpis wiring
anggêpe sumagoh
anèng praja pan dudu gawene
ngrêregoni ing wadya sru niti
iku wong baribin
yèn kinon têtunggu

nora duraka wong tunggu tamping
sapatute linyok
amrih aywa sinor ing mungsuhe
wênang mring mungsuh ngungkul-ungkuli
dèn wruh siji-siji
pakaryaning wadu

yèn ana wadya bangkit sayêkti
wirutamèng kewoh
animpuna ing guna yêktine
asring pèngêt ing wadya narpati
tuladan prayogi
myang sudira tangguh

pantês ta karyanên senapati
umatah palugon
tumontona wadya sakathahe
myang tibane tiba ing atêbih
kang liyan prajèki
prabune kang punjul

dewadya wruh susila sayêkti
prayitna tan awor
tyas patitis karahayon kabèh
konên wêruh laraning prajèki
lan enaking alit
iku dèn kadulu

pan wus ubaya ing narapati
rumêksèng kaprabon
kang wus têtêp rumêksa ing ngakèh
kalaraning praja dèn pakeling
larapana ing sih
wadya saprajèku

yèn wadyanira kang alit-alat
sêtya ing pakewoh
botana ing sih sinimpên bae
pae kang wus satriya dipati
singa upamèki
ing karosanipun

môngsa nganggoa ya diwuwuhi
wus watêke gêro
iya amung tuhunira bae
ingkang dadi lan pasrahirèki
marang ala bêcik
ing prajanirèku

dèn prayitna pamulènirèki
mring wadya kang tanggon
ing ayuda tita sudirane
luwihêna luputên ing kardi
kang kari samya mrih
sumusul kadyèku

aywa na wor lan dibya sastrèki
ajanging kaprabon
ala ayu ing sastra tindake
ingugêman titi ingulati
ing rèh mingi ring sih
angiwakkên iku

lawan sêngsêming wadya gung alit
prihên ing lêlakon
kapandhitan ucapên dèn akèh
rasanana wêkasing aurip
kang rayi nuwun sih
karuna wotsantun

Ramawijaya malih mèngêti
yayi ana loro
luwih saking nyênyukêri rame
kêrêng drêngki singgahna tumuli
dosanya mrih sêdhih
krodhanya wor wuwus

sasat mêmitra lan mungsuh misih
rêrênggi palugon
de kadêrêng amrih kinawêdèn
iku dosane ngimbuh-imbuhi
durung wruh ing sisip
kasusu angrawus

kadyangganing menda dèn sandhingi
kayu wus tinotor
tulus suku tumrancak mêmènèk
nora sangsaya awira-wiri
darunanya sêbit
cacade gung nêpsu

lawan ana cacad agêng malih
wong kang gungkawuron
dhêmên minum alangên-angêne
cipta aring rusak kang katarik
lir kuthila wêgig
sabarang kawêtu

aywa padudon sabarang kapti
titise angradon
liwat ala iya pakolihe
tan wus saking angumpêt ing kapti
durni minta kèksi
sawadyaniraku

yèn sira yun amukul praja di
miliha kang kinon
punggawa kang lir singa lêkase
singaiku yèn nama wikardi
solahe awingit
tan arsa kadulu

yèn anêdya mamrih bêbayani
nanging jrih angewoh
yèn anêdya mrih kinèdhêpae
graning krura solah gêgirisi
lir ambengkas urip
mung amrih panungkul

iku wignyane singa prayogi
waskithèng pakewoh
yèn sira mrih arta upêtine
salina punggawa kang tinuding
ingkang ambêg kambing
aja kang karuhun

ambêg singa kinèn mrih upêti
yêkti tanpantuk don
tuwas bêsêm jêr dudu gawene
pakaryane ingkangambêg kambing
tan kulinèng rêsik
caryanya mrih rêtu

gora-godha tan amrih mranani
sêngsêm ngoyog-oyog
mari-mari yèn wus pangarahe
tan taha yèn miyat nganan ngering
ring pangangkuh ngungkih
tingkahe nyarutu

iku lire yèn amatah kardi
pinaryoga kang wong
gampang angèl ana pêpantêse
barang karya aywa ngaping kalih
surêm surat rawi
elik tan mituhu

pama timur kinèn ingawêrit
lêlesohan nêmpoh
saliring rèh pan ana mangsane
tan kênayèn cinakrabawèng sih
ing don tan matitis
têmah arubiru

lawan bala kang asring nyidrani
sapêpadhaning wong
nora kêna dinuta yêktine
nora antuk pangupaya bêcik
karahayon sêbit
tiwas tanpa madu

Ramawijaya lingira amrih
rumêksaa ing praja Mandhala
wêwêngkon sapunggawane
aywa sah sabên dalu
wong dursila kêkêsên sami
amrih lêstari samya
kang ulah manêkung
asêmadi puja môntra
aywa kongsi susah karegonan maling
kabèh kang ulah puja

pakolihe kaduwe sang aji
ambumboni karahayoningrat
lawan ta yayi malihe
ambêcikana lurung
myang marga ring jaban kithèki
rèhên pêdhakna toya
sumbêr sêndhang sètu
pancur-pancuran têlaga
urut marga wèhana balesayêkti
wèh santosèng lumampah

upamane ratanira yayi
lan dipôngga wusnya pinalanan
winehan sênjata dene
mundhak santosanipun
pasthi kaot lawan kang lagis
wong alèrèn upama
nèng têpining ranu
wus ayêm nuli wuwuha
ana bale sayêkti wuwuh pan aring
wèh sukaning lumampah

apan ratu iku tyasing bumi
wus jangjine ayêm amrih suka
marang isining prajane
lawan ta malihipun
mêmulenên pandhita rêsi
kang ulah kapandhitan
bojanên sakayun
srahna wadyanta kang mudha
konên nuduhakên pakarti prayogi
tindak sumiwèng praja

ulatana lirikên dèn kêni
wadyanira kabèh kang sineba
ana kang tuwa watêke
ana watêk nomipun
ingkang watêk tuwa yèn niti
karyanên tuwa-tuwa
aywanta raginung
darapon signya gunanya
tohajiwasasana lairing kardi
panggahnirèng wêweka

rèhning sujanma kang nguni-uni
sayogya yèn alapên sadaya
tan wangwang rèh kamulyane
sarewa-rewanipun
lakokêna sapuluhnèki
malah dadia surat
surating krama wus
saliring sumewa pasang
ing pasanganing ayudadya palupi
rèhning anitir krama

sira yayi dèn mardi ing dasih
asihèng wadya dibya sumbaga
lan purwaka prawirane
yèn bala tan atantun
ing rewange barang prakawis
sumawawa wus bisa
ing pangrasanipun
pan iku watêk durjana
tan wruh ayu gêrêngana dimèn mari
prihên amusawarat

apan uwis ubayèng narpati
amaraskên dasihing kang edan
amintêrakên bodhone
ambênêrakên bingung
marèkakên kang salah karti
ratu upama surya
surya padhangipun
maratani sabuwana
ora ana selak padhanging hyang rawi
amung lawan kinarya

singgahêna dursila sakèhing
weya sira sih janma santika
nuragèng jagad jagane
têtela yèn tiniru
kang durjana anêdya mari
yèn nora marènana
kinênaning tuduh
rêmêdên padha lan wisa
samangsane patènana rina wêngi
ulêr tan dadi dosa

upamardi jênênging narpati
ingkang praja dhukut anèng wana
katon saparibawane
isine alas iku
kaungkulan maranging ardi
sagunging wadyabala
alas paminipun
prabunya minôngka singa
karêksaning singa pêtênging wanadri
yèn alase apadhang

dadi singa nora dèn kèringi
nadyan rosaa datanpa karya
budia aglis kênane
dadya wus jangjinipun
ratu iku asihing dasih
macan asih ing alas
wus ubayanipun
marmane prihên ubaya
punggawa gung têtêpe kang guna sêkti
kinênan saking boga

singa-singa yèn wadyanta sakit
tulungên dana miwah têtômba
dèn prapta ing sawarase
yèn sira nêmu mungsuh
kasor ayya sira patèni
kunjaranên kewala
sawataranipun
age nuli luwarana
rasukên dèn kadya kinakulit daging
walangati ilangna

wèhên bawa dèn pracayèng batin
kumandêle Hyang Jagad Pratingkah
sêdya yu ora-orane
nêmua tan rahayu
lamun bumi maksih dèn ciki
langit misih ngauban
sêktining tumuwuh
yèn tyasira nora was-was
maring mungsuh kang kasor ginawe bêcik
winalês ing jawata

kaluhuran kaprawiran sêkti
poma yayi musthikaning tekad
kang ngandêl marang satrune
winalês ing Hyang Guru
upamane ing tyas rêrênggi
ngalang-alang king ika
rêrênggining satru
yèn sira kumandêl pasrah
anglir agni tumibèng alang-alang king
kobar anuli sirna

kari bêktine lan asih wêdi
dènnya sangête kumandêlira
Hyang Girinata walêse
tyas sônggarunggi iku
salah cipta awalangati
kêkêmbang aniaya
apês têmahipun
datan antuk kaluhuran
nistha bae norantèk mungsuhirèki
yèn sira nganiaya

mung sadhela kèringanirèki
têmahane sira karusakan
jêr adoh lan batharane
kumandêl rèh rahayu
kaluhuran muwuh imbuhi
rinêksèng Widi dhustha-
nirèng satru mungsuh
rèhning rèh lêgawa marta
poma yayi têtêping luhur myang sêkti
mot marta paripurna

sira dhewe aywa sah sêmadi
barang tindak aja parêk ika
anêdya rahayu bae
wong sônggarunggi iku
wong rêrêgêd apêsing bumi
wadhah guna santika
dibya miwah luhur
apura para marteka
yèn sira wis kumandêl marang dewa sih
kang nêdyalatan prapta

lamun sira amêngku marta sih
dadya rinêksa dene wus kocap
praja lus marta tindake
pinanjingan rahayu
arja papa mulya bilai
yèku tan ana ingkang
lyan saking Hyang Guru
sagunge ingkang tumitah
datan ana nglabêti sawiji-wiji
mung Hyang Jagad Pratingkah

sirnaning ala barang sêkalir
mung antêpira aywa sandea
nguni-uni utamane
omahna barang tinut
rahayune rèh wus pinanggih
yèn ana wong ngrancana
marang rowangipun
dohna prênahna dèn kiwa
poma yayi panggahên apuranèki
wêkasing kaluhuran

Brata nêmbah sumungkêm padèki
Sang Rêgawawijaya ngandika
wus yayi mangkata age
aywa lawas nèng gunung
ingkang rayi karuna amit
miwah sagung prawira
bupati wotsantun
sadaya sami karuna
ngaras pada wus têdhak saking ing wukir
Risang Kekayiputra

karsaning tyas Barata lirnèki
kadya mêntas ambêdhah nagara
ingkang boyongkên putrine
dènira tampi wuruk
saking raka pasthi kaèsthi
tumanêm ing wardaya
lumakêt jêjantung
acipta darmi kewala
têngga pura Ngayudya sabarang rèhning
sasolah bawanira

saking raka tan mingkêt ing kapti
kasudarman Rêgawawijaya
myang ambêg kapandhitane
myang rananggana putus
Sang Barata pama kaywaking
tinetesan dahana
tan antara murub
gunanya myang kasudibyan
kaprawiran jaya wijaya angênting
sumunu katoning rat

praptèng praja Ngayudya ri titis
samun angarang sêmuning praja
kingkin agring kusut kabèh
mangkya sarawuhipun
Brata lawan sawadyanèki
sartantuk kang musthika
pinôngka dhêdhukun
dupi Brata manjing pura
kadyangganing dhêdhukun mawa usadi
Brata wus madêg nata

nagara gring mèh katêkan pati
tinrapakên wulang saking raka
musthika swada pamane
waluyaagringipun
ing Ngayudya rahayu malih
sukambêg sanagara
myang tani wôngsayu
narpaputra kasumbaga
karatone pinunjul ing kanan kering
rêrêping ripu rampas

kunêng ingkang têtêp ing nagari
kawuwusa sang narpatiputra
Rêgawa nèng wana gène
ing giri Citrarunggu
lan ari Sang Sumitrasiwi
putri Mantilidirja
priyanya tan kantun
mimba saking wukir Citra
Kutharunggu ana wukir dèn parani
sanggèn kang pinarêkan

samya gègèr pamêthukirèki
gurawalan pan sarwi karuna
miyat sang ditya polahe
mangkana lampahipun
Sang Rêgawa ye kang kinapti
marang wukir Dhandhaka
ing marga na diyu
ditya nama pun Wiradha
mêmatèni karyane siyang myang ratri
anggung lumaku nungsang

gêng aluhur Wiradha ngajrihi
suku kalih napak ing kêkaywan
myang pirit gunung sukune
astane kang lumaku
gêgilani gègèr samya jrih
singa ta kang pinaran
maharsi malêdug
miyat sang narendratmaja
datan ajrih umangsah lawan kang rayi
anyandhak siji sowang

astanira anulya sinêbit
suwak jaja praptèng ing wadidang
Wiradha pêjah tibane
kadya gurda gumêbrug
lajêng lampahira sang pêkik
ing marga wontên ingkang
pratapan linuhung
Bagawan Yogi punika
sru manêkung angraga jawata luwih
putusing paramarta

Bagawan Yogi mila martapi
sakanira lit dening kumêsar
non Sri Nglêngka prabawane
krurarda ambêg rusuh
agung anglarani ing bumi
dadya Bagawan Yogya
nênêdha dewa gung
rusake kang tindak murka
lêstaria rahayuning bumi-bumi
suka kabèh menaka

mangkya satriya Rêgawa prapti
praptane amêthuk gurawalan
asanti jaya wuwuse
hèh Rama sira Wisnu
ingsun amit marang sirèki
mulih maring kamuksan
swargaku ing luhur
tumamèng Endrabawana
wusnya sangkêp pawaka mulat andadi
Bagawan Yogi mojar

hèh ta Rama talalu bagyèki
nuli maringa dhepoke ika
Yogiswara Sutiksna ge
sira makuwèng ngriku
sakarsanta amrih lêstari
sang rêsi wusnya mojar
tumamèng ing awu
gêsêng sirna jiwa lunga
dadya ngungun Ramawijaya gêng ing sih
mring rêsi maskumambang

dyan lumampah sira Ramawijayèki
lan ari Lêksmana
nut tirah-tirahing wukir
lan Dyah Mantilidirêja

nusup-nusup wau tasatriya kalih
praptèng dhepokira
Bagawan Sutiksna Yogi
prayoga yèn dèn ungsia

dadya lami puruhita sang apêkik
langkung sukanira
Bagawan Sutiksna Yogi
ngèlmune tumpêk sadaya

ngèlmu dibya purusa pramarèng wèsthi
jaya kawijayan
sang bagawan langkung asih
marang Sang Ramawijaya

wus mangkana Rêgawa lami nulya mit
mimba sing pratapan
amanggih pandhita malih
samya sih mring narpaputra

sawusira puruhita nulya pamit
anjajah pratapan
yèn nuju kasaput ratri
saênggèn-ênggèn anendra

anèng wana alèmèk roning kaywaking
karangulu sela
yèn siyang samya lumaris
samya mrih manjangan kidang

lan samarga-marga tan pêgat sêmadi
pindha wiku dibya
sasat maharsi linuwih
tan môntra yèn rajaputra

akèh wiku samarga-marga ngampiri
sangsaya sudira
manggalanirèng atapi
solahing wiku kaetang

ingkang samya akaton acawêt sami
babakaning kokap
sinandhang ayêm prasami
padha santosa ing driya

Narpaputra Ramawijaya lingya ris
hèh Sumitraputra
dulunên kang para rêsi
yèku tanpae lan sira

iya padha tinitah ing bathara di
yèku kang wus mulya
wus têka ing ngalamgaib
rèhning sarira bathara

nora nyandhang mangan nora walangati
kasêngsêm ing tingal
saking mantêp anêtêpi
dènnya mrih wêkasing pêjah

hèh têgêse yayi kang karasa sakit
kang angrasa lupa
nêpsu rêrêgêting jisim
yèn mantêp pan nora pira

wêdènana tyasira tan luput pati
pira kèhe iya
ing jaman urip puniki
lawase lan jaman pêjah

dadi sura manggalanira marining
mung sirèng jiwanta
kang alus pètên samangkin
kang wadhag aywa rinasa

pan si wadhag ngajak maring nora bêcik
lamun panggahana
pira kuwasaning eblis
angur ngêndi papèng pêjah

lamun mantêp sapadhêngêt bae uwis
sumuking pawikan
panarimanira dadi
nir lara nikmat gya prapta

kang anggusah ing cipta kang ngrasa sakit
ye kang pama mapag
kanikmatan bengkas sakit
mung mantêp gêgamanira

ing têgêse yayi ing urip puniki
yèn nora amriha
salamêt sajroning pati
yèku setan nunggang gajah

Sumitratênaya ngunandikèng galih
yèn sun turutana
pangandikane kang iki
nora mulih mring nagara

pasthi lali marang kasatriyannèki
sumungku nèng wana
kang rayi matur wotsari
punapa amilih papan

dupèh wontên ing wukir lan ing praja di
utamèng nagara
yèn sami marsudi budi
tapa tapaking warastra

mêngku praja amrih arjaning kang bumi
tumulung kalaran
amarasakên ing sakit
anglêjarakên ing susah

pan rinêksa kalih-kalihipun sami
alus lawan wadhag
punapa nganggea milih
jêr sampun titahing dewa

pan tinitah manungsa awak puniki
sayêkti winênang
rumêksa wadhag sakêdhik
buwang dhiri datan eca

pae ingkang tinitah lêlêmbat sami
datan ngangge wadhag
sasuka-sukane dadi
atêbih lawan druhaka

pan paduka tinitah putra narpati
rumêksèng nagara
yèn tekad kadi maharsi
tulada sasolahira

yêkti tiwas satêmah rumêksèng bumi
ing batin kewala
panganggêp kadi maharsi
sok sampun niaya ing lyan

Sang Rêgawa tan keguh miyarsa kang ngling
pratisthaning driya
amung wêkasaning dadi
tan wruh laraning sarira

nora ketang yèn tinut ing kadang rabi
Rahadèn Sumitra-
tênaya lan garwanèki
putri Matilidirêja

mèh tan olih mungliwung rumêksèng dadi
dadining ubaya
ubaya uwusing dadi
pati patitising têmah

wus mangkana emut sanalika nuli
mangsahalêlampah
wukir Dhandhaka wus prapti
gègèr wiku samya mapag

samya santi sukanya mring sang tinami
satriya lêlana
manggala sudirèng pati
enggar maharsi sadaya

saubênge wukir Dhandhaka malipir
maharsi sadaya
gêbèl satêpining kali
wukir Dhandhaka murwendah

dadya suka Ramawijaya ningali
doning rêsi samya
tansah amuja sêmadi
nanging asring kagegeran

dene kathah rêksasa angrêrusuhi
ngrabasèng pratapan
mangke praptane sang pêkik
kadya gring manggih usada

dadya arsa Sang Rama sihing maharsi
dènnya sami ulah
pêpuja miwah sêmadi
sêdya rumêksèng bêbaya

lamun dalu Rêgawa anggung sêmadi
yèn siyang cangkrama
lan garwa angambil sari
sadina-dina andurma

pan wus lami satriya Ramawijaya
munggèng Dhandhaka wukir
lam-lamên ing karsa
kunêng wontên winarna
Sarpakanaka rasêksi
pan kadangira
Dasamuka Narpati

pandhagane anama Sarpakanaka
mangkana duk winarni
lagya acangkrama
sira Sarpakanaka
ingutus prabunirèki
ngubêngi wana
praptèng têpining wukir

ing Dhandhaga mulat ing satriya Rama
cangkrama ing wanadri
lawan ingkang garwa
sarwi angalap sêkar
Sarpakanaka ningali
marang Rêgawa
dulur lan garwanèki

merang mulat marang Sang Ramawijaya
dènnya katon sarimbit
giwar palarasan
ngiwa mring gèn Lêksmana
pan sarwi amalih warni
rupa manungsa
mindha kênya rêspati

bau wijang sapêkak madyane lawan
bundêr prêmbayunnèki
rema wilis panjang
cahya amindha wulan
astanegandhewa gadhing
dêdêg pidêgsa
akalpika kêkalih

manik mulya mubyar ngênguwung prabanya
dariji nglandhaking ri
kanaka pinacar
marang gène Lêksmana
mèsêm-mèsêm dènira ngling
hèh kakang sira
iki satriya ngêndi

kagyat mulat Radèn Lêksmana widagda
alon dènnya nauri
satriya Ngayudya
aran ingsun Lêksmana
sira iki ta wong ngêndi
dene nèng wana
apa si widadari

mèsêm angling ingsun iki tambanana
ilangna lara mami
brôngta marang sira
tan ana kang kacipta
payo kakang dipun aglis
manawa ika
kadurus lara mami

anauri Radèn Sumitratênaya
sun iki pindha rêsi
wadag tanpa krama
sira iku wong apa
warnamu ayu rêspati
atinggal krama
mêngko ingsun tuturi

umarêka marang kadang ingsun tuwa
manawa ananggapi
ika paranana
Narpaputra Rêgawa
pan ingsun tan kêna brangti
pan wus ubaya
lawan bathara luwih

iya ika satriya Ramawijaya
bok arêp ing sirèki
pantês sumiwia
abagus tanpa sama
sudira prawirèng jurit
sanjatanira
pangrusak satru sêkti

saanaknya sumandhing sasat pawaka
ambêsmi ing ajurit
putus tanpa lawan
anyirnakakên ika
ditya rubiru maharsi
sirna sakala
Sarpakanaka myarsi

ing dibyane satriya Ramawijaya
susahing tyas mong wingit
marang gèning Rama
prapta saha tur sêmbah
kadya mring Lêksmana nguni
pangucapira
Rêgawa mèsêm angling

tanpa gawe babo sira marang ingwang
ariku tanpa tandhing
Sinta araning rat
putri Mantilidirja
sanadyan para apsari
Ngendrabawana
tyas ingsun tan tumolih

liya namung putri Mantilidirêja
tan nêdya karêp malih
mara ariningwang
Si Lêksmana widagda
manawa arsèng sirèki
Sarpakanaka
merang wangsul sira glis

pan sumandhing marang Lêksmana widagda
saha ngujar-ujari
araga lir garwa
masesa ing asmara
Lêksmana sandeyèng galih
dènnya wêweka
pinandêng wus kaèksi

dyan cinandhak pinuntir granane pêgat
mabur sarwi angêrik
wus jatining ditya
nangis sarwi sêsumbar
hèh Lêksmana dèn pakeling
sira ta kaya
Sarpakanaka mami

sun tuturkên iya sira mring si kakang
ditya prawirèng jurit
punggawa Ngalêngka
rêksasa tiga murda
Karadusana sawiji
padha prawira
iya dèn ngati-ati

sawusira pamuwus ingkang gêgila
niyup sakêdhap prapti
panggih lakinira
kalih sami punggawa
Karadusana sawiji
lawan Trimurda
Sarpakênaka nangis

kakang ingsun Trisirah Karadusana
tulungana dèn aglis
liwat saking wirang
sira tan anggraita
mungsuh kang sikarèng mami
Ramawijaya
ana arine wêgig

ambêk wiku angragodha marang ingwang
anèng Dhandhaka wukir
ingsun datan arsa
mêksa cinandhak-candhak
pinuntir grana ngong iki
wusana pêgat
tanpa irung wak mami

nora matur marang prabuku Rawana
sira bae nguwisi
ngrabasèng Dhandhaka
yèn sira sih maringwang
Karadusana miyarsi
lawan Trisirah
sarêng anêpak siti

hèh ariku Sarpakênaka ywa susah
sun mulihakên mangkin
sigra budhal lawan
saha bala rêksasa
gumuruh margèng wiyati
ana salêksa
tinon anggêgirisi

ingkang wuri andalêdêg kang rêksasa
sakapraboning jurit
prapta ing Dhandhaka
sarêng masinganabda
gumuruh nginggiling wukir
sarêng putêran
yitna satriya kalih

mênthang laras Radèn Lêksmana widagda
singa maniyub kêni
ing sanjata dibya
kumrutug kadya udan
wangkening wil tibèng siti
atap galasah
ditya tanpa ngênèni

krodha butêng ditya prawira Trimurda
mulat wadya kèh mati
nêpak bau sigra
niyub anrajang mangsah
Ramawijaya sira glis
amênthang laras
nênggih panah dhadhali

watgataTrimurda jangganira pêgat
pisah tumibèng siti
sanjata anglanjak
dhadhalimamrih lawan
pira-pira kang rasêksi
parah kabuncang
cêngêl tumibèng wuri

galasah akèh kabuncang
pira-pira kang mangsah akèh mati
bengkas samya kabarubuh
lir gugrug kang parbata
ditya galak anglir sarpa solahipun
narendra putra minôngka
garudha prawirèng jurit

umangsah Karadusana
singa nabda Ramawijaya aglis
sanjata dhadhali mamprung
marang Karadusana
gulu pagas tiba pisah lawan gêmbung
pêpulih kabèh wadyanya
kadya mêndhung ing wiyati

ana kang nawat badhama
ananglimpung ana kang anjêmparing
kumêpak pok-pok kumêpruk
pandukirèng panulak
pira-pira sanjata dibya kawangsul
Risang Lêksmana widagda
sanjata ditya panangkis

kang raka narendra putra
anglêpasi ri kang panah dhadhali
tumpês tapis pan kapusus
wadya Karadusana
sirna gêmpang kadya bayu bajra muwus
jêmparing sang narpaputra
maharsi myang para cantrik

giris akêkês tumingal
ing yudane wau satriya kalih
mungsuh satus èwu-èwu
rêksasa krura mangkrak
ayêm bae tan rêkasa yudanipun
susun atimbun èbêkan
wangkening ditya rasêksi

sirnaning mungsuh rêksasa
samya mêthuk para maharsi santi
jaya-jayanira umung
samya ngudankên kêmbang
tuwin ing Kaendran sukanya kumucur
hèr ngambar kang kêmbang-kêmbang
wus prapta Dhandhaka wukir

wau takang kawuwusa
Sarpakênaka kang sangêt prihatin
tumpêsing ditya wadya gung
miwah lakine pêjah
Si Karadusana Si Trimurda lampus
yaksendra Sarpakênaka
mring Ngalêngka tawan tangis

sarwi anapak gêgana
maring Nglêngka dumrojog manjing puri
panggih risang yaksa prabu
Buminata Ngalêngka
kasup ing rat nêggih karatone punjul
sagunging danawa ditya
diyu yêksa myang rasêksi

kang kauban ing akasa
kang kasôngga dening lumahing bumi
sumiwèng Ngalêngka Prabu
liyane kang manungsa
ratmakêtêr tumon kaprawiranipun
Prabu Ngalênggadiraja
Wisrawa ingkang sêsiwi

trah BramaLokapalendra
ingkang swami putri Nglêngka Sukèsi
sakawan ta patutipun
Prabu Rawana tuwa
kang panênggak Kumbakarna gêng aluhur
sasat prabata Malyawan
sudira prakosèng jurit

nulya ri Sarpakênaka
pan rêksasa kadya kakênya kalih
dene ta wuragilipun
Sang Arya Wibisana
Sri Gunawan pan undhagi ing tyasipun
punika warna manungsa
marmane arupa janmi

saking pamujining bapa
tinarima dening bathara luwih
mila rupane abagus
dènnya warna manungsa
Arya Wibisana wicaksana putus
pasanging graita limpat
nimpuni sakèhing aji

wus ngadhaton sowang-sowang
ing Ngalêngka tan wuwusên ing tulis
kasor sri myang langênipun
pura Ngendrabawana
tangèh lamun cinatur srining kadhatun
warnanên ingkang lumampah
Sarpakanaka rasêksi

samana ing praptanira
sumungkêming pada palôngka aji
anjêrit pamularipun
wau Sarpakanaka
hèh prabuku Rawana yekang dibya nung
makêtêr saisining rat
miyat prabawa narpati

sampun simanungsapada
Ngendraloka Bathara Surapati
kasor ing payudan sampun
myang Prabu Lokapala
Banaputra tan ana ingkang tumangguh
ri kang sujayèng bawana
parandene anasiji

satriya Ramawijaya
lan arine Lêksmana widigdèki
tanpa wadya praptanipun
anèng wukir Dhandhaka
kang miwiti nipiskên pagêr ta prabu
nyêmpal prabawanirèng rat
surane Si Dasarati

dhuh Buminata Ngalêngka
carakanta rumêksa ing wanadri
katri punggawa wus lampus
kakangku Si Trimurda
Si Karadusana lan sawadyanipun
tumpês tapis ing ayuda
prang anèng Dhandhaka wukir

ibêkan wangkening ditya
nglêlanangi èstu Si Dasarati
anumpês balanta prabu
lamun tan ngambêngana
ing Ngalêngka tan wande pinrêping pupuh
dera Sang Ramawijaya
krura sudirambêg wani

sanjatanya mêrtu juga
kang ambêsmi balanta tumpês tapis
ingsun kacandhak tanpèrung
pinuntir ing Lêksmana
dhuh prabuku pulihên wêwirang ulun
prabuku jayèng bawana
ing mangkya na ngrêregoni

mangkya balanta tampingan
ditya diyu sadaya kuru aking
amamôngsa datan antuk
kabèh isining wana
dènnya takut marang Dasaratasunu
amolah sawênang-wanang
wèh pênuhing para rêsi

kabèh sining wohing wana
myang satoning ditya kang gung pinengin
marang ingkang para wiku
kondhange Si Rêgawa
jêr punika kang angrêksa para wiku
liningga-lingga jawata
wus sasat umadêg baris

gêgamaning puja môntra
lan sêmadi mungsuh Si Dasarati
lan garwane luwih ayu
binêkta maring wana
kasor kabèh apsari suralayèku
saisining Ngendraloka
kabèh pantês anyênyèthi

nadyan garwanta sadaya
nora ana kabèh kang animbangi
ngayapa kabèh puniku
ing garwane Rêgawa
ingkang wana kadya rinênggèng kêkuwung
dènnya kataman ujwala
garwane Si Dasarati

alapên kagarwèng sira
lalu eman kalap Si Dasarati
prayoga ing ratu agung
darbe garwa mangkana
kunêngSarpakanaka kèh aturipun
umadêg krodha sudira
prakuthu mangkrak mawêngis

hèh yayi Sarpakanaka
aywa lara dahat ta sira yayi
elingên prabawaningsun
kadangmu Si Rawana
jayèng jagad iya ngêndi ana ratu
sinêmbah ing sabuwana
kinajrihan ing sabumi

BaliSata niring jaja-
ningsun miwah liman Hyang Endra nguni
sinikêp upama dhukut
tanpa guna deningwang
nora beda wêtuning sôngka mawêlu
sor têmpuh wêtuning surya
mangkono pamaning bumi

de bawane Si Rawana
apa guna sêdhih Si Dasarati
tuwin manusa puniku
ina datanpa bala
mung wong loro môngsa ngontragêna gunung
mungsuh Si Ramawijaya
kapusus nèng asta mami

sawusnya menaki cipta
mring kang rayi Dasamuka sira glis
sikêp tuwêk nêpak bau
sigra mabur mahawan
ing gêgana bala kang miyarsa nusul
pan sarwi amawa rata
SangDasamuka Narpati

maniyup wus praptèng parnah-
ing Marica Prabu Rawana aglis
ing Mrica gupuh pinêthuk
wruh yèn prabune prapta
angrêrêpa Marica sumiwi dhêku
Sri Dasamuka ngandika
Marica dandana aglis

payo rumabasèng mêngsah
ing Dhandhaka gone kang pêksa julig
Si Ramawijaya iku
lan arine Lêksmana
dyan Marica marêpêki nêmbah matur
adhuh prabuku Rawana
sampun paduka marani

ing gèn Sang Ramawijaya
langkung sêkti kawula kasor jurit
katut pinanah ing lesus
pun patik salaminya
dèrèng manggih wong kêbat pamanahipun
kadya Sri Ramawijaya
atambuh ayêming jurit

myang arinira Lêksmana
nora sêndhu tangkêpe yèn ajurit
tuwêg paduka puniku
côndra datanpa karya
yèn lumawan marang Dasaratasunu
sura sêkti ring wêweka
RamaPrasuJamadagni

sapa sêkti kang kadyeka
mung Parasu RamaBargawa nênggih
ing yuda marwasa sampun
Risang ArjunaSasra-
bau sapa narendra kadya puniku
hèh parandene kawênang
ring sira Sang Jamadagni

sasat dewata mawantah
prabawane prabu ing Maèspati
kêna ring Rama Parasu
Rama Parasu kêna
ing Si Ramawijaya anèng wana gung
linawan datanpa bisa
mêtu sayêmbara nguni

nagri Mantilidirêja
para ratu kabèh tan ana narik
ing langkap Mantili iku
mung Sang Ramawijaya
bisa narik gandhewa dibya pinunjul
winuwus jayèng bawana
Si Tathakakya ing nguni



pinanah wus tanpa guna
pan kalangkung grudha Nurdhara julig
SiKaradusana lampus
aprang wukir Dhandhaka
karo tanpa guna Trisirah kapusus
tumpês tapis sabalanya
linawan sanjata siji

lêhêng paduka kèndêla
mangan minum wijah-wijah jro puri
kumondhang gêgônda marbuk
sampun asalah karya
arubiru marang Si Rama puniku
manawa têmah tan lana
marani Si Dasarati

nahan ature Marica
angaturi sampun lumampah jurit
lan amuji sêktinipun
risang narpati putra
Ragutama sura sudira dibya nung
kalangkung duka Rawana
Marica kogêgêdhêgi

cêmêr gêlahing bawana
gora-gora kodhik datanpa sêkti
dupèh ngalahakên iku
marang Rama Bargawa
jêr wus tuwa kisut luwange wus kêlut
Rêgawa sêdhêng karuna
sayêkti otote kêlit

marmane kasor ing aprang
anom mungsuh lawan wong kaki-kaki
dêlêngên mungsuh lan ingsun
dene nikêlkên langkap
ing Mantilidirêja gandhewa gapuk
pinangan ing bubuk lawas
kinêkês sinimpên lami

matèni Si Tathakakya
buta tiwas tanpa tuk sira puji
SiKaradusana lampus
Trimurda sabalanya
buta kêle taledhor marmanelampus
lamun si padha galaknya
môngsa olèha matèni

de sira pinanah barat
barat ririh katonmu dhewe kêsit
ya saking wêdi-wêdimu
kêndho katonmu kêras
iya saking ala druhaka atimu
arêp amalika tingal
kasêktèning wong kopuji

gunaku tan kowicara
pratandhamu cêmêr amalik gusti
wusnya nguman-uman prabu
sigra narik côndrasa
hèh Marica dulunên patinirèku
Marica dyan ngrangkul pada
ngrêrêpa kasmaran ing sih

