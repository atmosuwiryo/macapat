wuryaning rèh makirtyaning rawi
Dite Manis rolikur kang tanggal
Rabingulawal taun Be
tan sêpi ngèsthi wadu
Kangjêng Gusti Pangran Dipati
Arya Mangkunagara
ingkang kaping catur
mayasa pabrik sarkara
karsanira dadya pangungsèning dasih
kang sêdya ngupajiwa

dinunungkên nèng wetan banawi
laladaning desa Karangmaja
sakidul Nglano prênahe
ingaran: Tasikmadu
wolung êpal saking nagari
siti kèdêran toya
nêlasih marusuh
padesan gêng bêbanjaran
saubênge karang kitri katon wilis
kèh wisma kawistara

kono ingkang arsa dèn purwani
atrap banon talêsing suyasa
rinakit uparênggane
ujung capurinipun
amaju pat sinungan anjir
bul-umbul kang kinarya
gêdhah rêkta pingul
jumbuh lan bandera Lônda
saubênge pinalang palêngkung alit
rinêngga ron puspita

pêpulêtan lir buntal malilit
lêt nyadhêpa congkok cagakira
mung kalih asta inggile
tandhês praptèng palêngkung
agêng ingkang pungkas capuri
mangalèr ajêngira
sakiduling lurung
ingkang anjog Karangmaja
jinajaran rêrontèk uruting margi
tumônja nuting saka

pojok marga kang mangidul manjing
mring capuri wetan sinung wisma
alit mangulon ajênge
tinaratag ing tarub
goning gôngsa ingkang ngurmati
saliring pamiwaha
ing sakilènipun
margagêng sinungan wisma
kampung panjang mujur mangilèn kinardi
sasana nambut karya

madya sinung marga ngidul maring
panggonane talêsing suyasa
kanan kering sama dene
pinanjêran palêngkung
alit kadi kang wus jinarwi
têngah sawetan marga
dinêgan ing tarub
kono panggonaning gôngsa
kodhokngorèk kang kinarya angurmati
traping banon purwaka

cakêt talês rinukti ing panti
papan pancèn pamacaking kitha
ingkang tinanêm badhene
rinêngga ing pamangun
ginêbêran wastra warna tri
gêdhah seta myang rêkta
tan pae ingkang wus
kidul mangandhap sinungan
panataran derarsa trap-trêping kori
sinadhiyan pandaya

papan ingkang sakidul capuri
sinung marga ngidul paranira
tri dasa kaki wiyare
anjog mring marga agung
kang mangetan saking nagari
marang ing Karangpandhan
duk panggarapipun
tinutur mung pitung dina
têbihira satêngah pal winatawis
saking marga mring praja

nahên ingkang samaptaning pranti
dintên Saptu jam sakawan siyang
nunggil wulan myang taune
tanggal kaping salikur
Kangjêng Gusti Pangran Dipati
Arya Mangkunagara
mangkat têdhakipun
sing praja mring Karangmaja
nitih rata cinatur ingkang umiring
kang nunggil sapuspaka

para putra kang dhèrèk kêkalih
Jêng Pangeran Prabu Prangwadana
Gôndasaputra kalihe
katiga putranipun
kangjêng gusti kang kaping kalih
Nararya Brajanata
ing saangkatipun
Tumênggung Jayasarosa
lawan sagung punggawa lan para mantri
dhèrèk wahana kuda

anggarêbyêk munggèng kanan kering
catur drahgundêr kang anèng ngarsa
dupi wau sapraptane
kilèn bênawi jujug
kèndêl têdhak wau jêng gusti
nulya nitih baita
praptèng sabrang sampun
pinêthuk pra mantri desa
ingkang arsa nampèni dhèrèk jêng gusti
grêbyêg wahana kuda

praptanira sawetan bênawi
kèndêl munggwing pasanggrahan lênggah
siniwèng punggawa andhèr
sira Radèn Tumênggung
Jasarosa cakêt nèng ngarsi
jêng gusti angandika
mring radèn tumênggung
lah payo ungkur-ungkuran
ingsun mangkat sira balia umulih
dèn bêcik tunggu pura

atur sêmbah kang sinungan angling
kangjêng gusti wus nitih kareta
gya mangkat dhinèrèkake
wadya mantri ing dhusun
anjajari numpak turanggi
tan winarna ing marga
pan sampun kadulu
prênahe kang pasanggrahan
Karangmaja banderanira kaèksi
kumêlap lir nambrama

dhatêng ingkang wau badhe prapti
isthanira kadi anêdahna
sasana pratalèng sae
wus cêlak lampahipun
kinurmatan pradôngga muni
Kodhokngorèk barungan
lan gôngsa ing dhusun
kang cumundhuk mangarcana
Dyan Mas Panji Wiraasmara Kêsiti
wadana karta praja

