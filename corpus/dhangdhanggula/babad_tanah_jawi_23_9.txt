Kapitan Langpèl sigra ngundhangi
marang sagunging Kumpêninira
ambongkok pêdhang bêdhile
lawan sakèhing dhuwung
bandhangane kang bêdhah loji
mantri lawan punggawa
kinumpulkên sampun
dinadosakên sawadhah
munggèng pêthi ing dalu datan winarni
ya ta wuwusên enjing

wus parentah rahadèn apatih
marma Radèn Arya Pringgalaya
prakawis Kapitan Langpèl
myang Kumpêni sadarum
lamun mêdal kinèn manggihi
Kumpêni kawarnaa
wanci pukul pitu
mêdal sadaya pan aglar
samya bukak tapiyan nèng ngarsa aji
saha bongkokanira

katingalan ingkang jaga biting
sira wau Radèn Pringgalaya
anuduh marang dutane
kinèn nimbali gupuh
marang sagung bala Kumpêni
kang tinimbalan sigra
wau lampahipun
dene cacahe sadaya
pan kalima bêlah cacahing Kumpêni
prapta ing ngarsanira

Arya Pringgalaya wus pêpanggih
lutnan kapitan atêtabean
akucêm paraupane
myang sèkrêtarisipun
samya nêmbah langkung mintasih
sira ya Pringgalaya
alon dènnya muwus
sira antia sakêdhap
maniratur uninga radèn apatih
nuhun ingkang parentah

duta mêsat tan adangu prapti
ingkang timbalan rahadèn apatya
kinèn ngêdum sadayane
mung si kapitan iku
radèn arya parentah mami
dika ingkang gadhuha
Lutnan Pèl-pèl iku
si kakang Tirtawiguna
sèkrêtiris iya kakang Rajaniti
iku ingkang gadhuha

dene sagung kang wadya Kumpêni
dèn warisna sagung kang punggawa
anulya dhinawuhake
iki timbalanipun
kinèn ngêdum bala Kumpêni
kapitan aturira
tan lêngganèng kayun
sanajan dèn pêjahana
pan sumôngga tan angraos darbe urip
pêjah gêsang katura

balik badan kawula puniki
wontên sintên ingkang anggadhuha
Rahadèn Priggalayane
alon dènira muwus
dika wontên kula pribadi
dene si bapa Lutnan
Pèl-pèl ênggènipun
ing paman Tirtawiguna
sèkrêtaris wontên paman Rajaniti
puniku kang timbalan

dene Kumpêni kang alit-alit
dinum marang sagunging punggawa
nulya kapitan angawe
marang Kumpêninipun
pan sadaya wus praptèng ngarsi
sèkrêtaris turira
kawulasung wêruh
dhuwunge kang pra dipatya
tuwin mantri kang sami tiwas nèng loji
punika karawatan

Radèn Arya Pringgalaya angling
yèn mangkana maniratur wikan
kang duta lumaksanage
prapta ing ngarsanipun
sira radèn rêkyana patih
katur saaturira
radèn patih muwus
iya sun atur uninga
antènana wus mêsat kang dinutaglis
prapta sajroning pura

panggih lawan Tirtawigunèki
lajêng katur ing jêng sri narendra
sigra animbali age
Ki Arya Madurèku
kinèn ngirid ing sèkrêtaris
lan kinèn maspadakna
ing jro lojinipun
bok Kumpêni masang gêlar
mêndhêm guna gya Ki Arya Madurèki
mêdal saking jro pura

mêdal panggih lawan sèkrêtaris
gya ingirid mring loji mariksa
bok ana miranti glare
lawan amundhut dhuwung
sapraptane wau jro loji
sira Arya Madura
kanan keri dulu
datan wontên paran-paran
wus ingambil dhuwung kang wontên ing pêthi
katur Arya Madura

nulya nulak praptaning jro puri
lampahira Ki Arya Madura
wus katur sang nata kabèh
solahira ingutus
dhuwung katur marang sang aji
loji wus kinèn ngrêksa
marang punggawagung
antawise tigang dina
sri narendra têdhak pan arsa udani
gumrah kang balakuswa

pukul tiga pêpak kang wadyalit
myang punggawa santana pêpakan
wong Cina tata barise
wadyabala supênuh
kang jajaran kapang miranti
busana warna-warna
gumrah ngalun-alun
barise lêlurung tembak
anglir sêkar sataman dinulu asri
punggawa ting prangangah

umyang kêkênthung Cina gong bèri
anglir macan kang binabasahan
wong Cina saking berage
gya miyos sang aprabu
nitih kuda cahyanya wêning
gumêrah wadyabala
ing loji gya rawuh
lajêng lumêbêt sang nata
ing jro loji pra punggawa datan kari
santana kantun jaba

sarawuhe sang nata ing loji
akathah-kathah ingkang pinriksa
loji ingubêngan kabeh
kathah ingkang dinangu
tiningalan dening narpati
pasang myang rakitira
eram sang aprabu
loji nulya kinèn bubrah
lêlarene sadaya kinèn ngurugi
nulya kinèn ngusunga

tan adangu kondur sri bupati
sampun dalu rawuh ing kadhatyan
pra nayaka bubar kabèh
warnanên enjingipun
donya ngloji wus dèn usungi
kacatur tigang dina
dènnya ngusung-usung
rajabrana warna-warna
mas salaka reyal uwang myang kêkêling
apa kang nora ana

kawan atus sênapan Kumpêni
langkung pitulas katur ing nata
tigar mariyêm pan akèh
obate kathahipun
êtong satus sawidak siji
kang pangandika nata
donya kinèn ngêdum
mring wadya dinum warata
amung radèn apatih kang datan apti
donya ngloji jarahan

datan arsa kaduman Walandi
sira Rahadèn Natakusuma
sampun kawaratan kabèh
Kumpêni kang anungkul
pan sadaya kinèn nyunati
lan winuruk agama
salin nabinipun
mangkana ingkang kocapa
kang tinilar pangeran arya rumiyin
kang dadya punakawan

ingkang nama Radèn Êmas Sahid
Radèn Mas Ambiya Dèn Mas Sabar
sampun agêng katigane
pangandikaning prabu
samya kinèn basahan sami
tinunggal pagandhèkan
mantri nom ranipun
sarta kaparingan nama
kang atuwa rahadèn ingkang wêwangi
Radèn Suryakusuma

Radèn Mas Ambiya kang wêwangi
nama Rahadèn Martakusuma
Dènmas Sabar wêwangine
Wiryakusuma iku
sabin sami dipun paringi
nyalawe cacahira
sèkêt ingkang sêpuh
mantri anom pagandhèkan
radèn tiga kirang nyandhang kirang bukti
langkung dening musakat

angur kang sêpuh nandhang sadhidhik
saking barkating ibu lan rama
kang rayi-rayi kalihe
tan cukup dhaharipun
tan kawawi anandhang kalih
saking musakatira
langkung kawlasayun
gênti ingkang kawuwusa
pan Kumêndur Natanahil ing Samawis
sampun atur uninga

marang Gurnadur Jendral Batawi
lamun sang nata têtulung Cina
kang duta lumaksanage
datan kawarnèng laut
praptanira nagri Batawi
tumanduk ponang duta
katur suratipun
sampunya amaos surat
samya ngungun Rad pan Indiya miyarsi
miwah gurnadur jendral

ambicara sagunging radpêni
sawusira dadya aputusan
ambantoni ing yudane
de nata kang tinuduh
Komasaris Johan Mantèling
lan komasaris tuwa
nênggih namanipun
Hugupêrisêl punika
kalih samya tinuduh bantu ngajurit
dhatêng nagri Samarang

gangsal atus Kumpêni dèn irid
pan kajawi Kumpêni kang Islam
Ambon Makasar Tarnite
sadaya dadya sèwu
wong Makasar ingkang nindhihi
aran Dhaèng Mabelah
lawan malihipun
Dhaeng Kulalah lan Ngusman
wus sayaga badhe numpak ing jaladri
ganti kang kawuwusa

sira radèn rêkyana apatih
wus amatah sagunging punggawa
pasisir bantu yudane
dene ta kang tinuduh
angêpunga loji Samawis
ing Batang Pakalongan
Kêndhal Kaliwungu
ing Dêmak lan Garobogan
ing Barêbês Pamalang ngêpung ing Têgil
dene loji Japara

pan ing Kudus kalawan ing Pathi
loji Rêmbang Lasêm Pajangkungan
Juwana tinuduh prange
punggawa Surèngkewuh
binubarkên saking Samawis
pan kinèn anggêcêka
loji Surèngkewuh
akanthi Grêsik Lamongan
pan ing Tuban Sidayu samya ambalik
tumut marang Madura

ing Samarang andina ajurit
long-linongan Kumpêni kasoran
amêmpên ing loji bae
radèn patih amuwus
sowan marang sajroning puri
apan atur uninga
ing pandhongkolipun
Adipati Jayaningrat
asangadi sakit yèn lêga sang aji
kenginga mantunira

Radèn Sumadiwirya kang nami
sutanira rahadèn apatya
sang nata lêga manahe
lan malih aturipun
sira radèn rêkyana patih
kapitan lawan lutnan
sèkrêtarisipun
suwawi pinêjahana
bokmanawi punika amangun pikir
dadya sandi upaya

sri narendra apan anuruti
ing ature rahadèn apatya
wus mêdal saking purane
dhinawuhakên sampun
yèn kapitan kinèn mêjahi
sèkrêtaris myang lutnan
pinêjahan sampun
mung lutnan tan pinêjahan
pun Kapitan Pringgalaya kang mêjahi
kali Pepe samana

sakalangkung mêmêlas duk mati
Kapitan Langpèl pan sampun pêjah
dene ta sèkrêtarise
Rajaniti kang nglampus
nora pasah dipun pênthungi
kalangkung amêmêlas
ya ta kang winuwus
sira Kapitan Sapanjang
tinimbalan ing radèn rêkyana patih
prapta wus têtabean

dhinawuhan sayaga ngajurit
ambantua kang aprang Samarang
wong Cina kêrigên kabèh
dene kanthinirèku
sri narèndra amatêdhani
anindhihi ing sira
punggawa pêpitu
Kapitan Panjang sandika
sampun siyang sawadya pantara ratri
rêmak dipun bandhêmna

bupati jawi wus dèn undhangi
kinèn samya sayagèng ayuda
tan kawarna ing enjinge
ing dina Somanipun
sri narendra miyos tinangkil
pan arsa umiyata
ing wadya kang nglurug
kang abantu ing Samarang
pêpak andhèr kang sewakèng pôncaniti
santana myang dipatya

tuwin punggawa kang bantu jurit
sampun saos munggèng panangkilan
kalawan sagêgamane
myang Cina sadayèku
aglar munggèng ing pôncaniti
saha busanèng yuda
sèwu gangsal atus
dening wadyaning punggawa
pan akathah nèng alun-alun abaris
busana warna-warna

lir rinêngga busananing baris
pating prangangah prajuritira
duk samana pamêpêke
wong Kartasura agung
ingkang samya nglurug anangkil
sadaya ingandikan
minggah sitiluhur
miwah Kapitan Sapanjang
angandika sang nata majua ganti
majêng tilar curiga

samya nêmbah mangaras padaji
miwah Sapanjang amit tur sêmbah
budhal saha gêgamane
ingkang minôngka ngayun
Ki Tumênggung Mangkuyudèki
lan Radèn Mangkupraja
nulya kang sumambung
Tumênggung Mangunnagara
lan dèn Singaranu ingkang anambungi
abra kang balakuswa

nulya Tumênggung Wiragunèki
saha bala asri warna-warna
Radèn Wiryadiningrate
ingkang nindhihi pungkur
atmajane radèn apatih
pun kinarya punggawa
anggêntosi lungguh
Tumênggung Kartanagara
ing wurine Radèn Mlayakusumèki
wadya lir puspitabra

nulya Radèn Sujanapurèki
pan kaipe mring sang naradipa
ingkang kinarya êmbane
pangeran dipatyèku
pan tinêdha mring radyan patih
kinarya matapita
pamugarinipun
pinitêdhan ngayomana
bumi urut dalan kang milyèng Samawis
Radèn Sujanapura

putranira rahadèn apatih
Radèn Sumadiwirya Mas Pama
sinarêngakên lampahe
kang badhe apilungguh
Pakalongan nama dipati
Dipati Jayaningrat
nawalane sinung
budhale wuri gènira
binêktanan pamomonge ramanèki
Mangunonêng punika

nulya Sapanjang lumakwèng wuri
pan anggamêng kang prajurit Cina
datan kasêlan lakune
ing marga tan winuwus
praptanirèng nagri Samawis
atata pamondhokan
nêpungi gènipun
barise kang pra dipatya
ing pasisir suka ingkang pra dipati
dene bantune prapta

Radèn Tumênggung Mangkuprajèki
lawan Arya Malayakusuma
miwah Sumadiwiryane
marang pakuwonipun
Jayaningrat panggih wus sakit
prapta tata alênggah
dhinawuhan sampun
ing timbalan sri narendra
Arya Mlayakusuma ingkang dhawuhi
hèh paman adipatya

tinarima ing gusti sang aji
dika sèrèn ing putra andika
lah punika nawalane
Jayaningrat andhêku
inggih radèn kula puniki
angraos sampun tuwa
kathah sakitipun
sampun winaos kang palkat
Radèn Pama umadêg nama dipati
Dipati Jayaningrat

anêtêpi anyenapatèni
pra dipati pasisir pangiwa
kadya duk maratuwane
punggawa kalih sampun
bubar maring pakuwon sami
tan kantun Dèn Supama
lan martuwanipun
pinêpak wong Pakalongan
para mantri pêpatihe ingkang ngirid
Rôngga Puspawijaya

sèwu kawan atus kang prajurit
wong maranggo numbak mamas benang
kajawi para mantrine
lan astha manggalèku
mantri ngarêp wong wolu sami
angrèh mantri sadasa
têtêp sadayèku
tan ana kang ingowahan
sarupane wong Pakalongan gêng alit
suyud datan sumêlang

bêkta saking ing Kartasurèki
pitung dasa Mangunonêng ingkang
ambaboni gêgawane
ingalih namanipun
nama Rônggapramana nênggih
angêmpal pamajêgan
ingkang wolung atus
Mangunonêng pinaringan
sakancane gêgawan sampun waradin
Lurah Rônggapramana

pêpatihe Pakalongan lami
têtanduran saking Kartasura
lan dipati nak-sanake
lan Ki Dhongkol puniku
Rôngga Puspawijaya maksih
angrèh ing Pakalongan
mangkana ing dalu
sasêpèn apagunêman
Ki Dipati Dhongkol apan mituturi
mring putra mantunira

kang angadhêp mung êmbane siji
Mangunonêng ran Rônggapramana
dhuh anggèr sampun gumluwèh
abot wêkasanipun
lêlakone ing tanah Jawi
kula wani ambuka
sampun wontên ngrungu
jêng anggèr rama andika
kapatihan wong Jawa pating kuthikir
ginêm ngiras ngrêrujag

anggèr dèn awas angati-ati
kula pasrah sanak-sanak dika
dadia pangaubane
inggih lêlakonipun
tanah Jawa lamun binudi
budi tan ngayawara
pêpathoking ngèlmu
kang kocap ing dalêm kitab
miwah kadis tan wontên wong mênang jurit
yèn wit anganiaya

dèrèng wontên dosaning Kumpêni
pan mungsuhe tan kinarya dosa
têka binadhagal bae
wong Cina kang kinukup
apan dèrèng apotang kardi
dhasar kapir brahala
wong Cina puniku
wong Kumpêni kapir rowang
dèn sikara ing dosa dèrèng marêngi
wontên kisabing Suksma

lah puniku nuntên amuwuhi
pangran ing Selong sakadangira
dèrèng sumêrêp dosane
punapa ta puniku
botên wontên walêsing Widi
kocap anèng bab kojah
pasthi walêsipun
singa-singa nganiaya
tikêl satus nampani wêwêlas pasthi
wong Jawa karusakan

yêkti lamun kasoran ing jurit
wong niaya satruning Hyang Suksma
mênanga sêdhela bae
botên ngêtog wong dhawuk
mrih pratikêl botên nibani
sikara nganiaya
wontên pamanipun
kang luput saking walêsan
botên numpang anêrak ing dalil kadis
inggih ajêng punapa

singa ingkang tinari sang aji
lali ratune maksih manungsa
tur ta maksih kawulane
maring Hyang Maha Luhur
dudu nabi lan dudu wali
besuk rama andika
ki lurah ta besuk
anggèr pangrasa kawula
kadi tiwas mung dika dèn ngati-ati
dèn awas dèn amawas

kêmbang sungsang tanah Jawi benjing
sarwi kumêmbêng ki adipatya
sambat awlas ing ratune
kang cinathêtan ing buk
ping sawêlas sri narapati
natrapakên dêdosan
kang dèrèng sumurup
kang badhe kêna walêsan
marmaningsun ngurmati kang para sayid
supaya katulaka

ing lupute iya ratu mami
mangke puniki sampun kêkêmbang
mêngakakên pamalêse
akathah yèn winuwus
pituture ki adipati
wusnya rahina dandan
ki dipati mantuk
andhongkol ing Pakalongan
ingkang putra angatêr budhalirèki
wangsul ing Karanganyar

dhusun Kaliwungu dèn sipêngi
Kêdhungrombong sadalu tan nendra
sakit kagagas driyane
dadya tyasira nglalu
merang lamun maksiha urip
tiwase tanah Jawa
kapêsan ing ratu
aywa mênangi wak ingwang
ngunjuk wisa ing dalu lajêng ngêmasi
Dipati Jayaningrat

ingkang putra Radèn Adipati
Jayaningrat ingaturan wikan
dalu-dalu panyandêre
prapta gènira lampus
ngungun nangis wus dèn sirami
lajêng kinèn ambêkta
mring nagarinipun
pinêtak ing Pakalongan
ki dipati mudha amangsuli baris
Samarang tata-tata

Kapitan Singsèh dènnya abaris
wus angrupak anèng ing Tarbaya
Martapura têtindhihe
Sapanjang Sabukalu
Mangkuyuda ingkang nindhihi
banjêng pakuwonira
akapang akêpung
wus maju ingkang pragota
Rarèn Arya Mlayakusuma lan malih
Radèn Wiryadiningrat

ing Pangambêngan dènnya bêbiting
ganti wau ingkang kawuwusa
Kumpêni prapta bantune
wus mêntas saking laut
Komasaris Johan Mantèling
Hugupêrisêl lawan
wadya gangsal atus
Bugis Ambon lan Makasar
lan Tarnite gangsal atus praptèng loji
kumêndur trusthèng driya

sawusing antara tigang ratri
wadya Kumpêni anglarag mêdal
anêpungi bitingane
nêngguh pan Sabukalu
lan Tumênggung Mangkuyudèki
Kumpêni tan rêringa
tate angsal buru
duk aprang lawan Sapanjang
nèng Batawi ing mangkya tangkêbing jurit
tan mawi taha-taha

rame campuh pan bêdhil-binêdhil
wadya Kumpêni samya angrangsang
pun Sabukalu nulyage
lawan Radèn Tumênggung
Mangkuyuda samya nadhahi
ing mriyêm kalantaka
anglir prawatarum
wadya Kumpêni kèh pêjah
Sabukalu sigra dènira ngudhuni
lawan sabalanira

pan ingamuk lawan pêdhang abir
rusak wadya Kumpêni lumajar
kabutuh anèng ing lèpèn
prajurit Cina anglud
wong Kumpêni kathah ngêmasi
pêjah kang sangang dasa
ing sakancanipun
ngungsi jro loji prasamya
Walônda kang anèng jro loji anuli
mriyêm ing palataran

Sabukalu asuwarèng dasih
samya mundur kang prajurit Cina
sarêng prapta pakuwone
akasukan sadalu
wong Kumpêni lami tan mijil
antara pitung dina
anglarag mangidul
anulya gepak mangetan
barisira Kapitan Singsèh ginitik
lan Radèn Martapura

campuh ing prang abêdhil-binêdhil
Martapura anindhihi Cina
lan Ngabèi Tarbayane
Kumpêni tan kaburu
kang kacandhak kathah ngêmasi
praptèng jro loji samya
tinulungan sampun
ing mriyêm sing palataran
wadya Cina mundur amakuwon malih
lan Radèn Martapura

miris kêkês prajurit Kumpêni
pan alami botên mêdal-mêdal
amêmpên ing loji age
ganti ingkang winuwus
Martayuda trahing Samawis
ngantukkên mringSamarang
lawan sutanipun
gangsal ingkang sami priya
dèn misuwurakên santana Matawis
kang wontên ing Pulokap

yèn anglarag punika nindhihi
songsong kuning dadya sami rungak
wong Jawa myang sawarnine
Kumpêni analimur
Rôngga Tisnawijaya nênggih
Kumpêni duk samana
anglarag mangidul
wanci ing pukul sakawan
biting ing Pangambêngan ingkang ginitik
Radèn Mlayakusuma

samya nendra ingkang ngrêksa biting
tan uninga yèn Kumpêni prapta
gugup saking pangêdrèle
gundam samya lumayu
rêrêksane datan tinolih
mariyêm kang kagungan-
nira sang aprabu
Rahadèn Mlayakusuma
kang anggadhuh wus binandhang ing Kumpêni
gègèr ing pamondhokan

nulya mundur kang bala Kumpêni
sarya bêkta mariyêm bandhangan
samana sanès tangkêbe
dene wus angsal buru
sabên dènnya nglanggar mêdali
mariyêm palayangan
kang binêkta magut
sinèrèt dening turôngga
pira-pira mariyêm binêktèng jurit
Cina asring kasoran

Radèn Arya Mlayakusumaglis
lawan Rahadèn Wiryadiningrat
rêmbag atur uning age
mariyêm tiwasipun
pan kabandhang marang Kumpêni
lawan atur uninga
Cina tandangipun
mangkya kadya gêgotongan
lan wong Jawa datan angrasa ngawaki
duta wus lumaksana

tan winarna ing marga wus prapti
nagri Kartasura ponang duta
tumamèng ngabyantarage
ing radèn patih katur
sêratira saking Samawis
winaos wus kadriya
samana angungun
asmu duka tanpa ingan
ingangsulan kang duta tinulak bali
mundhi surat apatya

enggal lampahe praptèng Samawis
katur ing Radèn Mlayakusuma
Radèn Wiryadiningrate
atampi sêrat sampun
gya binuka rahadèn kalih
bêbukane kang salam
sira kalih sung wruh
kagungan dalêm kabandhang
mariyême nuli rêbutên tumuli
yèn katura dinukan

lawan sapa kang angrêbut malih
ingsun ganjar limang atus reyal
kalawan sira malihe
atur paksi maringsun
yèn wong Cina tindak ing mangkin
ing aprang gêgotongan
tan ngrasa katêmpuh
bênêr akale wong Cina
sira iku pan sami angalakoni
parentahing narendra

dene têka padha ngiring-iring
mring wong Cina apan iku iya
nora karuwan jamane
pan ora mangkonèku
wong nglakoni karyèng narpati
kaya dudu punggawa
pikirira iku
munduran kaya wong rucah
radèn kalih miyarsa kalangkung ajrih
gya parentah ing wadya

samya kinèn ngangsêgakên biting
lan angrêbat mriyêm kang kabandhang
wadyalit gugup tandange
Dyan Sujanapurèku
kang nindhihi angangsêg biting
lawan kaliwonira
Rahadèn Tumênggung
Wiryadiningrat kang nama
Angabèi Wiradigda lawan malih
Ngabèi Rêksapraja

lêlumbungan dè binêkta manjing
kang wadyalit anulyasinipat
ing mariyêm sèrèdane
tan kandhêg ajunipun
pan arame bêdhil-binêdhil
wong cilik kathah pêjah
tuwin ingkang tatu
nanging dèn idak kewala
ingkang para kaliwon samya nindhihi
miwah punggawanira

prajurit Cina samya nimbangi
ingkang kilèn miwah ingkang wetan
apan parêng pangangsêge
sarêng dènnya wus kêmput
wong Kumpêni tan amêdali
nanging abêbêdhilan
mriyêm siyang dalu
gantya ingkang kawuwusa
Ki Mataun Tumênggung Jipang tur uning
yèn bala ing Madura

samya nabrang dhatêng ing Garêsik
nagri Tuban sampun tinanêman
Dipasana kang ginawe
dene bupatinipun
Suraadiningrat kang nami
tumpês anèng jro kitha
tinukup ing dalu
mangkya kang wadya Madura
nèng Sidayu gènira apacak baris
kanan keri binahak

saking Sidayu budhal kang baris
sêdya ngrabasèng kitha ing Jipang
anggêgilani tandange
ingkang katrajang gêmpur
padhusunan ing Jipang prapti
wadyèng Sampang bêbahak
dhusun Majaranu
duta praptèng Kartasura
gya tumamèng ngabyantara sira patih
katur kang ponang surat

tinupiksa ing radèn apatih
lajêng katur ing sri naradipa
Tumênggung Mataun srate
ngandika sang aprabu
ing rahadèn rêkyana patih
hèh paman kayaparan
rèhira ing kewuh
umatur rêkyana patya
inggih awrat yèn mênggah kawula gusti
dene kang saking wetan

pun Madura èsmu makèwêdi
ing Samawis abdi dalêm rusak
asring kasoran yudane
pun Cina botên urus
angandika sri narapati
prakara ingkang wetan
paman lamun mêtu
ing pikire Cakraningrat
kêkêjêra paman ora dadi pikir
ingsun kaduga nambak

mung kang êlor pikirên dèn bêcik
rêmbugana lan Tirtawiguna
lawan Si Pringgalayane
sampun tinundhung mêtu
sira radèn rêkyana patih
sapraptanirèng jaba
animbali gupuh
ing Rahadèn Pringgalaya
lan Tumênggung Tirtawiguna wus prapti
ing dalêm kapatihan

angandika rahadèn apatih
kadipundi kang Tirtawiguna
myang anak Pringgalayane
timbalane sang prabu
samya kinèn mikir kang bêcik
pasanging lêlampahan
kaledhon ing kewuh
yèn tumrapa wong asalat
iman amin makmume alon tan amin
pan inggih pun Madura

mangkya kakang ngrêrubêdi pikir
sira Tumênggung Tirtawiguna
môngsa borong ing ature
tan sagêd urun wudhu
miwah Arya Pringgalayèki
radèn patih ngandika
sami dika mantuk
nèng ngriki asil punapa
dhêlêg-dhêlêg karo tan kêna tinari
mundur nusahi manah

sira Tirtawiguna lan Pringgalaya
undure asmu runtik
rahadèn apatya
langkung kaku tyasira
nimbali môncanagari
pan sampun prapta
ngarsane kyana patih

sigra radèn apatih apêparentah
mring wong môncanagari
pangiwa sadaya
Rahadèn Surabrata
kinèn abantu ajurit
marang ing Jipang
budhal saking nagari

nanging mantuk rumiyin Ki Surabrata
angêrig kang wadyalit
sapanêkarira
samya angêrig bala
kunêng kawuwusa malih
Tumênggung Jipang
ayun-ayunan jurit

wadya Jipang dèrèng samêkta sadaya
kasêlak mungsuh prapti
bala ing Madura
sampun angrampit kitha
Tumênggung Mataun nênggih
sawadyanira
rêmbug samya ngoncati

ngungsi marang Balora anata bala
Tumênggung Balorèki
punika dinuta
angêrig wadya Cina
kang anèng tanah pasisir
ingkang bang wetan
sadaya sami prapti

samya ngumpul anèng nagari Balora
lêlurah rôngga êlik
lawan pun Êncik Mas
Êncik Co Êncik Sika
lawan malih pun Cik Putih
panglêmpakira
sangang atus prajurit

myang punggawa môncanagara kang kanan
sadaya sampun prapti
anèng ing Balora
Kyai Mataun sigra
budhal sawadya angiring
saking Balora
wong Cina pan umiring

tan winarna Balora wus praptèng Jipang
wong Sampang angêbyuki
anèng kitha Jipang
sampun miyarsa warta
yèn Kyai Mataun prapti
lorod sadaya
mring jawi kitha têbih

anèng dhusun Pamêlaran kèndêlira
wong Madura bêbiting
Radèn Kartayuda
lawan Lêbusagara
têtiga Rahadèn Giri
têtindhihira
sêdya rêmpon ing biting

Kya Tumênggung Mataun anglud ing mêngsah
nèng Pakacangan baris
kang prajurit Cina
matur arsa gitika
mring wong Madura ing wêngi
anuwun bala
mantri kang têdah margi

pan kasaru duta wau ingkang prapta
saking ing radèn patih
maringakên sira
nêngguh Surawikrama
wong saking Sidayu nguni
kinèn nanêma
mring Sidayu nagari

lawan ingkang timbalan radèn apatya
kinèn ngrêbat tumuli
lawan ing Lamongan
Sidayu lawan Tuban
Tumênggung Mataun nênggih
matur sandika
duta wus pamit mulih

sira Ngabèi Tohjaya ing Lamongan
mring Ki Mataun amit
arsa angrêbata
nagari ing Lamongan
nanging sêdya aprang sandi
nungkul gêlarnya
rabine ki ngabèi

lan sutane ginawa mring wong Madura
duk kacandhak rumiyin
apan kang timbalan
Pangeran Cakraningrat
Ki Tohjaya kinèn amrih
dadia rowang
marma dipun tênggani

sampun mangkat sira Ngabèi Tohjaya
saking Jipang nagari
ya ta kawarnaa
wau prajurit Cina
dènira mangkat ing wêngi
wus kinanthenan
mring Ki Mataun mantri

ing Balora mantri tinuduh ngirida
lan wong Sidayu nênggih
ingkang sami trêsna
marang Surawikrama
pan akathah ingkang prapti
samya kinarya
cucuk atêdah margi

sangang atus wau kang prajurit Cina
sarêng budhal ing wêngi
lan Mantri Balora
Sidayu munggèng ngarsa
kêkapalan gangsal biting
pan sampun prapta
desa Mêlaran enjing

lajêng nêmpuh wong Cina ing pabitingan
rame dènnya bêdhili
saking katêbihan
wadyèng Madura mêdal
kalih èwu winitawis
arêbat papan
wong Cina ambêdhili

sigra nêmpuh wadyabala ing Madura
nusup kukusing bêdhil
myang prajurit Cina
parêng panêmpuhira
ngamuk lawan pêdhang abir
wong Sampang panggah
rame rok silih ungkih

kuwêl ing prang tumbak têmpuh lawan pêdhang
kapanggih padha wani
caruk kang ayudha
samya ulêng-ulêngan
wadyèng Madura angungkih
prajurit Cina
panggah datan gumingsir

Ki Tumênggung Mataun sabalanira
myarsa swaraning bêdhil
budhal saha bala
arsa têtulung Cina
sagung punggawa tan kari
ingkang ayuda
maksih ungkih-ingungkih

rôngga lawan Êncik Putih lan Êncik Mas
kang ngamuk mobat-mabit
wadya ing Madura
sampun kathah kang pêjah
tigang atus winitawis
prajurit Cina
rongatus kang ngêmasi

samya sayah wong Cina mundur lon-lonan
wadya Madura ngusir
apan katadhahan
Kyai Mataun prapta
wadya Madura kalindhih
ing yudanira
lumayungungsi biting

kathah pêjah ngêlud kang prajurit Cina
myang wong môncanagari
lorod asauran
atilar pabitingan
Nglamongan sêdya dèn ungsi
gununganira
anèng Lamongan baris

kawarnaa sira Ngabèi Tohjaya
ing Lamongan wus prapti
ambêkta bongkokan
katur mring wong Madura
prasamya suka ing galih
dene Tohjaya
nungkul tur pati urip

pangrasane sayêkti panungkulira
tan nyana lamun gêndhing
sigra tinimbalan
sira Kyai Tohjaya
prapta pan sampun apanggih
lan wong Madura
prapta pasêban jawi

sampunira lênggah Ngabèi Tohjaya
lan sanak putunèki
anarik curiga
goco mring wong Madura
kang samya lênggah manggihi
gègèr puyêngan
kuwur pan dèn amuki

mring Tohjaya lawan sanak putunira
wong Madurakèh mati
sakarining pêjah
malêdug asar-saran
sira Tohjaya Ngabèi
pangamukira
lir banthèng tawan tanin

wong Madura kang lumayu saking Jipang
dèn kêkodhol samargi
mring prajurit Cina
miwah wadya ing Jipang
mring Lamongan sêdya ngungsi
panyananira
bature ingkang maksih

sarêng prapta ing alun-alun Lamongan
Ki Tohjaya nadhahi
dhasar sampun sayah
katadhahan ngamukan
pating gudandap kèh mati
wong sampun sayah
kadya numbaki cindhil

nanging wuri bala Madura uninga
samya lumayu ngisis
wau kang winarna
Kyai Mataun prapta
lan wadya Cina tan kari
lumêbèng kitha
lan Tohjaya wus panggih

tan winarna solahe duk bôndayuda
ngungun sagung bupati
samya ngalêmbana
marang Kyai Tohjaya
makuwon sagung bupati
myang wadya Cina
anèng Lamongan baris

palayune ya ta wadya ing Madura
kèndêl sakilèn Giri
nèng Tumapêl samya
dènnya rame barisan
wau ta ingkang winarni
punggawa mônca-
nagara kang pangirid

