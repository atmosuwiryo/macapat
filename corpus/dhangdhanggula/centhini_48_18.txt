Kadipundi paman kang prayogi
punapa lajêng napa wangsula
kang paman alon wuwuse
sumangga manira nut
laju wangsul ingong umiring
priye kono anakmas
rêmbuge jinujug
Jèngraga anor ing raka
jrih umatur Jayèngrêsmi angèsêmi
mring ari Jayèngraga

Kadingarèn sêndhêt sira yayi
paran wadine kusud netyanta
tan pati dhangan rêmbuge
kang rayi lon umatur
mring raka jrih lamun akumbi
dadya matur pêsaja
wit wêkasanipun
kang raka gumujêng nabda
dening gêntèn lan paman Kulawiryèki
anggondhèl kadhèdhèlan

Kadèkna kêt-ikêt kacêp alis
lir kêt-ikêtane Widiguna
bêksa Kêlana andhèglèg
kang paman sru gumuyu
kalingane angêmu wadi
Jayèngraga alatah
namur-namur guyu
Jèngraga ngling pagujêngan
paman tan jamak dudu-dudu saiki
anjênthar anjênthara

Untung mênthung andhuyung mring nyai
lir mancing nèng kêndhil olèh jambal
dhudha dhedhe olèh cindhe
angantuk nêmu kêthuk
lir lunga mlêng dipun-sangoni
nglêmbarah anèng paran
sobrah lurung-lurung
olèh nglêlarangi randha
randha rèndhè doyan bale angêmuli
mulya kang kinêrêkan

Anggalêgês Ki Kulawiryèki
Jayèngrêsmi mèsêm myat kang paman
lir wong nêgara prabote
Ki Jayèngraga muwus
mring kang paman angguguyoni
wontên pintên sadaya
sapêngaosipun
angling layake ya ana
ing pêngaji pitungpuluh para luwih
lyan sangu rolas reyal

Jayèngraga gumuyu sarya ngling
ingkang pundi alim-dika paman
kularsa uning dhuwunge
punapa dhapuripun
kang paman gya ngulungkên kêris
gupuh tinampan sigra
tinarik kang dhuwung
dhapur parung nagasasra
pan sêrasah ganja sanga langkung titih
dhuwung kinêmarogan

Kang putra ngling gèdhèg-gèdhèg mèksi
uwe bilah eram ngong tumingal
kêris kang mêngkene kiye
tuwa tangguh awutuh
pantês kagungane bupati
dhuwungipun kewala
pantês rêgisatus
kêris dhe-gus tan kuciwa
kang raka ngling êndi ngong milu ningali
mubyar têmên srasahnya

Ingaturkên kang raka nampèni
angandika iya bênêr sira
berawa dhèmês wangune
odhol sèngoh lukipun
sarta kabênêran mêpêki
wêsi alus awaja
pamor putih ngrambut
rukmining naga tan rusak
ganja methok mêkar sabit luntar mathis
bêntêt traping patra mas

Dhasar pancèn arêga kris iki
yèn ta wus kalambunging awirya
pêngaji kèh patut bae
luwês sèdhêt asêmu
mênyang ngêndi tangguhe iki
kang paman ngling kêjaba
Supasaning Sêdayu
gih lêrês mangsa nimpanga
sinungakên gya sinarungakên aririh
Jèngraga ngliring nabda

Mudha taru têmên ya Nuripin
matur inggih paman jêngandika
kêlangkung dening aèjèt
samya sarêng gumuyu
Kulawirya ngawêd nudingi
sugih parikan anyar
moyok wong si Cêblung
calak sêmplak nora pacak
kathik mlêpês wuwuh èjèt mêngko iki
èjèt mono priye ta

Matur criyose bêbasan ngriki
èjèt mêkatên turene saras
sampeyan saras samangke
amubru sagêd bratu
angsal prabot pêpak sarwa di
kur kelangan lêgênyar
untung winalungsung
kris pêndhok timang reyalnya
mase tuwa pan rêgi sèkêt sêtail
bangkol mas wastra endah

Lêkas angsal pupulih nyugihi
gêntos niba lan putranta mangkya
kemase kang krangsèng-krangsèng
paduka ingkang unggul
mantun kêthur nyêngkèrèk ngusir
Jèngraga Kulawirya
samya sru gumuyu
wong ro anyawuri lêmah
kêpyur-kêpyur mingkar-mingkar Ki Nuripin
Jèngrêsmi mèsêm nabda

Gênti niba kêpriye Nuripin
matur sarwi gumuyu mêlapat
rinta kapidhara mangke
rêntah kagunganipun
pan kasisil marang dudungik
canthur mêndèr mangundar
-undar masang wuwu
nèng wuwungan angsal jambal
gumalêbog ri-dalêm malungsungi
têmahan anglêgêna

Ki Kulawirya latah sarya ngling
gajêg ngong tumon kang sira pajar
sing kêmala yuda kae
inggih kang lêcèn bêsus
mêsês lalêr mencok têkên cis
Ki Wirya saya latah
Jèngraga gumuyu
Nuripin rêrainira
ingidonan gêdubang prot lir sinungging
ingusapan rata bang

Samya ginujêng ngawirya katri
Jèngraga tumingal suka-suka
ywa ko-ulapi karpèknèn
umatur guyu-guyu
kados topèng kang rai abrit
Jayèngrêsmi tyas lêjar
dening rèsmu rêngu
mèsêm alon angandika
talah inggih paman ing gêsang puniki
solah dadya sasmita

sasmitaning akerat ngèmpêri
awon pênêd lêrêse punika
sungut prêdapaning têmbe
tan têbih lèjêmipun
mila ingkang sampun linêwih
wirang yèn katitika
dhusthaning Hyang Agung
sadurung wus ka-adilan
Islam kapiripun kita pan puniki
sadrah tan wontên inang

Mila kêdah kita taki-taki
anèng donya wajib mrih kal tama
kêtêmua supayane
tuwah pituwasipun
ing ngagêsang lir wiji sêmi
kathah warnining wêka
wak-awaking besuk
gabug aos praptèng kerat
miwah awon pênêde ahlinirèki
ginêdhong ing dêlahan

Kados mêkatên wirayatnèki
putrandika kangmas Sèh Mongraga
dènnya mêmulang sêsambèn
kang paman nor ing sêmu
iya talah wong wus kêdugi
sêkadare arasa
prayoga linampu
ngalap murading utama
ingkang putra Jayèngrêsmi ngandika ris
paman rumiyin pajar

Mitranipun rakanta jêng kyai
warti paduka tanah ing Liman
ing pundi mangke dhusune
kang paman lon amuwus
sruwa bae tan pati gati
jênênge tan kèlingan
mung desane emut
gajêge ing Lêmbuasta
lan ing Mêngkir rewange ngaji jêng kyai
ya duk mêksih nonoman

Ngong durung wruh ngêndi tanahnèki
kêjaba sinambi tanya-tanya
lamun katêmu desane
kang putra ngandika rum
wawi paman lajêng lumaris
ngidul ngilèn punika
mêrgine anggalur
ya payo sakêrsanira
lah wis mara sira dandana Nuripin
gawanmu gendhongana

Sigra Nuripin dandan sarya ngling
bilah dene dadi sagendhongan
lir wong arsa nopèng lènggèr
Ki Wirya ngling gumuyu
lah ya iku apa sirèki
wong wis nganggo tapuk bang
amèngèh rupamu
Ki Ripin ngêsud dubangnya
Jayèngraga angling lho aja Nuripin
bêcik raimu abang

Laju lampahe ngawirya katri
tumurun ngambah wana gêrotan
kêrakal watu padhase
kawuhan kleyang runtuh
kêpidak kumrepak ron aking
wor krisiking cêmara
kanginan kumrusuk
kadya suraking baris prang
nulya ngambah pagangan kawuryan asri
tan ana pinagêran

Têgal jêjanganan amêpêki
pala kapêndhêm kasimpar muwah
ingundhuhan mring kang duwe
angidul dhudhuk kimpul
miwah ngundhuh kara kêcipir
rare jalwèstri tuwa
bungah samya ngundhuh
ura-ura sisindhènan
ting dhêrukir kêpanasên kudhung jarik
wayah têngange surya

Anèng pinggir mêrgi kang dhudhuk wi
Ki Nuripin alon atêtanya
sanak pundi niku ênggèh
kang tinanyan sumaur
inggih dhusun ing Tajug têbih
angling malih gih talah
têgal-dika niku
tan wontên kang pinagêran
myang kokorak sêsawe goprak tan mawi
sêlamêt datan rusak

Anauri lamun dèn-pagêri
nir tan kari salênjêr-lênjêra
tan uman dening gus gontèng
mangsa pijêra thukul
yèn amawi korak sêsawi
inggih mangsa umana
ing pêksi angêbyuk
sanès lan tanah ngareyan
pan wus tanjêkipun yèn kula ingriki
kêdah tan pinagêran

Ki Kulawirya ngling hèh Nuripin
ngilènana sak-ananing têgal
sadhengah karêpmu bae
Ki Nuripin agupuh
borong talês uwi gêmbili
kara kêcipir kacang
jagung tela timun
tumbasan rêgi rong uwang
angsal pirang-pirang tumpuk dèn-undhungi
Ki Nuripin amlêngak

Dhêlêg-dhêlêg kêduwung sarya ngling
dene kèh têmên niku ki sanak
nauri pan wus rêgine
ngawirya katri ngantu
Kulawiryamojar dèn-aglis
matur ah tiyang wêgah
kathah têmên niku
mangsi kwawiya ngong-bêkta
lah sapa akon tutuku tan dudugi
ya gawanên sêdaya

Matur sintên tiyange kuwawi
wawi ta kalih sampeyan bêkta
sêtun kabêkta sêpalèh
Kulawirya gumuyu
sakêlarmu bae Nuripin
sigra wus winêratan
nèng bagor pinanggul
ambreyot ragi ngrêsula
gendhong jarit ngêndhukur amangkul kandhi
gêdhe isi borongan

Ngrêngkuk urut mrêgi pringas-pringis
ginaguyu ngling Ki Kulawirya
Nuripin wus blêg wong ètèr
kang ginuyu mêcucu
yata laju nampak wana writ
bondhot pêngalang-alang
myak gêlagah rayung
jog lèpèn wêning toyanya
pinggir kali kang kidul munggul kaèksi
guwa anjru-dêmungan

Jayèngrêsmi Jayèngraga
katri Ki Kulawiryèku
raryan ing kali samya dus
katoran dènnya lampah
wanci lingsir wêktu Luhur
samya yêm dènnira siram
rungsang kasêgêran ranu

Nuripin sèlèh gendhongan
ge-age ambyur ing ranu
silulup kajêglug watu
bathuke bênjut sakluwak
dèn-têkêm ngêsês marêngut
mênyonyong dèn-usap-usap
Ki Kulawirya amuwus

Nyêmoni wong si kêparat
dak-banggal pisan raimu
Nuripin matur malêruk
kabèh biyang ambakna duka
salang surupe angrawus
durung takon dadak duka
tiyang bathuk kula bênjut

Silulup kêtanggor sela
puniki napa kang bênjut
durung-durung dadak bêndu
Ki Kulawirya tumingal
Nuripin bathuke bênjut
Ki Wirya latah-alatah
Jayèngrêsmi gumuywandulu

Sasmitèng paman rinira
samya sukanirèng guyu
Nuripin kèpingkêl asru
Jèngrêsmi ngling yèku paran
Nuripin kang dera-guyu
matur pan inggih punika
bathuk tri tan wontên mulus

Kadya dèn-girik tinêngran
ting pênyonyong bathuk abuh
sami kêdhahar ing watu
punapa dhêmit ing paran
nêngêri tiyang lumaku
mung sêtunggil ingkang lêpat
tan kenging beya ing pintu

Jèngrêsmi gumujêng myarsa
Jèngraga Kulawiryèku
samya angapyuki banyu
Ki Nuripin gulagêpan
matur kapok biyung biyung
lumayu mêntas wuwuda
ginuyu sasolahipun

Ki Kulawirya ngling latah
hih bokonge minal-minul
mawa konthole lir waluh
kênthi tilas wadhah lênga
culêse nyuplêg angathur
kapit ing kêmpung konthol
mênthik cilik kaya susur

Binalang-balang tan kêna
Nuripin endha ambêkuh
biyang Thol leyan konthol gus
Ki Wirya ngling parat edan
madhakkên konthol si Cêmput
tan wun kang samya paguywan
nulya mêntas adus

Dandan nyamping katrinira
samya ngambil toya wulu
tan kantun lan santrinipun
nulya minggah maring guwa
guwa Pêdhali asingup
pêlataran sri andong bang
puring noja sêmbon andul

Wali-kadhêp winong nangka
patra mênggala trikancu
kelor sawo pêlêm madu
kang wetan wrêksa gêng gurda
sulur wok nambi ngêrampung
natar-sik lir sinaponan
kang guwa ngêngrêng dinulu

Ngawirya tri gya tumama
ing guwa wingit malat kung
madalêm tidhêm makuwung
wiyar jrambah tan kêsrambah
lyan kang ngulati sêdya yun
winêtaran ing ngênggyanan
mot santrinya kapra langkung

Wau kang sami tumama
laju salat wêktu Luhur
Jèngrêsmi ngimami ngayun
wus antara bakda salat
pêragat sunatira wus
laju ngidêri jro guwa
wontên pagrongan kêdulu

Ingkang mangetan wiwara
sumruwêng pêtêng alimut
wiwara malih kang kidul
asingêb mangêb limêngan
wontên malih kang kadulu
wetan wiwaraning guwa
ngêlangab kadya dêlanggung

Kêmput midêr têpung-gêlang
wiwara gêng agêngipun
ngalèr-ngilèn kêdhik ngayun
kêpara ngilèn keblatnya
wus mêngkanasamya lungguh
ngawirya tri myang santrinya
nèng pipi kilèning pintu

Jayèngrêsmi lon ngandika
guwa punika kêlangkung
rahmat raosing kalbu
kadya tan anèng ing guwa
lir pendah nèng wisma pangguh
lan rayat ayêm ing driya
kang paman nauri wuwus

Kasinggihan lèhira jar
wikan iki mawènipun
atêntrêm suka sumungku
katri samya ngalêmbana
Ki Kulawirya andulu
Nuripin sira ngagara
gêni anggodhoga kimpul

Agupuh ingkang liningan
karya dhingkêl urub-urub
ambênêm katela jagung
matêng sinaoskên ngarsa
linambaran roning sêmpu
Jèngraga Ki Kulawirya
nêdha bêbakaranipun

Jèngrêsmi tan pati kêrsa
amipil jagung kur-ukur
lagyantuk rong larik sampun
sinungkên mring santrinira
kang paman nyamik asêngkut
myang Nuripin athêkulan
Jèngraga tan pati antuk

Gêmbili kêdhik tan têlas
kang paman kêlangkung tuwuk
lajêng anggêloso turu
kuwarêgên sarta sayah
glis ngorok asênggur-sênggur
alèmèk sinjang sakêbar
bantal pêndhukuling watu

Nuripin wusnya mêmangan
ngaringkêl galinting turu
ngorok sêngguran sru
Jèngraga gumuyu miyat
bilah lir tidhur lan tambur
Ripin lan man Kulawirya
dene ta ambarung umyung

Kang raka aris ngandika
ya kaya wis bunuhipun
wong warêg rosa tuturu
kang rayi dhêku nor-raga
Jèngrêsmi malih amuwus
lah payo ninis mring jaba
gya sang ro wirangrong mêtu

