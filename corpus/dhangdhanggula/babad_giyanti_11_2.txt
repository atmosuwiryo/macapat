data tita lingira ing nguni
kawuwusa Natèng Kabanaran
kang atilar kadhatone
mêdal ing wukir kidul
saha bala myang garwa siwi
tuwin kang wadya-wadya
lan sarayatipun
enjing byar ngalor enggoknya
têdhak saking arga Pamutihan prapti
panggih katri punggawa

Ki Tumênggung Jayadirja nênggih
lawan Mas Rôngga Wirasêtika
Tumênggung Wiranatane
aglar prajuritipun
anèng Pamutihan sawêngi
enjing budhal mangetan
ing Pamêdhèn rawuh
ingkang rayi kalih pisan
Pangran Purubaya Mangkukusumèki
tinilar ing Têmbayat

miwah para dipatine sami
kinèn anunggil pakaryanira
Pangran Mangkunagarane
marnahkên rayatipun
pangran kalih lan pra dipati
kinèn kidul Têmbayat
ing dhusun Parênggut
sawusnya mêrnahkên rayat
sigra budhal nusula dhatêng Matawis
tumut amrangi mêngsah

pangran kalih kanêm pra dipati
sapraptane nagri ing Mataram
sampun anunggal barise
Madegônda gènipun
sabên enjing campuh kang jurit
pangran nèng Garedegan
wiwit pukul wolu
pukul wolu dènnya bubar
sapraptane dêlèr ana ing Matawis
ingetang dènira prang

kaping lima prang karasanèki
prang Garèdègan ping sakawan
ping kalih prang ing Kacode
nulya pangeran mundur
ngasokakên ingkang prajurit
mundur ing tanah Pajang
baris anèng Jimbung
punggawa katri tinilar
Jayaningrat kalawan Janapurèki
katri Jayanagara

lan Pangeran Dipati Matawis
putranira Sunan Kabanaran
lan Jayaningrat mantune
punika tumut kantun
sami baris wontên ing wukir
gantya wau winarna
nênggih sang aprabu
kang kèndêl Kawêdhèn Taman
pêparentah marang ing punggawa katri
Tumênggung Wiranata

rintên dalu kinèn andhatêngi
marang nagari ing Surakarta
Jayadirja kang saking lèr
kang saking wetanipun
Rôngga Wirasêtika nênggih
kilèn tumênggung nama
Surawijayèku
panêkarira mas rôngga
kang nindhihi sawetan wukir Marapi
parentah amêmatah

sawusira budhal sri bupati
pra dipati kang sami pinatah
wus kinèn misah lampahe
wau ta sang aprabu
lajêng anjog mring Sukawati
masanggrahan Têmpuran
dhusun wastanipun
Sang Nata Agung andonga
angluwihi dènnya karya pangabêkti
ing sunat kala katjat

agung andarus sri narapati
lan amangun ing prajuritira
Suranata kathah longe
pêjah sajroning pupuh
amilihi wong Sukawati
anake wong ngulama
kang sami pinundhut
kang barèk bisa ngulama
lan pradikan kang patut dipun pilihi
kinanthi ing ngayuda

wus kapyarsa lamun sri bupati
akèh mantri kinula wisudha
kinarya wuwuh kirange
abdi prajuritipun
Suranata kang dèn jangkêpi
dadya kathah kang prapta
nêdya suwitèku
cinoba pangajinira
wêwacane yèn ing Kuran wus prayogi
sinung luwih gonira

wontên upase Kapitan Bali
Kapitan Bara pêkik dhapurnya
êncik Janudin namane
wus lami inggatipun
saking Surakarta nagari
anèng Mangkunagaran
pasuwitanipun
ing mangkya samirsanira
yèn sang nata mundhuti wong bisa ngaji
kinarya Suranata

lamun pantês dhêdhapuranèki
yèn surèng prang kinarya punggawa
Suranata kwèh tatale
ingkang minggah tumênggung
Cik Janudin graitanèki
pangajine wus bisa
dhapure abagus
saking Kamangkunagaran
inggatira nusul marang Sukawati
sapraptaning Têmpuran

lajêng katur marang sri bupati
pan cinoba andêrêsi Kuran
sang nata sukèng kalbune
dene warnane bagus
pinanjingkên Suranatèki
kanggêp pandêrêsira
sugih sajakipun
nama Mas Suramirana
pinangadêg busana saking sang aji
wus agêng manahira

kunêng ingkang anèng Sukawati
pasanggrahan dhusun Patêmpuran
lan sawadya prajurite
ingkang mangun manguyung
dènnya minta sihing dumadi
pitulunging Hyang Suksma
gantya kang winuwus
dêlèr kang wontên Ngayodya
utusane mring Surakarta sang aji
andadoskên kang rêmbag

putusane mring nagri Batawi
sri narendra sagahe samôngsa
anglampahkên pêpatihe
sarta bêbêktanipun
kurmat jendral adate nguni
dêlèr duk kalih dasa
dina nèng Matarum
utusane Petor Rêmbang
tur uninga bêdhahe nagari Tubin
ing Pangran Prabu Jaka

mung sawulan dêlèr nèng Matawis
nulya matah kang badhe tinilar
kang binêkta ing antuke
pan Senapatinipun
Pakalongan Sang Adipati
mung Batang kang binêkta
dene ingkang kantun
Dêmak Kaliwungu Kêndhal
wong pasisir têngên mung kalih bupati
pan ing Kudus sadaya

ingkang mantuk Japara lan Pathi
lan ing Lasêm Kumpênine ika
mayor tinilar kalihe
Êkop Sakèberipun
kalihipun pan senapati
dene ta barisira
Senapatinipun
Pangeran ing Buminata
pra dipati pasisir kang senapati
nênggih Tumênggung Kêndhal

Totlomondo antuke narêngi
lawan idlèr mêdal Kêdhu samya
anèng Bahrawa pisahe
Samarang praptanipun
Ki Tumênggung Lasêm kinardi
nênggih Sumanagara
ing mangkya jinunjung
madêg Dipati Samarang
ing namane wasiyat kang masiyati
Sinuhun Pakubwana

namanira Samarang Dipati
pan Dipati Suradimênggala
ing Trêbaya kakangane
gantyaning Lasêmipun
ing Trêbaya kang anggêntèni
bêkaur juru basa
Ki Bastam puniku
ran Ngabèi Kartabasa
Totlomondo praptane Surakartèki
wus panggih lan sang nata

matur solahira ing ajurit
ing purwa madya prapta wasana
tuwin idlèr pitungkase
inggih duta sang prabu
ingkang badhe dhatêng Batawi
punapa Sindurêja
myang Pringgalayèku
sri naranata ngandika
Sindurêja uwis lumakua nguni
kang durung Pringgalaya

Pringgalaya iki kang tinuding
Pakuningrat lan Pringgadiningrat
lan Tumênggung Banyumase
besuk tanggal sapuluh
wulan ngarêp Jumadilakir
gêgawan wus samêkta
mit mêdal pun uprup
lajêng dènnya kintun surat
mring Samarang samana praptèng môngsèki
ing tanggal ping sadasa

mangkat saking Surakarta nênggih
wau Adipati Pringgalaya
lan Pangran Pakuningrate
Pringgadiningratipun
lan Tumênggung Banyumas nênggih
mêthuk Têgal kewala
sumadosanipun
Adipati Pringgalaya
sakancane mangkat rêp saking nagari
nora lumaku siyang

gêgawane kuwatir ing galih
sabab nutup barise Jadirja
ing Kapanasan ênggone
nanging nuju katungkul
ing langkunge radèn dipati
ing bakda ngisanira
nèng Ngasêm andulu
wontên kêkapal akathah
sami ngalèr tan wontên kèndêl satunggil
amung kantun wong dharat

Pringgalaya tyasnya sônggarunggi
Wiradipa sira têtakona
amora wong bumi bae
jaranan akèh iku
padha ngalor ya marang ngêndi
lan pra yayine sapa
Dyan Wiradipa wus
nêmbah mêsat saking ngarsa
lampahira prapta panggih kang lumaris
wong siji tinakonan

wusnya angsal tanya nulya bali
praptèng Ngasêm alon aturira
inggih angsal pitakène
kapalan kathah wau
ki tumênggung sawadyanèki
inggih Surawijaya
tinimbalan wau
mring Tumênggung Jayadirja
lampahipun benjing enjing kinèn gitik
dhatêng lampah sampeyan

dipun kintên sampeyan puniki
lampah enjing mila botên nyana
sampeyan dalu budhale
ature têlikipun
yèn paduka budhal ing Kêmis
inggih botên anyana
lamun lampah dalu
duk miyarsa Pringgalaya
suka guguk Dhi Pakuningrat puniki
bêgja laku andika

yèn sida alakunira adhi
katiwasan pranga kari kathah
mangkya ta adhi pênêde
dawêg sami lumaku
wus tinata lampahirèki
Walônda kalih wêlas
tinuduh nèng ngayun
nuntên saragni sadaya
sawontêne panumbak sami nèng wuri
lan kanan kering samya

pêpak lampahing ngarsa ing wuri
rêmpêk prasami yitna prayitna
tan adangu ing lampahe
prapta ing Bayawangsul
asrêp têbih lawan bilahi
wus panggih lan kumêndhan
sami sukanipun
mung sadalu kèndêlira
Bayalali enjinge lajêng lumaris
prapta ing Salatiga

budhal saking Salatiga prapti
ing Ungaran sadalu angkatnya
praptèng Samarang enjinge
anuju dina Saptu
lawan dêlèr sampun apanggih
badhe dina Salasa
dêlèr angkatipun
mung bêkta kalih punggawa
ing pasisir Batang Pêmalang piniji
praptèng dina Salasa

numpak enjing saking ing Samawis
kang pinatah atêngga Samarang
misesa Mayor Kalèrès
paprentahan prang pupuh
sinrahakên kalèrêk mangkin
kang wontên ing barisan
kalih mayoripun
Êkop Sakèbêr punika
dènnya sami kawasa ngrèhkên prajurit
mratikêlakên ing prang

kalih dalu nglaut lampahnèki
praptèng Têgal Tumênggung Banyumas
duk tigang dina praptane
langkung suka Gupêrnur
anèng Têgal pan kalih latri
enjing dènira mancal
saking Têgalarum
kunêng kang anèng samodra
winursita Pangran Mangkunagarèki
lan sagung pra dipatya

ingundhangan sarêng budhalnèki
sami umangsah marang Mataram
sigra angêpung barise
Kumpêni pan kasusu
datan ana ingkang mêtoni
nulya Tumênggung Kêndhal
kang kêdah amêtu
Sakèbêr nurut kewala
marang gonewong Kêndhal dhomas kinardi
gêlar mariyêm papat

munggèng ngarsa mriyêm dèn alingi
wuri jalan kaki lawan tiktak
gêlare Baron Sakèndhèr
kanan kering barukut
mêdal saking biting awêrit
mêngsah tan ana nyipta
ingkang mêngsah mêtu
dragundêr kang munggèng ngarsa
dupi têbih biting kinirangan sami
mriyêm datan pakangsal

panyanane mungsuh kang umijil
nora nana mariyêm ginawa
mila anunjang sarênge
têngara awor kukuk
nêmpuh ngrukêt ngilês turanggi
dragundêr wus lumajar
gubêt marang pungkur
prajurit katêtêl piyak
mariyême sinulêd datan ngêgopi
lawan tiktak tan kêndhat

mriyêm papat êbume kêkalih
wolu tiktak tan kêna tinêrak
kang ngalingi baris akèh
muni ngalor angidul
ngetan ngulon tan angêndhati
mungsuh kathah kabranan
rusak jisimipun
myang turôngga akèh sêmpal
dadya ngisis nora tadhah nêmah têbih
miris angrêp kèh rusak

prang sadina maju mundur sami
nora owah gêlare mangkana
nora kaconggah mungsuhe
mundur kasaput dalu
undurira bala Kumpêni
siji tan ana kêna
sadaya rahayu
amung sêtabêl satunggal
kêna mimis pundhake nora ngêmasi
alara lagi nora

dadya lami pangeran ngèndêli
unduripun dhatêng tanah Pajang
anèng ing Lusah barise
amung para tumênggung
kinèn gubêd tanah Matawis
datan bêtah dèn larag
Kumpêni amukul
tan bisa lèrèn sadina
nulya mundur dhatêng tanah Pajang sami
Pangeran Purubaya

nèng Parêguk dènira abaris
dhusun alit sakidul Têmbayat
lan sakônca punggawane
kunêng malih cinatur
ing Pagêlèn kraman mandhiri
bisikan Damarwulan
wus kathah kang suyud
aprang lan Tumênggung Têgal
tiga pisan Tumênggung Têgal sor titih
prajurite kèh rusak

nulya wau kapitan pribadi
angawaki mukul Damarwulan
nèng Purwagônda barise
lawan sira Tumênggung
Arungbinang sami ngawaki
para Tumênggung Têgal
têngga barisipun
Kapitan Sulèmbar bêkta
dragundêre kawan dasa lan Kumpêni
Islame pitung dasa

ki tumênggung kêkapalanèki
kawan atus kathah kang tinilar
atêngga pabarisane
saking ing Selalêmbu
budhalira ing Rêbo enjing
wuwusên Damarwulan
budhal lampahipun
saking gone Purwagônda
pan kapêthuk ing Jênar baris Kumpêni
lajêng campuh ing yuda

wontên satus sabalanirèki
Damarwulan cara wong aseba
bawat kandhaga ngarsane
dene gêgamanipun
anggarêbêg ing kanan kering
tumbak irêng watara
wontên têlung puluh
rame campuhing ayuda
Kumpêni drèl Damarwulan nunjang wani
tan anggop ingêdrèlan

anyêruduk tandange ajurit
sabalane wau Damarwulan
bêdhil gumuruh surake
wus pêtêng dening kukus
carup sami rukêt ing jurit
Damarwulan puruna
amatèni wau
ing Walônda yêkti kathah
ingkang pêjah mung têpiyo dèn cuthiki
pêdhang mring Damarwulan

kamigilan prajurit Kumpêni
anon prangira Ki Damarwulan
mêgat Kapitan Sulêmbèr
Kapitan Bandhêm magut
ulêt ing prang wong Bugis Bali
angamuk kamigilan
dene warnanipun
sabature Damarwulan
kadi jisim dumaluwang kabèh sami
kang mulat sami gila

Kapitane Sulêmbèr angungsi
marang gone Kyai Arungbinang
gusis saparo balane
Damarwulan bêbujung
Ki Tumênggung Rungbinang aglis
Damarwulan sinipat
kêna tênggokipun
tiba saking ing turôngga
sapatine Damarwulan sawadyèki
angamuk katadhahan

tumpês kabèh wonge Damarsasi
datan wontên kang urip satunggal
wau Kapitan Sulêmbèr
sawusnya dêdêg dulu
ing jisime Ki Damarsasi
budhal sapraptanira
baris Watulêmbu
antawis ing pitung dina
wontên duta saking Kop Sakèbêr nênggih
kang baris ing Ngayogya

lan Pêpatih Buminata nênggih
bêkta baris Kumpêni urunan
ingkang saking Matarame
prapta ing Watulêmbu
suratira mayor kêkalih
tinampan ing Kapitan
Sulêmbèr dinulu
mayor kalih pêparentah
yèn Kapitan Sulêmbèr kinèn anggitik
kang madêg gunung Lana

Ki Mas Anggèr madêg narapati
akêkojor anèng gunung Lanang
sigra Kapitan Sulêmbèr
têngara wus sarêmbug
lawan ingkang sudara nênggih
Tumênggung Arungbinang
budhal tri gumrudug
Tumênggung Têgal binêkta
sênapane sèwu kang tumênggung katri
kalih atus panumpak

Arungbinang prajurit turanggi
sangang atus wau kang binêkta
pitung puluh dragundêre
Kumpêni Islam satus
budhalira sagung prajurit
urunan ing Mataram
dragundêr pangayun
kawan dasa Kumpêni Slam
wolung dasa turôngga Prajurit Jawi
gangsal atus sadaya

gêgaman kang lumampah wus prapti
gunung Lanang pan sampun kinêpang
pakuwonira Mas Anggèr
lajêng dènira campuh
rame sami sigra ngêdrèli
Mas Anggère tan obah
sawongira lungguh
Kumpêni sami narajang
kinarutug ingêdrèl awanti-wanti
mêksih dheprok kewala

lajêngipun Mas Anggère nênggih
bawat kandhaga saupacara
kêkêbut kanan keringe
sigra kyai tumênggung
ngatag aglis amarêpêki
kang nabuh têtêg sigra
sinanjata ambruk
pêjah ngrungkêbi tabuhnya
Mas Anggère angadêg sigra binêdhil
mring Kyai Arungbinang

bêdhil balimbingan kang kinardi
kêmbang anggur mimise slawe prah
ingkang katênggêl jajane
warata badanipun
bêbanyaki lajêng ngêmasi
kang kinarya punggawa
lan samantrinipun
sami abela sadaya
tinadhahan Kumpêni sami ngêdrèli
balasah sami pêjah

Mas Anggère pinocok dhasnèki
bandhangane kabèh wus binêkta
katur marang Matarame
sarêng ing bubaripun
mring Pagêlèn marang Matawis
sirna ratu karaman
bandhangane katur
Mayor Kop Sakèbêr lawan
Jêng Pangeran Dipati Buminatèki
suka nir ing asmara

wau ta ingkang winarni
baris Pagêlèn punika
ginanti Senapatine
Kapitan Sulêmbèr minggah
mayor mring Batawiyah
Litnan Postêr minggah sampun
kapitane pabarisan

Kumêndhan ing Bayalali
Kumêndhan Potêr punika
sampun lami pangangkate
nanging ta tansah kasêlan
saking kathah parentah
puniku ing tibanipun
kapitan lan senapatya

Sulêmbèr marang Batawi
Kapitan Postêr wus prapta
gumantyèng Watulêmbune
kunêng malih winursita
kang maring Batawiyah
dutanira sang aprabu
sarêng lan Dêlèr Samarang

pra agung nagri Batawi
kalangkung dènira kurmat
marang dutaning sang katong
sampun sinung pamondhokan
Pintu Ancol ing kana
Gupêrnur kang sampun mantuk
Adipati Pringgalaya

amung êlêt tigang bêngi
pinanggil ing marang jendral
Dipati Pringgalayane
lan Pangeran Pakuningrat
Radèn Pringgadiningrat
Tumênggung Banyumasipun
sarêng angiringkên sêrat

saking kutha Intên prapti
kang mêthuk talam kancana
lan payung kuning lampahe
adat kang sampun kalampah
lamun dutaning raja
mangkana ing praptanipun
sêrat katur marang jendral

winangun tinupiksaglis
wus titi gya ingurmatan
duta wus binagèkake
nulya tinundhung pondhoka
benjang sadina êngkas
pêpanggihan lan gurnadur
bubar kang tamu sadaya

para radpêni ing wuri
ngraos ungêle kang sêrat
ing raos wontên gawate
binuka malih kang sêrat
ingkang mawi pangrasa
satêlase prakarèku
wontên kang gendhol ing wuntat

jawine rêkke gonèki
lawan malihipun eyang
kula matur kang sayêktos
lampahe duta kawula
Dipati Pringgalaya
sakancane botên amung
inggih anglayat kewala

jendral kang tilar donyèki
emup kang prapta ing ajal
mugi wontêna karsane
iya kang jumênêng mangkya
Jakup Musêl punika
amriha ing sèrègipun
ênggène amatah-matah

kaharjaning bumi-bumi
têngahan kang luwih awrat
kang sampun dèn lairake
têtela wus linampahan
ing sudara punika
Dêlèr Yan Baron Hondorup
kang botên sagêd wêkasan

nênggih Karaton Matawis
awit undhaking pangwasa
saking Kumpêni aube
eyang buyut inggih mêngsah
lawan kang kaponakan
tuwin eyang sunan prabu
inggih mungsuh sami kadang

nanging sami nigang warsi
pundhat têrang sirna ing prang
ing rèh kang among panggawe
Kumpêni kang kinawasa
cêkak landhung ing ngarsa
ing mangke langkung sawindu
akarya owahing sipat

Paman Arya Mangkubumi
lamine dènnya mangun prang
murwèng ngalaga laminè
mêningi ibu lan rama
inggih ing pitung warsa
jênêng kawula mangkyèku
wus kalih taun lumampah

langkung inggih mugi-mugi
ing purwa madya wasana
prapta ing kapuwarane
mung èngêt kalawan nêdya
mangsuli kapênêdan
ing rèh anut amiturut
jêng eyang sakarsa-karsa

nanging mèh datan kawawi
amung eyang sapunika
inggih nuntên asèrège
mulyanè bumi têngahan
mangkya awêwah-wêwah
kang sangsaya kuwuripun
kang botên kenging dinuga

dêlèr sampun anglampahi
ngantêp prakosa pratawa
linangkungakên wawrate
pintên-pintên jinis sabrang
kang praptèng tanah Jawa
aprang kadya rèh gumuruh
karya eram kang pêpêjah

Paman Arya Mangkubumi
inggih ing sakêdhap kontal
kesah saking panggonane
botên kongsi pitung dina
wangsul malih prakosa
tan wontên wusananipun
mila ing mangke sumôngga

inggih kênia pinikir
saking pun dêlèr kewala
sampun wêkasane mangke
èstu lamun wêwah-wêwah
kasusahaning jagad
tan kenging tinulak abur
rênyuh mumur tanah Jawa

mandhêg dagangan Kumpêni
yèn raja botên raharja
wus titi tamat mangsane
bubar jendral pêparentah
padha pêpikirana
ana gêdhonge dhirèktur
Si Hondorop dèn undanga

padha tutuhên sakêdhik
tiwase ngrêksa nagara
kongsi mangkene dadine
jendral tutup pintunira
sagung radpênindia
mring gone Petrus Albèrtus
Èr Dhirèktur pan dêr Para

prapta glar para radpêni
lajêng animbali sigra
Dêlèr Samarang Hondorop
prapta lajêng mêmakanan
sawusnya mêmakanan
aglar nyênyamikanipun
ngiras sami pêpikiran

Hondorop tinutuh sami
kurang awas ing pratingkah
mucicil Dêlèr Hondorop
tan purun kinarya tiwas
kula wong cilik darma
karsane Jendral pan emuk
sintên purun malangana

ngrucat Pangran Mangkubumi
dèn longi kang gêgadhuhan
mangke makètên dadine
para idlèr pikirira
undur tinari samya
sèngga karsane gurnadur
sapisan kas tinêmênan

ambuwang reyal sakêthi
tuku wong Nusakambangan
antuk rong èwu pasthine
lan Kumpêni kinêrigan
kantor Selong lan Êkap
nyandhak Malaka puniku
miwah kantor tanah Jawa

kinêrig aja na kari
Kumpêni putih gênêpa
iya têlung èwu bae
wong Baline kalih nambang
Bugis Ambon Sambawa
lan Makasar têlung èwu
kapriye yèn mangkonoa

pinukulkên Mangkubumi
apa nora bisa bebas
sumaur Dêlèr Hondorop
inggih botên sagêd bebas
upami makatêna
dèrèng campuh sêlak rusuh
karusakan dening pangan

kang angingu bêras pari
tumut Mangkubumi samya
lan wong Jawa graitane
lali têmên Si Walônda
mungsuh trah Pakubwanan
sêdyane kudu alêbur
aja tanggung babar pisan

kang wus dadi rewang sami
ambyuh kabèh tumut mêngsah
lan sadina rong dinane
punapa ingkang pinangan
arusuh padha rowang
tan kobêr tarung lan mungsuh
padha lêbur rêbut pangan

akale Amangkubumi
upama kabotan mêngsah
nuli mêpêti pangane
bêras pari ingundhangan
tan kêna dol ing mêngsah
nuli satompo nêm suku
ênggoning barising mêngsah

barisane Mangkubumi
wong nêmpur bêras mung suwang
pêsthi olèh têlung tompo
wong akèh tan bisa mangan
Mangkubumi mungsuhnya
lawan malih adatipun
kang anglurug yèn kakèhan

nulya sinambêr gêgêring
gêring esuk sore pêjah
gring sore mati esuke
nguculkên ngon-ingonira
bala tan katingalan
mênèk padha nyokot dhêngkul
gumriwis abêbarisan

gumujêng para radpêni
môngsa iya mangkonoa
gorohmu bae Hondorop
Hondorop apucicilan
kula sampun waspada
inggih lair batinipun
kula kawruhi sadaya

yèn mangkono ora kêni
lingnya pra radpênindia
Mangkubumi panggawene
rinêkutuk ing ayuda
ing prang rinoban mêngsah
ngupaya manèh kang patut
pikir aja tibèng rusak

Hondorop umatur malih
mila Dêmang Côndrajaya
lan Dêmang Imajayane
lumayu satêngahing prang
tan bêtah kurang pangan
pêndhak dina aprang tumut
angêdhangkrang pinayungan

sinabinan nyatus sami
dadi dêmang kapala prang
têlung atus rèrèhane
para radpêni têtanya
Imajayèku apa
kalawan Côndrajayèku
Sareyan Kumpêni Usar

Sareyan Palêk satunggil
kalawan Sareyan Lukas
Sareyan Usar kalihe
lumajêng satêngahing prang
nyandêrakên turôngga
cêluk-cêluk aku têluk
marang Raja Kabanaran

linajêngakên tumuli
katur mring Sunan Banaran
Mangkubumi pan ing mangke
kadhaton ing Kabanaran
Sareyan Usar nulya
padha sadina jinunjung
Dêmang Gêdhe Kapala prang

nuli pêndhak enjing malih
mêtu prang dadi pangarsa
sarta salin busanane
awake dinèblêg êmas
brangangang pinayungan
ingkang angiring gumrudug
lah ta punika pratingkah

wêwatêke Mangkubumi
para dêlèr kalih wêlas
agoyang kapala kabèh
iku abote sinôngga
Mangkubumi ing aprang
pracaya marang Hyang Agung
santosa kaya Walônda

nora nganggo sônggarunggi
Walônda têluk sadina
banjur dadi dêmang gêdhe
pinarcaya ngadu ing prang
maring prajuritira
nora dadi pikir iku
markutuk ngêrobi ing prang

mung pinaro iku dadi
pasihe nagara Jawa
kudu ana ratu loro
mung iku pikir kang layak
nanging Hondorop sira
tan kêna selak katêmpuh
agambuh ing tanah Jawa

hèh Hondorop sirèku
iya ing mêngko sanadyan besuk
pasthi sira mikir sarta angawaki
ing kene maratuwaku
lagi susah nêmu ewoh

si Bantên murwèng pupuh
padha bangsane arêbut lungguh
pira-pira binanton bala Kumpêni
rame prange akèh lampus
iya Kumpêni bêbanton

Hondorop aturipun
marang Dhirèktur Petrus Albèrtus
kula tuwan sampun dinosan sayêkti
lêbure ing Jawa kuwur
tanpa wêkas ing palugon

kula darma satuhu
môngsa boronga wong agung-agung
inggih dosa ingkang kawula karya wit
sayêkti Jendral pan emuk
kang karya ngrêbdaning mungsoh

lamun kawula sampun
bok cilakaa ing tiwasipun
tanah Jawa kula botên anglèpèti
nênggih ing Bantên puniku
amukul kula kang sagoh

nênggih ing tigang dalu
kula mung bêkta wong têlung puluh
gih dragundêr kang saking nagri Samawis
mung kawula nêdha wuwuh
dragundêr sèkêt kemawon

yèn botên pêcahipun
saking kawula ing tigang dalu
badan kula inggih dipuna jêjuwing
datan mingêra sarambut
rêmpak-rêmpu ing palugon

Dhrèktur Petrus Albèrtus
miyarsa wau ing sanggupipun
dhêlêg-dhêlêg ya kapiye sira iki
bok aja kaparèng ayun
iya Bantên iku abot

Hondorop ingkang matur
nadyan awrat ta jêr kula purun
maksih tangèh nimbangana Mangkubumi
wong siji sirahe sèwu
wong Bantên purun kemawon

Dêlèr Petrus Albèrtus
lah iya môngsa wurunga ingsun
tutur marang maratuwanira mangkin
wong kudu wani sirèku
sambatmu kudu mangkono

bubar badhe ing dalu
para radpêni ing lêbêtipun
praptèng môngsa kumpule para radpêni
inggih ing pukul sapuluh
wus aglar munggwèng ing kantor

Dêlèr Petrus Albèrtus
matur ing jendral sagunging rêmbug
lan amanggil Hondorop sampun tinanting
tan kenging yèn pinarkutuk
pinarkuswa ing palugon

wus awrat wawratipun
yèn amrih sirna margi prang pupuh
kaping kalih cacade kang botên kenging
lamun anak putunipun
Pakubuwana Sang Katong

Kumpêni botên antuk
akarya rusak wutah rahipun
inggih lamun pinarkosa ing ajurit
wus andados gêlaripun
Mangkubumi wus kinaot

yèn rinoban prangipun
suduk sarira ing têmahipun
Mangkubumi sugih prajurit Walandi
para dêmange gêgêdhug
môngka prajurit palugon

dragundêr ingkang tundhuk
lawan Usar ingkang sami nungkul
sami piniyara lawan Mangkubumi
kathah wadya mantri agung
dadya pangirid palugon

amung pakantukipun
rukun pinalih panginggilipun
yèn wontêna inggih jalarane benjing
puniku ingkang rahayu
lan ingkang sarèh linakon

gurnadur langkung ngungun
miyarsa dêlèr ing aturipun
pratikêle solah bawane prajèki
tan kêna dinugèng kalbu
aib agawat pakewoh

lawan pun dêlèr saguh
mukul ing Bantên pan tigang dalu
amung nêdha wêwah sèkêt kang prajurit
dragundêr ingkang dèn suwun
Bali mung kapitan loro

mung waos kalih atus
sanjata dharat gih kalih atus
Jendral Jakup Musêl akèn anuruti
para radpênindia wus
kabèh bubar saking kantor

sami wangsul angumpul
marang gêdhonge Petrus Albèrtus
dêlèr undur ingêtog budine malih
manawa na ingkang kantun
ingkang prayogi linakon

dangu pangantosipun
gupêrnur datan kêna mor ngriku
dèrèng nunggil ing pêpanthane Kumpêni
kantor Jawi jinisipun
milane amor tan amor

pisah tan pisah iku
amor tan pisah kumpul tan kumpul
yèn bicara jroning tanah Jawa pasthi
tan kêna selak katêmpuh
barang rèh yêkti tinaros

liyaning tanahipun
dudu babagan pangkate rêmbug
nora prêlu tari Gupêrnur Samawis
marma pisaha nging kumpul
nut piranti kang mirantos

wau kala tinantun
maring Dhirèktur Petrus Albèrtus
miwah nênggih tinari para radpêni
tan owah ing aturipun
saking kang sampun kawiyos

wus pinaringan sampun
prajurit sèkêt dragundêripun
kawan atus Kumpêni Islame sami
Dragundêr Batawi wau
ingajar gulêt prang rêmpon

aprang turangganipun
miwah angumpul pakantukipun
gêlar ingkang pinarjaya nora kêni
amarjaya nora luput
pisah kumpul ing paloton

ingajar kawan dalu
lajêng budhal dènira ngalurug
maring Bantên ing marga datan winarni
nagari Bantên prapta wus
lajêng tumamèng palugon

mêngsah pangrêdonipun
jawining kitha wus kathah nungkul
duk ginitik mring dêlèr undur pribadi
Santana Bantên kang tumut
sami ngêntêbi kemawon

wau wus kathah lampus
Kumpêni saking Batawi mukul
datan pasah aprang lan Tubagus nênggih
Ki Tapa bêbotohipun
kang kêmat surèng palugon

anèng ing tanah Pakung
Tubagus Buwang dènnya kêkuwu
pacak baris sampun amiyarsa warti
Batawi prapta bêbantu
Twan Yan Baron pan Hondorop

aprang nèng tanah Pakung
agêlar tanah Pajang tiniru
pra turôngga anyabêt ing kanan kering
ing ngarsa miwah ing pungkur
mangkana mêngsah wus katon

Kumpêni dharat nambur
ingkang turôngga tan mawi tambur
mêngsah gèn dragundêr lan ajalan kaki
wawas-winawas lan mungsuh
lajêng campuh ing palugon

wong Bantên prange ngamuk
tumbak talêmpak lan towokipun
datan wontên kang landheyan dawa siji
dragundêr ambendrong pistul
sinarêmpêng giwar adoh

kang kari nunjang pistul
miwah ing kanan tuwin ing pungkur
yèn winalês anggiwar nolih mistuli
wong Bantên bingung kèh lampus
nêrak dharat kali Corok

wong Bali tumbakipun
anigang dhêpa doh tibanipun
tumbak Bantên nyadhêpa tan ana luwih
cathe cetho numbak luput
tinumbakan ting barêngok

pan kantun gêlaripun
yèn bêdhil numbak-anumbak luput
gêlar Pajang Matawis ingkang kinardi
wong Bantên kuwur katawur
pothar-pathir ting bacocor

tigang jam yudanipun
wong Bantên mawur malêbèng dhusun
sakarine padha mèt ampungan sami
prapta mariyêm wêwolu
pinitaran saking adoh

swarane kadya guntur
mimis sêsawat anêtêr purun
kadya gêlap ambabad kêkayon sami
pang kaprapal kabarubuh
akèh nibani punang wong

wus padhang dhusun agung
katon mungsuhe akèh kang lampus
sigra mangsah idêlèr nunjang ngawaki
rikat dènnya ngikal pistul
Twan Yan Baron pan Hondorop

mungsuh binendrong pistul
sêdhih wong Bantên numbak tan antuk
pinarjaya pinistulan angluputi
Tubagus Buwang kaburu
wadyane kathah kataton

nanging kêdhik kang lampus
Sultan Tubagus Buwang malêdug
ngungsi wukir Ki Tapa bêbotohnèki
ngaturi aso nèng gunung
kang ngiring satus punang wong

wantu wus madêg ratu
anèng wukir wadyane awuwuh
nênggih satus nulya binêkta anêbih
lêlampahan tigang dalu
wuwusên Dêlèr Hondorop

nêtêpkên ratunipun
Sultan Mustapa kang madêg ratu
duk siniku pulunane murwèng jurit
wiwit prang Bantên puniku
mila binucal nèng Selong

mangkya pinanggil mantuk
ingantukakên karajanipun
besanipun Natakusuma Dipati
mratuwa Dèn Ajêng Tambur
pêpanggihan anèng Selong

wus têtêp puranipun
wadya kang sami balik duk wau
prapta malih ngantukkên karyane sami
wus pulih karatonipun
pulunan mungsuhwus adoh

wau sira kumêndur
ambêdhah Bantên ing tigang dalu
sanggupipun marang Jendral ing Batawi
nora kongsi tigang dalu
prang saasar bae jêbol

eram kang sami dulu
maring prangipun Dêlèr Hundurup
gêlar Pajang Mataram ingkang pinardi
prang turôngga sêmprang-sêmprung
samya surak ting baraok

yèn abote Pangran Mangkubumi
Si Hondorop dènira sêsambat
sayêkti dudu timbange
ing Bantên tikêl pitu
maksih abot Amangkubumi
nadyan tikêl tri dasa
malah tikêl satus
pratôndha Dêlèr Samarang
dènira prang lan Pangeran Mangkubumi
tan pundhat pitung warsa

bêdhah Bantên amung tigang latri
saguhipun wêkasan dènnya prang
satabuh asar bêdhahe
wau ta praptanipun
dêlèr undur anèng Batawi
pukul wolu sadaya
para dêlèr mêthuk
kalangkung sinungga-sungga
marang para radpênindia kinêmpit
wênèhana angudang

dadya Mintaraga duk ajurit
mêntas bêdhah nagri Imantaka
Prabu Niwata patine
ngandikan Sang Hyang Guru
para dewa amêthuk sami
mangkana isthanira
wau dêlèr undur
kalangkung sinungga-sungga
praptanira gêdhonge idêlèr nênggih
Dhirèktur pan dêr Parah

para dêlèr kalih wêlas sami
pangrubunge ana kang ngêngudang
akathah solah bawane
dènnya suka kalangkung
dêlèr undur ngêntasi kardi
prang Bantên mung sadina
sirna mungsuhipun
prang anèng Pajang Mataram
wus wêwindon mungsuhe mundhak andadi
sabên dèn lurugana

nora kêna apês ing ajurit
sabên dèn lurugi mundhak mêlar
wuwuh jêmbar jajahane
têtela abotipun
Pangran Arya Amangkubumi
mangkana kang rinêmbag
kang sawiji amung
badhami maro nagara
angupaya jalaran ingkang prayogi
dene yèn durung kêna

tinimbangan sasolah ajurit
ing pratingkah sukur yèn kênaa
ing sajrone aprang rame
wau ta kang winuwus
dutanira Sri Narapati
Dipati Pringgalaya
wus sinung sul-angsul
miwah pakintun akathah
duta kapat kalima Dêlèr Samawis
sarêng dènira mancal

tan kawarna ing laut praptaglis
nagri Têgal dêlèr muwus marang
Dipati Pringgalayane
kinèn nimbali wau
bupati kang anêngga baris
Tumênggung Arungbinang
lan Mangkuyudèku
enggal praptaa Samarang
Adipati Pringgalaya sigra nuding
Mantri Ngabèi Pandhak

animbali mring tumênggung kalih
tigang dalu dêlèr anèng Têgal
budhal marang Samarange
dêlèr sapraptanipun
nèng Samarang Radèn Dipati
mondhok ing Pakêbonan
lagya tigang dalu
tumênggung kêkalih prapta
Arungbinang miwah Ki Mangkuyudèki
nèng pakuwon wus prapta

lawan Dipati Pringgalayèki
lajêng binêkta mring loji samya
wus panggih lawan idêlèr
atêtabeyan sampun
sawusira atata linggih
dêlèr mring Arungbinang
ing pitakonipun
pambalike Cakrajaya
wus tinutur purwa madya wasanèki
dêlèr goyang kapala

lan atakèn panggènane sami
para pangeran gêdhuging aprang
mungsuh sadaya dêlinge
Mangkuyuda turipun
Sunanipun nèng Sukawati
agung dènnya dêduka
mring punggawanipun
tiwas abêre ngayuda
Pangran Mangkunagara dipun dukani
samya abêr ing aprang

yèn sampun bakda Siyam puniki
badhenipun angawaki ing prang
wikana benjing karsane
inggih ta kang tinêmpuh
kilap Kêdhu kilap Matawis
tanapi Pagêlène
inggih badhenipun
sawêg agêgabah wadya
prajurite Suranatan dèn wuwuhi
sami dinulang mangap

mêmilihi wong sapuluh siji
ingkang kinarya wong Suranata
idêlèr lon parentahe
sudara pra tumênggung
dipun sami angati-ati
Mangkubumi yèn aprang
abot sangganipun
sintên kêlar nadhahana
tinadhahan ing Kumpêni pothar-pathir
Jawa malih bangkata

yèn makatên sami dika mulih
lajêng sami mênêdana jagang
bok sayêktos pawartine
kula bêktani nêlu
gih mariyêm dika usungi
amung gotong nyakawan
sudara Tumênggung
Arungbinang wus lêlima
dadi wolu Pagêlèn mariyêmnèki
ing Kêdhu mung lêlima

lawan dika bêkta obat mimis
dipun kathah sampun kêkirangan
samya nginggihi ature
Radèn Pringgalayèku
sakancane para dipati
Tumênggung ing Banyumas
nèng Têgal angidul
lajêng marang barisira
ingkang mantuk marang ing Surakartèki
katri Sang Adipatya

Pringgalaya binêkta Kumpêni
pitung dasa ngatêr lampahira
dina Salasa budhale
Sawal kaping sapuluh
sêsarêngan budhale sami
Tumênggung Arungbinang
lan Mangkuyudèku
ing marga tan winursita
Mangkuyuda ing Ungaran pisahnèki
lawan Dyan Pringgalaya

Arungbinang wangsul miyos Têgil
lampahira pan sapuluh dina
praptanira ing Pagêlèn
rong bêngi nèng Winangun
lajêng ngetan sadalu margi
enjing prapta barisan
baris Selalêmbu
panggih lan Postêr Kapitan
têtabeyan aras-ingaras agênti
dènira rêrangkulan

sinungakên suratira aglis
ingkang saking Dêlèr ing Samarang
tinampèn tinupiksa ge
Kapitan Postêr muwus
hèh sudara surat puniki
gêgêdhene kang mêngsah
siyaga wadyagung
pan arsa angkat-angkatan
iya êmbuh besuk ingkang dèn parani
padha ngati-atia

tan alami dhusthanira prapti
kang ingutus amor lawan mêngsah
Pangeran Purubayane
têtiga kathahipun
sêmbèn magang tindakirèki
sakarsa tinuwukan
marang ki tumênggung
tan pisah lawan Pangeran
Purubaya nèng Prêguk pakuwonèki
sakiduling Têmbayat

yèn Pangeran Mangkunagarèki
angundhangi karya pasanggrahan
ingkang rama saosane
badhenipun mèh rawuh
apan arsa gitik Matawis
yèn nungkul ing ayuda
lajêng lampahipun
Susunan ing Kabanaran
badhe mukul Pagêlèn dèn sarirani
amrih rêrêmpon ing prang

duta lajêng binêkta mring loji
sawartane katur ing kapitan
pra samya gugup kalihe
kapitan lan tumênggung
parêng mangkat wong agung kalih
marang dhusun Ungaran
ing sapraptanipun
nyêngkal badhe lojinira
para mantri kinèn angirid wadyalit
nambut loji Ungaran

langkung kathah wadya nambut kardi
pêpojoke kinarya têtiga
anurut kali prênahe
kang lor wetan gènipun
kidul wetan lor kulon malih
lèpène jro ajêmbar
watu kèh makewuh
kang kidul bênêr punika
lêlarène kang kulon kang dèn bêciki
larèn jêro ajêmbar

jroning larèn pêpinggire sami
sinung batre Baluwarti jagang
kinapurancang inggile
panggonan mriyêmipun
pojok tiga mriyêm nyatunggil
rontakane nyakawan
dene ingkang kidul
lan kilèn mriyêmnya gangsal
rontakane wolulas papan prayogi
langkung pakèwêdira

kilèn loji gèning baris Jawi
wetan loji panggenaning kapal
langkung santosa papane
pinajêg sikêp sèwu
sadinane kang nambut kardi
kang angrèhkên Walônda
pan kêstabêlipun
wolulikur kalih kopral
sangalikur kalawan Litnan Bumindir
rumat loji santosa

panèwu katri kang anênggani
pandamêlan ing loji Ungaran
lawan sakônca mantrine
kapitan lan tumênggung
budhal sami angetan malih
marang ing pabarisan
praptèng Watulêmbu
ing Kêdhu kang kawuwusa
pra dipati saking Kabanaran sami
Pangran Adiwijaya

sakancane kang para dipati
Radèn Dipati Suryanagara
Tumênggung Môndarakane
Tumênggung Singaranu
Jagalatan Widigdayèki
sami gubêd sadaya
datan purun mantuk
ajrih bilih pinêjahan
dèrèng wontên parentah atilar maring
tanah Kêdhu punika

kasor ing prang sami ngungsi wukir
Pangran Adiwijaya kalawan
Tumênggung Mangkuprajane
gène gunung Pêrahu
Radèn Suryanagara malih
Tumênggung Wiradigda
ing panggenanipun
wontên ing wukir Sundara
Singaranu Môndraka nèng gunung Sumbing
lawan Jagaulatan

Radèn Mangkupraja tyasnya silib
sèdhèng sungkême mring Kabanaran
julalatan pratikêle
asring putusanipun
mring Samarang akirim tulis
Pangran Adiwijaya
wontên kang umatur
dadya tyasira Pangeran
Mutawatir utusan amundhut pikir
marang Suryanagara

cara pandung kang dinuta sami
lampah dalu mring gunung Sundara
Suryanagara ature
dipun rèrèh rumuhun
ngupayaa kang nyina bukti
yèn sampun angsal nyina
wruh ing dutanipun
utawi srate kênia
lamun sampun bandara kula aturi
têdhak ing tanah Pajang

pêpanggiha kang rayi pribadi
Natèng Kabanaran nèng Têmpuran
amung punika ature
rêmpêg lan pra tumênggung
Pangran Adiwijaya mangkin
wus padhang ing tyasira
sagung wadyanipun
kang pênêd-pênêd dinuta
lampah namur sami anjagani margi
margi dhatêng Samarang

yata ingkang kawuwusa malih
Pangran Dipati Mangkunagara
nèng Kêdhu Jambal barise
dene saosanipun
pasanggrahanira narpati
dhusun salèring Balak
Sêmampir ranipun
pra dipati pakumpulan
sri bupati karsane gitik Matawis
prang ngantêp gêgêmpuran

sampun bidhal saking Sukawati
tanggal pitulas ing sasi Sawal
gumuruh wadya balane
sinêrod lampahipun
mung sadalu wontên ing margi
kang mêthuk tundha-tundha
ing sarawuhipun
urmat sing siyu barisnya
ngajêng kapal kang baris dharat anênggih
kang cêlak pasanggrahan

praptanira wau sri bupati
urmat mariyêm drèle gumêrah
kadya guntur sabawane
gora rèh kadi kêtug
pracalita rug-rug kairing
wus manjing pasanggrahan
wau sang aprabu
kang wadya apêpondhokan
pra santana putra sami angabêkti
myang punggawa sadaya

tan adangu bubar kang siniwi
sri narendra manjing pasanggrahan
kunêng ing wanci enjinge
pra santana akumpul
para putra para dipati
pra samya asewaka
para mantri kumpul
Sri Bupati Kabanaran
enjing miyos pinarêk pasowan jawi
aglar kang pra dipatya

gya ingawe sagung kang sumiwi
sarêng nêmbah umajêng sadaya
Pangran Mangkunagarane
angirid munggèng ngayun
wontên kalih wêlas bupati
putra katri santana
kang kêkalihipun
Pangran Arya Purubaya
lawan sira Pangran Mangkukusumèki
munggèng kering gènira

sri narendra mulat pra dipati
jajanira lir wora-wari bang
ing aprang katon tiwase
sumuk muka marêngu
nging sinamun wacana manis
kulup Mangkunagara
yèn ingsun andulu
kancanira pra dipatya
bêcik-bêcik dadya sun lingsêm ing batin
dene nagri Mataram

kongsi lawas kanggonan Kumpêni
jamak-jamak mungguh katandhinga
maksih ngêrobi tandhinge
maksih ngapit anêlu
têka nora bisa anggitik
pira kèhe Walônda
nèng Mataram iku
lawan bupatine pira
wong pasisir sayêkti akèh sirèki
lan bêcik-bêcik sira

apa kulup kang asanggup wani
ngarêpira yèn ana ing papan
nora tinêmu sanggupe
pangeran aturipun
inggih botên wontên pinanggih
bupati garundêlan
pra samya tumungkul
yèn senapati ngamuka
pra dipati karia pantês jinuwing
jêr anut senapatya

senapati lèrès ing ajurit
yèn wania ngamuk iya môngsa
gêlêm kari bupatine
sang nata duk andulu
pra dipati ulate maksih
bingar tan ana pucat
dêduka kaduwung
kaduga yèn pra dipatya
jêrih wani pasthi anut senapati
runtik suwara lêjar

angandika wau sri bupati
iya kulup yèn ingsun umangsah
bupati sun gawa kabèh
sun dokok ngarsaningsun
yèn nolèha ingsun tumbaki
pra dipati miyarsa
umatur gumuruh
inggih sandika sang nata
yèn mingkêda atilar paduka aji
suka dèn jêjuwinga

ya ta mèsêm wau sri bupati
iya besuk ing Salasa ngarsa
sun gitike mungsuh kuwe
sagung kang pra tumênggung
sapa mingkêd iya sanyari
pan sira ingsun tumbak
yèku ukumingsun
matur kang para dipatya
gih sandika anggagrag kang pra dipati
wus sah prajanjènira

kunêng ingkang kawuwusa malih
ing Kêdhu Pangran Adiwijaya
wus antuk tôndha yêktine
Radèn Mangkuprajèku
kapêranggul dutanirèki
kang saking ing Samarang
ngaturakên lêmbu
têtela sèdhèng kindaknya
dadya Pangran Adiwijaya gumingsir
ngetan mring tanah Pajang

karsanira dhatêng Sukawati
sowan kang rayi sri naranata
sapraptanira ing Ngampèl
miyarsa yèn sang prabu
budhal saking ing Sukawati
arsa gêcak Mataram
bodhole angidul
wus prapta wetan Masaran
masanggrahan wontên dhusun ing Sumampir
lagya amêpak bala

Pangran Adiwijaya wus prapti
ing barise bupati pangarsa
Tumênggung Wiranatane
ing ngriku kèndêlipun
Ki Tumênggung Wiranata glis
budhal atur uninga
langkung dènnya gugup
mung kêkapalan sadasa
sapraptane wau baris ing Sumampir
jujug wuri pangeran

pangran kagyat anolih nakoni
ana paran sira Wiranata
dene ta sigra lakune
Wiranata umatur
inggih gusti atur udani
yèn rama jêngandika
wau rawuhipun
Pangeran Adiwijaya
saking Kêdhu balane kantun sakêdhik
mung kuda tigang dasa

Pangran Mangkunagara wotsari
ngaturakên turing Wiranata
sang nata ngandika age
marang Wiranatèku
iya aturana dèn aglis
sira Kudanawarsa
mapaga dèn gupuh
mring Kangmas Adiwijaya
Ki Tumênggung Kudanawarsa nulyaglis
nêmbah lajêng umêsat

tan adangu sawadyanirèki
panggih pangeran wus ingaturan
alajênga ing lampahe
ingantosan ri prabu
sigra datan kawarnèng margi
prapta ing pasanggrahan
nira sang aprabu
sigra têdhak sri narendra
palataran sangajênge tarup nênggih
tundhuk arêrangkulan

gya kinanthi binêkta alinggih
nata ngandika marang kang raka
kang êmas paran milane
ing lampah kadi gugup
ingkang raka alon turnèki
kula ngaturkên tiwas
dhatêng sang aprabu
mênggah ing lampah kawula
wontên Kêdhu kabêlik kacêpit-cêpit
datan sagêd amênthar

kônca kula sagung pra dipati
datan wontên sagêd asingidan
mila sami nêbih kabèh
mila ngungsi ing gunung
Adipati Suryanagari
ngungsi wukir Sundara
lawan kanthinipun
Tumênggung Wiradigdaya
Singaranu Môndraka ing gunung Sumbing
lawan Jagaulatan

kula wukir Baita ing nginggil
kanthi lawan Kakang Mangkupraja
punika inggih milane
kula sowan sang prabu
pan pun Kakang Mangkuprajèki
ing sungkême wus giwang
dhatêng ing sang prabu
utusan dhatêng Sêmarang
utusane rêmbage pun adipati
gih pun Suryanagara

kula kinèn inggih mirantèni
yèn wus angsal nyina lan nyumana
ingaturan seba dhewe
mring dika sang aprabu
kalampahan mangke kacêlik
dutane mring Sêmarang
kêni suratipun
inggih punika katura
gya tinampan tinupiksa wus kagalih
anglênggêr sri narendra

jajanira kadya wora-wari
sumung-sumung muka bang ngatirah
mangada-ada idêpe
kumêdhut lathinipun
karna sulaka gya binanting
sarira sumarambah
rahira mangraup
gênjot walikate kiwa
kumarara astanira gumariming
pratôndha sangêt duka

kang sumiwi sadaya samya jrih
mulat krodhanira naradipa
dangu sinamar netyane
pangandikanira sru
kulup Mangkunagara mami
wurung gitik Mataram
anglêboni Kêdhu
kadya ge ingsun mulata
ing rupane wong lambene robat-rabit
atine ting sarêmpal

sira bae gitika Matawis
karo adhinira ki dipatya
lan punggawa katêlune
Jayaningrat puniku
Janagara Janapurèki
gunung Kidul mêtua
nglêboni Matarum
hèh kulup Mangkunagara
ya bok aja sirèku ngisin-isini
wêdi maring Si Sungrat

kang abaris Parambanan iki
patang puluh Kumpênine Sungrat
satus Kumpêni Islame
pangeran nêmbah matur
sarwi ngakak aturirèki
pukulun gih sandika
pan Walandinipun
kaparat bêdhile kathah
botên kenging kinaroyok ing ajurit
mimisipun akêras

kang sun gawa mung bupati kalih
iya pamanmu bae si rôngga
lawan Si Jayadirjane
kabèh karia iku
pra dipati ing Pajang sami
iridên ing ayuda
anggêcak Matarum
Kakangmas Adiwijaya
lawan pamanira Ki Purubayèki
lawan Mangkukusuma

lamun ana pitulunging Widi
bêdhah Kêdhu banjur lampah ingwang
kulup sun bêdhah Pagêlèn
dhatêng prajangjinipun
sri narendra ngandika malih
kulup kalalèn ingwang
siji punggawèku
Si Brajamusthi sun gawa
sakarine dèn rikat angadu jurit
kang putra matur nêmbah

kunêng dalu kawuwusa enjing
atêngara sarêng dènnya budhal
gumuruh wadya balane
ngalèr ngilèn sang prabu
anjog kuwêl sri narapati
sadalu masanggrahan
kang angilèn wau
Pangeran Mangkunagara
kilèn Wêdhi angidul anjog ing wukir
ngilèn manjing Mataram

baris Parambanan dèn langkungi
saha bala wus prapta Mataram
kang tinilar punggawane
Suramangunjayèku
lawan Suradigdaya sami
ngajêngkên Parambanan
têtindhih kang kantun
atêngga ing tanah Pajang
Pangran Mangkudiningrat lan pra dipati
wêwolu kanthinira

pan Pangeran Mangkunagarèki
mung Bupati Mataram kewala
lan ingkang rayi kalihe
Dipati Anomipun
sami ngubêg nagri Matawis
mubêng prang jêjèmblungan
angalèr angidul
ing sabên dina ayuda
kunêng gantya wuwusên sri narapati
saking ing kuwêl budhal

ngalèr ngilèn sadintên lumaris
prapta kèndêl dhusun Samarangan
ing Kêbatan lor bênêre
sadalu budhal esuk
praptèng kali Gandhu Sang Aji
wong Tingkir kagègèran
angili lumayu
ngungsi loji Salatiga
kumêndhane putusan dhatêng Samawis
yèn Rajèng Kabanaran

andhatêngi wontên kidul Tingkir
saha bala kilap ingkang karsa
sigra parentah bantune
loji sapalihipun
binantonan ngalih Kumpêni
Ungaran Salatiga
wau Sang Aprabu
Kabanaran mung sadina
lan sawêngi kali Gandhu budhal enjing
mingsêr sawetan Jêthak

pagunêman santana bupati
lan manawa Kumpêni Ungaran
Salatiga kèh bantune
bilih nêdya anusul
aja kongsi adoh lumaris
milane ingantosan
wau barisipun
nèng Jêthak majêng mangetan
kang rinêmbag puwaranirèng ajurit
angungkurakên mêngsah

wau ta pragalbanira
Ki Tumênggung Arungbinang mêkathik
ing Pangran Purubayèku
lingsènira amagang
sajatine Arungbinang kang anuduh
amrih aja lêlawora
sarekane mungsuhnèki

sinôngga luwih linôpa
amrih aja kongsi sèdhèng tyasnèki
rinêksa nak rabinipun
sêlawe amêrdika
tur pêndhême mung puniku karyanipun
sawah satus wong sakawan
pra samya anandhang jangji

gêlar sandi jalasutra
wong sakawan bagi bubuhan sami
pun Wiranala umatur
Pangeran Purubaya
gusti nuwun kawula amit karuhun
mantuk mring Pagêlèn arsa
amrênahkên anak rabi

pun bojo bilih kapiran
yèn wus prênah kawula wangsul gusti
raka paduka sang prabu
lajêng Pagêlèn benjang
môngsa kobêr kula dhèrèk ing pukulun
malang tumolih ing rayat
raka tuwan sri bupati

wadya akadya samodra
môngsa kêni sêsambat tiyang alit
pangeran andikanipun
ya bênêr Wiranala
lan warahên kabèh sêsanak-sanakmu
lamun iya lakuningwang
lawan Kangjêng Kakang Aji

tan wurung banjur marana
Wiranala nêmbah anuwun pamit
numpal kèli lampahipun
pisah anèng ing Jêthak
kilèn Tingkir Wiranala lampahipun
ing Pagêlèn sampun prapta
Selalêmbu gènnya baris

wus panggih lan kang anduta
Arungbinang lajêng binêktèng loji
tinanggap saaturipun
marang Postêr Kapitan
nora siwah lan suratira gupêrnur
kapitan apêparentah
ngusungi mariyêm sami

binêkta dhatêng Ungaran
kinèn lajêng mrênahkên Baluwarti
mariyêmipun wêwolu
rontaka salawe prah
darebase sadaya pan têlung puluh
Ki Tumênggung Arungbinang
ngundhangi kancane sami

samya ngêrig baturira
ingkang dharat miwah ingkang turanggi
nyingkirkên rêrepotipun
dhatêng nagri Toyamas
wus agili kang ngili adoh rumuhun
mêngsah agêng badhe prapta
balane kadi jaladri

Susunan ing Kabanaran
sumbagèngrat prakosa surèng jurit
gêlaring prang soroh amuk
anyinga karti lodra
sudibya ring munahkên byuhaning mungsuh
kêkês kang sami miyarsa
kang badhe pinaran wingwrin

kunêng malih kang winarna
sri narendra nèng Jêthak tigang ratri
enjing budhal marang gunung
ing Lètèr masanggrahan
pirêmbagan santana para tumênggung
nari kang dadya pangarsa
santana ingkang tinari

amopo dadya pangarsa
nulya nari marang mas rôngga nênggih
kalawan Jayadirjèku
kalih matur sandika
enjing budhal punggawa kalih panganjur
dhomas prajurit turôngga
sami tan purun ing isin

baris Kumpêni Cacaban
ing Magêlang sampun miyarsa warti
akumpul badhe amukul
ya mung panyananira
Pangran Diwijaya prapta gawa bantu
kang rayi kalih binêkta
Pangeran Purubayèki

Pangeran Mangkukusuma
mila purun Kumpêni andhatêngi
lawan tumênggung têtêlu
Tumênggung Mangkuyuda
Natayuda kalawan Wiradigdèku
sèkêt dragundêr binêkta
kalih atus Bugis Bali

Kumpêni putih kang nunggal
Bugis Bali sèkêt kang jalan kaki
kapaliwat lampahipun
sawab sri naranata
lampah namur namung kuda tigang atus
amindha pangawat mêngsah
baris kathah kang nindhihi

Pangeran Adiwijaya
lan kang rayi kalih kang sami nunggil
lawan sami songsongipun
kuning katiga pisan
sri bupati tan mawi songsong dèn ingkup
mila sami katambêtan
ênggène sri narapati

baris agêng sampun prapta
Têgal Wungu dene wau sang aji
lèpèn Udhèt kèndêlipun
wontên têngah lêlêbak
wadya kinèn sami ngambil toya wulu
dene mungsuh sampun cêlak
wukir bêbêk tata baris

aningali ingkang wetan
baris samya nanging maksih atêbih
Kumpêni pangrasanipun
wetan ika kang mêngsah
wau rôngga lan Jayadirja kapungkur
rôngga sowan ing sang nata
barise tinilar têbih

sri naranata ngandika
mungsuh iku tuntunên mring gon mami
sigra mas rôngga wotsantun
mêsat anata bala
wus ambêndhe baris Kumpêni andulu
ana mungsuh saking wuntat
sami nolih nunjang aglis

mas rôngga campuh sakêdhap
lajêng mundur ngungsi gèn sri bupati
Kumpêni lajêng bêbujung
tambure brang-êbrangan
ngungsi ngilèn lampahe ragi tumurun
anon baris mêndhak tarap
lajêng dènira ngêdrèli

sang nata duk salat kajat
êdrèl pisan dèrèng obah kang abdi
drèl ping kalih bakdanipun
lajêng nyandhak talêmpak
angabani prajurit sarêng umagut
pinilih lan Suranata
anunjang angidak wani

kukuk giyak ngamuk rampak
caruk rukêt Kumpêni kèh ngêmasi
wus bubrah barise kamuk
kaji satunggal pêjah
kang Prajurit Suranata tiga lampus
dragundêr kang tigang dasa
pêjah madyaning ajurit

kang kalih dasa lumajar
jalan kaki tumpês tan ana kari
Bugis Bali kèh kang lampus
sakarine kang pêjah
palayune amor lan para tumênggung
lajêng angungsi Bahrawa
mung baris Magêlang maksih

Kumpênine kalih wêlas
kalih atus Prajurit Surawèsthi
wau kang mêntas prang pupuh
Susunan Kabanaran
nacahakên Kumpêni putih kang lampus
pitung dasa lan têtiga
satus ingkang Bugis Bali

saking lèpèn Udhèt budhal
kèndêl pêkên Sêcang ingkang abaris
punggawa sami umatur
yèn karsa padukendra
ing Magêlang sampun tanggêlêng ginêmpur
sawêg eca bawa rasa
obah baris ingkang têbih

yèn wontên dêdamêl prapta
saking kilèn banderanya kaèksi
kinira Kumpêni bantu
prajurit rakit samya
wong agunge miranti panggenanipun
dangu-dangu kawistara
lamun dêdamêl kang prapti

Dipati Suryanagara
lan Tumênggung Wiradigda kang prapti
saking ing Sundara gunung
ngungsi duk kasor ing prang
Môndaraka Jagalatan Singaranu
sakancane sami prapta
mêdhun saking gunung Sumbing

sarêng sowan ing gustinya
samya ngujung binagèkakên sami
narendra sarwi gumuyu
Adhi Suryanagara
sakancane pra dipati samya kuru
tur sêmbah sagung punggawa
inggih sami among kingkin

sami pisah lawan gusti
agung binujung ing mêngsah
aprang tan wontên ayate
mangkya rawuh sri narendra
sang nata angandika
AdhiSuryanagarèku
sapa kang baris Magêlang

umatur saha wotsari
Dipati Suryanagara
nguni kêdhik Walandine
mung Prajurit Surapringga
kang tugur ing Magêlang
inggih amung tigang atus
ing punika nuwun duka

ngandika sri narapati
si rôngga Si Jayadirja
kudu anggêcak sêdyane
yèn mungguh ingsun tan arsa
lamun wong Surabaya
turas prajurit pinunjul
nora kêna ginagampang

pinrih bandhangane kêdhik
kèh Walônda salawe prah
ing prang mêngkono adate
sudira luwih lêksana
matur Suryanagara
apurun Maduntênipun
kula lan wong Surabaya

dadya kèndêl ingkang pikir
ngrabasèng baris Magêlang
ing karsanira sang katong
budhal dhatêng Kilènpraga
kèndêl dhusun Kowangan
masanggrahan tigang dalu
prapta Radèn Mangkupraja

sang nata sampun apikir
kalawan wau kang raka
miwah kang rayi kalihe
lamun Radèn Mangkupraja
badhe kinarya lunas
Pangeran Purubayèku
tan sagêd purun matura

mangkêlipun ingkang rayi
dene sawêg naking sanak
kasêmbuh tur dadi ipe
bok inggih dipun apura
kinapokkên kewala
sru ngandika sang aprabu
angapura jajalanat

Purubaya sira iki
durung wruh ing ipenira
ing katoge wêwatêke
dudu pikir wong têmênan
pikire wong urakan
lècèk lambe nrus ing kalbu
Si Adhi Suryanagara

iku dhingin kang nanggoni
duk kabandhang ing paprangan
Suryanagara wotsinom
kala kacandhak ing papan
nêlas atur kawula
sampeyan sêntana prabu
nanging kacandhak ing ajang

pasthi ngruntuhakên batin
sanès anungkul arisan
lamun sampeyan amopo
botên purun asupata
yêkti kawula tumbak
sanadyan santana ratu
pênêd katura wus pêjah

nuntên wuwus sarwi nangis
Adhimas Suryanagara
sampun dika mindho gawe
mungguh ing badan kawula
pasrah adhi mring dika
imbarên ping wolu likur
tan sêdya sèdhèng ing benjang

makatên purwane nguni
mulane purun kawula
mring Pangran Purbaya linge
ngaturkên raka paduka
miwah putra sampeyan
Pangran Mangkunagarèku
jêtung Pangeran Purbaya

sang nata ngandika aris
timbalana Jayadirja
karo si rôngga dèn age
ingkang tinimbalan prapta
mas rôngga lan Jadirja
ya ta ngandika sang prabu
pêdhakên bocah kaparak

dèn pêpak paseban jawi
pinilih lan Suranata
kabèh timbalana mring jro
wa Pangulu Dipaningrat
dèn age timbalana
lan Dhi Rôngga Ngadilangu
padha sira timbalana

lawan karo Tuwan Sayid
padha sira aturana
mas rôngga nêmbah wêdale
gandhèk sampun dhinawuhan
ngubêngi kang ngandikan
tan adangu praptanipun
lêbête kerid mas rôngga

têdhak sakêdhik sangaji
amêthuk ing para tuwan
sampun cinandhak astane
binêkta lênggah satata
aglar punggawèng ngarsa
sang nata ngandika arum
ing Pangulu Dipaningrat

wa pangulu ingsun tari
apa kukume wong murtat
ki pangulu ngisbatake
tuwan mangke yèn ing Kitab
kula matur ing tuwan
Jawa Arab kang kalaku
paukumane wong murtat

sang nata sigra nambungi
gih tuwan kadi punapa
ngandika sayid kalihe
yèn murtat kapir wus Islam
murtat bali mring kopar
pinêjahan ukumipun
kadi punapa kang tindak

lamun murtat sami Jawi
kadi wadyane sang nata
ing Surakarta asale
suwita marang kang rama
lami wangsul saengga
mring Prabu Surakartèku
tan kêna ingaran murtat

Sang Prabu Surakartèki
lan kang rama Kabanaran
tan kêna ingaran roro
apan sajatine tunggal
anak lan kaponakan
sang nata ngandika arum
mangke kalancangên tuwan

si rôngga lawan si adhi
puniku Suryanagara
sêrikan atunggal gawe
tunggil dènnya asuwita
janji apêjah gêsang
cidra-cinidran tan antuk
sami rowang lara lapa

wasana salah satunggil
puniku nyambat Walônda
akèn angrisak kancane
lêbura sapambarisan
apêsa manungsa Slam
makatên tuwan puniku
lair rowang batin mêngsah

sayid kalih ngandikaris
puniku pangawak setan
sampun tan wontên ukume
manungsa wus dadi setan
ing rèh sakarsa-karsa
rinêmêda rintên dalu
botên malêr sakêri rat

gumujêng sri narapati
sarwi aningali sigra
Tumênggung Sindusastrane
sêrate Dyan Mangkupraja
ingkang kinèn amaca
jinarwan mring ki pangulu
ngarti tuwan kalih pisan

amaca ngudubilahi
tuwan Sayid kalih pisan
ngatag bubaran sang katong
tuwan sami makuwona
mangke kawula lunas
inggih jajalanatipun
kang wasta pun Mangkupraja

wus mijil kang para mukmin
pra dipati pinitungkas
ing mangkya lamun praptane
Mangkupraja yèn wus prapta
anèng pasowan jaba
amundhuta dhuwungipun
Dipati Suryanagara

dèn aris anyêkêl aglis
si rôngga lan Jayadirja
ingkang anubruk wong roro
yèn mogok arubêd nulya
pinilih Suranata
kang nyuduk ana wong wolu
iku padha ming têlua

Si Yudaningrat pinilih
karo Si Surajênaka
Wulangsari katêlune
papate Si Prabakeswa
dene wong Suranata
Si Marjan lan Si Sêmangun
Si Kastuba Si Mustaha

pangeran katiga sami
samya kinèn makuwona
aja karungu polahe
wus dadi ingkang parentah
sadaya sami mêdal
gandhèk kang nimbali gupuh
lêlurah Carang Pradapa

tan adangu nulya prapti
Dyan Tumênggung Mangkupraja
sampun pinasang ênggone
anunggil Suryanagara
kiwanipun Jadirja
mas rôngga nèng têngênipun
dipati Suryanagara

andhawuhi amundhut kris
Mangkupraja wus sumôngga
Jayadirja nubruk age
mas rôngga ngulungi tampar
basêsêt wus binônda
Suryanagara sru muwus
wong kang kaya Mangkupraja

dêstun wong pangawak iblis
mendah kang nanggung matia
nora kanggo têlung sênèn
nuli bar ginawe lêbar
nora wêdi supata
dhingin wus ngêntèk janjiku
mêngko têka bisa cidra

dene nora ngamuk dhingin
duk prang kacandhak nèng Tidhar
yèn lananga sayêktine
môngsa gêlêma kabandhang
pasthi palaur pêjah
muwus sakrama-sakramu
Dipati Suryanagara

angling sarwi mrêbês mili
wau Radèn Mangkupraja
adhimas paran jatine
kula manggih sapunika
angling Suryanagara
inguncalan sêratipun
mas rôngga ingkang amaca

Mangkupraja anglês angling
adhimas Suryanagara
kula titip ing putrane
sampun dinosakkên samya
mas rôngga sigra nyêntak
Sutanto karo puniku
kaponakane sang nata

lamun dika wuruk jahil
masa etang kaponakan
sayêkti dèn ilokake
yèn boya môngsa katuta
wontên dhawuh pangeran
bêktanên mring langgar gupuh
Mangkupraja kinèn lunas

linawe wus angêmasi
kunarpa pinêtak juma
ing pasanggrahan korine
inginêb wus kinancingan
manawa ingkang garwa
miyarsa nuntên malêbu
nata tan purun panggiha

ingkang putra dèn timbali
radèn mas kêkalih pisan
duk bêbêgèr ri kalihe
praptane wus dhinawuhan
lamun pinutra-putra
sami sinungan jêjuluk
kang sêpuh Mangkuwijaya

Mangkudiwirya kang rayi
sarwi pinaring lêlênggah
anglimang atus sabine
wau ingkang kawuwusa
Dèn Ayu Mangkupraja
myarsa kang raka linampus
mring kang rayi sri narendra

dèn ayu lumajêng aglis
arsa maring pasanggrahan
matia barêng lakine
praptanira pasanggrahan
korine kinancingan
andêdêl pintu amuwus
anjêrit aminta lawang

tan wontên ingkang nauri
lumayu dhatêng paseban
arsa angrêbut kêrise
pra dipati ing paseban
kinarya suduk jiwa
gègèr kang para tumênggung
ki Tumênggung Jayadirja

prayitna atinggal kêris
lan Tumênggung Jalêksana
wong loro sami gêdhene
bupati kang kathah-kathah
gumrubyug bêng-ubêngan
kang para mantri malêdug
giwar ngubêngi paseban

Jayadirja kang nadhahi
wong loro sarêng anyandhak
lajêng kantaka mring ngênggèn
akaku ingkang sarira
supe purwa duksina
katur marang kang sinuhun
yèn kang bok ayu kantaka

kinèn sami amiyosi
nyai lurah kalih pisan
anggawa kasinomane
radèn ayu binabayang
binêktèng pasanggrahan
pinêrnahakên ing pungkur
para garwane sang nata

sadaya ngadhêpi sami
maksih dènira kantaka
pukul sawêlas kawite
Radèn Ayu Mangkupraja
wungu saking kantaka
nênggih wanci pukul têlu
pêpungun angrês kang driya

para ipe samya angaturi
sarwi matur alon
dhuh bok ayu ing tyas dipun sarèh
rayi paduka sri narapati
apan inggih darmi
karsane Hyang Agung

mênggah ing lara kalawan pati
tan kenging ginayoh
ing manungsa bêkta wêwatêse
kaki-kaki lami tan ngêmasi
bayi rare cilik
kathah nuntên lampus

gih punika anibani pasthi
pancèning Hyang Manon
sami luwês sang nata garwane
sami titih amicara ngèlmi
prakawis ing pati
tan kêna jinaluk

watês cêkak sinambung tan kêni
yèn panjang dipun long
botên kenging sampun pêpêsthène
amung inggih putranta kêkalih
paduka tingali
pan pinundhut wau

tilaring rama sabin pinalih
karsaning sang katong
sampun pinundhut putra kalihe
ingkang sêpuh ginadhuhkên inggih
bupati kêkasih
pun Jayadirjèku

ingkang anèm mas rôngga gadhuhi
ingkang kinèn ngêmong
putra kalih wus mawat kalihe
punapa kang krêndayaning galih
tan sae pinanggih
durakèng Hyang Agung

yèn paduka kang bok tanpa ngèlmi
pan putraning katong
anggêgawa ing akèh cacade
mundur kaya anake pak Sani
yèn kapatèn laki
bingung liwang-liwung

Radèn Ayu Mangkuprajagigrig
lingsême katongton
emut lamun watêse pêpasthèn
tan adangu têdhak sri bupati
lan punggawa kalih
ingkang sami tumut

para garwa gupuh angingsêri
dènira alunggoh
sri narendra alon timbalane
dhuh bok ayu raka dika mati
karsaning Hyang Widdhi
kalane amuput

nêdya mukir ing karaton kalih
dudu pikiring wong
kudu miji ing Walônda dhewe
nora milu anak sri bupati
ing Sala tan mawi
miwah marang ingsun

kaya wong wani amangun jurit
apikir mangkono
iya sapa kang wêdi dhèwèke
mung bandhane ngêmpakakên jail
prang dhewe tan wani
wong mangkono iku

yèn uripa jêjêmbêri bumi
agawe pakewoh
gawe rusak ing sanak-sanake
gawe rusuh lêtuh marang bumi
ngapêsakên wiji
pangrusake tuwuh

dhuh bok ayu pangandikanèki
tuwan Sayid karo
raka dika tan wontên ukume
dene sampun apangawak iblis
jurên siyang latri
wus sah tanpa kukum

duk andangu bojo dika nênggih
polahe sayêktos
wong kêkancan tur para ipene
kinèn angrusak mêngakkên kori
anjawil Kumpêni
awèh marganipun

sami maca angudubilahi
tuwan Sayid karo
dene bangêt tan ana tinolèh
akêkancan para ipe sami
pinrih angêmasi
mungsuh mèh tinuntun

lamun bok ayu adarbe pikir
angiman ing bojo
lan kadange sakawan kang pinrèh
ya ing pati siya-siya nênggih
pama kang mas Hadi
Wijaya puniku

iya lawan dhimas Purbayèki
katêlune ingong
kapat sira Mangkukusumane
ingkang padha pinrih angêmasi
yèn palaur laki
ambuwang sadulur

yêkti dede bêbudèn sayêkti
punapa samêngko
gih bok ayu kula susulake
kudu seda anglabuhi iblis
kang bok anauri
apa kang cinatur

yèn wus katiban ukume Widdhi
nanging ta sang katong
ing patrape bok aja sumeje
nora katon awak ingsun iki
kadange pawèstri
milu baya lampus

êndi ana kadange pawèstri
ingkang kaya ingong
kaluyuran saba alas gêdhe
bok iyaa maune anjawil
pasthi maekani
amrih bênêripun

jinawila bok ayu sayêkti
amurung lêlakon
yèn uripa babon setan kabèh
iya setan ing satanah Jawi
kang Mangkuprajèki
kaki buyutipun

kang bok ayu aturira aris
ing rayi sang katong
gih dinawa tan wontên asile
balik awak kula sapuniki
dika amaringi
sandhang panganipun

suthik angêmpèk kula sang aji
putra dika karo
kudu-kudu golèk pangan dhewe
angandika kang rayi narpati
gih bok ayu inggih
sabin tigang atus

lênggahe kang Mangkupraja nguni
kang sèwu kemawon
putra paduka kang bok kalihe
anglimang atus lagi samangkin
tiga atus kari
katura bok ayu

lawan pundi kang dika sênêngi
prakawis nunggil gon
pundi dados sukane karsane
rayi katiga pênêde gênti
kang raka turnyaris
pun Purubayèku

mas rôngga lan Jadirja tinuding
maringkên kang êmbok
mring kang rayi Pangran Purbayane
undhang budhal wau sri bupati
marang Margawati
pakuwon winangun

baris agêng anèng Margawati
kêkutha kêkojor
wadya Kêdhu sami prapta kabèh
mawi lun-alun ing Margawati
yèn Saptu miyosi
watang sang aprabu

bumi Kêdhu parentah binagi
sadaya punang wong
kang salêksa patang èwu mangke
Pangran Adiwijaya pinaring
kalawan ta malih
kang salêksa punjul

kawan èwu kang pinaring malih
ingkang bumi Gêdhong
kang rinujad amung kaparake
mantuk abdi kaparak prajurit
Gêdhe lan Panumping
sadaya kang dinum

Adipati Suryanagarèki
tigang èwu wuwoh
pra tumênggung anyèwu wuwuhe
Suranata miwah ta pinilih
pinundhutkên sabin
wuwuh tigang èwu

wadya Kêdhu kang pantês ing jurit
kang surèng palugon
pinundhutan anggawa pêndhême
ingkang nyatus anyèkêt pra sami
winor lan pinilih
twin Suranatèku

wontên bupatinira kang prapti
bupati ing Gowong
ki Tumênggung Mangkudirja rane
Wiraduta kang tuwa kinardi
anama Bupati
Gowong wolung atus

wusnya Patidhar dènnya akardi
duk lagya ngadhaton
Kabanaran kala pamacake
mangkya prapta sowan Margawati
galibêd ing wukir
ing salaminipun

praptanira ngaturi udani
lamun tanah Gowong
ing Sêmpura ênggène lojine
amung tri dasa Kumpêni putih
satus Bugis Bali
nênggih pun Tumênggung

Mangkudirja anuwun têtindhih
gêcak loji Gowong
dadya pirêmbagan ing karsane
animbali kang para dipati
pra santana sami
nèng ngarsa sang prabu

angandika wau sri bupati
rêmbugên ing kono
miwah kangmas lan arimas kabèh
ing pakolih linakon ing jurit
tuwin pra dipati
dèn padha awudhu

Pangran Adiwijaya lingnyaris
sanak-sanak ingong
payo nuli sawêtu-wêtune
enggal miyarsa sri narapati
ing ngêndi ginitik
tumulining pupuh

ing Cacaban yèku ana baris
agêdhe kang mungsoh
ing Magêlang ika ana manèh
ing Ngayogya kang baris Kumpêni
nganggo Senapati
Buminata iku

lawan Senapatining Kumpêni
Sakèbêr lan êkop
padha Mayor pan karo namane
mungsuh manèh ana ing Bahrawi
ing Pagêlèn malih
iya Gowong iku

sri narendra ing rèh wus amangsit
kang badhe linakon
Adipati Suryanagarane
ingkang sampun dhinawuhan pikir
maksih kinèn mangsit
guthit binathuthut

malah kinèn angaku pribadi
yèn sampun kawiyos
saking Radèn Suryanagarane
nuntên mas rôngga kinèn nêpungi
lan Jayadirjèki
pikir dèn akumpul

angungkabi sagung pra dipati
lan santana katong
ingkang kawit ambuka rêmbuge
Pangran Adiwijaya nulyaglis
ngatag pra dipati
payo pra tumênggung

aja ana taha urun pikir
bêcik lawan awon
pan ing kono ginambar ing akèh
môngsa nuli kanggoa tumuli
atanting-tinanting
sawusananipun

para tumênggung aturirèki
pra samya anggendhol
kula kônca sinôngga ing akèh
ingkang abdi darmi anglampahi
mung punggawa katri
kang dèrèng umatur

mas rôngga lan Jayadirja sami
kang dèrèng miraos
lan Dipati Suryanagarane
Pangran Adiwijaya anari
adhimas Dipati
Suryanagarèku

miwah adhi rôngga kadi pundi
lan wakane kono
Jayadirja aja minggu bae
kowe kakang pan tuwa pribadi
yèn kang Pugêr sêpi
sira kang katêmpuh

Jayadirja datan anauri
tumungkul ambêkoh
Adipati Suryanagarane
dhuh Pangeran umatur sayêkti
paran kang kinapti
punapa prang labuh

punapa prang nganggo ngistiyari
dadining palugon
inggih pundi ingkang kinarsakke
yèn prang labuh botên nganggo pikir
yèn prang nganggo pikir
istiyar ranipun

ingkang pinrih salamêting dasih
sampun kongsi bocok
rahayua madya wasanane
maksih tangèh lêlakoning jurit
yèn mawi pinikir
pundi gèning mungsuh

akèh kêdhik tinêmpuh ing jurit
prang ngamuk rêrêmpon
saênggone pan angumbuk bae
tan angitung rahayuning dasih
rusaking prajurit
apa gawe ngitung

nistha siya-siya buta tuli
yèn jênênging katong
apranga tan mawi istiyare
Pangran Adiwijaya nauri
milane pinikir
mrih ayu anggambuh

Suryanagara muwus
amung satunggil piki panuju
inggih lamun amungsuh prang lan Kumpêni
nyuru jênang panjang agung
panas misih mêntas umob

nuli banjur sinêru
ênggon sawiji dènira nyuru
nora nganggo istiyar amaekani
môngsa kênaa dèn puluk
amêsthi cangkême mlocot

yèn rare karyanipun
saking ing pinggir panyurunipun
ingubêngan talatèn panyurunèki
suwe-suwe têngahipun
adhême wèh tan pakewoh

enak pinangan nutug
kados punika prayoginipun
saking pinggir ing Gowong punika pinggir
ing Pagêlèn saminipun
wontên pitulung Hyang Manon

nuntên anêngah besuk
kang nama nêngah nagri Matarum
winêdalan saking kilèn ing Matawis
abèn-abèning Matarum
yèn Pagêlèn sampun pêgot

Kumpêni ing Matarum
ngrasa supit padhaa lumayu
lunga baris padha mulih mring Matawis
yèn dhèwèk antuk pitulung
kang abaris padha bolos

ngandika sang aprabu
aling-alingan gunême wau
wus ginambar gunême eca pribadi
dadya pangandikanipun
sang nata mring raka alon

kang mas punapa sampun
ingkang apikir pungkasanipun
matur alon Pangran Hadiwijayèki
pan inggih sampun kacukup
sumanggèng karsa sang katong

pun Suryanagarèku
kang sampun eca ing pikiripun
Jayadirja adhi rôngga anêpungi
punggawa sadayanipun
rêmpêg tumut sami golong

ngandika sang aprabu
inggih kakang mas kalamun sampun
botên wontên pikir kang ngedhon-edhoni
kula nut ngangge puniku
benjing enjing kula bodhol

mas rôngga nêmbah matur
lamun makatên kawula nuwun
lilah dalêm pun Mangkudirja ing mangkin
kawula nindhihi laku
kang gêcak loji ing Gowong

ya bênêr rôngga iku
nuli budhala lan Si Tumênggung
Mangkudirja sira ingkang anindhihi
lan sun gawani sirèku
sathithik prajurit ing jro

Nirbaya Martalulut
lan Jagabaya Wirabrajèku
Cakragnyana Kanoman kalawan Miji
lan sun gawani sirèku
salawe watang punang wong

ingkang limalas iku
wong Suranata ingkang sapuluh
iya mantri pinilih ingkang nindhihi
marang lakunira iku
anggêpuk loji ing Gowong

ya Si Janodin iku
gonên pangirid Suranatèku
jênêngana iya sun arsa udani
antêpe kawanènipun
dulunên prang dèn waspaos

mas rôngga nêmbah mundur
lajêng têngara ing budhalipun
lan Tumênggung Gowong Mangkudirja sami
saking ing ngarsa wotsantun
sarêng nambur dènnya bodhol

ingkang môngka panganjur
wadya kaparak mas Rôngga Mangku
Suranata ingkang kinarya pangirid
amung tuduh marginipun
ingkang para mantri Gowong

lêpas ing lampahipun
sarêng prapta ing sawetanipun
amakuwon mas rôngga sawetan biting
andhêdhêp tan ana sêru
wus parêk panggonan mungsoh

enjinge budhalipun
wau sang nata sawadyanipun
pan gumuruh wadya rèh kagiri-giri
kadya robing samodragung
pindha lun gumulung golong

saasar lampahipun
kang baris agêng kèndêl kêkuwu
masanggrahan Karasak sri narapati
swaraning balagumuruh
nèng paminggir desa Gowong

ing Gowong lojinipun
pan kalih ênggon ing Sêmpurèku
lawan Kalibawang lojine satunggil
baris Gowong wus angrungu
yèn badhe katêkan mungsoh

baris Sêmpura ngumpul
mring Kalibawang Kumpêninipun
pan kapêthuk mas rôngga lampahirèki
lajêng dènira acampuh
prajurit kaparak nyêrot

Kumpêni drèl gumrudug
wong Suranata limalas nêmpuh
ngamuk rampak rukêt sami angamuk kris
pinilih sami angamuk
Janodin mojok ngungkih rok

mas rôngga sami ngamuk
kuwêl akathah pêpêjahipun
mungsuh rowang akèh kanin kèh ngêmasi
rukêt ing prang ting kalêbruk
Janodin angamuk awor

langkung rame prangipun
akèh agapyuk suduk-sinuduk
kang prajurit Kaparak pan antuk titih
mas rôngga ingkang angadu
mungsuh kèh mati prange sor

Janodin nandhang tatu
ngamuk Walandi antuk sapuluh
Bugis Bali wolu kairas ing jurit
mangkana wau sang prabu
saking Karasak wus bodhol

nèng marga miyarsèku
nênggih suwara bêdhil gumuruh
Pangran Adiwijaya matur kang rayi
ngarsa sanjata gumuruh
suwawi tilar rêrepot

bilih pun rôngga tarung
inggih manawi kawratan mungsuh
sigra misah sang nata nulya ngriyini
lan turôngga kalih atus
wau kang aprang rêrêmpon

kèh pêjah mungsuhipun
kèrine mati sami lumayu
ngungsi loji Kalibawang kang dèn ungsi
mas rôngga sakancanipun
angêsuk lan prajurit jro

lajêng prapta sang prabu
anuli sami tumut angêpung
laju ngangsêg prajurit angobrak-abrik
jagang kapurancang gêmpur
lojine sampun kalêbon

kêdhik Kumpêninipun
mung kalih dasa wus tumpês wau
Bali Bugis wolung puluh tumpês sami
lajêng budhal sang aprabu
masanggrahan kidul Gowong

kang rayi lon umatur
nênggih Pangeran Purubayèku
nênggih wontên saking Pagêlèn pawarti
Kumpênine arsa mêthuk
ing lampah paduka katong

dadya pinikir wau
Pangeran kalih samya tinuduh
Purubaya lawan Mangkukusumèki
anjoga Kalibatèku
jêbula wurining mungsoh

baris Malaran iku
kang jaga gêcak punggawa têlu
Jayadirja Dipati Suryanagari
si rôngga katêlunipun
kang rinêmbag sampun dados

mas rôngga nêmbah matur
inggih pukulun sampun kadulu
pêpurune abdi dalêm pun Janodin
inggih sae antêpipun
alon ngandika sang katong

ya Si Janodin iku
sun kulawisudha ingsun junjung
lêlungguhe saking ing ngandhap samangkin
sun sêngkakakên ing luhur
jumênênga ing samêngko

Arya Jayèngranèku
sun aku anak Radèn ranipun
ya dadia sor-sorane Si Ngabèi
Wadana Suranatèku
sawah tri atus sinangon

gawanên anèng ngayun
gawa kancane iya sapuluh
katogêna pêpurune ing ajurit
mas rôngga nuwun wotsantun
kunêng malih kang wiraos

kang baris Selalêmbu
Kapitan Postêr lan ki Tumênggung
Arungbinang sawusnya têlike prapti
lamun mangke sang Aprabu
Kabanaran wontên Gowong

sampun nuduh panganjur
ingkang rayi kalih kang ingutus
Pangran Purubaya Mangkukusumèki
kinèn gêcak Selalêmbu
dene barise kang êlor

Malaran kang tinuduh
punggawa katri ingkang anggêpuk
Jayadirja Dipati Suryanagari
lawan mas rôngga puniku
wus budhal saking ing Gowong

kapitan lan tumênggung
Postêr Rung Binang pra sami gugup
para mantri sèwu Numbak Anyar sami
cinacah turangganipun
sèwu nêm atus mirantos

binage dènnya tugur
margi têtiga pamatinipun
pinartiga ngawan atus kang turanggi
têtindhih mantri panèwu
kantun kawan atus kang wong

prajurit turanggèku
dene kang dharat pan tigang èwu
inggih sami pinartiga pandumnèki
kang turôngga kawan atus
binêkta mucung kang uwong

bubaripun saking baris Watulêmbu
Postêr Arungbinang
marêngi dina Rêspati
pasar Wage tanggal pisan sasi Bêsar

pan anuju ing akiring taunipun
praptaning Ungaran
miranti amasang rakit
lojinipun pakewuh langkung santosa

duk sadalu prapta malih têlikipun
ature tinanggap
èstu badhe pangkat latri
pra dipati kang badhe gitik Malaran

punggawagung andêling aprang gêgêdhug
Tumênggung Jadirja
Dipati Suryanagari
katigane Mas Rôngga Wirasêtika

Sunanipun Kabanaran lampah namur
tan langkung kathahnya
saking satus kang turanggi
botên nganggo bandera songsong tan mêgar

baris agung kang raka ingkang tinuduh
Pangran Diwijaya
Postêr wau duk miyarsi
ragi mongkog kaya bisa ngênakêna

kopralipun sareyan pinêtik sampun
dèn nêmên ing aprang
yèn olèha Mangkubumi
pasthi ingsun nuli munggah dadi amral

kopralingsun pan sareyan unggahipun
kapitan lan lutnan
payo nêmên ing ajurit
ngajak mangkat mring Tumênggung Arungbinang

lon sumaur hèh tuwan paran puniku
tilara Ungaran
emane papan puniki
yèn andika mapag adoh mêsthi kalah

