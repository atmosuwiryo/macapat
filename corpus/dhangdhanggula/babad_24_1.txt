gya têngara sagung pra dipati
pan sumahab magut ing ranangga
wongSalinga akêkojor
Raja Namrud angumpul
lan Pangeran Pamênang nênggih
prasamya mapag ing prang
rame dènnya campuh
mêtokakên pangabaran
Raja Namrud pangabarane tan dadi
sampun karsaning Suksma

dadya wongira akèh kang mati
têtumpêsan Namrud balanira
nora na tadhah mimise
wus dhadhal barisipun
pra dipati prasamya ngungsir
Raja Namrud kacandhak
rinampog wus lampus
wau Pangeran Pamênang
pan kacandhak samana dèn baronjongi
sagunging pra dipatya

wong Salinga tinumpêsan sami
nadyan bocah yèn lanang pinatyan
wadon binoyongan kabèh
sagung pratiwa rêmbug
budhal saking Salinga baris
angiringkên boyongan
tan kawarnèng ênu
praptèng nagri Kartasura
pan Pangeran Pamênang wus dèn sedani
linawe kamandhungan

data tita lingira ing nguni
Kartasura samana wus arja
tan wontên kara-karane
Kumpêni arsa mantuk
apan sampun sinung nagari
Carêbon lan Pasundhan
tinampanan sampun
lawan Susunan Mangkurat
anyaguhi nêmpuhi rêganing mimis
obat dèn anggo pêrang

lawan balanjane duk ajurit
kang sinuhun sanggup ngulihêna
sarta Walônda rêgine
sakèhe mati pupuh
jêng susunan sanggup maringi
Amral pan wus pamitan
marang sang aprabu
ingkang jagani susunan
pan Walônda rongatus badhe jagèni
atugur Kartasura

kang tinilar kapitan sagunggil
litnanipun gih amung satunggal
pan satunggal lopèrèse
sigra budhalan sampun
sakathahe bala Kumpêni
saking ing Kartasura
Samarang jinujug
pan sarwi ngulari papan
ing Samarang pan arsa dipun lojèni
sarta idi sang nata

tan winarna kang mancal jêladri
ingkang mulih maring Batawiah
sira Amral Hèlduwèl Brèh
gênti ingkang winuwus
ingkang bêbak kalih nagari
apan sadina-dina
swarane gumuruh
wadyabala Kartasura
pan sadina-dina gènnya nambut kardi
wisma myang pura nata

ya ta wau sagung pra dipati
samya gunêm kuwatiring praja
dene wadya ing Bagêlèn
pra mantri maksih kumpul
apan wontên Pangran Dipati
ing Pugêr kang masesa
andadèkkên rêmbug
satêmah rêmbug mangkana
yèn maksih ya gusti tinunggal pra mantri
manawa nèk manawa

kêna bineka ing para mantri
dadya atur rêmbaging wadana
sang prabu pangandikane
abênêr pikir iku
marmanipun adhimas dhingin
lawas tan arsa seba
marang jênêng ingsun
iya pambangusing bala
sri narendra kang rayi wus dèn timbali
Dipatya Pugêr prapta

sri narendra angandika aris
hèh yayi mas dèn kaparèng ngarsa
marma sun undang dhèwèke
manira pan ayun wruh
ing wongira kang lami-lami
miwah wongira anyar
ingsun arsa wêruh
Pangeran Pugêr tur sêmbah
pan sadaya wadyane wus dèn timbali
tumamèng ngarsa nata

kawan dasa cacahe pra mantri
samya taruna tur surèng rana
sang nata pangandikane
marang kang rayi wau
apa ikuwongira sami
sun dulu pelag-pelag
ing suwarnanipun
pantêse padha prawira
Pangran Pugêr umatur saha wotsari
inggih têtiyang lama

yèn ta ajaa wongira lami
pasthi adhi sun pundhut sadaya
arsa sun kunjara kabèh
iku ingkang atuduh
lah puniku wongira lami
pasthine sun ngapura
yèn sira kang nanggung
Dipati Pugêr tur sêmbah
pan sumôngga ing karsa paduka aji
kawula tan suwala

sri narendra angandika aris
ing Bagêlèn adhi ingsun pêcah
sun ikal sun lawe-lawe
sagung punggawanipun
kabèh padha duwea adhi
iya sawidak sewang
kang rayi wotsantun
sakalangkung anarima
pan sinigêg wau ta sri narapati
sampunnya ing antara

nênggih wontên kang winuwus malih
Kapitan Êmur ing Batawiah
adarbe têtukon lare
pan lagya pitung taun
duk tinumbas saking ing Bali
pêkik ing warnanira
Kapitan Mur iku
salaminipun atumbas
rare iku Ki Kapitan Êmur prapti
dagang myang lungguhira

minggah mayor nulya komisaris
tan alami minggah dêlèr rolas
padagange kèh bathine
dadya sugih kalangkung
angluwihi sasami-sami
Dêlèr Êmur samana
rumaosing kalbu
yèn lare kang bêkta bêgja
wus ingambil anak sinungan kêkasih
Si Ontung namanira

lan ingugung sasolahirèki
ya ta sampuning alama-lama
diwasa kathah umure
mêpêg birainipun
Kyai Dêlèr Êmur winarni
darbe atmaja kênya
luwih saking ayu
tan darbe sadulur priya
sinadulurakên lan Si Ontung nênggih
tan pisah sadinanya

nanging nyonyah rêmêne kapati
mring Si Ontung dadya lama-lama
apan samya biraine
kirda lawan Si Ontung
pawèwèhe donya anggili
barang panjalukira
Si Ontung tinurut
nanging Si Ontung samana
datan arsa asimpêna donyanèki
akarya pangasilan

apan samya budhaking Kumpêni
dipun sanak anggung winewehan
sabarang ing sasukane
donyanira Dlèr Êmur
ingulêran raina wêngi
nanging datan kinarya
kasugihanipun
pan kinarya wèwèh marang
prasanakanira samya dèn tuwuki
mangkana salaminya

budhak Kumpêni wênèh wong Bugis
kang ingambil wau sanakannya
kathahe prasanakane
watara wong rongpuluh
prasanakan budhak Kumpêni
pan samya kapotangan
wênèh ana muwus
apa ingsun walêsêna
mring Si Untung manawa amanggih kardi
tan liya lara pêjah

Ki Dêlèr Êmur mangkya winarni
wêruh lamun donyane kèh ilang
amidhangêt yèn anake
kirda lawan Si Ontung
angulêri donyanirèki
pan anakira nyonyah
ical polahipun
kawêdhar tan mawi sandhang
gya cinêkêl Si Ontung dèn pilarani
rangkèt satêngah pêjah

datan arsa suwala ing kapti
asêsambat mintak ampun kula
Ki Dêlèr ngêrês manahe
pan ingapura sampun
ri wusira ing lami-lami
tan mari solahira
nyonyah lan SiOntung
duk samana kawênangan
mring Dêlèr Mur dènnya kirda pukul kalih
nèng gêdhong pajungutan

gya cinêkêl mring Dêlèr Mur aglis
liwat gusar Si Ontung punika
tinangkêp bêlokan gêdhe
de nyonyah gya rinipu
ya ta wau ingkang winarni
Ki Untung nèng bêlokan
langkung kawlasayun
pan akathah rowangira
wong dêdosan sawidak yèn winitawis
sawusnya lama-lama

dadya Ki Untung amuwus aris
ing rowange kang anèng bêlokan
sanak-sanak ingsun kabèh
paran ta dayanipun
nora nana kang duwe budi
rèhning padha lêlaran
rowange sumaur
hèh Untung têka mangkana
duwe polah dene pambêlokan wêsi
lan gêdhong tinutupan

tur kinunci jinagèng Kumpêni
paran baya kênaa amolah
Ki Untung alon wuwuse
mênawa na pitulung
nging Hyang Sukma marang kêkasih
pan kuwating kawula
saka ing Hyang Agung
rowange malih angucap
sira iki Untung dene akumaki
sun iki wong wis tuwa

nèng bêlokan wus tri madya sasi
lawan ingsun nora mangan-mangan
suprandene kongsi mangke
tan bisa budi tèngsun
sira bocah pêksa kumaki
mila bênêr Sri Krêsna
tiwikrama tuhu
ing ajur-ajèr tan kewran
kaya sira ngayoni bêlokan wêsi
tuhu yèn bocah lanang

Ki Untung mèsêm nauri aris
ingsun nora rêmbugan lan sira
pikiran lan wong sakèhe
sasukanira iku
lamun sira nora praduli
hèh sanak-sanak sira
yèn ana pitulung
saka ing Hyang Maha Mulya
yèn ta ana iya ingkang anguculi
paran karêpe samya

wong akathah samya anauri
yèn mêngkono apa karsanira
sanak-sanakira kabèh
manut sukanirèku
nadyan silih angrurah ngloji
timbang matyèng bêlokan
Ki Untung gumuyu
sarwi ngurut ing sarira
sampun konus saking pambêlokan wêsi
cingak sakèh wong mulat

têtarungkon wong sawidak nuli
inguculan wus ucul sadaya
amung wong siji kang dèrèng
ingkang nyampahi wau
ya ta sagung kang ucul sami
sarêng dènira ngucap
mring sira Ki Untung
Untung paran karsanira
dene uwis ucul saking ing sirèki
paran ta ing rèhira

Ki Untung alon dènnya nauri
ingsun arsa angamuk Wêlônda
paran karsanira kabèh
sadaya gya sumaur
nadyan silih ngamukèng loji
kabèh datan suminggah
ing karsanirèku
mung upayakna dandanan
lan malihe golèkna sarapan dhingin
dimène sami kuwat

Ki Untung umèsêm muwus aris
yèn mêngkono wis padha mênênga
ingsun mêngko nora suwe
sigra wau Ki Untung
lawang gêdhong dinêdêl aglis
kuncine wus malêsat
Ki Untung gya mêtu
datan cinatur samana
Untung ngandhut patrêm gêdhene sanyari
sapraptanirèng jaba

kang ajaga pinatrêm ngêmasi
anjêrbabah tanpa asêsambat
kunci gya pinasang age
Ki Untung sigra laju
angulati wong sanaknèki
tan wontên kang pinanggya
mung kalih ing ênu
sigra dyan rinangkul sira
Untung dahat tinangisan mitra kalih
lah paran polahira

salawase sira nandhang sakit
ingsun arsaatilik tan bisa
mêngko uwis panggya dhewe
payo sun gawa mantuk
pan Ki Untung nulya tut wuri
sapraptanirèng wisma
pawong sanakipun
para mitranya sadaya
binilangan dene kang katêmwèng nguni
akathah samya prapta

prasanake prapta tawan tangis
Ki Untung alon dènnya angucap
sun jaluk gêgaman bae
lawan sun jaluk sêkul
dèn akathah lan kinang aglis
lah payo atêrêna
ingsun arsa wangsul
sigra pawong sanakira
anggawani kêris pêdhang lawan cundrik
myang waos cacebolan

wus binêngkêk kang warastra aglis
dyan umangkat kêrig prasanaknya
kang ngatêrkên gêgamane
wênèh ambêkta sêkul
myang panganan kinang tan kari
samana wayahira
apan pukul wolu
duk Ki Untung wêdalira
pan pukul nêm lampahira nulya prapti
prênahe pambêlokan

sarêng ingkang gilir jaga prapti
Kumpni siji ingkang ngatêr kopral
ya ta Ki Untung nulya ge
anarik patrêmipun
wus pinatrêm siji ngêmasi
koprale arsa mêdhang
gya pinatrêm lampus
ingkang anèng jro bêlokan
pan sadaya winêdalakên tumuli
samya berag kang manah

samya kinèn anêdhaa aglis
kumaroyok wong sawidak samya
sawusira nginang age
nulya warastra dinum
ana ingkang amilih cundrik
wênèh amilih pêdhang
wênèh kêrisipun
ana tumbak cêcebolan
sampun samya asiyaga ngati-ati
nèng jawining bêlokan

ya ta wontên wong tuwi sawiji
anggarit lêmah sarwi angucap
hèh Untung manira mangke
lamun Kumpêni rawuh
yèn lungaa saka gêgaris
gon ingsun mapag yuda
sampun awak ingsun
dudu anaking manungsa
anak anjing yèn ingsun tinggala garit
bunuhên saking wuntat

ya ta wau litnane winarni
kang ajaga ing jaba bêlokan
suwe tan prapta koprale
ya ta wus kinèn nusul
sarehane abang lumaris
wus prapta pambêlokan
pan kagyat andulu
baris nèng jawi bêlokan
gêdhong mênga sarehan lumayu aglis
myat rowangira pêjah

matur dhatêng litnanira nuli
katur mring rat Kumpêni sadaya
gupuh amukul tambure
wadya Kumpêni kumpul
sabrêgada sigra lumaris
wus prapta pambêlokan
wong Kumpêni ngêpung
ya ta Ki Untung saksana
angabani kancane anêmpuh aglis
mangsah sadaya surak

binarondong bêdhil tan gumingsir
wong sawidak pan angamuk rampak
wong Kumpêni akèh longe
kuwêl dènnya atarung
tandangira Ki Untung nênggih
lir singa lodra galak
kanan kering nyuduk
anggoco sarwi anyepak
wong sawidak anglir bajo angajawi
gêmpuran sabrêgada

munggèng wuri Kumpêni kèh mati
angêdrèli anglir gêlap sasra
sapalih ika kantune
angamuk kuwêl iku
kang sawênèh pêdhang lan kêris
Kumpêni kathah pêjah
kang wuri kèh rawuh
Ki Untung rowangnya têlas
pan ingêroban mimis lir udan api
tumpês kari priyôngga

Ki Untung tinubruk kanan kering
kang aparêk padha pinatrêman
duk kinandhang-kandhang bae
mêdal ing loji sampun
saparane pan dèn bêdhili
mring bètèng alang-alang
panyalimpêtipun
Kumpêni pan wus kelangan
dèn osak-asik datan ana kapanggih
dadya Kumpêni kobra

wus misuwur sanagri Batawi
Ki Untung ucul saking bêlokan
angamuk akèh rowange
wong sapatrungkon ucul
tumpês awor lawan Kumpêni
tintrim wong sanagara
ya ta kang winuwus
Ki Untung dènnya singidan
anèng bètèng alang-alang tigang ratri
Ki Untung duk samana

amomor dhatêng nagari malih
angulari pawong sanakira
sapraptanira ing rajèng
pawong sanakirèku
apan kathah ingkang kapanggih
Ki Untung tinangisan
sadayarsa tumut
pangucapira mangkana
sun mèlu mring sira asabaya pati
amalês kabêcikan

tigang dasa kang tumut rumiyin
dalu mangkat saking ing nagara
tan kari sagêgamane
bètèng lang-alang rawuh
karya pondhokira miranti
ing sabên ari prapta
pawong sanakipun
kêkalih tuwin sakawan
lama-lama tutur-tinutur waradin
sakèh prasanakannya

kang sawênèh ana ngait-ait
duk samana nagri Batawiah
nayaka Kumpêni kabèh
minggat têbusanipun
pan Ki Untung ingkang winarni
nèng bètèng alang-alang
wus mêmpên wong satus
lawan sagêgamanira
pan cinatur bètèng lang-alang anênggih
samana maksih wana

apan enak dènira miranti
Ki Untung lawan sarowangira
dene kang ngrêksa pangane
nênggih amung Ki Untung
tan kawruhan saba nagari
tan ana kang uninga
mangkana cinatur
yèn kala marang nagara
sawêdale patrême tansah tinarik
winor suruhcandhikan

yèn kêpêthuk Kumpêni satunggil
myang kêkalih ginêpyok ing sêdhah
niba kapisanan jidhèt
sabên-sabên kêpêthuk
wong Kumpêni ginêpyok mati
yèn wayah wusing ngasar
wingwrining marga gung
ing sabên ari mangkana
lama-lama kauningan mring Kumpêni
yèn Ki Untung kang polah

pinarantèn dening wong Kumpêni
yèn wayah pukul satêngah lima
binarisan ing margane
andhêdhêp tan kadulu
pinakanan Kumpêni siji
Ki Untung duk samana
anuju lêlaku
saking sajroning nagara
aningali Kumpêni satu nèng margi
sigra ginêpyok sêdhah

kapirsanan kang baris miranti
sigra mêdal Ki Untung lumajar
binarondong bêdhil akèh
cinêgat saking ngayun
pan Ki Untung minglar angering
saking kering narajang
kang ginêpyok lampus
anêmpuh sarwi lumaywa
wong Kumpêni rolas ingkang angêmasi
kopral sarehan pêjah

wong Kumpêni maksih ambêdhili
ambêburu Ki Untung samana
ya ta prapta ing prênahe
rowangira Ki Untung
ya ta sarêng miyarsa bêdhil
sadaya sarêng mêdal
saking prênahipun
mulat Kumpêni gung prapta
ambêbujung Ki Untung kang dèn bêdhili
wong satus sarêng pêjah

ngamuk rampak wong satus mangungkih
tandangira lir yêksa mamôngsa
wong Kumpêni akèh longe
tumpês amung kang kantun
janma tiga maring nagari
dene wau kang pêjah
sawidak gungipun
lumayu maring nagara
sampun prapta katur ing para Kumpêni
miwah gurnadur jendral

yèn Kumpêni kathah kang ngêmasi
Ki Untung baris nèng alang-alang
apan akathah rowange
tan kawarna ing dalu
enjing mêpêg baris Kumpêni
Ambon Bugis Makasar
Sêmbawa lumayu
gêgamane abra sinang
sigra budhal Amral tinuduh nindhihi
lawan mayor sakawan

pan gumuruh swara tambur muni
surak bakilung wadya Makasar
datan kawarna lampahe
bètèng lang-alang rawuh
dyan warnanên Ki Untung nênggih
anon Kumpêni prapta
tarèn kancanipun
sagunge wong sanakira
aprajanji prasêtya barêng ngêmasi
tan nêdya nolèh wuntat

wadya Kumpêni umiyat
yèn Ki Untung sampun amêpêg baris
Amral angabani magut
sigra Kumpêni mangsah
swaraning kang sanjata lir gunung rubuh
pêtêng kukusing sêndawa
Ki Untung sigra ngabani

saksana sarêng umangsah
ngamuk rampak amor kukusing bêdhil
wadya Makasar anglambung
ngêbyuki kering kanan
ramening prang Ki Untung sarowangipun
manêngah lir singa lodra
wong satus tan nêdya urip

sabalanira sudira
kang katrajang Kumpêni kèh ngêmasi
Bugis Sambawa kèh lampus
miwah Ambon Makasar
kawarnaa Kumpêni saya gung rawuh
Ki Untung sarowangira
lir andaka tawan kanin

ngurugan dening sanjata
datan anggop pangêdrèling Kumpêni
lir gêlap sèwu ambarung
gurnat lawan gurnada
gutuk awi lir udan lamun dinulu
Ki Untung pangamukira
tan apisah golong pipit

ngêsokan mimis lir udan
sira Untung lir Partatanayèki
binut sata Kurawèku
sampun karoban lawan
akèh kanin rowangira akèh lampus
myang Kumpêni akèh pêjah
wangke awor tumpang tindhih

saari dènira yuda
rowangira Ki Untung kang ngêmasi
sawidak kèhe kang lampus
Kumpêni sabêrgada
Bugis Ambon Sêmbawa lan wong Malayu
wadya Mêkasar kèh pêjah
angrês prajurit Kumpêni

amung kantun kawan dasa
sira Untung wadyanira kang kari
maksih sudira angamuk
kabèh lir singa lodra
ya ta sapih kang yuda kasaput dalu
wadya Kumpêni sadaya
wus mundur maring nagari

Ki Untung ingkang winarna
pan ing dalu gunêm sarowangnèki
ana ingkang rada sêpuh
Ki Êmbun namanira
alon mojar hèh ta sanak-sanak ingsun
kabèh paran budinira
kang wong sadaya nauri

manira tan darbe sêdya
saparane Ki Untung sun tut wuri
kabèh nora nêdya kantun
Ki Êmbun alon mojar
mring Ki Untung bagus iki pikiripun
yèn amung abôndayuda
pira kuwatira iki

amungsuh wong sanagara
yèn sêmbawa payo padha angungsi
Ki Untung alon amuwus
iya sakarsanira
nanging ngêndi kang pantês ingungsèn iku
Ki Êmbun alon angucap
ing Carêbon payo ngungsi

manawa ta Kangjêng Sultan
ing Carêbon benjang wani ngukuhi
mangkana Untung miturut
ing dalu dènnya budhal
ngidul ngetan kang dèn jogi ing Cianjur
wong patang puluh tan pisah
gantya wau kang winarni

saundurira ayuda
wong Kumpêni sagunge ngati-ati
prasamya abaris tugur
katangkêp lawang kutha
mriyêm samya pinasang plataranipun
arakit sagêgamannya
ya ta kawarnaa enjing

sumrêg swarane kang bala
pan kinêrig sagung wadya Bêtawi
wus budhal swara gumuruh
ing ênu tan winarna
praptèng bètèng alang-alang panggih suwung
Amral mêmatah kapitan
pêpitu kinèn ngulati

myang wadya Kumpêni Islam
pra kapitan pêpitu kang tinuding
saha wadyabalanipun
nênggih têtindhihing prang
apan Mayor Bèndêlpotan namanipun
sigra budhal kang gêgaman
angidul ngetan nut lari

ya ta ingkang kawuwusa
lampahira Ki Untung sampun prapti
wau ing nagri Cianjur
gepak ngalor angetan
ing Cirêbon wau ta ingkang jinujug
ênêngna Untung lampahnya
Sultan Cirêbon winarni

darbe abdi kinasihan
tur pinutra-putra ran Surapati
sultan kalangkung sihipun
ngugung ingêla-êla
ingapura matèni tanpa dosèku
mênawa Ki Surapatya
bêburu maring wanadri

ambêkta wadya sakupang
pan sadaya sami wahana wajik
saha sikêp tumbak tulup
towok lêmbing nèng ngarsa
sira Surapati ing wana wus rawuh
alèrèn ana ing marga
wong kang liwat samya ajrih

wadyane ing kering kanan
dyan warnanên wau Ki Untung prapti
Cirêbon talatahipun
angambah wanawasa
prapta ing gyanira Surapati sampun
Surapati kagyat mulat
wong liwat pating kalicir

kang dèn iring lare pelak
Surapati ngatag balanira glis
padha andhêgên wong iku
ingong arsa têtanya
kang dèn iring undangên mring ngarsaningsun
ya ta Ki Untung wus prapta
ing ngarsane Surapati

Ki Surapati angucap
sira iki adhi têka ing ngêndi
miwah kang sinêdyèng kayun
sapa wêwanginira
sira Untung alon dènira umatur
kawula ing Batawiah
nênggih budhaking Kumpêni

milane kawula kesah
nênggih dipun sikara ing Kumpêni
ingkang kasêdya ing kayun
angungsi Kangjêng Sultan
ing Cirêbon mênawi sagêda ngukup
dhatêng ing wong kawlasarsa
nêdya sabil lan Kumpêni

Surapati osiking tyas
rare iki yèn sun watarèng ati
jatmika wagêd ing têmbung
dudu trahing wong papa
sun watara kaya têdhake wong luhur
yèn katura kangjêng sultan
pasthi yèn dèn karêmêni

dhasar gustiningsun sultan
karêmêne wong kang graitèng lungid
kalawan wong kaduk purun
upama koningana
maring gusti sayêktine ingsun kantun
lorod pangawulaningwang
dadya Surapati angling

adhi sun peling ing sira
pan nagara Cirêbon iki cilik
nanging wingite kalangkung
yèn sirarsa mangsuka
lah tinggalêm gêgamanmu kabèh iku
miwah sakèh rowangira
aja na anganggo kêris

yèn nora tinggal gêgaman
nora kêna sira manjing nagari
payo ta kabèh baturmu
padha barundhulana
gêgamane kabèh aturna maring sun
dene ingsun kang anggawa
manjingira mring nagari

Ki Untung alon angucap
sabature kinon srah tumbak kêris
saksana sinrahkên sampun
kabèh gêgamanira
Surapati mojar maring wadyanipun
kabèh padha tampanana
gêgaman tumbak lan kêris

ya ta sampun tinampanan
kang awarni gêgaman tumbak kêris
sadaya sampun barundhul
Ki Untung rowangira
ri saksana Ki Surapati amuwus
adhi amung kari sira
durung asrah tumbak kêris

Ki Untung alon aturnya
bok inggiha kyai dika alimi
dene rencang kula sampun
kapundhutan sadaya
mung kawula kiyai andika tanggung
môngsa nêdyaa punapa
wong anêdya ngungsi urip

Ki Surapati anyêntak
apa têmên sira tan asrah kêris
môngsa bêcika tinêmu
yèn wangkot nut parentah
awèh ora êndi kêrismu sun pundhut
sira iki basakêna
mêndhak kalingan kaèksi

apa nganti sun plaksana
ingsun gawa bêbandan mring nagari
kagyat miyarsa Ki Untung
madêg suraning driya
asru ngucap ora awèh kêris ingsun
yèn wus pêcat nyawaningwang
têka ing rêraga mami

lah iku sakarsanira
Surapati bramantya angêjèpi
ing wadya sarêng anubruk
Ki Untung gya malumpat
sarwi ngucap mring wadyane sadayèku
hèh batur padha mirea
ingsun dhewe kang ngêmbari

sira wis tanpa gêgaman
ri sêksana wong Carêbon ngêbyuki
sawênèh ana anyuduk
ana ingkang anumbak
Surapati nindhihi ing wadyanipun
lawunge ingêmbat-êmbat
Ki Untung datan gumingsir

narik patrêm asta kanan
asta kiwa sampun anarik kêris
tangane kering ambunuh
tinumbak tan suminggah
wong Cirêbon kang kapatrêm kathah lampus
Ki Untung asru sêsumbar
payo kene Surapati

aja ngadu wadyanira
Surapati ngatag wadya ing buri
payo sosogên ing ganjur
wong siji gôndra pira
urugana ing lêmbing kalawan busur
Ki Untung ngamuk manêngah
kang katrajang kèh ngêmasi

wong ing Carbon giris mulat
tandangira Ki Untung angajrihi
lir singa lodra dinulu
winatang tan tumama
wong Cirêbon akèh longe ingkang lampus
kang kari mawur sasaran
tan ana nolih ing gusti

Ki Surapati lumaywa
sêdyanira wêwadul marang gusti
ya ta warnanên Ki Untung
rewangnya kang suminggah
sarêng prapta sadaya sami angrangkul
angungun ing solahira
sawênèh ana nangisi

Ki Untung arêrêmbagan
ing rowange prasamya angling aris
dawêg animpang Ki Untung
manawi winangsulan
dhatêng ingkang bêbegal punika wau
Ki Untung alon angucap
kang ora-ora sira ngling

apan wong nêdya raharja
pasthi ingsun rahayu kang pinanggih
sêksana lajêng Ki Untung
lawan sarowangira
kawarnaa Surapati kang lumayu
sampun prapta ing nagara
dumrojog malêbèng puri

jêng sultan lagya sineba
Surapati pan sarwi awotsari
gupuh dènira umatur
kawula tur uninga
abdi dalêm gusti kathah ingkang lampus
binegal wontên ing marga
dene kang angêndhêg kardi

tiyang saking Batawiah
akêkasih inggih pun Untung gusti
de mangke inggih pun Untung
lajêng malêbèng kitha
kèndêl wontên margi parapatan wau
sultan aris angandika
mring gandhèk kinèn nimbali

Ki Untung wus tinimbalan
sigra mêdal wau gandhèk kêkalih
sampun prapta prênahipun
ing marga parapatan
wus kapanggih sira kalawan Ki Untung
kyai gandhèk lon angucap
sira ngandikan mring gusti

Ki Untung kerid saksana
sigra prapta rowangnya kantun jawi
Ki Untung nulya cumundhuk
ing ngarsane jêng sultan
kangjêng sultan pangandikanira arum
marma sun timbali sira
Untung marang ngarsa mami

pan ingsun arsa têtanya
apa sêdyanira prapta nèng ngriki
iya ing nagaraningsun
lan pira rowangira
Kyai Untung matur sarwi awotsantun
inggih amung kawan dasa
sultan angandika aris

alane Si Surapatya
dursilane têka anglêlangkungi
durung ana luwangipun
hèh iya ngêndi ana
pan wong satus binegal wong patang puluh
dene ta sun êla-êla
têmah nyukêri nagari

ri saksana pinariksa
sira Untung sultan kalangkung runtik
nulya Surapati iku
wus kinèn mêjahana
sinudukan wau anèng alun-alun
Ki Surapati wus pêjah
sultan angandika aris

sira lajua mangetan
angungsia marang rajèng Matawis
apan iku ratu agung
anyakrawati ing rat
nuswa Jawa pan iku ingkang amêngku
kêlar ngukuhana sira
apan ingsun angamini

lansira sun wèhi aran
ajênênga Rahadèn Surapati
lawan pinasthi sirèku
dadya satruning kopar
sira Untung kalangkung dènira nuhun
anêmbah sirèng suku sang
amit lèngsèr saking puri

sapraptanira ing jaba
wus apanggih lawan rowangirèki
Ki Untung alon amuwus
hèh sanak-sanak ingwang
timbalane kangjêng sultan marang ingsun
ingsun kinèn angungsia
maring sang rajèng Matawis

apan sultan tan kawawa
angukuhi dening nagara cilik
nanging amine jumurung
sasolah-tingkah ingwang
lan malihe ingsun sinungan jêjuluk
dening sultan ingaranan
iya Radèn Surapati

rowangnya suka sadaya
dene antuk idining ratu mukmin
Radèn Surapati muwus
lawan ingsun winêca
dening sultan ing satêdhak turun ingsun
apadene abdiningwang
dadya satruning Kumpêni

Bapa Bun sira kang tuwa
angaliha sira sun wèhi nami
Êmbun Jaladri sirèku
dadia pangidhêpan
ing sakèhe sanak-sanakira iku
sira kang sun gawe tuwa
rowangnya sadaya angling

hèh kakang Êmbun mung sira
luwih bênêr karsane radèn iki
sira pamungkasing laku
minôngka tuwa-tuwa
kabèh iki kakang pan darma lumaku
apa barang pikir dika
dika wus mikani wèsthi

radèn pan maksih taruna
sadungkape dika ingkang ngaturi
tan winarna wau sampun
mangkat saking nagara
amangetan Surapati lampahipun
ing Têgal apan kamargan
Pamalang kang dipun jogi

gantya ingkang winursita
wong Kumpêni kang samya anututi
kèndêl tanah ing Cianjur
pan wus miyarsa warta
yèn Ki Untung ngalor ngetan lampahipun
tan pisah sarowangira
ya ta sagung wong Kumpêni

ajrih yèn ngungsira têbah
dene wêruh tandange yèn ajurit
duk samana pitung dalu
Kumpêni nèng Pasundhan
wong Pasundhan sadaya wus kinèn kumpul
anèng Cianjur barisnya
sagunge kang para mantri

Kumpêni parentahira
wong kang liwat samya kinèn nakèni
manawa luwih sapuluh
tan anggawa dagangan
kinèn nyêkêl manawa iku Si Untung
yèn wong liwat dudu dagang
pêpêtên kang mring Batawi

wadya Kumpêni wus bubar
mring Batawi kang kari pacak baris
wong Sundha para tumênggung
kang baris urut marga
yèn ta durung karuhan gyane Ki Untung
Kumpêni parentahira
aja bubar ingkang baris

ya ta wau kawuwusa
lampahira Rahadèn Surapati
Pamalang gepak mangidul
prapta tanah Toyamas
lèrèn dhukuh Ajibarang kang dinunung
pan dhusun ing Ajibarang
patingginira kêkalih

apan samya kadangira
loro sanak kang anom Saradênti
Saradênta ingkang sêpuh
langkung anyuba-nyuba
mring têtamu laminira kawan dalu
sira Radèn Surapatya
saksana ngadêg kang baris

pan wus akarya narendra
Saradênta kalawan Saradênti
ingkang ingadêgkên ratu
sampun ngêlar jajahan
kanan kering Ajibarang pan anungkul
tan ana wani anglawan
marang Prabu Saradênti

yèn ana wani anglawan
gya ginêcak rêmpu tan ana wani
dadya kang kantun atakut
wus dadya barisira
amung kari jroning kitha dèrèng têluk
kantun Tumênggung Toyamas
kang maksih anglawan jurit

ya ta wau linampahan
Bun Jaladri panganjurirèng jurit
kitha Toyamas jinujug
rame dènira yuda
Ki Tumênggung Toyamas balane rêmpu
datan amôngga puliha
kontal saking ing nagari

kèndêl sawetan Toyamas
ki tumênggung maksih apacak baris
nèng kali Jirak kêkuwu
wong wetan ing Toyamas
Panjêrngrema akumpul barisnya agung
Bun Jaladri kang winarna
ratune wus dèn boyongi

marang salêbêting kitha
wus ngadhaton Sang Prabu Saradênti
Radèn Surapati wau
langkung pinutra-putra
Bun Jaladri gêgêdhig manggalanipun
wus agêng dêdamêlira
mangkana ingkang winarni

sira Radèn Surapatya
abêbisik mring Bun Jaladri aris
aywa kelangan sirèku
sun bapa arsa lunga
marang Kartasura asuwita ingsun
ing Jêng Sang Prabu Mangkurat
yèn ana wong takon mami

apadene ratunira
awarahên yèn lunga tapa mami
pan marang pasisir kidul
anging wêwêkas ingwang
maring sira yèn besuk utusan ingsun
saka prajèng Kartasura
ratumu cêkêlên aglis

sira gawaa bêbandan
Bun Jaladri ya ta umatur inggih
sandika ing rèh pukulun
lawan maninge bapa
aja kandhêg nêlukakên sapungkurku
baris saking Kalijirak
gitikên sapungkur mami

ri sampunira mitungkas
gya umangkat Rahadèn Surapati
duk ing wayah têngah dalu
mentar saking Toyamas
lampahira datan kawarna ing ênu
prapta nagri Kartasura
wong anom ingkang lumaris

sira Radèn Surapatya
wau kang sinêdyèng galih
umarêk rêkyana patya
Radèn Anrangkusumèki
lampahnya sampun prapti
nênggih paregolanipun
sigra atur uninga
wau ingkang têngga kori
lamun wontên wong prapta arsa suwita

sigra wau ingandikan
dening rêkyana apatih
Ki Surapati wus prapta
ing ngarsa saha wotsari
Radèn Nrangkusumèki
rêsêp ing manah andulu
alon dènnya ngandika
ing ngêndi asalmu adhi
lawan sapa wêwanginira matura

Ki Surapati tur sêmbah
tan èngêt sakaning alit
dening papa kawlasarsa
anama pun Surapati
sêdya kawula ngabdi
dhatêng gusti kang sinuhun
lawan malih punika
kawula angungsi urip
dèn niaya kawula dhatêng wong kopar

marma gya oncat sumêdya
ngayom mring jêng sri bupati
upaminipun kawula
tinêdha dhatêng Kumpêni
wit dados runing kapir
dipun patêdhakna gupuh
nanging panuhun amba
sagung abdi dalêm Jawi
sampun wontên tumut-tumut magut yuda

dene Kumpêni punika
kapanggiha siyang ratri
pan inggih purun kawula
sagêndhinge kula wani
ya ta rahadèn patih
miyarsa suka tyasipun
alon dènnya ngandika
lah iya aja kuwatir
manira kang umatur marang narendra

mangkana Ki Surapatya
sinungan ênggyan pribadi
kalangkung sinuba-suba
ing radèn rêkyana patih
kinadang-kadang yêkti
ingandikan sabên dalu
gantya kang kawuwusa
sira Prabu Saradênti
nênggih ingkang ngadhaton wontên Toyamas

apan sampun awibawa
gêgamanira wus dadi
kang abaris kali Jirak
Tumênggung Toyamas nênggih
apan sampun ginitik
marang Bun Jaladri wau
Ki Tumênggung Toyamas
rusak balane kèh mati
tan kuwawa tumênggung sigra lumaywa

pan sêdya mring Kartasura
apan arsa tur upaksi
datan kawarna ing marga
ing Kartasura wus prapti
matur mring sri bupati
aturira ki tumênggung
yèn nagri ing Toyamas
wontên wong ngadêgkên baris
aprakosa kêraman kang madêg nata

sang nata kalangkung duka
age kinèn anglurugi
ingkang tinuduh ing lampah
sira rahadèn apatih
ya ta ingkang winarni
Radèn Anrangkusumèku
undhang kang wadyabala
santana lawan prajurit
sira Radyan Surapati ingandikan

wus prapta ing ngarsanira
ngandika rêkyana patih
ingsun adhi arsa lunga
timbalane sri bupati
ingsun kinèn nglurugi
ing wong kang umadêg ratu
anèng nagri Toyamas
ya ta Radèn Surapati
tur pranata kenginga radèn punika

sampun andika tumindak
ngamungna pun Surapati
anyêpêng mêngsah karaman
kawula ingkang nanggupi
wuwuha mêngsah malih
sayêkti merangkalangkung
yèn amba maksih gêsang
paduka tindak pribadi
suka ing tyas rahadèn patih ngandika

yèn mêngkono aturira
sun munjuk ing sri bupati
ri sampunira mangkana
lumêbêt ing dalêm puri
ing srimanganti prapti
sampun tundhuk lan sang prabu
anulya tinimbalan
wus prapta ngarsèng sang aji
sigra matur Rahadèn Anrangkusuma

gusti wontên palajêngan
saking ing nagri Batawi
kêkasih pun Surapatya
palajêngipun angungsi
sinikarèng Kumpêni
mila ngungsi sang aprabu
dene ta tanpa dosa
binoyak-boyak Kumpêni
nanging mangke sagah angrurah karaman

ingkang mandhirèng Toyamas
punika sanggup mêjahi
yèn suwawi rinojongan
ature pun Surapati
endah punapa gusti
yèn èstu pênêd kinukup
yèn awon gya binucal
sampun nyênyukêri galih
sri narendra alon dènira ngandika

lah iya sakarsanira
môngsa bodhoa sirèki
pan ingsun uwus pracaya
marang ing sira apatih
suka tyase wotsari
wus mêdal saking kadhatun
sapraptanirèng jaba
panggih lan Ki Surapati
dhinawuhan timbalane sri narendra

kalilan kinèn umangkat
adhi sadina ing mangkin
Ki Surapati sandika
kalangkung suka ing galih
pan sampun dèn kèngkèni
Tumênggung Toyamas wau
ngatêr Ki Surapatya
mangkat saking ngarsèng patih
sigra-sigra mangkat saking Kartasura

datan kawarna ing marga
lampahe Ki Surapati
ing kali Jirak wus prapta
pan sampun apacak baris
wong desa akèh prapti
samya ngaturi sêsuguh
tarub wetan Toyamas
mirsa jêjênêng narpati
kawarnaa sira Radèn Surapatya

rahadèn sigra utusan
mring panakawan kêkalih
pan bêkta sêsupenira
aglis lampahnya wus prapti
ing Bun Jaladri iki
sampun atanggap ing sêmu
sira Bun Jaladriya
amangsiti rowangnèki
bêbêktane kang saking nagri Jakarta

sadaya kinèn siyaga
sagêgamaning ajurit
mangkat seba ratunira
sapraptanira ing puri
sira Ki Saradênti
apan lagya ngabên sawung
anèng pasowan jaba
ingayap pawongan cèthi
kagyat mulat praptane Bun Jaladriya

alon dènira ngandika
sira Prabu Saradênti
kene dèn kaparèng ngarsa
apa wartane ing jawi
baya ta ana kardi
dene ta bapa malêbu
sira Bun Jaladriya
pan sampun amarêpêki
angêjèpi nênggih maring rowangira

tinubruk saking ngiringan
sira Prabu Saradênti
anjumbul sampun binônda
myang Saradênta ginodhi
kalih binêkta mijil
Bun Jaladriya wus mêtu
lampahe tan winarna
ing kali Jirak wus prapti
sampun katur marang Radèn Surapatya

yèn ratune wus kabônda
suka Radèn Surapati
sigra pinocok saksana
utamangganira kalih
Toyamas dèn obongi
wau ing kadhatonipun
pan samya binoyongan
dene Radèn Surapati
sampun budhal saking nagariToyamas

datan kawarna ing marga
prapta ing Kartasurenjing
katur mring sri naradipa
yèn prapta Ki Surapati
ratu kraman wus mati
pan tinigas jangganipun
sang nata langkung trustha
murda wus tinanjir kalih
sira Radèn Surapati wus ginanjar

ing êmas lawan busana
langkung suka Surapati
dene angrasa katrima
karyanira mring narpati
wastra dinumkên sami
ingangge sarowangipun
wastra lawan kancana
langkung sihira narpati
dene kathah ganjaranira sang nata

manggèn ing Anrangkusuman
apan wus sinungan panti
Surapati sarowangnya
cinadhong ing siyang ratri
dening rahadèn patih
sinuba-suba kalangkung
sawusira mangkana
antaraning lami-lami
kapiyarsa saking nagri Batawiah

yèn Ki Untung wus karuwan
suwita sarowangnèki
mring Sang Prabu Kartasura
malah wus silih wêwangi
aran Ki Surapati
ya ta wau kang winuwus
apan sampun bicara
sagung nayaka Kumpêni
ngandikan mring ngarsaning gurnadur jendral

miwah idêlèr pamungkas
wus prapta ing ngarsanèki
wus dadi ingkang bicara
anari para prajurit
sapa sanggup nglurugi
anyêkêl maring Ki Untung
agêng ingkang ganjaran
sarta jinunjung kang linggih
pra prajurit Kumpêni mopo sadaya

dene ta sampun kantênan
Ki Untung prawirèng jurit
jendral kalangkung kèmêngan
Dlèr Mur pêtêng ingkang ati
ya ta wontên Kumpêni
satunggil wijil wong agung
nanging maksih kapitan
trahing prajurit linuwih
bapakira kang bêdhah nagri Makasar

Kapitan Tak wastanira
punika ingkang nanggupi
nyêkêl ing Untung samana
jendral suka ing tyasnèki
ngakak angêntrog wêntis
sarwi nyandhak astanipun
Kapitan Tak saksana
binêktèng ngarsa tumuli
winor lawan pra kapitan kalih wêlas

umuk-umuk linarihan
marang sang jendral pribadi
tanapi radpêni bêsar
sadaya sami nglarihi
sampun sinung Kumpêni
kalih atus kang tinuduh
prasamya pêpilihan
myang wadya Makasar Bugis
sigra mangkat sampun binêktanan surat

saksana numpak ing palwa
mancal saking ing Batawi
tan winarna lampahira
ing lautan sampun prapti
Japara muarèki
baita sampun alabuh
mêntas Kapitan Êtak
sakumpêninya tan kari
langkung suka kumêndur kang nèng Japara

ri sampunira mangkana
ajidan sigra tinuding
angaturakên kang surat
jendral maring sri bupati
kinanthèn mantri kalih
Japara gya lampahipun
ing ênu tan winarna
prapta ing Kartasurenjing
kang jinujug Radèn Arya Sindurêja

sira Arya Sindurêja
sigra tumamèng jro puri
wus katur sri naranata
yèn surat saking Batawi
sang nata gya upèksi
sampun kadriya kang têmbung
sang nata angandika
mring Arya Sindurêja ris
lah Sindurja kayaparan budinira

iki layange si jendral
anjaluk Si Surapati
manêmbah matur Sindurja
yèn suwawi lan sang aji
inggih pun Surapati
buron Kumpêni satuhu
lêhêng tinêdhakêna
dados galihing Kumpêni
saupami paduka angêkahana

èmêng sang nata ngandika
hèh iya mêtua dhisik
timbalana yayi êmas
Dipati Pugêr dèn aglis
lawan Si Adipati
Madura Surapringgèku
sirarya Sindurêja
sigra nêmbah sampun mijil
sapraptane andhawuhakên timbalan

Pangeran Pugêr wus prapta
lawan punggawa kêkalih
Jangrana lan Cakraningrat
lajêng tumamèng jro puri
Sindurja kang pangirid
wus prapta ngarsèng sang prabu
mèsêm sarwi ngandika
hèh yayi mas adipati
payo kene yayi dèn kaparèng ngarsa

majêng Pangeran Dipatya
myang Dipati Surawèsthi
sri narendra angandika
paran karsanira yayi
layange jendral iki
Si Surapati jinaluk
Si Tak ingkang dinuta
anyêkêl Si Surapati
dene mêngko maksih ana ing Japara

lah yayi sira pikira
lan punggawanira katri
Dipati Sampang tur sêmbah
Jangrana tur sêmbah aris
yèn suwawi sang aji
tinêdhakakên pukulun
upami kinêkahan
amasthi yèn dados jurit
abdi dalêm Kumpêni kalawan Jawa

langkung èmêng sri narendra
kang rayi umatur aris
yèn kawula tan sambada
ature punggawa katri
apan pun Surapati
angabdi ing kaka prabu
dene mangke tinêdha
winastan dosa Kumpêni
tinurutan inggih tuwan têdhakêna

nanging abdi dalêm Jawa
sampun tumut angrencangi
angraman pun Surapatya
dimèn cinêkêl pribadi
apan pun Surapati
tan darbe dosa pukulun
inggih dhatêng paduka
yèn abdi dalêm ngrencangi
sayêktine anyikara tanpa dosa

pan punika bôngsa Islam
dene yèn mêksa Kumpêni
paduka angêlèsana
ngakêna tan darbe dasih
dhatêng pun Surapati
anane nèng nagriningsun
pan iku angawula
marang ing pêpatih mami
ana Anrangkusuman gènnya suwita

katujon sri naradipa
myarsa ature kang rayi
gumujêng sarya ngandika
bênêr yayi mas dipati
mangkono saur mami
kawrata ing angsul-angsul
de Kumpêni yèn mêksa
anjaluk Si Surapati
sun pundhute iya têka dèn cêkêla

hèh ta sira Sindurêja
payo mêtua dèn aglis
wèha wruh marang ajidan
mangkono timbalan mami
nuli tundhungên aglis
lan utusana sirèku
angatêr mring Samarang
lan pracayakêna maning
kang sun tuduh rumêksa marang Si Êtak

pangane ana ing marga
ya Si Rôngga ing Samawis
Arya Sindurja gya mêdal
sapraptanira ing jawi
ajidan dèn dhawuhi
ing timbalane sang prabu
wus pamit sigra mêsat
pan sampun wartèng Kumpêni
kang ajaga ing nagari Kartasura

tan kawarna solahira
ya ta wau sri bupati
alon dènira ngandika
hèh yayi mas adipati
sira sun srahi kardi
dhawuhna timbalan ingsun
lamun Si Surapatya
jinaluk marang Kumpêni
lan Si Anrangkusuma sun karya wayang

lan sagung para punggawa
padha undhangana yayi
kabèh kon awèh gêgaman
adhi mring Si Surapati
kang rayi nêmbah mijil
punggawa kalih tan kantun
sapraptanirèng jaba
Hyang Arka wus nitih ardi
sampun prapta pangeran ing dalêmira

sagunging para dipatya
dalu ingundhangan sami
marang dalêm Kapugêran
miwah sira radèn patih
myang Radèn Surapati
ing Kapugêran wus rawuh
tata sami alênggah
sagung kang para dipati
jêng pangeran andhawuhakên timbalan

hèh paman Anrangkusuma
timbalane sri bupati
yèn mêngko Si Surapatya
dèn jaluk maring Kumpêni
sira kinarya ringgit
yèn Ki Surapati purun
amagut dutaning kang
Kumpêni saking Batawi
Kapitan Tak mêngko ana ing Japara

nanging lagya ingandikan
dening kangmas sri bupati
kayaparan sanggupira
kalamun pinaran wani
nuli lungaa aglis
têka nagrine sang prabu
yèn sira wani nglawan
kakang prabu angidèni
amaringi kanthi iya maring sira

Ki Surapati tur sêmbah
dhuh gusti kula sang pêkik
sanadyan jendral praptaa
angriga wadya Kumpêni
dèn kêbak tanah Jawi
datan amiris ing sanggup
mangkya badan kawula
angsal idining raka ji
inggih sasat paripih kalawan jimat

lêbura awor pratala
wus kasêdyèng siyang latri
pêjaha awor si kopar
pintên bangginipun gusti
kawula manggih urip
yèn antuk barkat pukulun
rakanta myang paduka
mèsêm Pangeran Dipati
angandika dhatêng Radèn Nrangkusuma

hèh paman Anrangkusuma
sirèstu kinarya ringgit
milua salaku jôntra
maring adhi Surapati
ya ta rahadèn patih
sandika suka tyasipun
pangandikanya pangran
mring sagung para dipati
alah payo kabèh awèha gêgaman

iya ta sasukanira
pamilihe Surapati
Ki Surapati tur sêmbah
sampun liya saking kêris
Pangeran Madurèki
sampun nguncalakên dhuwung
dhapuripun supana
tangguhe Tuban sayêkti
pan tinarik marang Radèn Surapatya

pan sarwi alon turira
sampeyan pêparing kêris
sampun kêdaha bewara
paringa dhuwung kang alit
kang dhapur tilam upih
lawan kalamisan iku
myang sangu tumpêng ika
kula têdha pasopati
inggih pintên agênge siyunging ula

saksana sagung dipatya
samya suka dhuwung alit
kang sami titih kewala
ri sampuning sinung kêris
bubaran radèn patih
myang Surapati tan kantun
pan sampun atur sêmbah
sagunging para dipati
sarêng bubar saking dalêm Kapugêran

wau Radèn Nrangkusuma
wus prapta dalêmirèki
anulya lajêng gêganjar
marang prajurite sami
wastra kancana picis
Radèn Surapati sinung
sadaya wadyanira
sampun sinungan kêlambi
pan sangkêlat abang rinenda satêbah

sadaya lancinganira
prasamya sangkêlat kuning
pinanji rinenda pêthak
bêbênting cindhe jo sami
prasamya udhêng putih
gantya wau kang winuwus
duta ajidan prapta
ing Japara wus apanggih
lawan Êtak tutur ing sasolahira

tuwin andikaning nata
Kapitan Tak sukèng galih
wus budhal saking Samarang
Ki Rôngga apan umiring
kang rumêksa ing margi
tundhan lawan panganipun
datan kawarnèng marga
ing Kênêr pan sampun prapti
ya ta rêrêm Ki Rôngga atur uninga

wus katur marang narendra
yèn Kapitan Êtak prapti
anèng Kênêr saha bala
rêrêb ngasokkên wadya lit
sang nata animbali
Sindurja ingkang tinuduh
karyaa pasanggrahan
ing Banyudana dèn aglis
yèn wus dadya Si Êtak sira undanga

sira Arya Sindurêja
pan sampun anandhang wêling
ngirid punggawa têtiga
ing Banyudana wus prapti
karya pakuwon dadi
sigra aputusan sampun
Ki Arya Sindurêja
ing wau mantri kêkalih
mring Ki Rôngga Êtak kinèn ngenggalêna

Kapitan Tak ingaturan
marang Ki Rôngga Samawis
saking ing Kênêr wus budhal
kawarnaa sri bupati
Dipati Surawèsthi
kinèn obong-obong dalu
pasowan kidul ika
saha surakira atri
loking kathah Surapati ngamuk rampak

ya ta wau lampahira
Kapitan Êtak wus prapti
Toyadana saha bala
ya ta wus apanggih nuli
lan Arya Sindurjèki
sadaya sarêng cumundhuk
binêktèng pasanggrahan
wus tata sami alinggih
Kapitan Tak alon dènira anabda

radèn manira dinuta
jendral myang para ratpêni
anuhun pun Surapatya
kyèh dosanya mring Kumpêni
lan jendral angaturi
kintun renda myang baludru
punapa ta maksiha
kang aran pun Surapati
Radèn Arya Sindurja lon dènnya mojar

inggih taksih sring kêtingal
nanging si botên dêdasih
dhatêng gusti sri narendra
kang wasta Ki Surapati
wontên rêkyana patih
nênggih pangawulanipun
kala tuwan utusan
jendral angaturi tulis
sawingkinge pinundhut Ki Surapatya

karsane sri naranata
kasrahna dhatêng Kumpêni
pun Surapati bêbandan
nanging rahadèn apatih
sangêt dènnya ngukuhi
apan sêdya barêng lampus
lawan pun Surapatya
dadya bôngga ing narpati
lah punika Kumpêni botên miyarsa

yèn Radèn Anrangkusuma
mangkya mêngsah sri bupati
anglabuhi Surapatya
malah ta ing dintên wingi
sêdya angamuk puri
mêdal ing pasowan kidul
pan sampun ingobongan
yèn sampuna enggal prapti
jêng pangeran têtulung dhatêng kang raka

kadi kalampahan bêdhah
kadhaton ing dintên wingi
sira Tak grêgut miyarsa
têpiyonira binanting
sarwi anaut rawis
Kapitan Tak sarwi muwus
hèh Radèn Sindurêja
antinên sadina benjing
Surapati wus karêgêm ngastaningwang

apan sampun sinagahan
sagunging wadya Kumpêni
marang Arya Sindurêja
datan kawarna ing ratri
wuwusên sri bupati
animbali punggawa gung
kang rayi ingandikan
Pangeran Pugêr wus prapti
pan angirid sagunging para nayaka

sapraptanira ing pura
ing ngarsane sri bupati
dyan Surapatingandikan
lan radyan rêkyana patih
sinandi lampah silib
mêdal ing pasowan kidul
wus prapta ing jro pura
ing ngabyantara narpati
tuwin sagung para dipati sadaya

sang nata alon ngandika
hèh yayi mas Adipati
Pugêr paran karsanira
kang rayi matur wotsari
sumôngga ing narpati
kawula dhèrèk sakayun
nênggih pun Surapatya
tan gumingsir siyang ratri
pêjahipun katura paduka nata

sang nata malih ngandika
iya mêngkono ta yayi
Si Adipati Madura
kalawan Si Surawèsthi
karo ngong srahi kardi
dèn samapta sesuk esuk
anggusah Surapatya
dèn rame kanthaning jurit
wangsitana lan Si Arya Sindurêja

poma karo dèn abisa
akarya sandining jurit
ingsun pan arsa umiyat
yudane Si Surapati
lawan Si Êtak benjing
adunên ing alun-alun
pratiwa kalih nêmbah
rampung wêwêling narpati
Surapatya wau kang dinuk ing tingal

mangsah ing ngarsa narendra
pan sarwi tampi wêwêling
mangrêpa nêmbah suku sang
lèngsèr sing ngarsa narpati
miwah rahadèn patih
wus tampi pitungkas tuhu
rahadèn nulya mêdal
miwah sagunging dipati
Jêng Pangeran Pugêr mundur saking pura

