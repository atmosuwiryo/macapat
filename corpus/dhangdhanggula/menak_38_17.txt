wus pinarnah pakuwonirèki
kang wadya gung sampun sinêgahan
têpung akapang pondhoke
sakèhing para ratu
pan sadaya sampun apanggih
kalawan wadyanira
suka manahipun
samya sinungan bêrana
nênggih ingkang saking ing gunung Sêrandil
binagi pinarapat

kalih duman mring para narpati
sabalane dene kang saduman
marang wong pambêlah kabèh
Ki Buyut Wirigaluh
kang ambagi sampun waradin
êmas lawan sêsotya
sadaya wus sinung
sukèng tyas wong juru bêlah
kang saduman marang ing Umarmayèki
wong Menak datan arsa

jêjêl dening baitèng Mêdayin
ing muara Tagêlur kèbêkan
wadya gung samya karamèn
kocap ing laminipun
antarane salawe wêngi
sira Natèng Sulebar
dènira angrungu
gêgaman Mêdayin prapta
Senapati Kalana Jayadimurti
badhe mantu narendra

wong Sulebar sanega ngajurit
Prabu Sahalsah sampun pratôndha
angadêgakên barise
budhal karsanya mêthuk
marang Rajaputra Mêdayin
sakêthi balanira
ambêkta tur-atur
datan kawursitèng marga
prapta enjing Buhartal atur upaksi
ing Gusti Kakungingrat

lamun Prabu Sahalsah kang prapti
Jayènglaga miyos siniwaka
munggèng ing têtarub andhèr
manggihi praptanipun
sira Prabu Sahalsah nênggih
sampun tundhuk kalawan
Menak Jayèngsatru
Natèng Sulebar mangrêpa
atur-atur wus samya makuwon sami
nunggil lan wadya Ngarab

anggung kasukan ing siyang latri
sugatanira Natèng Sulebar
anèng Tagêlur karamèn
wau ta kang winuwus
laminira kawan dasa ri
wong Menak sinugata
nèng nagri Tagêlur
warnanên Raja Kistaham
dènnya numpak anèng muara Nistani
akathah kang pangkalan

mila kantun praptaning Sêrandil
antarane kawan dasa dina
Kistaham kala angkate
saking nagri Mêdayun
angriyini kawan dasa ri
panusule wong Menak
mangkana winuwus
Raja Kistaham praptanya
ing muara Tagêlur kagyat ningali
saking doh lamat-lamat

palwa tembak samya dèn panjêri
ing daludag lêlayu bandera
Kistaham sandeya tyase
kèndêl palayaripun
panarkane Natèng Sêrandil
Lamdahur arsa mangkat
nglurug mring Mêdayun
panuju palwa anabrang
pinêgatan cinêkêl marang Kadarsi
lajêng katur ing rama

wong minanta kang dèn têtakoni
lah ta iki paraune sapa
wong minanta lon ature
punika palwanipun
putra mantu Natèng Mêdayin
nênggih ingkang pêparab
Menak Jayèngsatru
sampun kawan dasa dina
praptanipun wontên Tagêlur ing ngriki
badhe mukul ingSelan

Prabu Kistaham têtanya malih
paran tingkahe para dipatya
kang tunggu tampingan kene
pan inggih sami nungkul
pan sadaya urut pasisir
Buhartal prang kasoran
kabala ing ngriku
Natèng Sulebar wus prapta
atur-atur angirid kang pra dipati
Kistaham duk miyarsa

langkung kêju tyas ngungun tan sipi
animbali marang putranira
Kobatsarkat pambajênge
Kadarsi aranipun
Radèn Histun Kistun wuragil
lan sagung pra punggawa
supênuh samya pul
gunêm nèng palwa rum baya
putra kapat ingkang tinari ngramèki
kaya pa iki baya

apa bali mulih mring Mêdayin
apa banjur seba mring wong Menak
iya ngiring salakune
padha ngaku ingutus
mring Bathara Anyakrawati
bantoni ing ayuda
amèt galihipun
malar silih kasiliba
katungkula kêna ing paekan mami
rêmbag putra sakawan

sigra layar sadaya uminggir
praptèng sungapan sigra utusan
angriyini ing inggahe
Kadarsi kang dèn utus
panggih lawan Umarmayèki
tinanggap aturira
binêkta malêbu
katur ing Sang Kakungingrat
duk siniwèng sagung kang para narpati
Kadarsi prapta nêmbah

amba ingutus pun bapa gusti
mila prapta nusul saha bala
rama paduka dhawuhe
ambantoni pukulun
inggih saking awalanggalih
dhatêng lampah paduka
manawi Lamdahur
awrat sinanggèng ayuda
pan pun paman kang kinèn ngapèn-apèni
gusti ing lampah tuwan

mèsêm Wong Agung Wiradimurti
Umarmaya kang kinon mêthuka
praptèng sungapan lampahe
Kistaham wus tumurun
saha bala sampun apanggih
kalawan Umarmaya
kabèh wadyanipun
kinantun nèng ara-ara
Sang Kistaham kerid ngayunan wus prapti
mêndhak angaras pada

langkung dènnya noragèng minta sih
pinaringan pisalin sadaya
Kistaham sampun ingangge
kinèn jajar alungguh
lawan Prabu Sahalsah nênggih
Kistaham sigra nêmbah
pan sampun alungguh
Prabu Sahalsah têtanya
bêkta pintên bala Kistaham nauri
pan inggih mung sayuta

Prabu Sahalsah wêwah dènnya jrih
mring wong Menak mulat ing Kistaham
nêmbah pratingkah gustine
mangkana budhal sampun
saha bala ingkang ngaturi
Sahalsah mring Sulebar
saha bala kêbut
Raja Kistaham tut wuntat
sawadyane umiring ing Jayèngmurti
marga tan kawursita

praptèng Sulebar wus dèn aturi
angadhaton de Prabu Sahalsah
makuwon nèng pasebane
sagunging para ratu
myang Kistaham makuwon sami
langkung dènnya nyugata
Sahalsah winuwus
agung siyaga gêgaman
cinarita pan sampun kawan dasa ri
dènira nèng Sulebar

gantya winarna nagri Sêrandil
Sri Lamdahur lagya siniwaka
munggèng panangkilan andhèr
punggawa para ratu
myang satriya kang pra dipati
prajurit ulubalang
pra mônca kèh rawuh
Lamdahur lunggyèng amparan
patik rêtna alêlèmèk prangwadani
janggêrêng wêntis tumpang

yèn siyunga Sang Natèng Sêrandil
dêdêgira sarupèng dênawa
anambaga sarirane
ngumbala remanipun
simbar jaja kadya walingi
irêng-irênging netra
sakucuning kêmpul
wajanya bêlah angraras
kadya tatah aparik-parik ngajrihi
jaja ujung sajêngkal

sabongkot tan wêntise kêkalih
tuhu ngebat-ebati kalintang
Prabu Lamdahur warnane
wadya kang mulat takut
lamun ana pinandêng liring
pucêt tanpa udaya
ngalumpruk lir kapuk
agêng aluhur sêmbada
yèn ngandika gumalêgêr angajrihi
lir orêg kang bantala

ingkang munggèng ngarsa narapati
sira Sang Raja Orang Kaorang
tur sêmbah alon ature
pukulun sang aprabu
wontên mêngsah saking Mêdayin
senapatining yuda
Menak Jayèngsatru
kang dadya ibnu suraya
Sri Bathara botên nindaki pribadi
amung ibnu suraya

nèng Tagêlur dènnya pacak baris
pun Buhartal umagut kasoran
têmah nungkul sabalane
malah ramanta prabu
ing Sulebar mêthuk manggihi
duta wus pinondhongan
dhatêng prajanipun
badhe mantune sang nata
ing Mêdayin Kalana Jayadimurti
mila sagah samôngsa

bêdhah Sêrandil Sang Jayèngmurti
duk praptane pabean punika
mung sawidak prajurite
Buhartal gangsal èwu
parandene datan ngudhili
Buhartal prang kasoran
ngandika Lamdahur
pira dêdêging satriya
Jayèngmurti kang sanggup bêdhah Sêrandil
lan prajurite pira

Prabu Orang Kaorang turnya ris
aturipun kang atur uninga
pidêgsa sêdhêng dêdêge
pan botên agêng luhur
bagus mawi cahya nêlahi
balane kalih yuta
lawan kang bêbantu
longkang kawan dasa dina
praptanipun pabean andêl Mêdayin
nama Raja Kistaham

duk miyarsa guguk sri bupati
kalingane nora tuku warta
durung adol parungune
satriya ingkang rawuh
lamun ingsun agêng tur inggil
lan gêdhe gadaningwang
bobot sèwu satus
wong têlung atus tan kangkat
ingsun undha kuthagara sun antêbi
luluh lumrèng bantala

kang prajurit pirang-pirang kêthi
ratu mônca samya jrih sadaya
ing gadaningsun gêdhene
baya sêlak kasusu
gone tômpa ganjaran putri
lah padha sira nêngna
ing lair dèn tambuh
dimèn prapta kuthaningwang
iya besuk ingsun cêkêle pribadi
sun karya mêng-amêngan

kunêng ingkang lagya gunêm kawis
lan pra ratu satriya punggawa
warnanên wau lampahe
Kalana Jayèngsatru
lawan Prabu Sahalsah nênggih
sawadya para nata
ing Sêrandil rawuh
rêrêp nèng dhusun Ampeyan
saking kitha kantun lakon kawan ari
bêngawan gêng kawuntat

Wong Agung Menak angatag
mring kang raka Menak Abas nênulis
srat panantang mring Lamdahur
Menak Abas nênurat
tan adangu kang sêrat wus dadya sampun
katur ing Sang Jayèngrana
sinungkên Umarmayèki

puniku ingkang dinuta
lèngsèr saking ngarsa umêsat aglis
ing marga datan winuwus
prapta kèndêl gapura
duk sineba sira Sang Prabu Lamdahur
lênggah munggwing patarana
supênuh pra mônca aji

wontên wong sariyu prapta
ingkang kinèn karya makutha dadi
kasaru wong tunggu pintu
matur yèn wontên duta
nênggih saking pun Kalana Jayèngsatru
kayungyun warnaning duta
sêmbrananipun nujudi

Prabu Lamdahur ngandika
timbalana caraka ingkang prapti
sigra tinimbalan sampun
Marmaya lincak-lincak
Sri Lamdahur tumingal suka angguguk
caraka dèn parêk ngarsa
kinongkon apa sirèki

Marmaya ngaturkên surat
wus tinampan mring Sang Prabu Sêrandil
binuka sinukmèng kalbu
têmbunge punang surat
layang ingsun Kalana Anjayèngsatru
kang kasub kaonang-onang
Kakungingrat Jayèngmurti

prawiradi murtining prang
kang minôngka putra suraya aji
pêpakuningrat Mêdayun
kasumbung Jayèngrana
ingkang dhingin pamuji marang Ywang Agung
kapindho marang utusan
iya Jêng Nabi Ibrahim

têkaa marang ing sira
Alamdahur narendra ing Sêrandil
wruhanira lakuningsun
ingutus mring sang nata
ing Mêdayin kinèn bônda ing sirèku
yèn sira nora nungkula
ing salakuningsun iki

ing besuk ingsun cêngkalak
ingsun gawa bêbandan mring Mêdayin
yèn mogok sun gawa lampus
sun cangking murdanira
lamun arêp urip mapaga maringsun
ngaturna panungkulira
bêrana kang adi-adi

Lamdahur kalangkung duka
duk miyarsa sêrat sinêbit-sêbit
pan sarwi ngandika asru
hèh kakang Rajèng Mlaka
baya bêcik kang dèn ajapakên iku
makutha ngong lagya dadya
nuli ana surat prapti

makutha maksih nèng ngarsa
Umarmaya nêmbah umatur aris
patikbra mulat pukulun
makutha padukendra
langkung pelag pasang warna rakitipun
nanging kang maksih kuciwa
dene ta netrane sami

rêtna kang munggwing makutha
dèrèng pantês kagêma paduka ji
ngandika Prabu Lamdahur
sira wruh intên pelag
Umarmaya umatur sarwi gumuyu
inggih ugi pan kawula
anake wong nyarawèdi

yèn mangkono tingalana
sarwi mengo kêcoh sri narapati
mangsit wong tunggu manguntur
samya kinèn prayitna
makutha wus pinaring Umarmayèku
lah payo dêlêngên uga
intêne kang ala êndi

makutha wus tinampanan
Umarmaya matur ngiling-ilingi
punika ingkanghèr laut
hèr gêni lan hèr kêmbang
dèrèng pantês yèn kagêma ratu agung
sampun kantos katrocoban
inggih samia hèr thathit

sawusnya matur mangkana
Umarmaya umêsat sigra lari
opyak samya kinèn bujung
gègèr ing panangkilan
Umarmaya dêdêl malumpat mandhuwur
kêbat mêsat kadya kilat
tan ana bisa nututi

wadya matur tan kacandhak
lumpatipun pukulun kadi thathit
sri narendra langkung bêndu
age mêlananana
gajah ingsun sigra pinêlanan sampun
dipôngga wus munggwing ngarsa
têdhak sang nata wus nitih

sarwi ngandika mring bala
siyagaa sun lude si mancuri
ngapusi makuthaningsun
sarya mêlak dipôngga
mandhi gada Marmaya nolih andulu
lamun nututi sang nata
gya lumayu nampèl wêntis

wus prapta jawining kitha
kumalebat Umarmaya kaèksi
Lamdahur sru nguwuh-uwuh
Umarmaya mandhêga
sun tibani gada dimèn ajur mumur
Marmaya sirig kewala
lamun têbih angantosi

lamun wus cêlak lumajar
langkung duka sang prabu ing Sêrandil
sapuruge tinut pungkur
Marmaya manjing wana
kèndêl ngungak-ungak ampingan wit bulu
tinarka môngsa banjura
pasthi wangsul mring nagari

tan adangu kapiyarsa
ting garêpêk kêkayon kang kaplipis
ing dipôngga lampahipun
kagyat Ki Umarmaya
ala têmên Lamdahur maksih anusul
Marmaya nampèl wêntisnya
ingantêp mêsat lir thathit

wus praptèng pakuwon Ngarab
Jayèngmurti siniwi ing para ji
Umarmaya praptèng ngayun
napasira rênggosan
pan dinangu paran ta lakunirèku
Marmaya atur makutha
sarya matur solahnèki

gèn kula ngapusi ngrika
makuthane sang prabu ing Sêrandil
trusthèng tyas Sang Jayèngsatru
tinutur mulanira
tinanggapan para nata ebat dulu
dene agênge makutha
tinaritis sêsotya di

hèr bumi lawan hèr kêmbang
angandika Wong Agung Jayèngmurti
nyata gêdhe Si Lamdahur
kêtara ing makutha
nora ana sêdhêng ingkang para ratu
pasthi yèn logro sadaya
Umarmaya matur aris

punika lamun sêmbada
pun Marmadi agêng nanging tan inggil
pan mung ratu dhedhak-dhedhuk
mèsêm Sang Kakungingrat
pinaringkên marang Marmadi wotsantun
ingangge sêdhêng prayoga
Sang Jayèngmurti lingnya ris

hèh Marmaya kayaparan
ingsun arsa wruha sakêdhap ugi
iya marang Si Lamdahur
kayaparan ing tingkah
Umarmaya matur yèn karsa pukulun
kêdah têmên arsa wikan
tuwan nitiha turanggi

suwawi dhatêng ing wana
sampun mawi bêkta abdi satunggil
amung lan kula pukulun
katiga Kalisahak
pun Lamdahur wau nututi katèngsun
nanging ta inggih tan nyandhak
duk kawula nampèl wêntis

turôngga wus kinapanan
kawot sagung kapraboning ajurit
lajêng nitih Jayèngpupuh
Umarmaya nèng wuntat
tan kalilan pra ratu kang arsa tumut
kuda nandêr praptèng wana
wau ta Natèng Sêrandil

duk lagya mêlak dipôngga
langkung kagyat Lamdahur aningali
sujanma ingkang lêlaku
amung katiga kuda
ya ta wau Marmaya mulat umatur
inggih punika wong Menak
warnane Rajèng Sêrandil

Jayèngmurti gawok mulat
Umarmaya umpêtan anèng wuri
Prabu Lamdahur tan pandung
mulat ing Umarmaya
asru mojar wong anom sapa aranmu
lan ing ngêndi prajanira
dèn iring ing buron mami

aywa ngukuhi wong ala
iya iku duwe dosa ing mami
sun jaluk ulungna gupuh
sun antêbane gada
si kuthila dimèn ajur dadi bubuk
sumaur Sang Jayèngrana
iya iki batur mami

yèn sira tambuh maringwang
iya ingsun satriya ing Mêdayin
kang pinutra-putra dhanu
mring Bathara Nusirwan
kawijilan saking Arab bangsanipun
kang kaonang jagad raya
kang sanggup marang sang aji

analèni marang sira
anêmbahkên mring Prabu Nyakrawati
gumuyu sênggak Lamdahur
hèh kalingane sira
pangiride mungsuh Mêdayin kang rawuh
kang sanggup mukul ing Selan
yèn pêcah kutha Sêrandil

amocok jangganing raja
yèn kalakon tômpa tariman putri
iya talah guyuningsun
sira kang aran Ambyah
maksih jèdhèng sanggup ambêdhah prajagung
lan iya maksih satriya
durung umadêg narpati

wani nglawan ingsun ngrana
dèn prayitna sangganên gada mami
Wong Agung Menak gya kudhung
parise bôndabaya
mutêr gada Lamdahur lajêng amupuh
bajra nut siyuting gada
lir prahara nêmpuh wukir

mubal agni paris waja
kantar-kantar katiban gênging bindi
asênggak Prabu Lamdahur
lah ajur sira Ambyah
kasat mata tan osik astanirèku
hèh nyata prajurit sira
sun nyana sira wor siti

dening ta sira kuwawa
anadhahi tibaning gada mami
sun gadakkên gapura gung
kuthagara ing Selan
mung sapisan kutha ajur anggalêpung
saking gênge gadaningwang
lan kuwate asta mami

lah payo sira malêsa
iya Ambyah sun arsa angicipi
apa kang anèng sirèku
angling Sang Jayèngrana
hèh Lamdahur mêngko yèn ganêp ping têlu
sun malês gada ing sira
aywa na mundur ing jurit

Alamdahur gya ngingêr dipangganira
sarwi anggada malih
ingantêp tibanya
gada gêng lir prahara
tumibèng paris mêtyagni
akantar-kantar
orêg lindhu kang bumi

sruning gada jumêbrèd pan kadi kilat
nulya pinupuh malih
anjrit Kalisahak
suku tumanêm lêmah
kapadal dening panangkis
ewamangkana
tan osik Jayèngmurti

Alamdahur asru dènnya angandika
Ambyah nyata prajurit
dene sira kêlar
nadhahi gadaningwang
lah payo malêsa aglis
Sang Jayèngrana
sigra ngêtap turanggi

sarta ngangkat gada saking putra Kebar
wawrat sèwu mas kati
Lamdahur tumingal
guguk dènnya ngandika
nora layak Jayèngmurti
gadaning bocah
kang sira anggo iki

gadaningsun iki lah sira anggoa
inguncalakên aglis
prayitna sinôngga
dening Sang Jayèngrana
ingulukkên mring wiyati
lir alap-alap
tibane dèn tadhahi

ciptanira Lamdahur tiba ing jaja
pasthi ajur Si Amir
tan wruh yèh sinôngga
ingikal munggwing asta
ingundha-undha kang bindi
Sang Rajèng Selan
ebat dènnya ningali

duk pinutêr gada munggèng astanira
ngandika Jayèngmurti
hèh Lamdahur sira
sun walês dèn prayitna
ing gadanira pribadi
kudhung sang nata
ing parisannya wêsi

nora gadug Jayèngmurti ngadêg sigra
sarwi nabêt turanggi
kuda Kalisahak
pêsate lan bantala
tigang dhêpa winitawis
sarwi anggada
udhune Jayèngmurti

gênging bindi rosane ingkang anggada
kuwate kang nadhahi
gigiring dipôngga
tugêl sruning kapadal
Lamdahur tiba kuwalik
akurangkangan
obah bêbalungnèki

ingkang satus rongpuluh ngungun sang nata
satanginira aglis
bêkuh narik pêdhang
sukune Kalisahak
kang arsa sinabêt aglis
Sang Jayèngrana
têdhak saking turanggi

ngadêg anèng ngajêngira Kalisahak
pêdhang-pinêdhang nuli
dharat yudanira
rame amain pêdhang
satêngah ro dènnya jurit
Lamdahur mojar
wus suwe aprang iki

kuciwane Ambyah tan ana kang surak
tan ana kang ningali
mung kayu lan lêmah
kang wêruh yudaningwang
yèn bêcike Jayèngmurti
angundang bala
anaa kang nyuraki

hèh wong Menak payo mring kadhatèn ingwang
sira ingsun têtami
aywa walangdriya
ing besuk maning aprang
ngandika Sang Jayèngmurti
lah kaya ngapa
sun turuti sirèki

dene mungsuh têka angundang maringwang
Lamdahur lingira ris
aywa walangdriya
sira sun sungga-sungga
wasana têmah nuruti
Sang Jayèngrana
sarêng dènnya lumaris

praptèng pôncaniti maksih para nata
wadya kang samya nangkil
marang gustinira
Lamdahur sigra nyandhak
astanya Sang Jayèngmurti
ngaturan lênggah
ing padmasana adi

Alamdahur gya lênggah munggèng wijoan
anèng ngarsanira Mir
kagyat para nata
punggawa mantri Selan
dene praptane sang aji
anggawa mêngsah
langkung dènnya ngurmati

angrêrangin larih midêr kaping tiga
prayitna Jayèngmurti
Lamdahur lingira
pagene tan nginuma
myang nadhah sira tan apti
ywa walangdriya
ngandika Jayèngmurti

kaya ngapa lamun ingsun amangana
ing suguhira iki
besuk esuk aprang
ingsun kalawan sira
Lamdahur lingira aris
luwih ta sira
nginuma bae dhingin

samya nginum nanging wong Menak prayitna
tan arsa dèn larihi
mring punggawa Selan
nginum yèn linarihan
marang Marmaya pribadi
punika arsa
panginume Sang Amir

angrêrangin sênggake kang para nata
punggawa ing Sêrandil
dhatêngakên suka
kêploke atimbalan
lêlawuhan nayub asri
pamêng-amêngan
sadaya ngasmarani

nata punggawèng Sêrandil
miyat cahyane wong Menak
para mantri sadayane
kadya tan samaning janma
kang mulat kaulapan
lir tranggana nglud sitangsu
kadya banguning kartika

panangkilan ing Sêrandil
pama rinênggèng markata
surêm sunaring pra katong
ngujwala binatu rêtna
merang marang ujwala
saengga jalma pinurun
saking ngendra ariloka

kacipta rêsêping galih
punggawa mantri ing Selan
gustiningsun gêdhe gombong
iki satriya kang prapta
tan ana kalonglongan
wutuh bêntêt takêripun
cahyane apindha wulan

mangkana Sang Jayèngmurti
pamit marang Rajèng Selan
hèh sang nata ingsun miyos
mulih mring pakuwon Mêkah
têdhak Sang Jayèngrana
Lamdahur ngatêr ing pintu
wong Menak wus nitih kuda

wau ta sagung narpati
punggawa satriya Ngarab
samya sandea manahe
gustine dangu tan prapta
sira Prabu Sahalsah
arêmbag samya anusul
kasaru ing praptanira

Kalana Jayadimurti
kalawan Ki Umarmaya
sawusnya lênggah pakuwon
lajêng bujana kasukan
lan sagung para nata
sadaya wus munggèng ngayun
miwah satriya punggawa

wêwarta Sang Jayèngmurti
satingkahe Rajèng Selan
miwah ta agêng luhure
ratu agung tanpa sama
prakuswa ing ayuda
mangkana dènira nginum
nutug sadalu bujana

enjang sagung pra narpati
têngara anata bala
gumrah suwaraning uwong
tri umung kang kalasôngka
sadaya wus sanega
sawadya sajuru-juru
angrênggêp gêgamanira

lori gandhi kalawahi
duduk gada lêmbing cacap
sadaya anut tunggule
rêmpêg lêlayu kakôndha
bandera warna-warna
kadya yayah wukir santun
kèksi saking ôntariksa

wadya kang sikêp jêmparing
endhe busur lan gadebag
datan kaliru prênahe
sira Sang Prabu Sahalsah
sampun munggèng ngayunan
miwah sagung para ratu
tuwin Sang Raja Kistaham

têdhak Sang Wiradimurti
kang wadya muntab balabar
prapta ing papan pêpandhèn
wus samya baris kalangan
lênggah Sang Kakungingrat
nèng wijoan palowanu
atap para ratu ngarsa

warnanên Natèng Sêrandil
Lamdahur nêmbang têngara
samêkta wadyabalane
sagunging nata punggawa
miwah para satriya
sawadya sajuru-juru
balabar yutan awêndran

saengga robing jaladri
kadya têdhuhing akasa
têmpur lan ardi katunon
untabe bala ing Selan
lir giri gara-gara
budhal Sang Prabu Lamdahur
mêdal marang jawi kitha

sagung panganjuring jurit
pangiriding para nata
Natèng Mlaka prabu ipe
Sang Raja Orang Kaorang
sumrêg ing lampahira
wadya tinut ing lêlayu
ingkang sumundhul ing wuntat

Sri Naranatèng Surati
Sang Raja Suratisdaham
tinon asri busanane
nulya sang prabu ing Siyak
sira Prabu Siyansah
ing wuri Natèng Trêngganu
lan Sang Natèng Batubara

bisikan Raja Brêjasi
ing wuri Sang Natèng Prasman
Raja Dihalsa namane
ing Jambi Raja Baskara
ingkang sumambung wuntat
ing Acih Raja Bastulu
ing Gêdhah Sang Raja Alam

sumambung Natèng Paracis
Raja Pilkus namanira
ing wuri Natèng Sêpanyol
anama Raja Tahilman
kang sumambung ing wuntat
Natèng Inggris kang jêjuluk
Raja Sawrêda namanya

cinatur bala Sêrandil
bacingah awarna-warna
Inggris Paracis Sêpanyol
punika kang kulit pêthak
ing Olan lan ingPrasman
dene ingkang kulit wungu
ing Maldewa Batubara

wadya kang cêmêng Surati
ing Kêling lan ing Bênggala
bang-bang awak Minangkabo
sira Raja Giwangkara
wonge abang sadaya
wong Manila ingkang biru
wadyane Raja Nasansah

cacah wong môncanagari
punggawane wolung lêksa
apan sakêthi mantrine
malarsa ngrabasèng yuda
mring Mêdayin nagara
yèn sampuna sêlak rawuh
dutane Prabu Nusirwan

satriya Wiradimurti
wau ta lampahing wadya
kang mêdal saking kuthane
praptèng pamedan awiyar
katon mêngsah wadya Rab
wus samya dulu-dinulu
kadya paguting hèr nawa

Prabu Lamdahur duk mijil
nitih magêlonasmara
pun magêlo riwus layon
prapta têdhak saking liman
lênggah patarana mas
ingayap ing para ratu
wadya gung têpung kalangan

para nata ing Sêrandil
tyasnya prasamya gambira
kadya mong mulat mangsane
aningali mungsuhira
majêng samya tur sêmbah
pamit ing Prabu Lamdahur
kêdah magut miyosi prang

nanging Lamdahur tan apti
hèh sakèhe balaningwang
punggawa lan para katong
aywa na mêtu ngayuda
ingsun yèn maksih gêsang
yèn wis sêmpal bauningsun
ing kono sakarêpira

ngandika Prabu Sêrandil
hèh kakang Orang Kaorang
sira wus ngrungu wartane
mungsuh iki yèn sun sawang
barise warna-warna
kang kulon pêtêng ngêndhanu
têpung kang wetan bêranang

Prabu Kaorang turnya ris
sang nata kula miyarsa
kilèn kang gênggêng barise
wadyane Sang Kakungingrat
bêbêktan saking Arab
dene kang wetan puniku
barise Raja Kistaham

bêbantu saking Mêdayin
kang prapta kantun punika
bêkta sayuta balane
andêle Prabu Nusirwan
nênggih Raja Kistaham
kang nate bêdhah praja gung
boyong putri bônda raja

Lamdahur suka miyarsi
wau ta Sang Jayèngrana
ingayap kang punggawandhèr
Raja Kistaham mring ngarsa
nyêlaki mring Marmaya
atêtanya wuwusipun
hèh Marmaya sun têtanya

dêdêge Rajèng Sêrandil
apa nyata gung apanjang
miwah gêdhene gadane
Umarmaya saurira
rupane Rajèng Selan
yèn sira takon satuhu
nyata yèn agung apanjang

nanging pawakane tipis
kuru kaya gêgarukan
dinulu angolod-olod
gadane agoronggongan
upama dèn jawila
ing jariji loro runtuh
lompore kang awèh warta

dèn arani gung ainggil
gagah prakosa digdaya
nanging nora kêdhah-kêdhèh
suka Sang Raja Kistaham
wangsul marang gènira
akèn akêkapa sampun
kuda agêming ayuda

angrasuk kaprabon jurit
ngandika mring putra kapat
kulup arsa magut ingong
lamun ingsun matènana
iya mring Rajèng Selan
pasthi sawurine wudhu
môngsa na wani maringwang

lan ginanjar rabi putri
marang Bathara Nusirwan
gya nyandhak pêdhang parise
lajêng marêk mring ngayunan
anggèr amba magut prang
yèn pêjaha pun Lamdahur
murda katur ing paduka

ngandika Sang Jayèngmurti
bok sira nora kuwawa
nanging dèn prayitna bae
Raja Lamdahur prakosa
nêmbah Prabu Kistaham
ingidèn mring Jayèngpupuh
mundur gya nitih turôngga

maju ngrana sira Sang Raja Kistaham
sêsumbar nguwuh tandhing
payo mêtonana
êndi ratu ing Selan
ing kene kêmbulan jurit
duk amiyarsa
Lamdahur lir sinêbit

nyandhak gada têdhak saking padmasana
nitih magêloningsih
surak bala Selan
Lamdahur maju ngrana
tinon lir parbata siwi
luhur anglela
ebat kang aningali

dipanggane pinêlak Sang Prabu Selan
Kistaham aningali
ebat tur mêngkarag
andulu Rajèng Selan
jênggarang nèng luhur èsthi
Raja Kistaham
payus ciptèng jro ati

tuhu cidra ingsun dèn kênakkên ojat
marang Umarmayèki
yèn ingsun mundura
wirang samining raja
yèn tanggona ingsun mati
gugup kasêlak
nguwuh Natèng Sêrandil

hèh prajurit Mêdayin sapa ranira
kagyat sumaur aglis
ya ingsun Kistaham
gurune Menak Ambyah
andêl-andêling Mêdayin
gumuyu latah
sang prabu ing Sêrandil

wingi ingsun wus aprang lan sabatira
kuwate nglêliwati
mendah baya sira
pasthi luwih prawira
sabate Si Jayèngmurti
prandene dibya
payo gadaa aglis

hèh Kistaham sira gurune wong Menak
aja na nguciwani
ya ta ngundha gada
Kistaham julalatan
sarwi anggada sang aji
tinangkis asta
gadanya tibèng siti

narik pêdhang Kistaham pan arsa mêdhang
sigra Natèng Sêrandil
angayati gada
tumênga Sang Kistaham
gada gêng anglêliwati
sêdhêng lumarap
Kistaham nibèng siti

angoncati kuda kang katiban gada
luluh ajur wor siti
Umarmaya mulat
sigra ngatêri kuda
Kistaham wus kinèn nitih
Sang Prabu Selan
ngayati gada malih

sigra dènnya Kistaham nyamêthi kuda
lumayu marang wuri
amor bala kathah
anulya ingadhangan
marang Ki Umarmayèki
nanging amêksa
dipun sirati siti

ngucêk-ucêk mata sarwi nyabêt kuda
gumyak sagung ningali
solahe Marmaya
lawan Raja Kistaham
Prabu Lamdahur nututi
asru têtanta
marang Umarmayèki

hèh Marmaya pagene gurune Ambyah
têka lumayu jurit
sumaur Marmaya
dede gurupunika
satrune ing Jayèngmurti
de mau sira
nora tutur ing mami

yèn Kistaham satrune mring gustinira
wêruha mau uwis
ajur gadaningwang
sigra Prabu Marmadya
amit ing Sang Jayèngmurti
arsa maguta
mêthuk Natèng Sêrandil

angandika Wong Agung Marmadi aja
abot Natèng Sêrandil
bok sira tan nôngga
Marmadi matur mêksa
nadyan si ngrubuhna langit
inggih manira
kêdah arsa ngicipi

Jayèngmurti mèsêm dènira ngandika
iya dèn ngati-ati
gya nitih dipôngga
ngrênggêp gêgamanira
praptèng rana wus apanggih
Lamdahur sigra
mrêpak ngiling-ilingi

pawakane Marmadi kang tiningalan
hèh wong apa sirèki
tumandang ayuda
apa ta lurah jagal
badhog srêgan rina wêngi
dhapurmu kiwa
wadhukmu jêjêmbêri

asru ngucap Marmadi nauri sugal
pagene kopraduli
marang wêtêng ingwang
pan ingsun iki lurah
sakèhe para narpati
ngidhêp maringwang
balane Jayèngmurti

sru gumuyu Lamdahur asênggak-sênggak
tiwas têmên Si Amir
gawe lurah sira
angrèhkên para nata
tan pantês sira prajurit
mung patutira
dadia lurah koki

rina wêngi anggung anèng pabêthakan
aywa dadi prajurit
tan panuju sira
Marmadi angling sugal
anak ratu agung mami
nadyan wak ingwang
ya dadi ratu luwih

kadang ingsun lanang patang puluh papat
padha umadêg aji
nagri sowang-sowang
aja sira mêjana
nadyan ala rupa mami
jêr dadi raja
kêbat payo ajurit

Alamdahur latah sarwi ngangkat gada
kudhunga dèn abêcik
parisamu waja
ingsun antêbi gada
Marmadi wus kudhung nuli
sigra ginada
marang Prabu Sêrandil

pan jumêprèt lir gêlap tibaning gada
surak bala Sêrandil
môngsa tan lêbura
si dhedhuk ika sirna
adat iya ratu mami
lamun anggada
durung kongsi mindhoni

apan anjrit Marmadi dipangganira
wulu marêbêl gêtih
mumêt sanalika
gumêtêr sariranya
sira Prabu Umarmadi
nging tinahênan
angling Natèng Sêrandil

ingsun tarka dhedhuk sira awor kisma
iku ta maksih urip
lah payo malêsa
dhedhuk sira gadaa
sigra Prabu Umarmadi
angangkat gada
sarwi ciptèng jro ati

sun gadaa parisane Rajèng Selan
môngsa dadia kardi
pasthi tan kêrasa
yèn nora lawan akal
sun pilihane kang tipis
dipangganira
ingingêrakên ngering

jêjithoke Lamdahur kang dipun gada
kagyat jumbul sang aji
ngêsês krasa lara
si busung liwat ala
culika tingkahing jurit
cidra ing gada
ingsun nganggo ling-aling

ingkang tanpa paris waja sira gada
dudu trape wong bêcik
Umarmadi ngucap
singa-singa kang kêna
ujêr si wong rêbut pati
yèn anggadaa
ing pasiramuwêsi

iya môngsa kêrasaa dening sira
marma jithok sun bindi
nadyan tan matia
mumêta panonira
sudaa kuwatmu thithik
wusnya mangkana
rame dènira jurit

sèlèh gada pan sami pêdhang-pinêdhang
pêdhang wus tanpa kardi
tikêl kalihira
nulya sêndhal-sinêndhal
arame tarik-tinarik
dènira aprang
apan kongsi salingsir

nulya candhak-cinandhak kang wêwangkingan
sang prabu ing Sêrandil
jinunjung tan obah
Marmadi maras-maras
binantinga ingsun iki
tan wande pêjah
sigra dènira bithi

netranira Lamdahur kagyat anjola
inguculkên Marmadi
bingung Natèng Selan
sarwi atutup mata
nyata baring Umarmadi
prang anggung cidra
têtêp ratu panyakit

ing ayuda Marmadi sakarêpira
iya ingsun turuti
nanging aywa cidra
nulya candhak-cinandhak
Marmadi arsa ambanting
ngêtog tuwanya
nging maksih tan kuwawi

Umarmadi ciptanira pan wus sayah
Lamdahur iku maksih
kuwat durung sayah
ingsun satêmah tiwas
nulya bithi mata malih
surak gumêrah
wong Arab wong Sêrandil

Jayèngmurti suka dènira tumingal
solahe Umarmadi
wau kang ayuda
Lamdahur ngunandika
si busung iki pan isin
yèn ngundurana
yèn nora sun wiwiti

hèh Marmadi payo wis undur-unduran
ing besuk aprang maning
aywa liya mangsah
amung ingsun lan sira
Marmadi gumuyu angling
bonggan wak ingwang
gêlêma mêtu jurit

parêng mundur Lamdahur lan Umarmadya
têngara dèn têtêgi
mungsuh lawan rowang
sarêng ing undurira
Marmadi praptèng ngarsa Mir
atur pranata
dinangu èsmu manis

amakuwon Sang Wiradimurti
saha bala pan lajêng drawina
lawan para ratu kabèh
miwah Prabu Lamdahur
saha wadya para narpati
kondur malêbèng kitha
bujana anayub
ing dalu tan winursita
wusnya enjing muni têngaraning jurit
kêndhang gong asauran

sampun mêdal bala ing Sêrandil
saking kitha nèng papan balabar
tuwin bala Ngarab kabèh
Kalana Jayèngsatru
lênggah mungguh ing palowani
ingayap para nata
punggawa gung-agung
sanega saos ing ngarsa
wau sira Sri Naranatèng Sêrandil
nitih dipangganira

kamot sagung kapraboning jurit
mangsah ing rana prapta sêsumbar
hèh Umarmadi dèn age
aja liya kang magut
nutugakên ing aprang wingi
Umarmadi miyarsa
gumujêng amuwus
Si Alamdahur wong edan
wong wus mênêng-mênêng dèn kon mêtu jurit
gumyak kang para raja

Natèng Jiyan sigra dènira mit
Raja Arjan wus nitih dipôngga
ingidèn umangsah age
praptèng payudan sampun
Alamdahur sigra mrêpêki
ngiling-ilingi mojar
sun sêngguh si busung
sira iki iya sapa
ingsun ratu kadange Prabu Marmadi
kadang ingkang panênggak

Raja Arjan ing Jiyan nagari
payo apa kang ana ing sira
Lamdahur sun tadhahane
sigra Prabu Lamdahur
ngangkat gada wus kudhung aglis
parise Prabu Arjan
gada gêng tumêmpuh
jumêbrèt pan kadi gêlap
parisira Raja Arjan mubal api
wadya surak gumêrah

dipangganjrit tinahênan ugi
Natèng Jiyan sigra ngangkat gada
gada-ginada arame
gantya pupuh-pinupuh
Natèng Jiyan lamun ambindi
tinangkis lawan asta
mring Prabu Lamdahur
yèn Natèng Selan anggada
Raja Arjan atangkis parise wêsi
asta tahên ngêmu rah

sèlèh gada kang ayuda kalih
narik pêdhang prang pêdhang-pinêdhang
duduk-dinuduk arame
angling Prabu Lamdahur
wis mundura Arjan sirèki
sayah bok sira pêjah
Natèng Jiyan mundur
nulya Sang Raja Jalkumar
Natèng Kartal wus amit ing Jayèngmurti
nitih dipôngga mangsah

praptèng papan Lamdahur sru angling
sapa ranmu sun aran Jalkumar
marang Arjan sun arine
sigra pupuh-pinupuh
surakira gumuruh atri
tan ana kang kasoran
kasaput ing dalu
mundur kalih kang ayuda
cinarita prangira bala Nata Mir
lawan Sang Prabu Selan

tigang wulan sabên ari jurit
Alamdahur tan angadu bala
angawaki aprang dhewe
kadange Marmadyèku
ratu patang puluh wêradin
ing sabên ari aprang
sami dibyanipun
ratu patang puluh papat
sabên enjing amiyosi kalih-kalih
sakêmbar-sakêmbaran

kuwatipun digdayane sami
amung wolung rakit ratu kêmbar
Rajèng Selan pangrasane
punjul lan kadangipun
ratu ing Jongmirah kêkalih
Durdanas lan Durdanam
Kustur Malikustur
Kosani kadhatonira
Raja Jeras Malijeras iku dadi
Baritma Maliritma

ing Sriwulan Masmakana nênggih
Raja Barubiksun Natèng Sardal
lan Biksun Natèng Siyake
Kadarsi ardi Samut
lan sang prabu ing Betalpêkih
Raja Hohèn kêmbarnya
Jahèn Natèng Tabun
kang samya awrat ing yuda
Natèng Ngyaban Sang Raja Kanjir Mukanjir
liya puniku samya

liya ratu kadange Marmadi
para nata prajuritirambyah
ratu ing Kebar prang rame
Yusupadi prange pur
ing Ngabêsah Radèn Tohkarib
aprang êpur sadina
Rajèng Kangkan pupuh
Prabu Hukman pur sadina
ing Badakir Sang Raja Darbarun Ali
aprang êpur sadina

Raja Drikahar Sang Natèng Jabin
dènira prang lan prabu ing Selan
kalangkung dènira rame
malah kasaput dalu
Natèng Lekan Raja Pardasin
aprang êpur sadina
Sang Raja Ardabun
narendra ing Mudalipah
prang sadina kalawan Prabu Sêrandil
lamine cinarita

balanira Menak Jayèngmurti
dènira prang nênggih tigang wulan
têlulas dina punjule
sabên ari prang pupuh
para ratu aganti-ganti
lawan Sang Rajèng Selan
andina prange pur
pan amung Rahadèn Maktal
kapitêmên dènirarsa magut jurit
nanging datan linilan

saking sumêlang tyas Jayèngmurti
mring Lamdahur ciptaning wardaya
dadia kanthi ing têmbe
wau Sang Jayèngsatru
dènira prang pitulas wêngi
jangkêpe tigang wulan
prangira Lamdahur
wêrata bala Nata Rab
mung wong Menak ngawaki pitulas ari
mundur suruping arka

pan pitulas dina tan ana kasoran
Lamdahur Jayèngmurti
aprang sabên dina
malah ta cinarita
wong agung kêkalih sami
karya taratag
rambat madyaning jurit

samya bêkta palênggahan sowang-sowang
lamun sayah ajurit
malêbèng taratag
anginum kalihira
agantya larih-linarih
yèn mari sayah
sarêng mêdal ajurit

sabên dina pan mangkana solahira
sagung gêgaman jurit
pan wus tanpa karya
miwah sakèhing gêlar
cinêndhak caritanèki
mung prang wêkasan
kinarya wahya malih

sakathahe cinaturakên kewala
mangkana Jayèngmurti
anèngrananggana
lawan Lamdahur aprang
ngandika Sang Jayèngmurti
hèh Rajèng Selan
tanpa wêkas prang iki

amung siji gêlar durung linakonan
payo banting-binanting
mênang kalah enggal
gumuyu Rajèng Selan
baya ta sira mêkasi
sapa tan wruha
yèn ingsun gêng ainggil

pan sirèku pidêksa maksih taruna
tan wande wor lan siti
yèn ingsun bantinga
ngandika Jayènglaga
iya sakarêpirèki
arêbut bêgja
singa tiwas ngêmasi

asru mojar Lamdahur payo ubaya
singa kasor ing jurit
tiningkah kawula
sira yèn wus kasoran
suwitaa marang mami
yèn ingsun kalah
banjur ngabdi sirèki

Jayèngmurti nauri sakarêpira
sang nata sun turuti
lah payo junjunga
mrêpak Sang Jayèngrana
ngadêg nèng ngarsanirèki
Sang Prabu Selan
sigra anyandhak aglis

sarwi sênggak pangangkate Rajèng Selan
ananging datan osik
astanya ngêmu rah
gêtêm mêksa tan kangkat
netranya marêbêl gêtih
ingangkat-angkat
wong Menak datan osik

Alamdahur gumêtêr sariranira
inguculakên aglis
kiyu mar astanya
suku tumanêm lêmah
lah payo malêsa aglis
junjungên ingwang
sigra Sang Jayèngmurti

nyandhak wangkingane sang prabu ing Selan
sarwi nolih ing wuri
sigra Umarmaya
nampani wangsitira
topong ingulukkên aglis
dyan bala Ngarab
sadaya tutup kuping

miwah têtunggangan samya tinutupan
bandera dèn lêt-lêti
myang tunggul daludag
kabèh wus linêlêtan
Umarmaya wus amangsit
mring Radèn Maktal
ngadhangi wong Sêrandil

nulya pêtak wong Menak sarwi angangkat
kajunjung sri bupati
kagyat bala Selan
anarka langit rêbah
malêdug turôngga èsthi
akèh kantaka
kang apês wong Sêrandil

ingulukkên Lamdahur mring awang-awang
mêsat katon sapêksi
tibanya cinandhak
ingundha anèng asta
nulya ingulukkên malih
tiba sinôngga
ebat sagung ningali

tinon wadyabala sawusnya ping tiga
nulya binanting siti
apan sarwi pêtak
gumlinting Rajèng Selan
tarutul Umarmayèki
wus tinalenan
kasrah ing Umarmadi

bala Selan ngungun kêkês dènnya mulat
sagung punggawa mantri
malêdug sar-saran
amung kang para nata
prasamya ngêsrahkên sami
asta tikungan
kathah kang dèn talèni

nulya mundur wong Menak sawadyanira
bêkta Natèng Sêrandil
Lamdahur angucap
pagene awak ingwang
sinangsaya dèn talèni
sadurunging prang
jangji singa kajodhi

banjur ngabdi sumaur Wong Agung Menak
besuk ingsun uculi
yèn ingsun wus nabrang
mulih têka ing Selan
ana tandhanira dhingin
yèn kalah aprang
kèndêl Natèng Sêrandil

praptèngpasangrahan wong agung kasukan
bujana lan para ji
Sahalsah Kistaham
tansah mungging ngayunan
sira Sang Prabu Sêrandil
wus pinanjara
mangkana Jayèngmurti

sakawone Lamdahur panyiptanira
èngêt marang sang putri
Kusuma Muninggar
cipta tulus kagarwa
yèn wus bêdhah ing Sêrandil
kang dadya êbang
pinaring rajaputri

saputing tyas supe lamun siniwaka
ing sagung pra narpati
satriya punggawa
anglês sarira lupa
ingkang bayu rontang-ranting
munggwèng wijoan
sare Sang Jayèngmurti

sakathahe para nata samya mêdal
anèng pasowan jawi
Sang Raja Kistaham
langkung pasuwitanya
tugur ing pasowan jawi
datan mantuka
mring pakuwonirèki

sawungune wong Menak amarna gita
ngidung wuwusing lathi
paranbaya benjang
èstua dadya garwa
kang akarya byatning kingkin
wèh pagawean
mundhut samodra gêtih

animbali marang Sang Raja Kistaham
prapta ngarsanira Mir
wong agung ngandika
Kistaham sira gawa
pawongan saka Mêdayin
iya kang bisa
anggerong amênyanyi

lamun gawa sun pundhut nuli saosna
sun karya tômba wingit
maria tyas ingwang
onêng yayi Muninggar
kinarya panglipur brangti
rupaa apa
sok wijila Mêdayin

Raja Kistaham matur wotsari
mring sang prawira nom
inggih kawula asaos anggèr
èstri kalih sagêd bêksa paris
taksih anom kalih
wignya yèn angidung

pun Jansikin lawan pun Sansikin
namaning wong wadon
saking Turki anggèr kawijile
angsal kawula boyong rumiyin
kala taksih alit
mangkya diwasa wus

alitipun wontên ing jro puri
duk sinau gerong
tate dipun wulang pan baude
dhatêng gusti kusumaning puri
wêdalipun inggih
pan kawula suwun

sadhatêng kula Kangkan rumiyin
ngaturi lêlinton
bêboyongan kalih atus anggèr
Jayèngmurti suka duk miyarsi
muliha dèn aglis
wong iku sun pundhut

Raja Kistaham tur sêmbah mijil
praptaning pakuwon
tinimbalan prapta ing ngarsane
wadon Jansikin lawan Sansikin
Kistaham lingnya ris
babo sira iku

karo pinundhut ing Jayèngmurti
padha kinèn gerong
Jayèngmurti abangêt wuyunge
marang gusti sang rêtnaning puri
kinarya panglilih
karo sira iku

sok mulata wong wadon Mêdayin
Sang Jayèngpalugon
pasthi dadi lilih ing brangtane
nanging sira sun rêsaya ugi
ana wêkas mami
dèn kalakon iku

yèn kalakon kèh ganjaran mami
saboboting uwong
intên mirah dhêdhacinan bae
tarajunên lan bobotirèki
lawan sira dadi
garwa padminingsun

angrèhêna sakèh garwa mami
mêngkua kaprabon
abdèkêna manira angèngèr
wadon kalih tur sêmbah nanggupi
wus dèn bêbisiki
lah nya iki racun

tamakêna mring Si Jayèngmurti
yèn sêdhêng kawuron
pasthi sira dèn andêl kalihe
sabab kinarya panglipur brangti
sawusnya mêmêling
budhal lampahipun

sowan marang pakuwonira Mir
angirid wong wadon
praptèng pasowan lajêng kature
ingandikan wus prapta ing ngarsi
sukanya tan sipi
miyat kalihipun

Raja Kistaham langkung nor asih
wus katur wong wadon
sakalangkung ing kapracayane
nulya mêdal Kistaham mring jawi
ya ta Jayèngmurti
wau kang winuwus

tansah kinathik raina wêngi
anggung kinèn gerong
bêksa pêdhang lan bêksa parise
turidanya sang raja pinutri
abêksa calimprit
cacap lawan duduk

yèn amênthang gandhewa jêmparing
lambunge lir pêdhot
pan kacithak sapari solahe
Rêtna Muninggar yèn anjêmparing
bêsanira wasis
sasolah katiru

marma lilih dènira mong wingit
Sang Jayèngpalugon
èstri kalih dadya panglipure
ya ta Prabu Sahalsah winarni
ingkang dèn pasrahi
ngayomi praratu

ing Sêrandil lan dipun pasrahi
jarahan kadhaton
anacahna miwah boyongane
ingkang badhe binêktèng Mêdayin
tuwin kang binagi
marang para ratu

wadya Sêrandil kang samya prapti
mring Sahalsah Katong
pra dipati kang môncaprajane
salêksa lan wong agunge nênggih
sabên dina prapti
lumintu sêsuguh

mantri sakêthi ingkang nyaosi
tundhan palwa uwong
saos lamun wong Menak budhale
kondur marang nagari Mêdayin
mangkana ing latri
sagung para ratu

ingandikan akasukan sami
gumêrah kêndhang gong
pêpundhutan lumintu wêdale
linadoskên ing para narpati
midêr punang larih
bujana anutug

wusnya sayah ing samadya latri
sagung para katong
samya mêdal mantuk pakuwone
Prabu Sahalsah Kistaham tuwin
miwah para aji
amakuwon sampun

ingkang ngandhêg mung satriya kalih
ngladosi sang anom
lan pawèstri kêkalih rowange
Umarmaya lan putrèng Ngalabi
wau Jayèngmurti
tyas saya waringut

sôngga asta sarean Sang Amir
sangêt ing kawuron
Umarmaya kêlangkung aripe
yayi Maktal kariya sirèki
ingsun arsa guling
bangêt arip ingsun

prandene ana rowangirèki
lan wong wadon loro
nulya mêdal Ki Umarmaya ge
praptèng pakuwon lajêng aguling
wau ta kang karikang ngantun angantuk

arenggotan tan bisa nayuti
sigra dènnya miyos
marang wijil pisan dènnya sare
Radèn Maktal ciptanirèng galih
parandene iki
ana kang atunggu

wadon Jansikin lawan Sansikin
marmanya pitados
maksih sami atêngga kalihe
satriya Tambakrêtna anuli
amor dènnya guling
lan wong tunggu pintu

ya ta wau kang sakeca guling
Sang Jayèngpalugon
èstri kalih tansah nèng ngarsane
antuk kaladesa amarêngi
dene ta Sang Amir
arip kanthinipun

Kaca:
Lamdahur dhaup kalihan Rêtna Prabandari. ... Lamdahur nêlukakên nagari Selan. ... Prabu Nusirwan dhawuh nglurugi Lamdahur. ... Sang Amir bidhal anglurugi Lamdahur. ... Sang Amir sawadyanipun sami rinidhu ing antu. ... Umarmaya ngimpi nyuwun kasêktèn dhatêng para nabi. ... Lampahipun Sang Amir dumugi ing palabuhanipun nagari Sêrandil, lajêng pêrang kalihan ingkang jagi. ... Prabu Sahalsah nungkul dhatêng Sang Amir. ... Sang Amir kintun sêrat panantang dhatêng Prabu Lamdahur. ... Pêrangipun Sang Amir kalihan Prabu Lamdahur. ... Sang Amir dipun subya-subya dening Prabu Lamdahur. ... Umarmadi pêrang kalihan Lamdahur. ... Pêrangipun para raja wadyanipun Sang Amir tandhing kalihan Prabu Lamdahur. ... Prabu Lamdahur kasor yudanipun dening Sang Amir. ... Raja Kistaham badhe ngracun Sang Amir. ... 76