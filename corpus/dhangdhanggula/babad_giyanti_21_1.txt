praptanirèng Samarang narêngi
prapta surate sultan tinampan
tinupiksa prakarane
Pangeran Purbayèku
ing praptane tur pati urip
tobat malih-malihe
sultan karsanipun
dêlèr ingkang anyumpaha
pamundhute nênggih kang kalih prakawis
kang rumiyin wani prang

kang kapindho iya aja jail
karyane sok ngadoni prakara
nora enjuh aprang dhewe
amung bêbawur laku
mila Pangran Mangkunagari
wani marang kang rama
iku kang bêbangus
parandene nora tanak
mila Mangkunagara tan bêtah sami
arsa bali mring sultan

liwat nistha sor-asoring pikir
dudu pikir taliti Mataram
nora nimpêni wirange
padha lan wong panajung
wong panglawe arang nglakoni
pikir ngura wêwirang
dêlèr sawusipun
maos srat asru gujêngnya
dadya wau karya surat amangsuli
marang ing kangjêng sultan

surat kalih dene kang satunggil
katur marang Prabu Surakarta
wus mêsat surat kalihe
sami ngêngalihipun
ingkang dhatêng Sultan Giyanti
ngangge Pangran Madura
miwah ingkang katur
ing sang Prabu Surakarta
inggih sami ngangge Pangran Madurèki
kalihe sami prapta

ingkang dhatêng sultan sampun prapti
ing Drêsana pan sampun tinampan
tinupiksa srat têmbunge
wusnya ing tabenipun
Tuwan Idlèr Nikolas Harting
kula inggih tur priksa
ing paduka prabu
duk kula nèng Surabaya
inggih wontên surat panungkul kang prapti
saking Pangran Bintara

pulmakipun Brikton ananglêdi
kathah sumpahe Pangran Bintara
mila kula ing samangke
sumangga ing sang prabu
lamun sultan karsa nampèni
kang rayi kalih pisan
inggih langkung sukur
Kumpêni sami matara
tuwan sultan kinintên tan purun tampi
mring kang rayi kalihnya

dene katog sami licik-licik
botên tanggên inggih nadyan kadang
pikiripun boncah-bancèh
kadi pikiring jagul
pan makatên kawula inggih
tan kêni wangênana
adating sadulur
wus titi tamat kang sêrat
ingkang saking Madura tinupiksa glis
bêbuka atur sêmbah

rayi dalêm inggih pun dipati
ing Maduntên inggih kaatura
dhatêng ingkang raka mangke
Jêng Sultan ing Matarum
ingkang senapati ngajurit
musakani paprangan
sumbagya dibyanung
jêng kakang mas paring surat
inggih sampun dhatêng kawula tampèni
sampun kula tupiksa

ing sadhawuh-dhawuh paduka ji
jroning surat tuwan paring gêmak
pan inggih nênêm cacahe
kalih pangajêngipun
namanipun wêlang satunggil
dene ingkang satunggal
anama pun balut
taksih badhe kang sakawan
kang punika sêmbah sungkêm kang sayêkti
langkung panuwun kula

sampun kathah tuwan paring pêksi
inggih saking panuwun kawula
tan wontên mirid pênêde
mung punika pukulun
amunjuli pêksi sabumi
ratu-ratuning gêmak
sanusa Jawèku
èstua sawab paduka
kula kudang yèn ngabên êtoh nagari
kaping kalih paduka

kangmas prabu amundhut prajurit
brajapati lan pun brajayuda
tuwan botên ngarsakake
kang sampun kalih èwu
tuwan tampik amundhut malih
kang sami tuwan têdah
barise atugur
nèng tanah môncanagara
tuwan mundhut barise ingkang nindhihi
kulit daging kawula

kang punika kawula ngaturi
prajurit agêm kawula usar
kwanatus karbin sikêpe
dene pangiridipun
sami putra tuwan pribadi
anakipun pun kakang
dene namanipun
Radèn Panji Kartayuda
kang nêmatus prajurit pilihan sami
asikêp waos bênang

tindhih Radèn Panji Kartasari
sèwu punika sami santana
lêlurahe bêbêkêle
angsahna kawan èwu
kadi botên kumêdhèp sami
tumpês ngarsa paduka
yêkti kangmas prabu
dene kang sèwu punika
wong prang kasap mantri ngajêng kang nindhihi
pun Têgal Alap-alap

lan pun Alas Angun-angun nênggih
kula turkên pêjahe ing karya
ingkang abdi sadayane
yèn tiwasa prangipun
môngsa wontên puruna mulih
dhatêng nagri Madura
pasthi kula lampus
lan kula kintun sanjata
kalih dasa alus-alus sami karbin
titi tamat kang sêrat

langkung suka Jêng Sultan miyarsi
miyarsa surat saking Madura
panêmbahan kèh saguhe
prajurit kalih èwu
sami kulit dagingirèki
dene tindhihing aprang
pêpulunanipun
anênggih kêkalih sanak
ingkang tuwa Radèn Panji Kartasari
nèm Panji Kartayuda

punika badhe kang anggiliri
Madura kang baris ing Tapêlan
Mas Dêmang Brajayudane
ingkang tinundhung mantuk
kunêng ingkang ganti winarni
surat kang katur marang
Surakarta iku
wus katur mring Sri Narendra
Surakarta srat dêlèr lan Madurèki
tinampan tinupiksa

surat dêlèr têmbung tur udani
wus tabenya ingkang kathah-kathah
atur priksa ing lampahe
mring nagri Madurèku
miwah nagri ing Surawèsthi
kula nèng Surabaya
ngudi kula antuk
srate jêng rama andika
nênggih Pangran Adipati Bintarèki
asrah panungkul tobat

sawab binujung dipun dhatêngi
mring dêdamêl Sampang Surapringga
dosa gêng tanggung tekade
mirong pan botên purun
ngimanakên karaton kalih
milane dipun gusah
ing sapurugipun
mring wong Sampang Surabaya
maringRawa angungsi pinggir pasisir
kidul nulyatur sêmbah

mangke kula sumôngga sang aji
lan ramanta Pangeran Purbaya
nèng gunung Gamping praptane
rusak sariranipun
datan wontên ingkang tut buri
bature sami nilar
mung wong papat tumut
rama tuwan kangjêng sultan
botên purun kalamun pikire taksih
ingkang kalih prakara

lamun kula purun anaguhi
ing jaile lan jêrihe ing prang
mila tuwan sultan mangke
kula kang kinèn nanggung
kula botên purun nanglêdi
mila mangke wikana
gih ing dadosipun
lan malih raka andika
Panêmbahan Madura kintun ngaturi
kajêng badhe ukiran

ukirane dhuwung cara Bali
mung têtiga kêndhitipun pelag
margi mèh ical katrine
antuk kula rumuhun
saking wetan wontên Juwani
pasisir kagegeran
dene polahipun
ing mungsuh Mangkunagaran
pan pinêgat ing Sultan Agung ngoncati
tuwan ngrusak nagara

suratipun dêlèr sampun titi
nulya sêrat kang saking Madura
binuka tinupiksa ge
tur sêmbah taklimipun
pun kakang mas atur kintèki
Adipati Madura
wusnya wiyosipun
prêkawis badhe ukiran
cara Bali kula bêktakakên dêlir
katura ing sang nata

kaping kalih kula angaturi
waos tigang atus parampogan
nanging tan mawi jêjêre
satunggil êmpunipun
Barurambat ampuh nglangkungi
kalih ingkang kapacak
bung ampèl rongatus
kang sampun katur punika
yêktinipun pan inggih ampuh puniki
dene kang kaping tiga

lampahipun putra dalêm kalih
pun Kartasari pun Kartayuda
kalih èwu prajurite
kinrêsakkên puniku
ing ramanta Sultan Giyanti
ingabên lawan mêngsah
Mangkunagarèku
kawula bêktani usar
kawan atus nêmatus panumbaknèki
kulit daging sadaya

panuwun kawula sri bupati
pun Kartasari pun Kartayuda
tinimbalana kalihe
wêwulang sang aprabu
ing pratingkah Tuwan Kaduki
mênggahing tatakrama
cinêlakkên ratu
manawi rama paduka
kangjêng sultan kiranga ing maklumnèki
anglingsêmi kawula

saking maksih ugungane kalih
bok katutuh wong suwitèng bapa
gumampang tatakramane
wus titi suratipun
lajêng sami dènnya ngangsuli
tuwin kang rama sultan
nglampahkên sul-angsul
mring Samarang mring Madura
lêt sadintên praptane nagri Samawis
sami bêbukanira

sang aprabu ing Surakartèki
suratira prakawis Pangeran
Bintara ing panungkule
dêlèr ngaturkên wau
sri narendra lumuh nampèni
manawi paman sultan
anampèni purun
kula wong anom asusah
dene kathah carèwèdipun Kêstori
gêcul Pangran Bintara

wa makatên lamun dêlèr nênggih
mêksa ngêsrahakên ing kawula
kula jangji sadèrènge
icala namanipun
dènnya nama Pangran Dipati
Buminata sabinnya
nguni kalih èwu
lan kawan atus punika
lamun purun wontên ing kawula malih
sabin satus wikana

têgêsipun andhodhok sayêkti
sampun ilang namaning satriya
dhêdhongkolan sayêktine
nadyan satunggilipun
Paman Purubaya pan sami
yèn purun sapunika
kula inggih purun
kula malih kuwawia
paman sultan ingkang sêpuh anggung sêdhih
kanggenan ri kalihnya

saking sami awon manahnèki
titi tamat surat Surakarta
surat Giyanti nulya ge
tinupiksa kang têmbung
aprakawis pangeran kalih
Dhimas Bintara lawan
Dhimas Purbayèku
dêlèr ngêsrahkên ing kula
wong puniku kula botên anampèni
botên bêciki jagat

wa makatên lamun tuwan dêlir
mêksa ngêsrahakên maring kula
puniku dadi sidane
gih kula gawe tambur
panambure wong nirbayèki
dene Adhi Purbaya
dadia makêdum
yèn seba kopyah kathokan
asawaha mung salawe aja luwih
maria dadi setan

dadi jajalanat tanah Jawi
lamun têtêpa dadi pangeran
agawe susahing akèh
wus titi suratipun
dêlèr goyang kapalanèki
sêrat sami mring gampang
linajêngkên gupuh
tuwan dêlèr dutanira
gya lumampah mring nagri Madura nênggih
wuwusên ing Drêsanan

pun Kapitan Markèt kinèn mulih
marang baris gunung Gamping sigra
kangjêng sultan timbalane
lan kang putra tinuduh
tumut tunggu ing gunung Gamping
pangeran adipatya
sarêng budhalipun
prakara Pangran Purbaya
pun Kapitan Markèt kinèn angecani
anèng Gamping kewala

sigra budhal lan kapat bupati
dragundêre satus kalih dasa
sira pun Kapitan Markèt
kalih bêlah kang tumut
Walandine kang jalan kaki
Bugis Bali Sêmbawa
nênggih tigang atus
dadya gunggunging gêgaman
kang umantuk baris dhatêng ardi Gamping
kalih ewu lan dhomas

sapraptane wau ngardi Gamping
wus pinanggil Pangeran Purbaya
mring wau Kapitan Markèt
prapta binêkta sampun
ngiwa marang kantorirèki
tutur saking trêsnanya
pun Markèt amuwus
pangeran kula pasaja
gih mring tuwan kala kula amanggihi
raka dika jêng sultan

angantosi sêrat ing Sêmawis
nuju dêlèr saking Surapringga
wus kasundhulan sêrate
dêlèr prapta rumuhun
tur uninga mring sultan nênggih
yèn Pangeran Bintara
prapta suratipun
marang Brikton Surabaya
yèn malaku dèn agung panungkulnèki
dènira asrah tobat

Petor Brikton tan purun nanglêdi
nuntên surat saking kula prapta
Surapringga kacandhake
saking Samarang laju
tur uninga tuwan puniki
yèn arsa anungkula
marang kadang sêpuh
nuntên sami binicara
sagung kantor bang wetan kang sami mikir
Brikton ingkang pamungkas

Petor Gêmbong lan Petor Garêsik
ing Sumênêp lawan ing Madura
Petor Brikton wruh watêke
pangeran roro iku
padha-padha sutèng narpati
tan pantês pinikira
wêwatêkanipun
Bintara miwah Purbaya
aluwih ing wong cilik dènira licik
karya asmarèng kathah

yèn pangeran bolak-balik
kongsi mindho aming tiga
tan susah pinikir malèh
sampun sipat dajalanat
mari sipat manungsa
sanadyan putraning ratu
wus têtela anak kharam

Pangeran Purubayèki
wus atinggal ingkang raka
ambongbong kaponakane
Pangeran Mangkunagara
duk prang Patugu kalah
mati urip lêbur tumpur
milua Mangkunagara

kudu arêp bali maning
têka botên duwe wirang
kadipundi pangrasane
rêmbuge para bicara
cinupêt tinulakan
nanging dêlèr ingkang maklum
ya watêking wong kêkadang

bok sultan karsa nampèni
miwah ta kangjêng susunan
ala apa sun sung wêroh
surate dêlèr kang prapta
mring sultan mring susunan
sami nampik kalihipun
tan wontên sagêd kanggenan

sami puruna ngrawati
yèn purun angilangêna
nama kapangeranane
dadia bidak kewala
yèn sawah satus eman
mung salawe pantêsipun
wong baranyak ati kompra

lan wong nora idhêp isin
dudu atining pangeran
ati bandarakan bae
makatên ingkang wangsulan
sultan miwah suhunan
wau kalane angrungu
Pangran Arya Purubaya

angungun marêbês mili
anutuh sariranira
ngêrasa bangêt lupute
lajêng dènnya apamitan
prapta pakuwonira
anguntal warangan jêruk
lajêng gêrah mutah-mutah

lajêng ngising andêlinding
kalokkên gêrah padharan
samana lajêng sedane
utusan marang Drêsanan
katur marang jêng sultan
pinaring sabarangipun
Magiri kinèn mêtaka

kunêng kang winuwus malih
Pangran Bintara wus nêmah
panggih lawan Pulmak Brikton
lan dêdamêl Surabaya
nênggih lajêng binêkta
praptane Surabaya wus
binucal mring pulo Bandhan

kang putra jalêr satunggil
kang pinundhut marang sultan
Radèn Mas Pandhi namane
sampun katur mring Drêsanan
sultan awlas ing driya
aja tiru bapakamu
elinga trahing utama

sultan angrês aningali
marang putra pêpulunan
sampun jinunjung namane
Pangran Arya Natapura
kinanthi ing ayuda
sinabinan kawan atus
kunêng malih winursita

kang atêngga ardi Gamping
pangran dipati punika
ginubêl marang êmbane
kang nama Arya Panatas
nuwun dèn lintonana
pêndhême sèkêt ing Jambun
kalêbêt ing Surakarta

pan tumut bumi Panumping
Panumping Kawiragunan
alami botên kalakon
purik pun Arya Panatas
atilar gustinira
pangeran dipati bingung
tinilar marang kang bapa

lungane lunga ambalik
ing Pangran Mangkunagara
pangeran dipati lolos
sèkêt abdine binêkta
sadandananing aprang
praptaning Parakan Kêdhu
lajêng anumpêsi Cina

kathah Cina kang ngêmasi
nênggih pitung dasa sanga
lajêng apacak barise
wong desa ajrih sadaya
gusis Cina anilap
kang tan purun kesah nungkul
tumut baris ing Parakan

kunêng malih kang winarni
mungsuh wus nêbah mring Daha
bumi Kaduwang kilène
kang abaris ing Drêsanan
ngiras pabên palihan
aruwêd pêparonipun
bêkiwite Pringgalaya

sultan mèh supe dukani
ruwêde kang pêpalihan
kintun srat dhatêng mring dêlèr
nadyan dêlèr suratira
kature tuwan sultan
lan manggil Pringgalayèku
dhatênga ing Salatiga

Sang Nata Surakartèki
pan sampun utusan sêrat
prasabên marang idêlèr
lamun botên pêparentah
mring Patih Pringgalaya
ngrubêdkên pêparonipun
malah mring kula sagahnya

duk tuwan dêlèr rumiyin
wontên nagri Surakarta
duk marentahi angkate
mring Dipati Pringgalaya
miwah wadana jaba
kumpul baris ing Marêbung
samantên pun Pringgalaya

sagah nuntên angintuni
manungsa kang sami jaga
Kumpênine kantun kabèh
ing nagari Surakarta
sarta ingone pisan
pinônja saking Marêbung
mangke dèrèng kalampahan

kaping pat kula saosi
bumi saosan kang nôngga
karya kalawan ingone
Kumpêni ing Surakarta
pintên lamine mangkya
igih dèrèng wontên jêbul
sêsanggupe Pringgalaya

dadi mangke kula malih
nyôngga ingoning Walônda
wadana kula jro mopo
nôngga Kumpêni sagêda
ingkang pinangan samya
dhèwèke sami tan cukup
bumi dèrèng kinantênan

marang ing Pringgalayèki
mulane tuwan andika
inggih sampun anênutoh
panggawene Pringgalaya
kula tuwan pan selak
kang ruwêd paron puniku
dede parentah kawula

sawusnya amaos tulis
dêlèr anggoyang kapala
wus karya angsul-angsule
marang Prabu Surakarta
ingaturan dhawuhna
marang ing Pringgalayèku
panggih anèng Salatiga

lan kang rama ing Giyanti
gih kula aturi têdhak
mring Salatiga patêmon
ngrikatakên pêpalihan
gih rama dika sultan
inggih sampun kongsi mutung
karya ngurag roning kamal

ing mangke Kêdhu Parakan
inggih sampun wontên baris
Cina kathah tinumpêsan
paran dadosipun benjing
yèn botên nuntên inggih
rumat pêparon puniku
ing aprang pan mèh inggal
anuntêna prapta malih
môngsa kobêr nagari dadia arja

yèn mutunga tuwan sultan
pasthi mungsuh gêdhe malih
sida ajur tanah Jawa
sapa bisa ngusadani
Pringgalaya puniki
punapa sok ngewuh-ewuh
bêbêkta tuwan sunan
wus titi tamat kang tulis
sri narendra utusan sigra dhawuhna

gandhèk marang Kadrêsanan
panggih lawan sang dipati
Pringgalaya dhinawuhan
sandikane minggring-minggring
dene kinarya wakil
manggihi patêmonipun
kalawan kangjêng sultan
lan Dêlèr Nikolas Harting
pêpanggihan anèng loji Salatiga

Adipati Pringgalaya
dalu lan rowang kêkalih
asowan ing kangjêng sultan
wêling atur dèn timbali
prapta ngarsanira glis
umatur saha wotsantun
pukulun tur uninga
kula amidhangêt warti
aprakawis pêpanggihan Salatiga

punika botên sakeca
tuwan têtika pribadi
pun dêlèr pan botên lômba
dhatêng paduka ing warti
kula punika kulit
jiniwit daginge katut
lamun kalampahana
warti ingkang kapiyarsi
mendah inggih rêntêng bok ayu paduka

inggih bok ayu paduka
wingi kawula wartèni
samangke tan kolu dhahar
rêntênge kapati-pati
dene ta kadangnèki
mung kantun siji pukulun
mung paduka kewala
pundi wontên malih-malih
mung paduka kantun tur umadêg nata

inggih bok ayu paduka
kapanggih pintên prakawis
mila susahe kalintang
tan anadhah tan aguling
wau duk amiyarsi
sultan animbangi tanduk
api-api asusah
sidhakêp panglênggêrnèki
ing batine jêng sultan sampun waspada

ing akale Pringgalaya
kamandaka tan sayukti
amrih wurunge jêng sultan
sampun nêdhaki pribadi
matur saha wotsari
Dipati Pringgalayèku
yèn kenging pan amunga
inggih pun adhi Dipati
Danurêja lan inggih kula kewala

sultan alon angandika
kapriye Pringgalayèki
samar datan môntra-môntra
pamaidone ing batin
dene ta ingsun uwis
marang idêlèr wus sanggup
têdhak mring Salatiga
nadyan banjura Sêmawis
pasthi wirang lamun ingsun ngoncatana

sayêkti dudu narendra
dudu taliti Matawis
Pringgalaya atur sêmbah
tuwan pawadan grah kêdhik
sultan mèsêm nauri
duraka maring Hyang Luhur
goroh wong waras-waras
ngaku api-api gêring
lamun ratu ilang tejaning wadana

amêsumakên nagara
nadyan praptaa ing pati
tan arsa cidra wacana
yèn matia mati sahid
Pringgalaya sirèki
matura maring bok ayu
aja kudu asusah
dèn srahêna ing Hyang Widi
lara pati môngsa kêna singgahana

nanging ta pangrasaningwang
yèn Kumpêni tan sayêkti
anèng loji Salatiga
ing papan nora prayogi
sun watara kabalik
kang nêdya ngrusak puniku
sayêkti dadi rusak
pira gawane prajurit
yèn pitênah ingsun wus nêmaha nekad

sok ingsun têmên-têmêna
nora anyidrani jangji
rinêksa ing Widi dhustha
môngsa tirua wak mami
Si Mangkunagarèki
cidrane wacana muput
pan ingsun nora nêdya
ngingkêdi kang wus kawijil
dadya ajur tan mèngèng takdiring Suksma

panyetane tan tumama
Dipati Pringgalayèki
sultan kadya gunung sela
tinêmpuh maruta kêdhik
tan karasa tan osik
bakuh kukuh nora keguh
langkung dènira kewran
Dipati Pringgalayèki
langkung maras yèn tanggêna ing prakara

jêng sultan alon ngandika
iya ing lakunirèki
pan sira wus kadhawuhan
mring anak prabu lumaris
apa ingsun kang dhingin
apa sira kang rumuhun
apa barêng kewala
Dipati Pringgalayèki
matur nêmbah paduka kang rumiyina

wus tinundhung Pringgalaya
kinèn makuwon wus enjing
pakuwone lêt sabulak
sultan angundhangi dasih
tuwin bala Kumpêni
dene kang pinatah tunggu
pabarisan Drêsanan
para dipati pinilih
têtindhihe Pangeran Natakusuma

lan Pangeran Pakuningrat
miwah Kumpêni pinilih
Kapitan pan dêr Pol ingkang
pinatah atêngga baris
lan Kumpêni sapalih
Kapitan Dongkêl kang tumut
Dipati Danurêja
binêkta ngundhangi dasih
sigra sultan sampun atêngara budhal

ngalèr mêdal Wanakarta
dêlèr praptane dhingini
antara ing kalih dina
nora kyèh wadyanirèki
saking nagri Samawis
amung bupati kang tumut
liyane datan ana
amung Dipati Samawis
lan malihe Mantri Gêmulak Têrbaya

Sang Prabu ing Surakarta
Dipati Pringgalayèki
nuwun abdi kawan dasa
pinaring satus lumaris
bêkêl tumbak kêkalih
dadya sèkêt benangipun
kalih bêkêl sanjata
sèkêt ingkang sikêp bêdhil
nanging lampah parentahipun sang nata

kinèn sampun cêlak-cêlak
êlêta patang pambêdhil
lan Dipati Pringgalaya
aja kongsi angarèni
mangkana anèng margi
dhingini sabên lumaku
praptaning Salatiga
wau sultan sawadyèki
nênggih tigang èwu prajurit turôngga

kalih èwu ingkang dharat
asri busanèng prajurit
amarwata kêmbang-kêmbang
rikat rakite ngajrihi
dêlèr amêthuk têbih
panggih têtabean sampun
aras-ingaras samya
gantya ingkang jôngga iring
rêrangkulan binêktèng loji wus prapta

atata wus samya lênggah
dêlèr sarwi aningali
ing prajuritira sultan
kathah busana mawarni
pangkate kang prajurit
wusnya kaping kalih minum
gya lajêng ingaturan
masanggrahan Sanakapti
angarsakna ing loji miwah ing jaba

sultan angarsakkên jaba
idêlèr nulya anganthi
marang sakilèning marga
masanggrahan sri bupati
wus pamondhokan sami
sagung pra dipatinipun
tata rakit anêba
miwah sagunging prajurit
wanci ngasar prapta wadya Surakarta

lêt saêjam praptanira
Dipati Pringgalayèki
datan ambêkta punggawa
makuwon ing Kalicacing
enjingipun ngaturi
nanging sultan tan lumaku
dêlèr malih utusan
Kyai Dipati Samawis
kinèn matur pratela ing kangjêng sultan

sowan dhatêng pasanggrahan
wau Dipati Samawis
prapta lajêng tinimbalan
sèlèh dhuwung pranataris
wusnya mundur alinggih
dipati nêmbah umatur
mila sudara tuwan
kamipurun angaturi
dene arsa amancasi kang prakara

Kumpêni pan sampun adat
kina dalasan samangkin
lamun angadoni mancas
tan kenging liyan ing loji
sultan angandikaris
ya Suradimênggalèku
Kumpêni duwe adat
ya dèn ênggoa pribadi
ngajak-ajak mring ingsun môngsa gêlêma

sarwi mèsêm kangjêng sultan
wau Dipati Samawis
nuwun mantuk atur sêmbah
lampahe tan antuk kardi
sapraptanirèng loji
wus bilang marang gupêrnur
yèn sultan datan arsa
tumindaka marang loji
dika tuwan pinanggil mring pasanggrahan

dêlèr manthuk manggil sigra
Dipati Pringgalayèki
binêkta mring pasanggrahan
umangkat Nikolas Harting
sultan sampun ngundhangi
abaris prajuritipun
sêsiyung langkungira
dêlèr urmat drèl saragni
kang anumbak tanjak sami kurmatira

sultan dènira tumêdhak
kikising taratag aglis
amêthuk wau kang prapta
Idêlèr Nikolas Harting
têtabean prasami
arangkul ciyum-ciniyum
wus tata sami lênggah
micantên Nikolas Harting
marang sira Adipati Pringgalaya

heh Pringgalaya tunggala
lungguh lan Danurêjèki
sigra tunggil dènnya lênggah
munggèng byantaraniraji
lan dêlèr tan atêbih
dêlèr malih asru muwus
heh mara Danurêja
wêtokna gugatirèki
sun rungokne sêsaure Pringgalaya

Adipati Danurêja
ambabar suratirèki
pangrambe kang kinukuhan
Dipati Pringgalayèki
sagung lêladèn nênggih
durèn pijêtan kêpundhung
jambe kalawan sêdhah
ingkang sami dèn kukuhi
tan pinaro lan Dipati Pringgalaya

Pringgalaya saurira
mila tan kawula palih
de punika kalangênan
pacangkramaning narpati
kangjêng sultan ing benjing
yèn wus têtêp puranipun
mênggahing kalangênan
bok inggih damêl pribadi
pan makatên tuwan bêbênêran kula

sultan alon angandika
heh Danurêja sirèki
aja nyilip saurira
dèn bênêr prapta ing batin
kalih mênangirèki
sumendhea ing Hyang Agung
aja agawe reka
duraka rêbut rêjêki
matur nêmbah Adipati Danurêja

tuwan kula mila nêdha
pangrambe palihanèki
dene bumi sampun mêdal
saking lêksan èwonnèki
sampun dhapur pribadi
sengga kalangênanipun
Sang Prabu Surakarta
ênggène damêl pribadi
tanpa ngraos kula jawaba palihan

kang damêl Sunan Mangkurat
sampun patang ratu mangkin
kêbon dalêm Parambonan
miwah ladèn urut Pêngging
dêlèr duk amiyarsi
ambanting têpiyonipun
sarya ngling marang landrat
miwah biskaling Kumpêni
kang tinari sami anggoyang kapala

Pringgalaya lêbih nakal
apan wus pangawak iblis
têka mangkana budinya
dudu kaprah wong aurip
wus tan kêna pinikir
mangkana pamasangipun
dêlèr kalangkung gusar
pamuwuse briga-brigi
nora patut sira iku Pringgalaya

Pringgalaya saurira
kula tuwan tiyang cilik
lumaku lan saparentah
dêlèr sakin dènnya runtik
sira iku anambi
iya maring ing ratumu
dêlèr amêndhêt surat
kang saking sri narapati
sambat pêparentah pêparon wus lawas

sêsanggupe Pringgalaya
ingone bala Kumpêni
kang kari ing Surakarta
sang nata maria nyanggi
sagah Pringgalayèki
manci wong saking ing Marbung
lami tan kalampahan
kongsi bubar Marbungnèki
sri narendra bosên dhawahi parentah

nora jêbul Pringgalaya
mila kaku tyasing aji
lapur ing Dêlèr Samarang
sang nata misih anyanggi
sabarang ing Kumpêni
sukêt kayu ingonipun
dêlèr asru wuwusnya
sirèku Pringgalayèki
dosa gêdhe mring ratu loro duraka

pan ingobong ukumira
agawe ruwêding bumi
dudu akaling manungsa
têka cêmêr kaya iblis
nora patut dèn kuping
tuture Pringgalayèku
heh Danurja yèn ana
bumi cacah têngên nênggih
aja nganggo padu têka juputana

dene yèn ana kang bôngga
tumpêsên sadaya sami
dadi rêrêgêd nagara
sultan wajib kang ngulapi
dêlèr matur bêbisik
mring kangjêng sultan turipun
sampun tuwan bubara
amung inggih kang abaris
ing Parakan punika putra paduka

punika tuwan bubarna
inggih damêl sônggarunggi
dhatêng eyang tuwan jendral
wong gêdhe-gêdhe Batawi
sultan mèsêm nauri
kula dhewe ingkang laju
mukul baris Parakan
nadyan anak bêkêlahi
lamun botên tobat kula ukum pêjah

idêlèr kalangkung suka
mojar ing Pringgalayèki
wus Pringgalaya muliha
maring barisamu malih
sakèhe nora dadi
amijil saking muwusmu
môngsa borong sang nata
ing Surakarta lan malih
lan kang paman jêng sultan tanapi jendral

iku dudu karyaningwang
wus bubar sultan apamit
lajêng mring Kêdhu lampahnya
Dipati Pringgalayèki
pamit sampun lumaris
ing Drêsanan praptanipun
misuwur sabarisan
alane Pringgalayèki
kacênthikan bêndarane kinalêthak

Ki Tumênggung Mangkuyuda
sèlèh api-api sakit
marang ing kaliwonira
Martawijaya Ngabèi
kadang nak-sanaknèki
tinarima sèlèhipun
Martawijaya nama
Tumênggung Mangkuyudèki
Wiracana gumantya kaliwonira

anake lanang kang tuwa
Ngabèi Wiracanèki
mring Ki Dhongkol Mangkuyuda
wus mantuk mring Andong nênggih
Jayanagara nênggih
kinarya kaliwonipun
Radèn Pringgadiningrat
Dipati Pringgalayèki
gêrah sangêt anggege mêcah kaluwak

nguntal jêruk warangan kakèhan candu
longong sakitira
dalinding lajêng ngêmasi
dina Sênèn tanggal pitu likur Bêsar

taun Êbe wus katur ing pêjahipun
sang nata utusan
mring Samarang mring Batawi
miwah jujul mring kang paman nangjêng sultan

lampahipun sultan praptane ing Kêdhu
kang putra ngandikan
kang rama nèng Pakiswiring
kang dinuta Tumênggung Mangunnagara

lajêng tumut pangeran dipati nutut
bubar barisira
sapraptaning Pakiswiring
nèng ngajêngan sèlèh dhuwung ngrangkul pada

dyan rinangkul mring kang rama ngandikarum
kulup kaya ngapa
pagene polahirèki
mèh sathithik anggêgawa wong atuwa

sultan sampun eca tyase wus angutus
amaringi surat
mring Dêlèr Nikolas Harting
paring wikan baris Parakan wus bubar

sultan sampun abudhal sawadya ngidul
lampahe ginêlak
sapraptaning gunung Gamping
lajêng nyêngkal badhe kitha alas Bringan

kang wus ngêpung wangunan Ngayogya iku
Sinuhun Mangkurat
kang yasa Gêrjitawati
duk jênênge Sinuwun Pakubuwana

ing Gêrjitawati dèn lih namanipun
winastan Ngayogya
duk alam sultan puniki
duk mungsuhan lan Mayor Pèbêr binubrah

banonipun sadaya sampun ginêmpur
mangkya karsanira
jêng sultan winangun malih
binabadan kang wadya anambut karya

lojinipun ingkang kinarya rumuhun
prapta suratira
Sang Prabu Surakartèki
tur uninga mring kang paman kangjêng sultan

inggih lamun kang putra pêpatihipun
saking Salatiga
Dipati Pringgalayèki
lajêng pêjah sultan wau duk miyarsa

mèsêm ngungun gumujêng ngandika arum
sukur yèn matia
ipeku Pringgalayèki
yèn uripa gawe rubêding nagara

wus amatuh atine kuthuh arusuh
iya ati setan
sêlame mung sêlam kucing
balêntongan atine akèh kang ala

ngewuh-ewuh ing pêparon amrih rusuh
amrih kaku ing tyas
ing rêrukon aja kongsi
dimèn dawa darêdahing tanah Jawa

suratipun kang putra ngangsulan sampun
wau Sri Narendra
ing Surakarta anuding
karya surat mring Batawi mring Samarang

malihipun mantri kaliwon tinuduh
Dêmang Ardiguna
marang Andong kinèn aglis
animbali Kyai Dhongkol Mangkuyuda

datan antuk yèn sambata lara iku
kinèn anandhua
praptane duta narpati
anèng Andong Mangkuyuda wus kagawa

lampahipun ing marga datan kawuwus
praptèng Surakarta
ingandikan marang puri
praptanira ngarsèng narpati ngandika

heh sirèku iya banjura atunggu
barisan Drêsanan
Si Pringgalaya ngêmasi
ayomana sira ingkang marentaha

pra tumênggung kang ana barisan iku
iya dèn karêksa
mungguh ingoning Kumpêni
ya sêsilih senapati ing paprangan

iya iku Andong yèn sarta bêgjamu
sun lagi kongkonan
mring Samarang mring Batawi
mupakatan yèn sira sun gawe tuwa

duk angrungu Tumênggung Mangkuyudèku
luhnya darodosan
sênggruk-sênggruk nangis lirih
pan kawratan dhawuhing sih ring sang nata

wus tinundhung lajua marang Marêbung
wus pinaring surat
kang senapatining baris
lurah gandhèk ingkang tumut kalih pisan

lampahipun sapraptanira Marêbung
ing loji jujugnya
maos pangwasanirèki
yèn sêsilih senapatining barisan

dèrèng tamtu ing rèh kapitayanipun
umum sabarisan
yèn sêsilih senapati
nama mêksih Ki Tumênggung Mangkuyuda

suratipun sangnata ingkang tumanduk
marang ing Samarang
miwah kang maring Batawi
wus tinurut sakarsa-karsa sang nata

pan panuju karsane sang nata iku
dene kang kinarsan
punggawa tuwa pribadi
lawan tate anadhahi boting karya

dêlèripun jumurung miwah gurnadur
dene wus kawruhan
lami kêkanthèn Kumpêni
ya ta bobot ing gawe miwah ing aprang

kalih tèngsu kèndêl kacandhak sahipun
wus lajêng kapacak
pêpatih Mangkuyudèki
sinung nama Adipati Mangkupraja

têtêpipun Martawijaya Tumênggung
nênggih Mangkuyuda
madanani mantri bumi
kang pinacak kaliwon patih punika

nênggih wau Tumênggung Wiradigdèku
kang nyêkêl parentah
anglurahi pra dipati
ing sosoran Ki Tumênggung Arungbinang

kinèn rukun punggawa kang sami sêpuh
lajêng mring Samarang
Dipati Mangkuprajèki
ingkang têngga baris Kyai Wiradigda

lampahipun Dipati Mangkuprajèku
praptaning Sêmarang
panggih lan Nikolas Harting
latah-latah dêlèr langkung sukanira

iya sukur bapa karsane sang prabu
sira kang wis tuwa
pinacak dadi pêpatih
iya bapa aja tiru Pringgalaya

gawe rusuh angrêruwêd lakunipun
yèn maksih agêsang
Dipati Pringgalayèki
wong sajagat padha kêna lara brôngta

sampun asumpah prajangji
Adipati Mangkupraja
lawan sira tuwan dêler
akathah pisungsungira
obat mimis sanjata
pupusan miwah baludru
wus kinèn mantuka enggal

kuwatir atinggal baris
wus budhal saking Samarang
praptane pabarisane
ing Drêsanan tigang dina
sowan marang nagara
ingandikan praptanipun
wus munggèng byantara nata

umatur sasolahnèki
lampahira mring Samarang
Nikolas Harting wêlinge
ngrikatakên pêpalihan
Dipati Mangkupraja
umatur saha wotsantun
pukulun anuwun duka

rumiyin pun Adipati
Pringgalaya graitanya
gusti mênggahing pêparon
panjênêngan padukendra
lilah lair kewala
ing batin pan botên têrus
ingkang kinarya pratôndha

yèn lilah anrus ing batin
sang nata môngsa gajiha
prajurit samene kèhe
milane dèn angkak-angkak
ing palihan punika
sang nata miyarsa ngungun
luput iku Mangkupraja

apan iku ujar wêrit
yèn sarta karsaning Suksma
mong samarga apêparon
iku akale wong apa
bisa angôngka-ôngka
têgêse iku bubruwun
kancane padha tirua

yèn wus olih dèn bawoni
bangêt majanani jagat
wong kabèh pinicakake
pae wong Nusakambangan
nora wruh cacah Jawa
mulane sopadunipun
duk ana ing Salatiga

yèn aja nulia mati
anggung gêgawa maring wang
padune têka nyarwètèh
lah ikiAmangkupraja
iya salina gêlar
pasaja aja bêbingung
amrih anuli pêragat

yèn kaya Pringgalayèki
gêgawa ala maring wang
Kumpêni kaku atine
apan iku paman sultan
pan lagi pinilala
sanggup nirnakakên mungsuh
rêrêgêding tanah Jawa

tur sêmbah rêkyana patih
yèn makatên karsa tuwan
kadi yèn wontên enggale
kang awon pênêd kantênan
lamun sami pasaja
Dipati Mangkuprajèku
tur sêmbah anulya mêdal

sapraptanira ing jawi
lajêng mantuk barisira
ing Drêsanan sapraptane
ngumpulakên pra dipatya
jinarwan karsa nata
pra dipati samya ngungun
rinasa-rasa karasa

bênêr karsane sang aji
sayêkti ananggung ala
yèn angruwêda pêparon
cinirèn ati durjana
culika arda murka
lair batin nora patut
manthuk-manthuk Arungbinang

kunêng sultan animbali
mring Dipati Danurêja
lan sakônca punggawane
sultan anyêlani karsa
sakêdhap anyênyêngkal
akarya kadhatonipun
sinasambi lawan aprang

mung karya pangajêng baris
urut gunung Pamasaran
amung mantri desa bae
Adipati Danurêja
prapta lajêng ababad
sakônca punggawanipun
ambabadi alas Bringan

lan angiras sultan nênggih
amanggihakên kang putra
Dèn Ayu Jayèngranane
wontên putrane kang paman
Radèn Natakusuma
ing nguni binêkta mantuk
mring Pangeran Hèrucakra

duk sakit nèng ing Samawis
Rahadèn Sumadiwirya
timure Dèn Bagus Koplo
Pangeran Dipanagara
seda nèng Surakarta
mila kapiran Dèn Bagus
lamine anèng Samarang

praptanira Pagiyanti
anusul marang kang Raka
Pangran Natakusumane
Dèn Bagus Koplo punika
ibu putri Purbayan
ing mangke pinundhut mantu
ing karsanira jêng sultan

sampun pinacak bupati
pinaringan sèwu sawah
sarta ingalih namane
Pangran Arya Natabaya
agêng inggil prakosa
kadya andaga dinulu
jêng sultan langkung sihira

kinudang prawirèng jurit
Pangran Arya Natabaya
ngluwihi pra kadang kabèh
sanadyan silih agênga
Pangeran Pakuningrat
atêlendho polah tutut
nora gagah nora singgah

Pangeran Natabayèki
abagus rowa arikat
tur agalak pasêmone
akarêm marang ayuda
nadyan wong sanagara
pan sami pambatangipun
mring Pangeran Natabaya

mangkana kang nambut kardi
gumuruh sadina-dina
kang para dipati kabèh
pan sami ngrakit pomahan
sami gatra kewala
lan ngêncêng kang lurung-lurung
kang babad sadina-dina

kunêng wau kang winarni
Adipati Mangkupraja
Patih ing Surakartane
sowan marang ing Mataram
dinuta mring kang putra
Dipati Mangkuprajèku
angrikatkên pêpalihan

sapraptanira Matawis
Adipati Mangkupraja
wus katur marang sang katong
Adipati Danurêja
kang ngirid ingandikan
praptaning bintaranipun
Adipati Mangkupraja

sèlèh dhuwung angabêkti
jêng sultan gumujêng suka
sira iku atêtinjo
goningsun babadi alas
badhe sun karya kutha
Mangkupraja nêmbah matur
inggih kawula dinuta

ing putra dalêm sang aji
ingkang taklim kaatura
dene kang kaping kalihe
pundi wastane kang wana
kang kababad punika
ing karsa dalêm pukulun
badhe kinarya nagara

putra dalêm yun miyarsi
jêng sultan alon ngandika
alas ing Bringan arane
têpung cocok lan ing Yogya
bêcik ingsun wêntara
jêmbar rata murah banyu
ing nguni Sunan Mangkurat

ingaran Garjitawati
kang ginatra purantara
mila sinungan kadhaton
iya ing Ngayogya ika
tur sêmbah Mangkupraja
mendah inggih dadosipun
papan makatên punika

lawan inggih ingkang wêling
jêng putra paduka nata
angrampungakên pêparon
ing mangke sami balaka
botên kenging siliban
kula sangêt pinapacuh
nêdyaa ing tyas culika

gumujêng sultan lingnyaris
iku iya Mangkupraja
mêngko wus lêga tyas ingong
sira kang ginawe tuwa
wong tani bêntil padha
iya Si Danurêjèku
padha wong tani lan sira

duk maksih Pringgalayèki
atiningsun Mangkupraja
anggung kêpyur-kêpyur bae
rasa-rasa lêstaria
pêparoning nagara
iya ingsun sêlak mutung
binabedhung Pringgalaya

tujune kasêlak mati
goningsun nimbangi arda
lawan parentahe dêlèr
wong papat sun patah-patah
iya ngrayudi desa
watarane lagi antuk
rongèwu sun kon mênênga

dene Pringgalaya mati
sayêktine Surakarta
nagara ilang bêlise
lamun sira mulih benjang
iku bumi rayudan
aturna ing anak prabu
gawanên mulih mring Sala

nanging ta parentah mami
bumi sambat Pringgalayan
kang sun kon ngrayudi kabèh
pasthi pitulunging Suksma
marang manungsa Jawa
patine Pringgalayèku
gawe kartaning nagara

lan ingsun takon sayêkti
sirèku turunne sapa
gya Mangkupraja wotsinom
wijil cêcêdhis paduka
gêgêbal kawêraga
pun nini katu lêmbayung
babêktan saking Sêsela

jêng sultan jêngêr tan angling
wusana ngandika latah
yèn mêngkono sanak ingngong
lah sira sapa kang nyana
mulane irêng sira
jêr sira têdhaking watu
gumêr kang para dipatya

sultan angandika aris
wruhanira Mangkupraja
wong akèh padha mêmoyok
kinira-kira yèn sira
wijil Andong kewala
gêdhe cilik pan gumuruh
kang padha gêguyu sira

pangucape wong moyoki
larang wong ing Surakarta
kanthong wulung kimpul amoh
dadi pêpatihing raja
baya isine reyal
sanadyan rupane bagus
kanthong cindhe isi wingka

pasthi ora dadi patih
jalaran lamun malarat
pinilih kimpul kang amoh
kanthong wulung isi dinar
yêkti gêlis matêngah
Ki Mangkupraja ambêkus
macucu matur anyêntak

gusti sampeyan pribadi
awad-awad tiyang kathah
sintên kang purun mêmoyok
kula pêpatihing raja
dhasar putra paduka
ijab ta kèringanipun
kang moyok jungkêl kuwalat

sang nata gumujêng bêlik
iya Mangkupraja ora
satêmêne dudu ingong
Adhi Mas Natakusuma
kang padha cêcaturan
wong jaba goning angrungu
mangkono padha caturan

Dipati Mangkuprajèki
mucicil panolihira
Pangran Natakusumane
punapa inggih sampeyan
anggèr kang anggêgonjak
Pangran Natakusuma rum
hèh paman mung kangjêng sultan

sakin gumêr pra dipati
Pangeran Natakusuma
malèsèt ing kujiwate
matur nêmbah kyana patya
Dipati Mangkupraja
pan rayi dalêm pukulun
punika Radèn Supama

sampun kula suwitani
rumiyin wontên sawarsa
kula dados panêgare
gumêr malih pra dipatya
sultan suka miyarsa
wong bêlaka sêtya tuhu
Adipati Mangkupraja

abot bobote sayêkti
Adipati Mangkupraja
yèn mêngkono têtêkone
supangat jêng nabi duta
rêmên lamun angucap
kang apês lêluhuripun
anyêngkakakên darajat

ya dene mantri panumping
têka magang anèng sira
dhimas apa prakarane
Pangeran Natakusuma
umatur awotsêkar
dene inggih dhusunipun
ginadhe pun Surajaya

pun Andong tinêbus inggih
pun Surajaya tan suka
sêdyane kinapokake
dene sok gadhèkkên desa
saru pangraosira
pun Surajaya pukulun
ing batine kamandaka

melik lohe ingkang sabin
kula matur rama tuwan
pun Surajaya sarune
duka rama jêngandika
edan Si Surajaya
ngêndhêt tinêbus desèku
iku mantrine sang nata

dene têka wani-wani
anggêgampang ing pratingkah
nuntên kula wadulake
dhatêng ing rayi sampeyan
Kakang Mas Purubaya
nuntên Sênèn enjingipun
sowan wontên pakapalan

enjingipun dèn ampiri
ing rayi dalêm kakang mas
kinèn cucul rasukane
katur ing rayi paduka
sinèlèh anèng ngarsa
nulya cinacahing wêdhung
kapêdhake pitung dasa

rasukan ajur wor siti
makatên dènnya dêduka
si mamak arêp gawe woh
sira nyalini pratingkah
sira arêp angrusak
marang nagaraning ratu
gumêtêr Surawijaya

tan ngalêsêt sawang mayit
utawi ing pagêlaran
pra dipati wus praptandhèr
tuwin rama jêngandika
mêningi sawêg prapta
tumut kêkês biyas acum
miwah sagung pra dipatya

rêrêp tan wontên cumuwit
tan wontên kang kolu nginang
dhêdhêp têkan waringine
tan wontên angin kang nêrak
tan wontên manuk munya
drajat punapa pukulun
inggih makatên punika

jêng sultan ngandika aris
sun adhi nora anduga
raka para siji kae
kala kartaning nagara
babada wadung têmpak
ing jro pra santana milu
kacêpuri kulon ika

kang nindhihi nambut kardi
iya Adhi Mas Purbaya
mubêng sarwi têkên lontop
singa kang duwe bubuhan
pra dipati santana
gumêtêr tan duwe bayu
yèn ênggone pinariksa

padha muji andhêridhit
aja kongsi winaonan
nadyan ingsun santanane
dhasar rapêt awor manah
prandene yèn adhi mas
têtilik bubuhan ingsun
kumêpyur sun têrataban

suwe ngadêg nèng gon mami
bocah ingsun loro pêdhak
kang gawa cèrèt lan jambe
padha dharêdhêg kalihnya
cèrète milu obah
miwah ingkang gawa kacu
jambene padha malêsat

nuli ingsun suwarani
dika kundur adhi lurah
gugupi wong nambut gawe
sawurine adhi lurah
sagung wong nambut karya
mantri kaliwon tumênggung
sami luwar saking maras

Adhi Mlayakusumèki
nuli ingsun pinaranan
tutur-tutur bubuhane
ana ingkang winaonan
marang ing adhi lurah
ulate langkung apayus
atine kêkês kewala

sapraptane wismanèki
adhiMalayakusuma
nora mênêng sidhêkahe
kaping sapuluh sadina
lah iya Mangkupraja
wong mêngko tan ana tiru
kaya Dhimas Purubaya

Mangkupraja ingsun nêmpil
kuda ngong Si Bisawarna
idêrna rong idêr bae
iya dadia têtumbal
turôngga sampun mêdal
tinitihan tan adangu
jêng sultan tansah tumingal

têdhake saking turanggi
Adipati Mangkupraja
sultan alon timbalane
sira ngaliha barisan
mungsuhmu ana wetan
iya barisa kang patut
pakolèh wetan nagara

ing Kayuapak abêcik
nguni pabarisan ingsun
ing kono ingkang pakolèh
Mangkupraja tur sandika
lêrêsing karsa tuwan
cinarita rolas dalu
Adipati Mangkupraja

wontên nagari Matawis
kalangkung sinuba-suba
antuke kathah bêktane
ingkang sami rinayudan
bumi ing Surakarta
binêktakkên kalih èwu
mring Dipati Mangkupraja

ing benjing prasamya ganti
Adipati Danurêja
sowan mring Surakartane
apan roroning atunggal
budhal saking Mataram
Dipati Mangkuprajèku
sapraptanira Drêsanan

undhang budhalan kang baris
ngalih marang Kayuapak
gumuruh wadya budhale
upêsir lan pra dipatya
sami nindhihi bala
Dipati Mangkuprajèku
mampir sowan mring nagara

sapraptanirèng nagari
canthèl atur gya ngandikan
Dipati Mangkuprajane
praptèng byantara narendra
tur sêmbah sang dipatya
dhuh pukulun taklimipun
rama paduka jêng sultan

lan kawula dèn timbali
ing rama paduka sultan
rumiyin duk pangrayude
siti ing Kapringgalayan
pangrayude punika
êsahing parentahipun
inggih Dêlèr ing Samarang

dene karsanipun mangkin
rama tuwan kangjêng sultan
amrih sami salamête
Mangkupraja ngarah apa
anak kalawan bapa
mung karia ngurus-urus
ing bumi têngên lan kiwa

Si Pringgalaya ing nguni
angrakit angliya bôngsa
kaya wong padu lawane
karo wong Nusakambangan
angreka amrih mênang
padha rumôngsa sirèku
Pringgalaya gambuhira

pitulunging Hyang Agung
Si Pringgalaya anuli lampus
yèn uripa agawe kakuning ati
ing pêparon amrih wurung
nuli malatukkên bêstrong

mêngko lêga tyas ingsun
Si Pringgalaya dene wus lampus
ora cipta ingsun mati ngalas maning
angrasa mati kinubur
miwah sidane pêparon

makatên usulipun
rama paduka sultan pukulun
baris kula punika kinèn angalih
wetan nagari pukulun
inggih kiwa têngên Suroh

tilasing barisipun
rama paduka nguni tinuduh
mring kang raka suwargi duk anglurugi
gangsal pangeraning mungsuh
nèng Kajêngapak makuwon

lawan ping kalihipun
kula binêktan sabin rongèwu
surupipun sabin gène angrayudi
ampas Pringgalayanipun
milane katur sang katong

kajawi lêrêsipun
lênggahing patih kang kalih èwu
tigang atus sagêde Pringgalayèki
nanging ta bilih pukulun
wontên kang kocap lêlunggoh

ngandika sang aprabu
lah iya besuk Mangkuprajèku
timbangana iya bumi têngên sami
kang katut padha karayud
nuli ulihna mêngkono

dadia tata iku
bumi kang dudu rayudan iku
nora bingung pandume alus arêsik
yèn uwis rayudan iku
ngulih-ingulihkên ênggon

iya Mangkuprajèku
satimbalane turutên iku
iya nuli age ngaliha kang baris
Mangkupraja nêmbah matur
gih sampun kula kèn bodhol

Mangkupraja wus mundur
nèng jawi lajêng ing lampahipun
mring barisan Kayuapak praptanèki
ngundhangi para tumênggung
sami atata pakuwon

kunêng ta kang winuwus
mungsuh kang baris Daha puniku
Pangran Mangkunagara putusannèki
mring dêlèr kang duta pangguh
nêdha bumi sapratêlon

nênggih wangsulanipun
Nikolas Harting jro suratipun
iya apa rane wong mangkene iki
wong bêbeka bae iku
dadak jaluk sapratêlon

dhingin têka mêrucut
basane nir tan kêna ginugu
mêngko kudu ambalik milu Kumpêni
sapratêlon kang jinaluk
dhingin dèn wèhi saparo

nora kukuh sok angkuh
angkuhe kaya malekat iku
lah ta radèn kalahna salah sawiji
iya ratu roro iku
lamun ta nora mêngkono

ngêndi ta sênêngipun
ing ratu roro ênggoning nungkul
lamun nora ratu roro ananggoni
salah siji kang ananggung
iya lamun tan mangkono

môngsa kênaa iku
duk bêcik dhingin lan dêlèr undur
ya pagene nora wania pêpanggih
ngadi-adi têgêsipun
môngsa na wong kaya ingong

sapa kang wêdi iku
yèn durung asat sêgaranipun
yèn asata sêgara Samarang iki
Mangkunagara kang nawu
yèn mêngkono wêdi ingong

wau carakanipun
pun Mangunjaya tinulak sampun
palarasan lampahe tan antuk kardi
ing marga datan kawuwus
praptaning Daha kang kinon

marêk ing sultanipun
ngaturkên sêrat wêwangsulipun
ingkang saking Idêlèr Nikolas Harting
tinampan tinupiksa wus
têmbunging surat anocog

pangeran duk angrungu
saruning layang duka kalangkung
winga-winga kumêjot padoning lathi
ingundhangan balanipun
pangeran têngara bodhol

masisir nêdya gêpuk
lampahing baris asru gumuruh
pan angalèr wau kèndêl ing Matesih
baris Kayuapak ngrungu
sigra Mayor Istimolor

lumampah dutanipun
ajidan Rutan ingkang lumaku
mring Mataram sapraptanira Matawis
sampun katur suratipun
sampuning surat kawaos

ngundhangi balanipun
dandan kapraboning aprang pupuh
nanging sultan badhe tan tindak pribadi
sapisan ngalangi iku
dènnya mêmangun kadhaton

Danurja kang tinuduh
lawan Radèn Prawiradirjèku
lan angirid sagunge bupati jawi
prajuritira sang prabu
binêktakkên kang saparo

wadana jro kang kantun
sakawan pisan tan wontên tumut
sampun aglar ing alun-alun abaris
pra dipati wusnya ngujung
miwah Kapitan pan dar Pol

wus tabe lan sang prabu
sigra têngara budhal gumuruh
panganjure Ki Tumênggung Kartanadi
Tumênggung Martalayèku
kalihe andêl pakewoh

ing wuri kang sumambung
ing Garobogan radèn tumênggung
rame sami bêkilung balane bugis
Radèn Suwandi puniku
bugis andêling palugon

mung wolung puluh wolu
nulya kang rayi Tumênggung Warung
nênggih Radèn Côndrakusuma namèki
ing wurine pra tumênggung
nênêm lampahira golong

Tumênggung Singaranu
Jayasudirga Natayudèku
Pusparana miwah Jayawinatèki
tan awor sajuru-juru
ing wuri punggawa bobot

Radèn Rôngga sumambung
Prawiradirja wadyakuswagung
ing wurine Dipati Danurêjèki
tan owah ing barisipun
kadya lampahe sang katong

jêng sultan kèndêlipun
ing karsanira mangun kadhatun
anyêlani maksih satêngahing jurit
pêpatih kinèn anglurug
kêbut kantun wadana jro

prapta ing Taji sampun
kang baris kèndêl ing tigang dalu
angêntosi wadya-wadyane kang kari
anggili ingkang anusul
wusnya tigang dalu bodhol

salin panganjuripun
Bupati ing Garobogan Warung
lan Sêsela Pakêr Karas sami nunggil
anglurug ing lampahipun
makuwon dhusun ing Banyon

sadalu budhalipun
ngalèr angetan sampun atêmpur
baris Kayuapak budhal angênginthil
anèng Sukawati kumpul
pan dar Pol lan Istimolor

sami amangun rêmbug
dene kang mungsuh têbih anglurug
sampun nabrang wukir Kêndhêng sawadyèki
makuwon Sêgaragunung
enjing budhalira ngalor

dadya ing rêmbagipun
baris Giyanti wetan lumaku
baris Surakarta kilèn lampahnèki
sarêng ngalèr parêng maju
datan enggal datan alon

ngilat lampahing mungsuh
gêlare gubêd ingkang kinawruh
wau Pangran Mangkunagara wus ngancik
têlatah ing Cêngkalsèwu
lajêng ngalèr ngasmarèngjog

sampun angadêg ing Pathi
Pangeran Mangkunagara
busêkan pasisir gègèr
nèng Pathi lajêng mangetan
samarga angrêrayah
nagri kalintangan gêmpur
tan ana kuwat anglawan

baris kang sami nututi
wong Giyanti Surakarta
wus sami nabrang Kêndhênge
kèndêl sawetaning Dêmak
Dipati Mangkupraja
Dipati Danurêjèku
gantya anginthil tut wuntat

angetan anjog ing Pathi
wus lajêng anèng ing Rêmbang
Dipati Danurêjane
Pangeran Mangkunagara
ing Lasêm wus binêdhah
rinayah dunyane gêmpur
wisma sami ingobongan

Pangran Mangkunagarèki
wadyane atur uninga
yèn kang nututi praptane
wong Giyanti Surakarta
wontên ing Pathi Dêmak
anulya gepak mangidul
Pangeran Mangkunagara

saking Lasêm ngidul sami
masanggrahan lèpèn Pêgat
sadina baris lampahe
ngancik tanah ing Balora
salèring Selakêpyak
baris kang samya anjujul
Istimolor Mangkupraja

rakite mèh anglancangi
sampun ngancik sela-sela
sira Mayor Istimolor
pan dar Pol lan Danurêja
nèng sela-sela têbah
Dipati Danurêjèku
ragi gêrah mila randhat

tan pati sangêt panastis
milane binagi lampah
parentahira pan dar Pol
jalan kaki pan sadaya
milua ki dipatya
lan prajurit Jawa iku
kabèh kangpadha andharat

ngumpula bapak dipati
lan kang nindhihi pikulan
Tumênggung Natayudane
Tumênggung Jayasudirga
miwah Jayawinata
Pusparana Singaranu
padha sira angaria

ngiringa bapak dipati
dèn alon ing lakunira
dene kang barêng lan ingong
sagung prajurit turôngga
Rôngga Prawiradirja
Dipati Grobogan Warung
Kartanadi Martalaya

Pangran Pakuningrat kari
lan Pangeran Natabaya
iku gêdhuging lakune
nindhihi prajurit dharat
rumêksa Danurêja
wus dadya wau kang rêmbug
pan dar Pol têngara budhal

kapêthuk dutanirèki
kang abaris ing Sêsela
sira Mayor Istimolor
pan dar Pol lampahe sigra
prapta baris Sêsela
kèndêl amangun pirêmbug
dene mungsuh kèndêlira

sêmune kaya ngêntèni
anèng alas Selakêpyak
pikirane Istimolor
nora pasaja ngarenah
alingan bênêrira
mungsuh iki padha buru
nanging yèn mogok pan sira

ingkang wajib gitik dhingin
karana jêr ratunira
sultan kang wus duwe sagoh
anyirnakakên ing mêngsah
rêgêding tanah Jawa
kabèh sultan kang wus sanggup
mring tuwan gurnadur jendral

sayêkti pukulên dhingin
iku ana Selakêpyak
apan iya ratuning ngong
Sang Prabu ing Surakarta
tan duwe sêsanggupan
dadi iya lakuningsun
ngawali ngatêr kewala

pan dar Pol saurirèki
nadyan silih mangkonoa
wong ana têba mangkene
bok aja nganggo micikan
barêng mara kewala
dene kang aprang rumuhun
pasthine ingsun kewala

puluh-puluh ratu mami
jêr wus sanggup marang jendral
saking iya kadugane
iki ratuku tan ana
ewuh akarya kutha
Istimolor pitulungmu
iya ingsun kêtêbana

Radèn Rôngga kang tinari
pan dar Pol yèn tari mring wang
iya ngêntèni bêcike
Ki Dipati Danurêja
tuwin kônca wadana
pan iya kang padha kantun
tuwan rêmbug ing akathah

Mangkupraja anambungi
puniku gih bênêr anak
wau kapitan pan dar Pol
Istimolor ulatira
ngêdhèpi lirikira
pan dar Pol sugihe padu
tinarka takut kewala

êling taliti prajurit
putune Amral Baritman
duk aprang Surabayane
senapati môndraguna
satuhu prawirèng prang
dènira muwus asêndhu
mring Rôngga Prawiradirja

basakêna sira iki
hèh Rôngga Prawiradirja
tinari ngrubêdi bae
wêdi mring Mangkunagara
anglurug apa guna
eman sultan miyarèku
gawe bupati ing sira

sakala kadi sinêbit
Dyan Rôngga Prawiradirja
muwus angingêr dhuwunge
iki Walônda kêparat
apa ta tarèn sira
iya apa ngajak ngamuk
nora ewuh saur ingwang

dene sira lagi tari
mangkonosêsaur ingwang
yèn ngajaka ngamuk bae
môngsa dadak sêsambata
pan dar Pol bêngis mojar
mèh brêwala padha batur
malah dadi sêsapihan

Prawiradirja abêngis
dudu watak wêdi pêjah
yèn wong Kasultanan kabèh
tate ginarumung ing prang
lah payo barêng mangsah
bêdhilên yèn ingsun mundur
kowe mundura tak tumbak

sakin agêng napsunèki
angawêt lambene nêdhas
angabani dragundêre
têngara tambur umangsah
nandêr marani mêngsah
Dèn Rôngga wus nandêr mamprung
nusul tan nêdya mundura

kawuwusa Pangeran Mangkunagara
kèndêl sawadyanèki
bala sami sayah
sakenjing lampahira
galinggang ing kanan keri
samya pinarak
lawan kang para rabi

wong saragni abang lan wong pêrang tandang
kang baris anèng ngarsi
saragni rêng lawan
mranggo sami mangarsa
Kapitan pan dar Pol prapti
panunjangira
saking kilèn bêdhili

sami kagèt praptane mungsuh tan swara
anubruk saking keri
dadya pêdhot têngah
baris Mangkunagaran
arame bêdhil-binêdhil
Prawiradirja
parêng panunjangnèki

barising mêranggo lawan pêrang tandang
saragni irêng abrit
rame campuh lawan
Rôngga Prawiradirja
caruk rok ungkih-ingungkih
wau Kapitan
pan dar Pol anadhahi

mantri lêbêt lawan mantri kawan dasa
Kudanawarsa aglis
têtulung manêngah
pan dar Pol malang kadhak
binêdhil datanpa osik
alatah-latah
mung pistul kang kinardi

ngawe-awe parentah dragundêrira
kêstule mobat-mabit
wau Radèn Rôngga
Prawiradirja prangnya
riwut pangamukirèki
wong gulang-gulang
nirbita angingêri

langkung rame Kumpêni wus kathah pêjah
pan dar Pol datan gigrig
langkung wantêrira
karsa nubruk kewala
pangeran kang dèn ulati
datan kapêdhak
panggenane atêbih

Pangran Mangkunagara pan lamat-lamat
samar swaraning bêdhil
kang ngadhêp pangeran
amung wadya kapêdhak
ingkang samya ngampil-apil
mung kalih dasa
lawan kang para rabi

angandika Pangeran Mangkunagara
swaraning apa iki
kalamun bêdhila
dene iya tan ana
kang awèh wêruh ing mami
lamun mungsuha
iya têka ing êndi

dene maksih adoh wau goning mêngsah
anèng lèr Kêndhêng maksih
nulya wau nyandhak
tabuh bêndhe pangeran
ginitik galinggang aking
muni kumênthang
pangeran ngandikaris

boya bocah padha gitiki galinggang
lamun bêdhili iki
surake tan ana
padha mênêng kewala
tan ana graita jurit
gène pangeran
surak tan kapiyarsi

datan arsa kinarubut yudanira
katri punggawa sami
Suwandi Grobogan
Warung Côndrakusuma
Radèn Prawiradirjèki
nyèkêt watara
prajurit kang bêbêdhil

mantrinipun Tumênggung ing Garobogan
Ônggabahu gêng inggil
pinayungan pêthak
bajo baludru abang
kotang satêbah rendèki
lancinganira
panji baludru wilis

Ônggabahu wantêr kinèn asêsumbar
rêbutên ing ajurit
Pangran Natabaya
putra Natakusuman
kinudang boboting jurit
Mangkunagara
ngatona sun kêmbari

Ônggabahu binendrongan ing sanjata
mandhapan kudanèki
anunjang kewala
Rôngga Suryanagara
prasami ngiring ing wuri
tanaganira
Ônggabahu tan ajrih

payo Mangkunagara amêdhatia
ngusunga obat mimis
bêdhilna maring wang
iki Si Natabaya
kang miyarsa gègèr sami
Kudanawarsa
giwar manjing wanadri

sru binêrêg ring Rôngga Prawiradirja
myang Suryanagarèki
Dyan Côndrakusuma
mêlak pambujungira
mawur Kudanawarsèki
prajuritira
kuwur arêbut urip

kantun wontên wolulas wus tilar kuda
mung Danawarsa maksih
ingkang nitih kuda
wonge kari wolulas
siji datan ana maksih
ikêt-ikêtan
areyab-reyab sami

palayune abingung pan ora nyana
cêlak gènirèng gusti
wau Danawarsa
lawan wonge wolulas
jêdhul saking alas prapti
gènya pangeran
kagyat nulya kaèksi

Danawarsa marêk anuntun turôngga
pangran angrês ningali
maras ulat biyas
jêngêr pangungunira
mantri jro ana ing êndi
prajurit samya
kabèh ana ing êndi

mêgap-mêgap ature Kudanawarsa
inggih sami ajurit
mantri lêbêt samya
dragundêr lawaning prang
kula kang nadhahi jawi
langkung prawira
wantêr alah Kumpêni

kêkasihe Pangran Arya Natabaya
tan kumêdhèp binêdhil
gêng inggil sambada
putra Natakusuman
kamantu Sultan Giyanti
agêng agagah
têtêp prawirèng jurit

simbar jaja godhèg netrane ngatirah
kathah remane buntit
lakune ngêdhaplang
wulu kempol amawar
ngêmbang lampês ngathi-athi
uwange malang
singsêt kadya Indrajit

binêdhilan binendrongan kinathahan
tan keguh tan mraduli
magêrsarinira
kadi kathah wong sabrang
kalih bêlah winitawis
ambêg sudira
angrok tandange sami

kadya wil kang umiyat daging gubras rah
tan kêni dèn tanggêni
anubruk angidak
pangeran sru ngandika
ya si koplo iku pasthi
ingkang anama
Pangran Natabayèki

tan adangu kathah prajurit kang prapta
mêdal pating kulicir
kinumpulkên samya
kene padha lerena
nulya mantri jro kaèksi
rusak tatanya
ngalênthar angulicir

pangran duka hèh asu mantri jro padha
mêngkono polahnèki
dene tan sêmbada
angkuhmu ngingkrak-ingkrak
mantri jro ajrih miyarsi
gustinya dharat
sadaya mudhun aglis

sampun kathah prajurit palajêngira
kaliwat sami bali
wruh ing gustinira
kèndêl sampun andharat
Pangeran Tumênggung Langit
nêmaha nekad
wus tata ngapit margi

dyan kapyarsa mungsuh tambure dhêrandhang
pan dar Pol anututi
wontên pitung dasa
mung dragundêr kewala
Kumpêni slam datan mawi
tuwin wong Jawa
dangu kapisahnèki

aprang wana nêmu mungsuh sowang-sowang
milane datan kongsi
tulung-tinulungan
saking angèling papan
alas bondhot sarta êri
pan dar Pol prapta
anèng ngajêng pribadi

pangran sigra dènnya anyandhak watangnya
mantri jro giyak sami
tuwin gulang-gulang
nirbita kering kanan
mangsah sarêng anumbaki
drèlira kêndhat
wus kathah dèn tumbaki

Kapitan pan dar Pol amistul sapisan
angsal mantri ngêmasi
lajêng narik pêdhang
mobat-mabit amêdhang
tinadhahan kanan kering
wuri ing ngarsa
ginarumung ing jurit

dragundêre wus kapisah ing ngajêngan
tumpês tan ana kari
pan dar Pol pamuknya
dangu kinandhang-kandhang
bebas ingkang marêpêki
sinabêt pêdhang
pêpêt ingkang ngêmasi

ingkang tatu pan dar Pol ing pêdhangira
sapuluh malah luwih
pan kadi andaka
kabranan pamukira
kinathahan kanan kering
wuri ing ngarsa
pinarbutan ajurit

kudanira pan dar Pol rumiyin rêbah
tibanira aguling
sigra ingêbrukan
pan dar Pol pêjahira
kèndêl wau kang ajurit
Kumpêni pêjah
pitung dasa kêkalih

amung Lutnan Beman andhêlik ing jurang
pan kongsi kalih latri
wau ta Pangeran
Mangkunagara nacah
bandhangan sanjata karbin
pan pitung dasa
pêstul pêdhange sami

miwah turanggane pitung dasa pisan
pêpitu sami kanin
têtiga kang pêjah
sawusnya lajêng budhal
mingsêr sakidulirèki
ing Selakêpyak
mulat jêjurang kalih

sirahira pan dar Pol sampun tinigas
wontên sêlir satunggil
nama Ni Bok Niyat
kaul amondhong sirah
sirahe pan dar Pol nênggih
ing laminira
pan amung tigang latri

wau ingkang nalasah dangu kapisah
duk kala rame jurit
lan sakancanira
Rôngga Prawiradirja
wus panggih tumpês ing jurit
sadragundêrnya
pan dar Pol wus ngêmasi

nulya wau mantrine sakawan panggya
ngaturi Ki Dipati
Danurja wangsula
dhatêng nagri ing Rêmbang
pan dar Pol tumpês ing jurit
nèng Selakêpyak
mantri sigra lumaris

wus kapêthuk Adipati Danurêja
ingaturan udani
wangsul dhatêng Rêmbang
miwah kang baris Sela
mingsêr nabrang Kêndhêng malih
kèndêl nèng Dêmak
ngupaya bumi malih

anèng Rêmbang Lutnan Beman praptanira
têlanjang donya ênting
sagung wong Walônda
sakantun-kantunira
pinurugakên Samawis
lawan anêdha
bantu malih Kumpêni

tan alami prapta malih bantunira
dragundêr ingkang prapti
wolung puluh papat
lajêng apirêmbagan
lan mayor mangidul malih
sarêng budhalan
wau lampahing baris

anjog Sukawati malih ngidulira
mungsuhe wangsul malih
baris anèng Daha
inggih kilèn Kaduwang
baris Surakarta nênggih
wangsul barisnya
mring Kayuapak malih

barisira Ki Dipati Danurêja
kèndêl ing ardi Wujil
sampun tur uninga
mring jêng sultan prangira
tumpês pan dar Pol duk jurit
nèng Selakêpyak
langkung ngungun narpati

nênggih wontên sumêlangira jêng sultan
dene prajurit jawi
tan wontên kang pêjah
mung Kumpêni kewala
layang pratelanirèki
pan mèh brawala
Kaptin pan dar Pol nênggih

kudu mangsah dèn Rôngga Prawiradirja
mikir ingajak nganti
kancane ing wuntat
miwah Kyai Dipatya
Danurêja misih kari
pan dar Pol mêksa
kêdah ngamuk pribadi

tinurutan sami kasêrêng kalihnya
singa mundur ing jurit
tinumbak piyambak
pan dar Pol janjinira
lawan Prawiradirjèki
sami kêrasnya
nora ngetung mêmanis

dènira jêng abrawala nênggih
pasamuwan pra dipati kathah
nèng baris Surakartane
pan dar Pol milanipun
kudu ngamuk tan nganggo pikir
mring Istimolor ngampah
kapurunanipun
taliti dèn undhat-undhat
kang anyapih Dipati Mangkuprajèki
lawan Kapitan Sungrat

sami kêras sami mangsah jurit
sami macuh lan Prawiradirja
mingkêda tinumbak dhewe
jêng sultan duk myarsèku
pratelane angsah ing jurit
lêga môngsa dadia
ing rêrasan iku
Danurja datan alama
dènnya baris nênggih anèng ardi Wujil
anulya tinimbalan

kang atêngga baris ngardi Wujil
têtindhihe Pangran Pakuningrat
Rôngga Prawiradirjane
pêpitu pra tumênggung
tigang atus bala Kumpêni
praptane Danurêja
kinèn tumut nyambut
angenggalakên kadhatyan
miwah ngloji lêlarèn kang dèn bêciki
mangkana kangjêng sultan

kintun sêrat marang ing Batawi
mundhut marang ing gurnadur jendral
Kapitan Dongkêl ing mangke
mindhaka lênggahipun
asamia lan Molor nênggih
mayor kasenapatyan
jendral sampun nurut
Kapitan Dongkêl wus minggah
nama mayor senapati ing ajurit
lan Istimolor papak

Mayor Dongkêl basane Kumpêni
Mayor Dungkur yèn ing basa Jawa
malah Jungkur ta kaprahe
yêktine Mayor Dungkur
sultan langkung agêng sihnèki
pangwasa rèhing aprang
wus atimbang sampun
salamine nora mapak
ing pangwasa Molor kang agêng pribadi
sosoran Sultan Amral

kunêng ingkang kawuwusa malih
mungsuh Pangeran Mangkunagara
kang anèng Daha barise
ngêlar-êlar panganjur
mantunira ingkang tinuding
Radèn Sumanagara
pacak baris tugur
anèng Ponjong pangungangan
binêktanan prajurit Tanusastrèki
kalawan gulang-gulang

narubakên Wukirkidul sami
Grogol Payaman Sampar Paliyan
wong desa wus tarub kabèh
pêparon lampahipun
wong desane acungan maksih
ing Pangran Pakuningrat
kang abaris tugur
lan Rôngga Prawiradirja
Pangran Natabaya anèng ardi Wujil
Radèn Sumanagara

sungkawagung dènira prihatin
cipta kesahe kadang waraga
yayah lan ibu pisahe
ènthèng mring garwanipun
putra Mangkunagaran nênggih
lan angeja wêkasan
wêkasaning laku
maratuwane punika
Pangran Mangkunagara durakèng bumi
mungsuh lan wong sajagat

para ratu loro lan Kumpêni
apa marga unggula ngayuda
pan wus luput paekane
mangkana wus anuduh
dhêdhêmitan marang Matawis
tur surat ingkang bapa
Sumanagarèku
mring Dipati Jayaningrat
yèn wontêna pangapuntên kang sayêkti
ing gusti kangjêng sultan

kula ngaturakên pati urip
dinasihna malih ing jêng sultan
tobat inggih sayêktine
anut panggawe luput
praptanira suratirèki
marang ing sira bapa
sêrat lajêng katur
jêng sultan lajêng parentah
para mantri Mataram ingkang tinuding
sami santananira

inglokakên sami anglurugi
tindhih Pangran Arya Natabaya
ing aprang seda patine
bêkta saragni cênthung
kawan dasa saragni malih
talakup kawan dasa
wong anirbayèku
horêg wong wukir sadaya
lamun Sumanagara kang dèn lurugi
ing Pangran Natabaya

baris undhang sami ngati-ati
mungsuh gêdhe iki ingkang prapta
Pangeran Natabayane
angirid baris agung
pagunêman kang para mantri
upama nadhahana
pan kagêdhèn mungsuh
rêmbug sami ngoncatana
dupi dalu prapta caraka Matawis
para sadu anamar

têngah wêngi Sumanagarèki
minggat lawan wong roro balaka
mung kari siji tumbake
kathah dandananipun
kang katilar datan katolih
satêngah wêngi lêpas
dènira lumaku
enjinge sami aseba
lungguh gulang-gulang lan Tanusastrèki
takon mring Wiraguna

Wiraguna Mantri ing Matawis
kang angêmong mring Sumanagara
pakuwone mamring bae
bêndara tan kadulu
linêbonan bêdhah ing buri
têtela lamun minggat
Sumanagarèku
sigra lurah gulang-gulang
Tanusastra angrampog Wiragunèki
pêjah lajêng tinigas

gègèr lorod sakathahing baris
Pangran Natabaya praptanira
kinodhol nadhahi lèrès
mangetan lajêngipun
sarwi bêkta sirahing mantri
Ngabèi Wiraguna
pan pamomongipun
ing Radèn Sumanagara
duk samana wus amor baris Matawis
panggih santananira

kèndêl sakala baris Matawis
wau Pangran Arya Natabaya
wong sa-Gunungkidul kabèh
tinarubakên sampun
tinanêman mantri kêkalih
mantri bumi kewala
ingkang sampun tarub
sawêg cacah kalih dhomas
ingkang nungkul mring Pangran Natabayèki
pacak baris Payaman

urut Sêmbuyan dhomas pribadi
dèrèng nungkul angladèni Daha
Pangran Mangkunagarane
anèng Daha pan anggung
akasukkan ngarêm-arêmi
mring kang abdi sadaya
kinarya nênungkul
ngabên singa lan maesa
duk punika kagyat kang baris pangarsi
prapta ambêkta sirah

praptanira matur saha tangis
lurah gulang-gulang Tanusastra
katur kang putra inggate
kang kacandhak pukulun
pamomonge kula pêjahi
Ngabèi Wiraguna
katur sirahipun
wau pangran duk miyarsa
jêtung lêngêr-lêngêr dangu datan angling
ngungun kaya matia

ingkang putra miwah ibunèki
apan sami sinungan pawarta
lamun kang putra oncate
balik marang Matarum
sami nangis garwa bunèki
pangeran anggraita
ing batinanipun
wantu wong kadanan rasa
bisa minggat wong cilik mukti sathithik
iya bisaa tanak

kasangsaya panduming pangèsthi
kari tuwa tan kêna sinêngka
marambate wilalate
Paman Purubayèku
iya nguni ingkang nanggupi
anadhahi wilalat
mêngko têka lampus
nimbali Kudanawarsa
kang tinari kaya paran polah iki
enake linakonan

têka apês bakale wak mami
Kudanawarsa matur tur sêmbah
suwawi sami nunggile
yèn paduka anungkul
inggih dhatêng ratu kêkalih
pundi kinarsakêna
Sala lan Matarum
payo pinikir ing kathah
enak êndi ing Sala lan ing Matawis
miji rolas parbatan

pangran mêdalakên suratnèki
ingkang saking Prabu Surakarta
kinèn amaos têmbunge
katura taklimipun
Sang Aprabu Surakartèki
wiyose kakang êmas
Mangkunagarèku
pun kakang botên angrasa
kula mangke lola madêg narapati
tan wontên kang amonga

gih pun kakang kawula aturi
kondur dhatêng nagri Surakarta
punapa pun kakang supe
nguni ingambil sunu
inggih dhatêng rama suwargi
sandhang pangan rinêksa
dhatêng kangjêng ibu
punapa kangmas tan cipta
amalêsa dadah dulang kala alit
samangke kula lola

madêg ratu tan wontên ngêmongi
mila nuntên pun kakang kondura
wus titi tamat surate
surat saking Matarum
saking sultan pinundhut aglis
prapta kinèn maosa
surat têmbungipun
ing sawuse salam ingwang
kulup Mangkunagara iya sirèki
apa wis babar pisan

uwis ora tolih marang urip
suka nêmu pati siya-siya
wus nora ketung wijile
sida darung kalurung
aku iki yèn kowe uwis
matês panekadira
iya môngsa wurung
lêburmu tanpa kukuban
angungsia maring sadhasaring bumi
sajabaning akasa

lamun uwis mêtu bêdhat mami
mari ngetung awit tunggal darah
kacandhak ngasta ngong kene
luluh nèng astaningsun
anjaluka tulung Jabrail
môngsa bisaa nulak
ing kadibyan ingsun
mumpung durung matês ingwang
hèh ta kulup eling-eling dèn aeling
ngosikkên pakuning tyas

sampèning pakarti surat iki
mara padha pikirên ing kathah
Kudanawarsa ature
yèn nêdya pikir nungkul
prayogine dhatêng Matawis
apan rama paduka
susah mawi atur
abakuh ing mêmanahan
yèn wontêna walêr sangkêring Kumpêni
kuwawi ananggunga

rayi dalêm ing Surakartèki
wantu timur pan dèrèng santosa
Kumpêni sônggarunggine
miji rolas tinantun
misih arêbutan gilig
ana ingkang sampêlah
dèrèng sagêd matur
dangu-dangu aturira
makatêna aprasasat kirik gudhig
botên jinis manungsa

inggih sintên kang botên udani
lamun sultan apan maratuwa
nadyan sêmut graitane
amêsthi walatipun
punapaa dèn bêngkêlahi
mangke wus kalampahan
têka mingak-minguk
sintên ngarani manungsa
buwang dhadhu kalah sirna mênang ngambil
jêr sampun jêjaragan

bapa maratuwa dèn wanèni
sapa sintên tan wruh ing duraka
sirêp kasor sadayane
wus sami mangartèku
pikir liya kang dèn ulati
ngungsi maring Walônda
dêlère kapaung
angolok-olok barungas
yèn pênêde wontêna ingkang tinuding
mring Batawi piyambak

sigra pangran engêt animbali
mring Ki Ngabèi Sêcadirana
ratu bêndara êmbane
Ki Sêcadiranèku
apan inggih sutanirèki
Dipati Citrasoma
Jêpara kang sêpuh
tinanêm ing Surabaya
sapocote saking nagri Surawèsthi
tinanêm ing Juwana

bêdhah dening Pangran Mangkubumi
ngungsi ngloji Ngabèi Juwana
lajêng binêdhah lojine
patine Petor Pangus
pan kacandhak Cadiranèki
kaboyong mring pangeran
sanak rabinipun
mring Sukawati binêkta
Kyai Sêcadirana nulya kinardi
ngêmbani gustinira

nulya ratu bêndara akrami
angsal Pangeran Mangkunagara
êmbane binêktakake
punika purwanipun
Cadirana badhe tinuding
lawan Patramênggala
nênggih kanthinipun
Patramênggala wong Têgal
abdinira nguni Pangran Mangkubumi
mangke wontên kang putra

kang ibu tus marang ing Batawi
bêkta suratira jêng pangeran
cêcolongan ing lakune
yèn wus prapta ing laut
yêkti kêna ngaku kang nuding
surat badhe katura
marang ing gurnadur
mêsat Caraka kalihnya
pamancale nêdya saking nagri Têgil
kunêng malih kawarna

kang akarya nagri ing Matawis
langkung pelag wangunaning praja
kèh toya rata sitine
agêlis arjanipun
tiyang alit kathah kang prapti
kang sami tumut wisma
sêngsêm sitinipun
jêmbar radin mirah toya
karya kitha sinambi paron nagari
Dipati Danurêja

marang Surakarta kaping kalih
tinimbangan ping kalih lumampah
Dipati Mangkuprajane
katon ing rukunipun
pêpalihan samia aris
kang asok kang atômpa
sami sukanipun
kasaru surat kang prapta
nèng Matawis surate Jendral Batawi
kang tinampan ing sultan

wusnya tabe jendral suratnèki
mila sultan têka ngeca-eca
gih dèrèng sirna mungsuhe
gampang karya kadhatun
mênggah pura miwah ta loji
lêstari nambut karya
yèn wus sirna mungsuh
apan lami dèrèng sirna
misih karya mêndhêt dagangan Kumpêni
paran karsane sultan

paran kirang kapraboning jurit
dèn lairna barang kêkirangan
sultan duk miyarsa kagèt
ngundhangi balanipun
asiyaga kaprabon jurit
kèndêl kang nambut karya
sultan wus anuduh
Istimolor Mangkupraja
dhinawuhan sultan ngarsakkên tumuli
arsa anggêcak mêngsah

Pangran Mangkunagara miyarsi
lamun sultan pan arsa anggêcak
angundhangi prajurite
dhingin abudhalipun
apan arsa dhatêng pasisir
lan arsa ngampirana
ing Radèn Mas Guntur
iku mundhut ênggènira
Dènmas Guntur Wiratmêja kang sêsiwi
Rahadèn Wiratmêja

Pangran Têpasana kang sêsiwi
Wiratmêja punika kang tuwa
Susunan Kuning kang anèm
pêjah Wiratmêjèku
ibunira dipun rabèni
mring Radèn Martapura
dadya Dènmas Guntur
kuwalone Martapura
pêjah Martapura wonge kumpul sami
wontên ing radèn êmas

pan ing nguni sampun amanggihi
dhatêng Pangeran Mangkunagara
ingampiran panggenane
ingalih namanipun
mring Pangeran Mangkunagari
Pangran Anom kang nama
kinèn sampun tumut
mangidul mring tanah Pajang
umadêga baris anèng Kêndhêng wukir
ngumpulna wong kang kathah

mangkya Pangran Mangkunagarèki
sigra budhal saking baris Daha
angalor wau lampahe
praptane ing Kumuncup
Dènmas Guntur sampun apanggih
Pangeran Anom kathah
ing prajuritipun
kawan atus kêkapalan
gangsal atus kang dharat tan waras siji
sami maling sadaya

wus pinanggihakên ningkahnèki
Dènmas Guntur lawan putranira
Dèn Ajêng Sombro ing mangke
Bok Sumanagarèku
wus mangkana kang putra nênggih
tinilar angadêga
wukir Kêndhêngipun
wus amacak pra punggawa
sami maling pêthut kinarya bupati
lan idine kang rama

Nalayuda sinung namanèki
nênggih Tumênggung Ujung Sabata
ing wilêt dhusun Salawe
Tumênggung Gandhuwaur
Singatruna panglawe Pakis
kathah ngabèi dêmang
malih kang winuwus
sultan samakta busana
kadya giri dahana mêpak kang baris
ing alun-alun amyang

ingkang badhe tinilar nagari
punggawa bumi Jayawinata
Sindusastra ing kanthine
Kumpêni putih satus
kalih atus Islame kari
Sèlèng kapitanira
dene Islamipun
Kapitan Kisêr punika
pun Kapitan Tolong ingkang asêsiwi
prawira ing ayuda

atêngara budhal sri bupati
nitih kuda Kyai Bisawarna
gumuruh mriyêm urmate
kadya prawata guntur
panganjure wus andhingini
gumrêgut lampahira
wadyagung gumuruh
gêgaman marwata kobar
lampahira ing margi datan kawarni
prapta dhusun Babadan

wadyanira pan kadya jaladri
pirang-pirang papan kaèbêkan
Mayor Istimolor age
sowan maring sang prabu
Istimolor wusnya pêpanggih
ngaturakên pawarta
panggènaning mungsuh
wontên Kumuncup samangkya
ningkahakên putrane ingkang pawèstri
lan Radèn Wiratmêja

wartinipun anak Sunan Kuning
kang anama Wratmêja punika
Susunan Kuning kang gawe
sultan angandikarum
pulunane lan Si Garêndi
lah payo nuli mangkat
sanggone jinujul
mayor sira kongkonana
lamun mungsuh badhe ngubêk ing pasisir
dêlèr parentahira

maring para bupati pasisir
dèn samakta lamun ingsun prapta
wus apêpak gêgamane
Mayor Molor sigra wus
pamit nulya praptanirèki
sampun akarya surat
lajêng dutanipun
ing wuri tangara budhal
animbangi wetan baris ing Matawis
kilèn wong Surakarta

budhal enjing sultan sawadyèki
pan sadina dènira lêlampah
ing Majalasan kèndêle
baris Surakartèku
amakuwon ing Rajêgwêsi
angantos kang macalang
prajurit panganjur
lampah arsa ginêlaka
adat mungsuh bêrosot jêbul ing wuri
milane maja wuntat

jêng sultan aparing surat
animbali Madura kang sapalih
ingkang sami baris tugur
anèng loji Tapêlan
Radèn Panji Kartasari kang asêpuh
kang nèm Panji Kartayuda
kalihe pinaringan kris

Carawangsul kandêlan mas
sami wawrat kalihe ngênêm tail
êmas rêgi molulikur
kalawan èpèk renda
katimang mas gangsal tail wawratipun
lawan turôngga nyatunggal
saparabot saput ranti

lawan waose nyatunggal
kalih pisan go Dhimas Ginarandim
gandhèk wau kang ingutus
praptanira Tapêlan
dhinawuhkên kangjêng sultan suratipun
Radèn Panji kalih pisan
andhêku dènnya nampèni

pinêtêk ngêmbun ping tiga
duk winaos ing Panji Kartasari
nampani surat kang sêpuh
bêbukaning kang surat
pèngêt ingkang sêrat Jêng Sultan Matarum
kulup dhawuhna mring sira
Kartayuda Kartasari

iya awèh wêruh ingwang
lamun ingsun memba saking nagari
iya arsa mukul mungsuh
mungsuhe mêngko oncat
mring pasisir nanging kulup ingsun jaluk
rèhning kulup sira padha
aduwe bapa ing mami

padha wruha lakuningwang
dene ingsun arsa angantêb jurit
anggawaa wong Madiun
mantri sapuluh iya
siji mantri prêdinên kudane nyatus
sagung wong môncanagara
sakèhe kang pra dipati

iya kulup parentaha
saungkurmu konên dèn ngati-ati
karana mungsuh wus mêtu
têka karangkèng padha
lêlakua pacalang ing siyang dalu
dèn adoh gawe barduwak
tundha têlu lawan baris

karane kulup kang mêngsah
wus gêlare culika ing ajurit
mung gunane prang nênungkul
lah iku kawruhana
mungêl sêrat sagung pêparing kêkintun
wus titi tamat kang surat
panji kalih mrêbês mili

sênggruk-sênggruk sarwi ngucap
maring gandhèk dika matur dèn bêcik
sampun age aprang pupuh
inggih rama jêng sultan
lamun dèrèng kula prapta wus angumpul
eman putrane kang padha
ala rupane puniki

padhaa dadi lêlamak
ing ayuda patine sun andhêmi
aduwea rupa sèwu
inggih Mangkunagara
botên mingkêd kosok godhi liru têmbung
mangruwêk caruk curiga
tumpêsa kula andhêmi

sampuna lawan parentah
panêmbahan sangêt amêmacuhi
sira pinundhut gawemu
mring jêng kakang mas sultan
yèn tiwasa ing prang ywa mulih sirèku
dèn nêdya karia aran
muliha ingsun suduki

makatên ingkang pitungkas
nadyan nênggih botên dèn pêpacuhi
milu prang lawan wong sêpuh
lamun nêdya uripa
dudu anak manungsa anaking asu
puniku ing antêp kula
tan nêdya mingkêd sanyari

gandhèk pamit sigra mêsat
pêparentah Dyan Panji Kartasari
myang Panji Kartayudèku
mring sagung pra dipatya
sami urun mantri bêbêcik tinuduh
wênèh kang mantri santana
kuda sèwu wus rumanti

sèwu malih kang adharat
pitung atus jagul pikulan sami
sapi ingkang kalih atus
ingkang momotan bêras
sigra budhal saking Tapêlan Madiun
Radèn Panji Kartayuda
Radèn Panji Kartasari

kunêng ta wau jêng sultan
saking Majalasan budhalirèki
mungsuh gugup sami ngrungu
yèn kangjêng sultan budhal
mungsuh budhal sadintên kèndêl ing Warung
nèng Sambong barise sultan
lan wadya Surakartèki

saking Warung mungsuh bubar
Cêngkalsèwu badhenekang dèn jogi
sultan sawadya anjujul
cinêgat lampahira
nulya menggok Pangran Mangkunagarèku
anjog Kacubung Kasihan
jêng sultan sigra nututi

sadintên kèndêl lampahnya
Ngumbultinap dhusun dèn pasanggrahi
apan radin mirah banyu
ajêmbar kang polatan
kawuwusa wadya ing Madura nêngguh
nocok Kacubung Kasihan
mungsuh gègèr budhal aglis

angalèr dhatêng Lêmpuyang
wong Madura wau karsanirèki
ngusir ambêbujung mungsuh
Mantri Madiun sigra
sampun lajêng sampeyan pan dèrèng pangguh
lan rama tuwan jêng sultan
wajib panggiha rumiyin

baris wontên ing Bultinap
Radèn Panji anut aturing mantri
mantri panuwa Madiun
sigra mingêr barisnya
maring Ngumbultinap wau praptanipun
pinêthuk ing Radèn Rôngga
Prawiradirja wus panggih

têmbungira Radèn Rôngga
aku iki jujul lakunirèki
kang katur ing ramakamu
sultan kalamun sira
padha banjur angungsir bêbujung mungsuh
anakmu karo tan kêna
pasthi banjur magut jurit

radèn kalih yèn muwusa
sapa iki tan basa maring mami
dene iku rupanipun
nora pati bagusa
radèn kalih wau alon wuwusipun
pun paman nênggih punapa
Mas Rôngga ing Sokabatih

Rôngga mèsêm saurira
iya iki rupane nora bêcik
nging karsane wong tuwamu
sultan lamun ayuda
kang ginawe êpatèn mung raganingsun
wau radèn kalih pisan
gupuh sami angujungi

paman kula dongakêna
atirua sampeyan jêr prajurit
saking ing pasisir kasub
yèn prajurit prawira
inggih kathah têtiyang kang asung wêruh
apa ta rupane baya
Mas Rôngga ing Sokabatih

iku kulup kang angucap
pan wong cilik darma bae nglakoni
kang kuwasa wong tuwamu
gumujêng kalih pisan
sarêng mangkat prajurit usar nêmatus
salomprèt kang munggwing ngarsa
ing wuri kêndhang saruni

wuri binang kapurancak
pitung atus busanane tulya sri
munya gonge galaganjur
Rôngga Prawiradirja
mèsêm alon amuwus sarwi lêlaku
baya ta wus karsaning Hyang
waris têmên rakit baris

iya iki kadar pira
yèn sinawang saking doh kanan kering
madhani wong pitung èwu
rowane anèng papan
apadene têrus atèn-atènipun
atanggên kang para sura
lumrah wanine ngêmasi

wus cêlak lan pasanggrahan
kèndêl masang rapèk rahadèn kalih
busana usar rinacut
samya udhêng têpi mas
kampuh gilap pinarêmas gunung guntur
dhuwung paringan jêng sultan
ingangge kalihe sami

sultan siniwèng taratag
pasanggrahan munggèng amparan rukmi
Dèn Rôngga lajêng umasuk
ngirid panji kalihnya
prapta ing jro sultan ngawe-awe gupuh
sèlèh dhuwung tan kalilan
lajêng sami angabêkti

sami ingaras kang sirah
lajêng datan kalilan mundur kalih
anyêlak kewala lungguh
kinarsakakên marak
pinaringan mangap tinanggapan tutuk
lajêng kinèn nguyup wedang
ing asmara radèn kalih

sultan mèsêm ngandikaris
kulup padha rasakêna
iya wedang ingsun kuwe
apa enak apa ora
iku dudu tèh sabrang
tèh Pajang Mataram iku
radèn kalih matur nêmbah

nuwun inggih tan kadugi
ing raosipun punika
pan inggih wontên arume
nging wontên malih sapangkat
karaos lamat-lamat
inggih langu-langunipun
nging langu ngragèni eca

kula nuwun tan kadugi
amêthèk amastanana
sultan angguguk gujênge
radèn kalih matur nêmbah
nuwun jinarwanana
iya lamun sira uwus
tan bisa angaranana

pan iku godhong saruni
lawas sun alas-alasan
kulup durung angombe tèh
pan iya iku kewala
dene mawa paedah
ngilangakên ngêrês linu
marma ngong mêngko katêlah

dhasar duk wismèng wanadri
tan arsa ngombe tèh ingwang
angakèhakên panggawe
godhong saruni tan ora
ringkês lamun lêlungan
utawa lamun kaburu
ginawa ringkês kewala

pira gawanmu prajurit
radèn kalih matur nêmbah
nêm atus usar karbine
pitung atus waos binang
prajurit pêpilihan
tigang dasa tumbak wrêgu
ingkang sikêp tamèng kantar

punika lamun ajurit
tumbake wrêgu binuwang
pangamuke lawan tamèng
pamurase tigang dasa
sanjata kang satunggal
mimisipun pitung puluh
pitung atus Sampang desa

Sampang ing jro kang prajurit
sèwu satus pitung dasa
tinandhinga ing yudane
pitung èwu sinêngkakna
punika maksih kirang
tandhinga salêksa purun
sèwu satus pitung dasa

tan wontên nêdya ngingkêdi
pêjah ing ayahan tuwan
sami lan kula anggêpe
kula apan kalih pangkat
kang rumiyin bandara
kaping kalih tiyang sêpuh
sipat tanglêd nêdya pêjah

tangkêpa sakêthi sisih
inggih môngsa kumêdhèpa
ayahan paduka katong
kalamun botên pêjaha
wontên ngarsa paduka
dêstun yèn têlotok asu
dede wijiling manungsa

mêngsah sagêda awarni
sèwu pun Mangkunagara
botên anêdya kumêdhèp
lêbura ngarsa paduka
mungsuh môngsa darbea
inggih ta pêpêjah sèwu
sampeyan punika gadhah

komuk nagari pasisir
Pangeran Mangkunagara
prajurite awon-awon
sami tiyang cêcandhakan
sanès lawan paduka
pilihan prajuritipun
saking pasisir miyarsa

jêng sultan ngandika aris
ingsun kogawe wong tuwa
iya sabarang panggawe
nora bisa tundha bema
yèn bisa yèn kênaa
iya cincing têlês iku
pan ingsun kudu tan arsa

mêngko kanthi sira malih
yèn gêlêma tundha bema
dene kalah lan mênange
dudu duwèking manungsa
kagunganing Hyang Suksma
eca ngandika sang prabu
wontên dasih tur uninga

lamun Istimolor prapti
pondhoke lêt tigang bulak
ngaturkên surat praptane
saking nagari Samarang
sultan apêparentah
sawontêne kinèn mêthuk
bupati kang sami seba

kang pinêthuk sêlak prapti
Mayor Dungkur ingampiran
sarêng wau ing lêbête
panggih sampun têtabean
wus tata sami lênggah
ngaturakên suratipun
kang saking Dêlèr Sêmarang

tinampan tinupiksaglis
bêbuka tabe kawula
inggih kang kathah-kathahe
katura ing kangjêng sultan
dene prakawis mêngsah
parentahipun gurnadur
inggih saênggenanea

sampun mênggah nèng pasisir
nadyan maringa ing sabrang
pasthi yèn sultan wajibe
Crêbon Bantên Batawiah
maksih talatah Jawa
rêrêgêd nusa Jawèku
jêng sultan masthi katêmpah

kang wus sanggup angrêsiki
môngsa kênia suminggah
Kumpêni mung bantu bae
ing rèh martikêl ing yuda
gurnadur sampun pasrah
wus titi kang surat gupuh
jêng sultan apêparentah

marang rêkyana apatih
Adipati Danurêja
myang punggawa sadayane
siyaga arsa budhalan
saking baris Bultinap
jujul saênggèning mungsuh
mangkyaanèng nagri Dêmak

wus rêmbag lampahing baris
bayak êlêt patang bulak
bayak sarta pangawate
prajurit Madura kêdah
nuwun dadya pangarsa
dhadhaning sultan puniku
ingênggenan wong Madura

sultan suka jroning galih
Kumpêni nurut kewala
sigra pamit Istimolor
ing dalu tan kawuwusa
enjing tangara budhal
swaraning bala gumuruh
kêbut saking ing Bultinap

Pangran Mangkunagarèki
kang wus ngancik tanah Dêmak
mêthuki prang bupatine
sakêdhap nuntên lumajar
wismane ingobongan
pangran baris Ngadilangu
abdine atur uninga

lamun kang mungsuh nututi
sultan ambêkta Madura
makuwon ing dhusun Rêbo
balane kadya hèrnawa
Kumpênine akathah
Madurane tigang èwu
punika loking pawarta

gugup angundhangi dasih
Pangeran Mangkunagara
ing batin langkung rêntênge
dene tan antuk lerena
kasèp nalangsanira
budhal saking Ngadilangu
angkate ngidul angetan

dènnya lumampah salingsir
masanggrahan dhusun Rawa
sultan budhal saking Rêbo
sadintên kèndêl lampahnya
ing wanci pukul tiga
masanggrahan sang aprabu
anèng dhusun Tambakbêras

parentah sri narapati
mring mayor lan Mangkupraja
kinèn dhingini angalèr
nuli menggoka angetan
yèn prapta kidul wetan
nulya rakitên lakumu
ngidul ngilèn arêpira

karana mungsuhirèki
ngidul angulon sêrapat
budhal Mayor Istimolor
sapraptanirèng lor wetan
menggok angidul sigra
ngidul ngulon arêpipun
pangeran kang baris Ngrawa

gugup dènira miyarsi
kasupit pangrasanira
sigra budhal sabalane
angidul sapraptanira
ing arga Kêndhêng wana
menggok ngilèn nurut gunung
Sugihmanik kèndêlira

baris Mataram nuruti
lawan baris Surakarta
sultan anèng lèr barise
angidul ing ajêngira
wong Surakarta wetan
amangilèn ajêngipun
Madura kang munggèng ngarsa

wong Mangkunagaran wuri
akathah ingkang kacandhak
wong wadon pating jarêlèh
kang adharat sami sayah
marang bala Madura
binoyong wadonanipun
baris nolih mèh umangsah

kang bingung kelangan rabi
kadi angamuk-ngamuka
sami ginèndholan kabèh
aja anggêgalak racak
andulu mungsuhira
sasat karubuhan gunung
dadya kèndêl analasah

jêng sultan kèndêlirèki
dhusun ing pulo punika
mungsuh kasusu ingantèn
wêlas mungsuh ingkang dharat
nimbali pirêmbagan
Molor ingandikan rawuh
lan Dipati Mangkupraja

sultan angandika aris
mungsuh iki Mangkupraja
miwah kowe Istimolor
mungsuh iki sun watara
yèn ora angetana
pasthi ngulon maring Kêdhu
yèn ora mangkono iya

ngetan mring môncanagari
bêcik dhèwèk rêbut para
sira Mayor Istimolor
kalawan Si Mangkupraja
ngulon amêgatana
ing Tingkir lan Kaligandhu
iku dalane ngulona

lamun angetana iki
Gondhangrawing dènnya ngetan
Pakacangan urut rame
putraningsun karo pisan
kulup padha balia
loji Tapêlan Madiun
kuwatir bok pinaranan

Radèn Panji Kartasari
Radèn Panji Kartayuda
umatur saha wotsinom
yèn kênia sampun pisah
lawan paduka nata
sultan angandika arum
kulup aja sira susah

wus lakune ing ajurit
nora kêna puguhana
padha amrih pratikêle
dene besuk yèn karuwan
ingsun nèng tanah Pajang
nuli sun undang sirèku
kalih sami pinaringan

Kartayuda Kartasari
lèpèn intên kalihira
tinampan amung nyanyêle
lan anyatus kêtonira
mantri Madiun sigra
tinimbalan maring ngayun
wanti-wanti pinitungkas

dèn padha angati-ati
rumêksa ing putraningwang
besuk yèn sun undang manèh
putraningsun karo pisan
aja sira giliran
Mangkujaya mung sirèku
dadia karta wadana

radèn kalih anambungi
inggih pun bapa punika
kang wus prayogi saêcop
kuning awatak kawula
pun Bapak Mangkujaya
yèn salina kula kuwur
sigrasarêng budhalira

Istimolor ngilèn sami
lan Dipati Mangkupraja
ngetan bala Madurane
sarêngan sami sadina
dene wau jêng sultan
bêbujung nginthil angidul
anut saparaning mêngsah

mungsuh ngidul dèn kêkinthil
gênti pondhokan kewala
langkung pinêsu lampahe
untap untan pan kewala
sampun anjog Gagatan
pangeran kèndêl sadalu
anèng dhusun ing Gagatan

bêdhug tiga budhalnèki
Pangeran Mangkunagara
balane pating kêcècèr
jêng sultan budhal satêngah
nênêm panusulira
ing wanci pukul sapuluh
pangeran prapta ing Sima

kèndêl sawadyanirèki
pangrasane mungsuh têbah
dene ta dalu budhale
nèng pasar Sima pangeran
bala angering nganan
lagya utusan mring dhusun
kang ingutus dhêplok rujak

dhahar rujak dèrèng kongsi
kasusu gègèring wadya
mungsuh prapta panusule
Kudanawarsa praptanya
matur yèn mêngsah prapta
pangeran nolih andulu
ngalor katon mungsuh mapag

sakawan bandera kèksi
banderane gêni roga
lan wulung kêthèk cirine
sapa pangarêpe ika
tandange aprayoga
Kudanawarsa umatur
banderanira pun Rôngga

kang wulung ciri wre nênggih
pun Kartanadi punika
pun Rôngga gêni rogane
pangeran nitih turôngga
payo Kudanawarsa
ngundhangana nabrang ngidul
dèn atata undurira

ingundhangan prajurit ngidul nabranga
tata sakidul kali
lumirig sadaya
nèng kidul kali tata
balaka sultanan sami
punggawanira
sigra atur udani

marang kangjêng sultan yèn mêngsah amapag
tata sakidul kali
wadya kang pangarsa
lajêng pambêrêgira
jêng sultan amarentahi
Kumpêni dhadha
Danurêja nindhihi

pangawate Pangeran Natakusuma
ingkang munggèng ing kering
papat pra dipatya
Pangeran Mangkuningrat
pangawat kanan dèn gèni
katri punggawa
ingkang sami anunggil

kang anunggil Adipati Danurêja
sakawan pra dipati
lawan pamajêgan
para mantri sadaya
nèng wurinya ki dipati
wau adharat
sagunge kang prajurit

kang pangarsa wus dangu ing campuhira
rame bêdhil-binêdhil
nênggih balanira
Rôngga Prawiradirja
lan balane Kartanadi
wau sadaya
wus kinèn dharat sami

Pangran Natakusuma tan purun dharat
saprajurite sami
anggung dhinawuhan
gandhèk ping kalih prapta
jêng pangeran datan osik
maksih nèng kuda
wus katur aturnèki

kangjêng sultan têdhak amung wadyanira
kêkalih kang tut wuri
prapta ing gènira
Pangran Natakusuma
jêng sultan ngandika aris
paran ari mas
nora dharat sirèki

Pangran Natakusuma astane kiwa
anyêpêng lawungnèki
astanira kanan
sigra narik curiga
lawunge pinancas ing kris
lawung wus pagas
mung sadhêpa kang kari

Pangran Natakusuma angrik karuna
ature mring rakaji
môngsaa tinggala
dumèh anitih kuda
dudu taliti prajurit
nora kêndêla
ya Si Supama iki

duk miyarsa sultan ngandika ngrêrêpa
ya uwis-uwis adhi
sun timbangi sira
ingsun wurung adharat
nging yayi ingsun pribadi
kalawan sira
aja na malih-malih

ingsun amung gawa kuda wolung dasa
bocah kêtanggung mangkin
dene pangkoningwang
pinilih suranata
dharat mapag lan Kumpêni
Sultan Banaran
wuri mangawat aglis

pangawat kang têngên wurine gènira
Danurja dèn dhawuhi
yèn gêlar anamar
pamangkon dalêm samya
Danurja kinèn nindhihi
mayor ngandikan
Dungkur sigra wus prapti

kinèn bêkta dragundêr kalih kewala
upas ingkang satunggil
Jakuwe Kapitan
lan Bahiman tinilar
ingkang anindhihi baris
wau pangarsa
dangu rame ajurit

sami nabrang bala ing Prawiradirjan
lan wonge Kartanadi
sapraptane samya
kidul kali ajêngnya
nêrot angêrutug bêdhil
dhadha wus nabrang
suranata pinilih

karsanira pangeran angoncatana
lêlurah saragêni
ijo namanira
Sêrangpati punika
wong dharat kang dèn tindhihi
jêlih turira
mring Kudanawarsèki

hèh kiyai eman têmên kula kônca
matia dèn bêdhili
lumayu kewala
nora dèn pagutêna
lumayu tan wurung mati
angur noleha
Danawarsa nuruti

sakarêpmu iya sun matur bêndara
sigra sagung prajurit
umagut sadaya
nanging rusuh tatanya
wus anêmpuh rok mangungkih
kuwur ing aprang
bingung danguning jurit

saragni jo panunjangira bêk pêjah
ingkang katrajang isis
ngalèr pamburunya
pinilih suranata
singa kang tinêmpuh ngisis
ngidul sadaya
pambujênging ajurit

ramening prang tambur gong bèri wor surak
gumuruh gêgumyuri
swaraning ampuhan
kadya manêngkêr wiyat
kang Carabali saruni
têmpuhing aprang
tangara sirêp sami

sarêng anduk pangawate kering kanan
Mangkuningrat nindhihi
Pangran Natabaya
tajêm pangamukira
Tumênggung Martalayèki
rukêt pamuknya
rame rok silih ungkih

Pangran Natakusuma nêmpuh anunjang
caruk pamoring jurit
prajurit nirbita
miwah wong gulang-gulang
sami anêmpuh Kumpêni
sakala lingkab
dragundêr sami nisih

amarani Ki Dipati Danurêja
marang gèning Kumpêni
anisih sadaya
prasami ingadhangan
tinudingan ing camêthi
Walônda sira
pagene padha nisih

iya iki ayam gêmuk sukêt mudha
ingkang prajurit Jawi
maksih lêng-ulêngan
sira arêp lumajar
kapitan apan angglirih
hèh jangan gusar
apuntên ki dipati

dene sangêt aribut ing prang punika
Danurêja nudingi
hèh mara tu lêkas
barismu anêngaha
para mantri pra dipati
rok rukêt padha
sira arsa ngoncati

masang nêngah Kumpêni tangguh barisnya
tinunjang anadhahi
pangguh yudanira
kumrudug êdrèlira
nanging kinapinjal sami
dadya tan kêna
êdrèle dèn susupi

anggêlasah kang nêngga drèl akèh pêjah
dadya anggiwar sami
nunjang sami Jawa
nging kathah katlamunan
kèh mungsuh rowange sami
dupi wus cêlak
ing prang sirêping bêdhil

mèh-mèh sami amarakkên tumbakira
wruh sami baturnèki
wau ta pangeran
mantri jêro ingatag
têtulunga ing ajurit
pangran tinilar
kari wong ngampil-ampil

mung kapêdhak datan luwih kalih dasa
tigang dasa pawèstri
kang sami turôngga
wadonan dharat sirna
sami nalêsêp ing kali
sanadyan lanang
kèh kang nunut pawèstri

ing garumbul ingkang dèn ungsi umpêtan
ingkang wus nandhang kanin
nalêsêp padesan
wau kang rame aprang
bêrêg-binêrêg mangungkih
mantri jro nunjang
ngalèr anglarug sami

ana manut prajurit Pakuningratan
mantri jro dèn tut wuri
pangrasane rowang
tinolih tinakonan
bature sapa sirèki
Pakuningratan
ngulati rowang mami

gya tinêmpuh caruk wong salawe samya
ngamuk kathah ngêmasi
prapta saking wetan
Pangran Natakusuma
wruh mungsuh banderanèki
lajêng tinunjang
carub bêdhil-binêdhil

prapta mantri pinilih lan suranata
saking kidul prasami
ngalèr lampahira
Pangran Natakusuma
anandêr mantri pinilih
lan suranata
padha banjur angiring

Martalaya têmpuh lan Kudanawarsa
Martalaya pribadi
bature wus ora
gapruk tumbak-tinumbak
Martalaya dèn kapati
sing kering kanan
Martalaya tan busik

Danawarsa tinumbak gulu iringnya
pasah ing sawatawis
nulya Martalaya
rinampog wong têtiga
nora pasah nanging sakit
turangganira
Martalaya ngêmasi

dadya niba Ki Tumênggung Martalaya
ginêbugan ing bêdhil
siji kancanira
Sêrangyuda kang prapta
wau kang sami gêbugi
sigra tinumbak
siji kang angêmasi

sami giwar ambêkta Kudanawarsa
Martalaya sru angling
kowe Sêrangyuda
matura ing bêndara
Pangran Mangkuningrat aglis
kunarpaningwang
pirèkêna ing kali

Sêrangyuda tinumbak saking ing wuntat
sigra lumayu gêndring
wau Martalaya
ngrakêt tan bisa polah
ingkang aprang wira-wiri
nyana wus pêjah
tan ana kang ngandhêgi

wau sultan mulat danguning ayuda
suka dènnya ningali
dangu-dangu mulat
ngalèr bandera dhudha
graita sri narapati
saking kadohan
êndi kang kalah iki

payo Dungkur tinulungan batur sayah
sira kalawan mami
riwut kang ayuda
sun mêtu ing ngiringan
kulon pasang nyabrangnèki
ngidul jêng sultan
songsong kinèn nênêbih

lawan kinèn mingkup wau songsongira
ulur lampahing dasih
dèrèng antuk marga
kang munggèng ngarsa sultan
sapraptaning kidul kali
ngidul kewala
wus prapta kidul têbih

aningali ngetan wontên songsong jênar
ngarêmpêl kang angiring
majêng ngalèr samya
andulu kang ayuda
menggok ngetan sri bupati
pan sampun cêlak
pangran abdinirèki

wong satunggil anolih yèn wontên kapal
wonge sultan kang wuri
gusti kang kapalan
saking lèr ngidul samya
pangeran kagyat anolih
kang rama prapta
gêtak sarwi ambêdhil

lajêng kagum giwar sinusul sanjata
binujung lajêng gêndring
langkung kuthetheran
yèn uga kinarsakna
kang putra pinurih kêni
pasthi watgata
kang putra angêmasi

kang ayuda mung mantri jêro kewala
kang golong ing ajurit
kêdhik ingkang tiwas
amung têtiga pêjah
lan ingkang tatu satunggil
liya punika
rusak sagung prajurit

saragêni abang lan wong pêrang tandang
saragni irêng sami
polèng ijo kathah
pêparon ingkang pêjah
mantri jro undurirèki
nolih katingal
lumayu payung kuning

mantri jêro lumayu ngidul tan kêna
mungsuh angalèr sami
wau undurira
mantri jêro angetan
dragundêr ingkang nututi
sarwi ngêdrelan
wus sami nabrang kali

pra dipati wus sami ngawruhi mêngsah
pan kadi dèn siringi
angidul prasamya
Tumênggung Martalaya
kancane ngaturi uning
maring pangeran
wadana lurahnèki

Pangran Pakuningrat amurugi samya
gène Martalayèki
ginugah kancanya
têguh-têguh sêsumbar
iya patènana mami
dèn parêk uga
mêtua ngarêp aglis

pangrasane mungsuh ingkang ngoyag-oyag
dangu dèn pituturi
mungsuh sampun kalah
Pangeran Pakuningrat
dika ingkang dèn ulati
dèn nyana tiwas
wau têngahing jurit

