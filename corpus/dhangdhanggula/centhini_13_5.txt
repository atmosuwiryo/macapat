Lami-lami kawêntar Ki Jumprit
ing manca-pat myang liyaning praja
bilih katrimah dongane
kathah janma angluru
anyunyuwun mawarni-warni
tulak tumbal sarana
isarat sêmpulur
panggêsangan kasugihan
kadlajatan kamulyaning donya akir
tan ana kang katulak

Kathah ingkang kalajêng tan mulih
tumut dhadhêkah nèng sirah Praga
lajêng dados dhusun gêdhe
Ki Jumprit duk rumuhun
ngingah kêthèk satunggal nami
pun Dipa gêng sajalma
anjilma satuhu
mangrêtos ing saniskara
kaot botên sagêd wicantên lir janmi
Ki Jumprit langkung trêsna

Kalampahan tinimbul winisik
ngèlmi pangawikan panitisan
dêlalah pun Dipa kêthèk
sadaya wulangipun
Kyai Jumprit sagêd nampèni
kenging binasakêna
kalih tunggilipun
manawi wontên dhatêngan
minta sarat Ki Jumprit tan ana panti
tinampèn Kyai Dipa

Datan pae lan paringe kyai
Lami-lami pun Dipa wanara
Kyai Dipa sêbutane
dupi Ki Jumprit lampus
gya kinubur ing sacêlaking
êtuk Praga punika
nèng sor mandira gung
Ki Dipa tan kesah-kesah
saking ngriku muhung nênggani kuburing
bandara kang wus lena

Apitêkur nèng panging waringin
kêthèk wanan kathah ingkang prapta
suyud angratu anggêpe
samya anyuhun-nyuhun
saking adil paramarta sih
bêg darma bijaksana
lir critaning dangu
narpati wre Sri Sugriwa
lulus ngantos sakpriki kang madêg aji
turunipun Ki Dipa

Mas Cêbolang miwah catur santri
langkung suka miyarsa carita
paman dika lajêngake
criyose Dipa Prabu
kadiparan têkèng sakniki
Ki Gupita lingira
nênggih kang kêsêbut
ing criyos kang madêg raja
sapunika Kanjêng Kyai Dipa lagi
tumêdhak kaping tiga

Nadyan sampun tumurun kaping tri
saking Jêng Kyai Dipa sapisan
datan ewah mangunahe
mênggah jalaranipun
sabên ingkang jumênêng aji
wus kadhatêngan bangas
tandha ayun surud
lajêng animbali putra
kang ginadhang gêntosi jumênêng aji
dipun ajak uminggah

Dhatêng pucaking Sundara wukir
wontên pucak kang putra winêjang
ing ngèlmi umadêg rajèng
myang saniskaranipun
pangawikan sampating wangsit
lajêng mancolot marang
ing kawah alabuh
tumangan yitmaning nata
kacariyos dados seta kêmpal malih
lan Ki Jumprii minulya

Putra kang wus anampèni wangsit
gya tumurun marang ing mandira
wanara kèh panganggêpe
tan pae lan kang surud
wus tinakdir jaman samanggkin
titiyang sampun suda
ing pangandêlipun
mring kaelokaning dewa
satêmahing tanngêrtos dhatêng basaning
sato lir jaman kina

botên sagêd sami anampèni
cipta sasmitane Kyai Dipa
mung kajawi kula anggèr
pramila kang samya yun
amiminta bêrkah jêng kyai
anyuwun palarisan
rêjêki sêmpulur
pangasihan panglulutan
kasugihan kadlajatan myang indhaking
ing pangkat kaluhuran

Jujugipun dhumatêng ing kami
sarananya mawi sajèn pisang
rajatalun kang ajêne
sêdhah wohan rum ayu
mênyan madu wawrat satail
artanipun saprapat
miwah têmbenipun
kalamun wus kalêksanan
angaturi dhahar tumpêng panggang pitik
wowohan warna-warna

Lah punika caritane nguni
mung sadrêmi kawula sumangga
Mas Cêbolang lon dêlinge
langkung panuwunulun
paman asung carita yakin
rèh dumugèkkên lampah
lilanana ulun
Ki Gupita mêndhak-mêndhak
kaparênga anggèr mampir wisma mami
kang êmbok wus sadhiya

Sampun nanggêl sae benjing-enjing
karsa paduka dugèkkên lampah
Cêbolang alon dêlinge
langkung panuwunulun
pasihanta mring kang kaswasih
andhêku Ki Gupita
sumangga nak bagus
ulun jumurung raharja
sasampuning sasalaman gênti-gênti
linggar saking Paraga

Sampun lêpas lampahira prapti
ardi alit-alit gumuk kathah
kadi kukusan dhapure
wontên kang alit bulug
ngilak-ilak mung katang wilis
ngrêmbaka lêma-lêma
nèng sêlaning watu
siti padhas sela kathah
amung arga sajuga pucakirèki
ana witing mandira

Sakawan wit agêngira sami
angayubi kanang gênthong sela
isi satêngah toyane
wêning asrêp kalangkung
Mas Cêbolang sarowangnèki
raywan nèng sor mandira
nèng têpining ranu
miyat kuda langkung kathah
anjrah anèng gumuk ngrênggut katang wilis
mawèh sêngsêming driya

Wusing wanci anggiring turanggi
punang kuda minggah mring aldaka
ayun ngombe lir adate
wasana samya wangsul
rare angon samya murugi
apa kang dadya sabab
kudanirawangsul
dupi wus prapta ing pucak
miyat jalma gangsal kang sajuga pêkik
ana padon sajuga

Mantuk marang dhusun sung upêksi
ing ki lurah Ki Lêbdaswaninda
sawuse tampi ature
adan umangkat gupuh
sampun prapta ngandhap waringin
Swaninda sung pambagya
dhuh risang binagus
teja-teja sulaksana
tejaningkang wong sigit nêmbe kaèksi
wingking pundi pinangka

Lawan sintên sinambat ing kasih
Mas Cêbolang dhêku lon ngandika
babo rama pambagene
kalangkung-langkung nuwun
ulun saking Cilacap nagri
anama pun Cêbolang
èstu santri kluthuk
ngaluyur nuruti manah
tanpa sêdya nêting tyas kang tinutwuri
mèsêm Lêbdaswaninda

Wacana ris anggèr saupami
kuda turunan pancèn tumpakan
lan momotan panci sanès
gambar polatanipun
anêrusi ciri prayogi
pamintane pun bapa
pinarêngna kalbu
karsa kampir wismaningwang
muhung luthung ngakên tiyang sêpuh ugi
Cêbolang duk miyarsa

Garjitèng tyas baya iki luwih
de katitik patrape atata
kawistara wicarane
wasana ris umatur
ing sakarsa ulun umiring
lêga tyasnya Ki Lêbda
linggar sadaya wus
saking ngandhaping mandira
turut marga tan kêndhat pitakènèki
Swaninda acarita

Karsa dalêm jêng sultan Mantawis
ulun tinanêm dumados lurah
wontên Margawati rêke
gunggung siti wolung jung
paos êpak wallan tan kenging
nama Lêbdaswaninda
de pakaryan muhung
manawi wontên pundhutan
kapal agêm titihan dalêm sang aji
miwah panarik rata

Tan lyan wêdalan ing Margawati
Mas Cêbolang alon atêtanya
kadiparan darunane
de pinilalèng ratu
wujudipun kathah kang alit
e makatên anakmas
mênggah sababipun
warni pantês burus ing tyas
tur yuwana kuwat tahan ing sasakit
kèh panjang umurira

Awit saking karamatirèki
kênthèng kang anèng ngandhap mandira
punika pangombènane
sabên ari dèninum
sakèhkapal toyanya maksih
pan botên asat-asat
punika nak bagus
ingkang dumadya jalaran
warna pantês kuwat tahan ing sasakit
tyas burus tur yuwana

Sêrap surya praptanirèng panti
kyai wisma ngacaran alênggah
anèng ngambèn sadayane
sugatanya lumintu
Mas Cêbolang rahab ing galih
myang santrinira papat
tan na sigansigun
Ki Swaninda bujakrama
amanggihi Mas Cêbolang tanya malih
nglajêngakên bab kapal

Saban kapal wijil Margawati
punapa gih kenging tinamtokna
kalamun pasthi pênêde
Lêbdaswaninda guguk
botên bèntên kalawan janmi
mawi ngèlmi wirasat
ciri wastanipun
ciri inggih nyêng-unyêngan
miwah ulês ingriki panitiknèki
awon saening kuda

Mas Cêbolang ngangsêg turira ris
dhuh kiyai sajêg ulun gêsang
dèrèng uninga yêktose
bilih kapal puniku
won sae wontên ing ciri
mugi amarêngêna
anggêlarkên tutur
awon saening turangga
saha malih paduka sampun akrami
dhumatêng ing kawula

Pintên banggi pangangêping galih
kadiya mring atmaja priyangga
dhasar sêpuh kèh kawruhe
ulun tuhune punggung
botên lamis tur kula Kyai
Ki Lêbda duk miyarsa
liringe kang sêmu
ujar wantah tan lamisan
èh ta kulup aja kurang pangaksami
wong tuwa nungkak krama

Ingkang mêsthi nyêng-unyêng turanggi
cacah sanga siji aran cêthak
prênah ana ing têngahe
mata loro puniku
cacah loro nèng buri kuping
mathi iku arannya
baurêksa iku
uga loro nèng andhêman
kiwa têngên palintangan uga kalih
angapit wudêl kuda

Ganêpe sanga pudhak kakalih
ngarêp pupu gung ing kering kanan
lamun kurang siji kuwe
Sonyata karanipun
yêkti ala yèn luwih saking
sasanga ana ala
ana bêcikipun
tur ciri iku akathah
barang ingkang sumêlap puniku ciri
irêng abang putihnya

Upamane awaking turanggi
kabèh wulu yèn ana unyêngan
iya saênggon-ênggone
sumêlap mungsêripun
yêkti kêna ingaran ciri
sami lan gèthèk bêlang
lêkok saminipun
ciri lan unyêng-unyêngan
pênèt sami basane sinilih-silih
amrih dhanganing krama

Lamun ana mathining turanggi
katutupan wawarung gènnira
iku mathi satuhune
yèn ana mathinipun
kuda ingkang kaparèng wuri
rubuh karna namanya
awon watêkipun
yèn aprang kêna ing cidra
kang anitih kapocot ing mungsuh kêni
sayêkti sininggahan

Lamun unyêng-unyêngan kudèki
munggèng gulu gorokan pan ala
lamun unyêng-unyêngane
ing têpak-sujèn têrus
kang sayêkti ala pinanggih
lamun unyêng-unyêngan
pêpêkan gènnipun
nênggih kalabang pipitan
apan awon yèn ana ing sanggawêdhi
Dhèndhèng-wong yêkti ala

Lamun ana ing nglambung namèki
pan barancuh sayêktine ala
yèn anglajur panggonane
anurut buntutipun
Lintang-sarat ala pinanggih
lamun unyêng-unyêngan
ênggonne ing bathuk
anaraju tur têtiga
nênggih Jaga-muksa puniku pan bêcik
yèn ana ciri gènnya

Papasu pan Tadhah-luh sayêkti
yèku ala ngajarkên karuna
yèn ciri munggèng uwange
Kêmil ala tinêmu
lamun tênggok ênggonning ciri
apênêt tur sugihan
nênggih kang angingu
yèn ciri anèng gantangan
tuhu ala tur ta angadohkên ati
tan pantês ingingua

Lamun ciri sukune kang wuri
pan Bêndana-katututan ala
yèn ta bêlang pupuruse
tan ana têrusipun
bêlang wake nora nimbangi
Dhudha-karêm namanya
awon watêkipun
yèn ciri suku ing ngarsa
Arja-dumuk pakolèh ginawe jurit
ngênakkên nora kêna

Yèn ambujung bisa anututi
yèn binujung nora katututan
senapati gon-anggone
miwah mantri panganjur
yèn jêjêngku ênggoning ciri
yèku Tinimbang-ngarsa
ala watêkipun
kang ngingu wadon tyasira
lawan agung kasangsaya bilaèni
angilangakên arta

Lamun wêtêng ênggoning kang ciri
Baya-ngangsar puniku pan ala
tan pantês kanggo ing gawe
yèn ciri lambenipun
kang ing ngandhap puniku bêcik
karya ayuning tingkah
lamun buntêl siyung
Kala-mandhukul arannya
kang angingu tawêkal dadi wong lanji
naratab maring rayat

Lamun ciri lambene ing nginggil
Sampar-wacana puniku ala
yèn ciri anèng gêgêre
sêring kakapanipun
kalinggihan yèn dèntitihi
Kala-jojog pan ala
panas watakipun
yèn ciri anèng bokongnya
anrus jubur Kêlabang-anglèng tan bêcik
panas maring sarayat

Yèn jêjalak ênggonning kang ciri
bêbênêman upas pasthi ala
miwah yèn ciri sukune
kang kiwa ingkang ngayun
yèn ing têngên sikile wuri
lamun ingangge karya
bongkok watêkipun
yèn ciri lambunge kiwa
trus ing têngên mung wong kapêtêngan ati
kang pantês angganggoa

Yèn ingangge liyane wong maling
yêkti ala sayêkti gêringan
yèn luhur jêngku cirine
Tandha musthikanipun
yèn ingangge amangun jurit
watêke kang anunggang
kèdêg sirahipun
marang kudane priyangga
yèn na ciri kasaban ambên tan bêcik
lêksanane panasan

Yèku namane Kala-kapipit
lamun ciri sangisor talingan
Dhandhang-susuwêng namane
panas pakolèhipun
yèn pok kuping Dhandhang-susumping
lamun lêpat upama
sanyari gènnipun
Dhandhang-ringan-ringan ala
ing watêke yèn andhêman wutah ati
angkêr watêking kuda

Lamun ana mathine sasisih
Sonyantaka lamun ingangge prang
tan wande anjungkêlake
yèn ciri pipinipun
ingkang kiwa aranne Kêmil
ala ngurudi arta
marang kang angingu
yèn ing lambe ênggènnira
yèku Kurès ala sêring angêlongi
kang ngingu artanira

Lamun ciri tan kasaban kuping
Sangkala-kalung sayêkti ala
yèn ciri munggèng uwange
iya Biru-tinukup
lamun uwang ingkang sawiji
tan kèdhêp maring rowang
nênggihwatêkipun
pan ciri angalih basa
basanipun unyêng-unyêngan sinilih
mring dhanganing sri nata

Yèn ana unyêng-unyêngan
munggèng cacangklakanèki
sangêt alane kang nunggang
tan wun katiban tatali
yèn ana suku wingking
sasisih ran Brananipun
pênêd adoh ing baya
kang ngingu olèh basuki
lamun ana kalih sukune ing ngarsa

Ala watêking turangga
yèn suku ngarsa satunggil
Sandhung-sawa arannira
rahayu kangge ing jurit
yèn kasasaban ing kuping
andêlèrèh pasangipun
ala tan wun ingucap
kang ngingu kang anitihi
lamun unyêng-unyêngan gulune kiwa

Anênggih watêke panas
yèn gulu têngên gonnèki
lêksanane gawa wirang
yèn kasaban rambutnèki
awon watêke asring
tutukaran nuli atut
lamun kalih bathuknya
Baya-kapranggul tan bêcik
ingkang ngingu asring nêmoni babaya

Yèn ana unyêng-unyêngan
gumantung ana ing kuping
puniku Dhandhang-sasêngkang
awonne angrungu warti
warta sikara budi
lamun ana ing jêjanggut
Sirtimang arannira
rahayu marahi bêcik
kang angingu santosa manggih wibawa

Lamun kêpipit ing pukang
Kêndhit-lawètnya namèki
awon lêksananing kuda
kang ngingu anggung prihatin
yèn suku kalih wuri
ginawa prang kênèng mungsuh
yèn suku siji ngarsa
nèng têngên panggonannèki
Dara-makap yèn ginawa prang kacandhak

Yèn sukune kiwa ngarsa
pênêd ginawa ngajurit
binujêng datan kacandhak
yèn ambujung anututi
lamun cangklaknèki
sangêt awon watêkipun
yèn anèng gogorokan
kakalih namanirèki
Gondhang-mala nora bêcik nora ala

Yèn ing gulu marang jaja
Raja-wahana pan bêcik
tutunggananing narendra
yèn ing wêtêng prênahnèki
Tuwak arannirèki
tan bêcik tan ala iku
yèn kawêt ênggènnira
Sangkala-kawêt tan bêcik
lamun ana clakuthikan ênggènnira

Ing wuri kalih ênggènnya
Andha-saya nora bêcik
yèn suku ngarêp gènnira
Andha-mastaka tan bêcik
lamun pukang kapipit
Galingga-nastra ranipun
awon lêksananira
yèn ngajêng ambênanèki
yèku Sujèn-ucap rahayu ing karya

Yèn ing ambênan gènira
Kala-kapipit tan bêcik
tiwas inganggoa aprang
lamun suku ingkang wuri
cakêt wadidangnèki
luhuring jaja gènnipun
kang ngingu kacurnan
lamun ana ing susuri
watêk panas kang ngingu agung kalaran

Yèn titiga suku gènnya
awon watêke kang nitih
tiba satêngahing karya
yèn ing jajalak gènnèki
Tonggèng-toya tan bêcik
gêringên ingkang angingu
tumular sabarayat
têkèng ingon-ingonèki
tatanggane kabèh padha katularan

Gantya ingkang cinarita
sarupaning para ciri
kabèh awaking turangga
ingkang katularan sami
kabèh amratandhani
liya nyêng-unyênganipun
saranduning turangga
gèthèk bêlang lêkok dhêkik
yêkti mawa wêwatêkaning turangga

Yèn bêlang ilate ala
bokong pesok datan bêcik
angurut-uruti karya
yèn palawanganing suri
tuwang pan nora bêcik
yèn cupêt susurinipun
adoh nora kasaban
kalamun dènkakapani
awonipun kang ngingu tamtu repotan

Yèn mêndhukul gigir gènnya
satèmpèl pan nora bêcik
iku mêngakakên baya
pinrih ing mungsuh agampil
pancal gêgilitanèki
lawan katunon tan patut
kang ngingu kasarakat
yèn Bramara-lêbu-gêni
puputihe netra kapalêtuk abang

Pan awon lamun wong wajar
apan na barang pakarti
amung wong pandhe ngingua
kêmasan wong sayang sami
kalawan wong akundhi
liyane tan pantês ngingu
yèn nguyuh gêrêng ala
Durga-ngantu milalati
anrus panas sapa nguwuh katularan

Anggêringakên têtangga
wèh malarat kang anyandhing
pantêsnya amung pinurak
nora pantês dèningoni
yèn kuda dènparani
dhadhangkak kadya anguyuh
puniku Durga-dhangak
panasan pan nora bêcik
Durga-ngawe yènnguyuh sikile mêngkap

Panas tan pantês ngingua
yèn nguyuh uyuhe malih
yèku Durgapamanggahan
nora patut dèningoni
mung sinèmbêlèh bêcik
asile mung dagingipun
lamun netrane kuda
wawayangane ambalik
Gondrèng-ngilo iku kuda sêmbêlehan

Yèn pugag jêjompongira
panas watêke turanggi
ingaranan Watangpugag
yèn bêlang puruse nênggih
Tumpêr-ingas tan bêcik
agêringan kang angingu
yèn lêkok bokongira
Kala-luwang nora bêcik
yèku panas ingkang ngingu agêringan

Yèn na jaran angipanas
yèn agung angêngosodi
ing jajalang iku panas
yèn pancal padha kang warni
suku ngarêp lan buri
ala ing lêksananipun
yèn nuju jêng-ajêngan
dumadak tiba kuwalik
lamun ana kuda mulir tinitihan

Buntute angulêr-kilan
Pancal-anjot-sêmang-gêrit
ala marahi gêringan
kang ngingu myang anak rabi
prayoga disingkiri
yèn perot wadananipun
siyunge iku ala
yèn ana dosane cilik
dumadakan saya wuwuh dosanira

Yèn Pancal gêl-ugêlira
munggèng sukune kang wuri
Pancal-katunu pan ala
kacurnan ingkang anitih
yèn papak sukunèki
yèku Pancal suku panggung
bêcike pan akêkah
sabarang pakaryanèki
lamun ana putih sukune katiga

Walang-kêjèt apan ala
yèn nibakkên anglarani
malah dadalan antaka
yèn ana sakêpêl putih
suku kanan myang kering
Sri-katimpal namanipun
ala angungkat bêja
yèn mèh katêkan rêjêki
dumadakan adoh malah wurung tampa

Lamun kuda tinitihan
mingkar buntute anincing
Durga-nincing iku panas
yèn ana turangga putih
abang netrane kalih
anrus marang juburipun
punika apan ala
kang angingu nandhang kanin
lamun ana sukune pancal sasigar

Ing wuri miwah ing ngarsa
Sandhung-watang nora bêcik
yèn inganggo yun-ayunan
ing karya nora lumaris
bêlang sukune wuri
kang kiwa awon puniku
sampar-wangke namanya
mung wong kapêtêngan nênggih
Sampar-wangke ingkang pantês angingua

Golèk jagane wong jagal
Dhandhang-aring kang turanggi
yaiku jaraning jaksa
yèn ana ingkang turanggi
angringkêl dènnya guling
sandhing pamakananipun
Wadhudhak-angrêm panas
yèn clakuthikane kering
kang ing ngarsa manginggil punika panas

Angêcrahkên pawong sanak
barang pakaryannya nyêngit
angêdohkên pawong mitra
yèn Mata-kitiran nênggih
mathi pucuking kuping
kang kiwa won watakipun
lamun amanggih karya
luputa kang anitihi
turanggane nora wurung kawanguran

Yèn Baya-kapranggul mapan
yèku kudaning prajurit
nanging kang juru pacalang
yèn ciri bathuke katri
papag jaran prêmati
Satriya-mong-bala iku
kudane senapatya
prajurit pamêngku baris
sasolahe karya ungguling paprangan

Yèn ciri pupunggung kiwa
Pandhawa-akutha-wêsi
tunggal kudane satriya
kang sami pakaryan jurit
kinarya tan bêcik
dadya tumbal nagarèku
yèn Raja-wana puwang
anrus ing purus pan bêcik
pan utama yèku nama Panungkurat

Kudane wong among bala
yèn ikute gonning ciri
pan iku Jayapurusa
pantês kudaning narpati
ugêl sadumuk putih
suku kang têngên gonnipun
puniku Darpa-muntap
tunggal kudaning narpati
sasolahe kang ngingu tiba utama

Yèn mungsêr bokong kang kiwa
Suru namane abêcik
kèdhêp parentahing wadya
kang angingu kang anitih
yèn ana mungsêr nênggih
pucuking kuping gènnipun
puniku Jayèngrana
wèh kukuh barang pakarti
gulu iring pan Kusuma-binasika

Kupingnya nyalung tiningal
netrane anincing-goling
mukane anyakathakan
sirahipun aniruti
ilat alit agilig
untu kawêtu ing pucuk
ulês mêlês anglamat
gulu dawa ngukêl pakis
ngarêp mêlar anênggih ing clakuthikan

Angukulandhêp katingal
tur kumurêp aprayogi
nêbu ing jalu watêsnya
alêrês lurus tur alit
pupu amukang-gangsir
pan aos babokongipun
pupu kiyal sêmbada
bobokong nyangkok ingbaning
dêdêgipun atangkêl-tangkêl asinga

Abundêr gantanganira
apindha uwohing manggis
lambe anglambèni kidang
atipis-tipis alunci
cêndhak puruse alit
karakêt ing wêtêngipun
yèku kuda utama
kang pantês angrêspatèni
amalipir dadya kudaning narendra

Yèn bathuk unyêngan papat
Jaga-satru iku bêcik
lamun naraju balabar
bênêr trusing jajanèki
praptèng ing wêtêng maksih
mung kandhêg pupurusipun
Kokonang-anungkurat
pênêde angrêjêkèni
yèn ing bathuk titiga rada kawuntat

Taraju-mas iku srêpan
tuhu agung mintir ingkang rêjêki
yèn Bêlah-kadhaton untu
salewah iku panas
lamun papak kajantaka nora patut
Kusuma-tan-bisa-sika
Bêlah-kêdhaton anunggil

Abang mulus ulêsira
abang têkèng netranipun kalih
têka clakuthikanipun
pênêd wataking kuda
palanya glis ingkang sinêja kapangguh
yèn kuda mulus cêmêngnya
yèn netra kakalih putih

Yèn clakuthitkane abang
kadi pancal iku kuda rêspati
kalangkung utamanipun
yèku Rêtna-kumala
kang angingu suka sugih tur rahayu
tan ana sangsayanira
satingkahe basukèni

Yèn ulês purnama-sada
kuda putih têkan netrane kalih
kapat clakuthikanipun
mulus putih sadaya
liwat saking utama kudaning ratu
minangka tumbaling pura
miwah parangmuka ajrih

Datan kêna winisaya
kang angingu yèn ulês Wisnumurti
irênge pan irêng mulus
utamaning turangga
palanya doh kinajrihan marang musuh
dadya tumbaling kadhatyan
yèn ulês sêmu dhadhari

Abang mulus netra pêthak
bêlalake wêdhar kapat ing sikil
utama kudaning ratu
kèdhêp ing wadyabala
lamun siwêr netra pêthak kiwanipun
ala yèn siwêr ing kanan
puniku luwih utami

Yèn siwêr netra kalihnya
yèku pênêt asrêpan kang nitihi
yèn pancal sukune têlu
pancal kalih utama
kang anitih miwah ta ingkang angingu
palanya kèdhêp ing wadya
kudane ratu prajurit

Yèn irêng mulus ulêsnya
miwah netra lambene irêng sami
utama kudaning ratu
pan Krêsna-malangdewa
Sri-mangêpêl putih clakuthikanipun
kang têngên miwah ing ngarsa
suka sugih kang nitihi

Sri mangêpêl suku ngarsa
pancal têngên pan kudane wong tani
Bramani-kokop puniku
turangganing prawira
Sri-palangka pêthak sukune katêlu
yèn nibakkên nora lara
prawira kang anitihi

Tamat ciri kuda lanang
Mas Cêbolang umatur bilih èstri
punapi gih kadi jalu
pamilih panampiknya
lah punapi tan wontên sadayanipun
Lêbdaswaninda lingira
lanang wadon kudu milih

Kang èstrine kaya lanang
ingkang wajib pinilih lan tinanmpik
mung ana wuwuhanipun
uga sêlang-sinêlang
rupa siji kanggo marang èstri jalu
ana ingkang amung tumrap
mring wadon pyarsakna kaki

Turanggèstri winursita
lamun ciri lènging talinganèki
yèn ing têngên ênggènnipun
lawan ulêse abang
panasipun antuk pitung puluh surup
turanggane katularan
yèn irêng turangga èstri

Kang ciri sukune kiwa
iku Dhandhang-mangah pan nora bêcik
yèn aputih ulêsipun
mungsêr sandhing wadonan
iku cèprêt kuda tungganganing kaum
yèn abang buntute dawa
mungsêr sukune ing ngarsi

Kang suku kiwa namanya
Panggung-rencoh ala watêke mati
ing paprangan kang angingu
yèn putih sukune papat
Asthamanik watêse sangisor dhêngkul
iku lêksanane ala
kalingsêman kang anitih

Yèn kuning ulêsing kuda
mungsêr munggèng ing talingane kalih
Dewa-nganglang naminipun
pênêd watêking kuda
abang putih ararahap wulunipun
nora bêcik nora ala
yèn mungsêr lambene nginggil

Puniku kuda utama
nênggih bêcik kang ngingu sarwa sugih
kèdhêp paparentah batur
miwah anak lan garwa
kuda abang mungsêr kiwa netranipun
kalamun buntute sarang
iya Gondrèkngilo nênggih

Kudane Bathara Kala
yèn ing pasamuwan tiba kuwalik
yèn kuning unyênganipun
mung siji kuping kiwa
nadyan sami Dewa-nglaya iku punjul
yèn aprang sor tan kacandhak
yèn ambujung anututi

Tur cat nora cat katingal
lamun mungsêr ing sangisoring kuping
ingkang têngên ênggènipun
kasaban ing jajêmbrak
pan asrêpan Sandiwana namanipun
kang ngingu adoh ing susah
mung suka kang anitihi

Lamun kuda wadon abang
ana mungsêr ing lambe ingkang nginggil
pralambangnya kalikakum
aranne iku Ralak
panas bangêt gêringan ingkang angingu
sapa nguwuh katularan
tatanggane kêni gêring

Kudane Bathari Durga
lamun kuda irêng lambene nginggil
ana mungsêr cirinipun
Pujangga-ênom namanya
sisiwine Jayèngrana watêkipun
digdaya ingangge aprang
unggul atêmah basuki

Kudane Sang Danardana
lamun kuda putih unyênganèki
ing kuping têngên gènnipun
lamun buntute abang
iya sami Dewa-nglayang namanipun
kudane Sang Girinata
wèh prawira rèh kawijil

Yèn ginawa ing ayuda bêcik
tan kêna pinêngkok
yèn ambujung kèh kêna mungsuhe
lamun kuda lanang ulês kuning
panjang mungsêrnèki
lambe kiwanipun

Rikut pêpêt Puspalada rèki
namane kinaot
tunggil siwi Anjayèngranane
kuda abang sêmbur wulu putih
mungsêr lambe nginggil
Nilakantha iku

Kuda utama pan senapati
pantês kang anganggo
irêng mulus yèn mungsêr lambene
anèng luhur iku ora bêcik
Dhandhang-nunggang-jisim
nênggih namanipun

Pan gêringan kang ngingu kang nitih
ngajarakên awon
turanggèstri yèn mungsêr wêtênge
Mega-ngêmu-wulan iku bêcik
srêpan ingkang nitih
sarèhe rahayu

Turanggèstri abang ana putih
ing sasuri amor
dhukun-masinggun iku aranne
srêpan lamun ginawe ngajurit
apan nora kêni
sagunge pakewuh

Pinèt puniku anake bêcik
lamun jaran wadon
ulês kuning mungsêr clakuthike
anèng wuri puniku tan bêcik
kang ngingu kang nitih
patine dènamuk

Kuda putih mungsêr duburnèki
ing lambe tumemplok
ana ingkang kêdhik atumèmplèk
Gadêgan-nêrus iku abêcik
kuda wulu manggis
mungsêr netranipun

Ingkang têngên Surèngkara nênggih
turangga kinaot
sugih rêtna sasotya kang darbe
kang balalak mungsêr kuping kalih
yèn ulêse kuning
namane puniku

Jênu-udaka puniku bêcik
miwah waskithèng don
wadon abang mungsêr pupukange
ingkang wuri Durga-racun nênggih
gêringan kang nitih
kuwur anggung wuyung

Kuda putih lan amungsêr kuping
lolongope karo
mandhalasa-lalawang namane
srêpan kang ngingu miwah kang nitih
akèh kang rêjêki
bêgjane lumintu

Palangka mungsêr sukune ngarsi
kang kiwa kinaot
mung rahayu pasaja kang darbe
Sandhung-bawa lamun kuda abrit
mungsêr poking kuping
awon watêkipun

Sapa nguwuh midêr anulari
tatangga kasêmpyok
ing gagêring miwah malarate
kalamangga namane sayêkti
lamun kuda abrit
ambênan gènnipun

Nyêng-unyêngan iku datan bêcik
wèh kuwur kawaon
kala-mumbul puniku aranne
kêna amuk kang ngingu kang nitih
lamun turangga brit
ciri jangga luhur

Arja-parilaya iku bêcik
turangga mangkono
kuda kuning adawa buntute
nadyan sami Dewa-nglayang luwih
pakantuk yèn jurit
rahayu kang ngingu

Kuda abang balalak kang ciri
gulune tan awon
Bawakara puniku namane
kang angingu rahayu basuki
mungsêr netranèki
lamun kuda dhawuk

Arcu-turo iku kang anitih
tan wun tibèng asor
yèn palangka aciri kang lambe
Rustrakara aranne pan bêcik
kang ngingu kang nitih
entar budinipun

Mas Cêbolang umatur wotsari
yèn turangga awon
nora pênêd nênggih cicirine
yèn dèningah adamêl bilai
Swaninda lingnya ris
ana istyaripun

Pangruwate ciri kang tan yogi
ingkang wus kalakon
kuda putih sinulêd sarate
ing salaka mêntas saking agni
kuda irêng wêsi
susulêdanipun

Sinulêd ing êmas kuda kuning
têmbaga ingobong
lamun kuda abang susulête
turangga dhawuk mas kang kinardi
kang suwasa yêkti
kang tan mambêt sêpuh

Puniku sirna alaning ciri
luwar ing pakewoh
Sonyantaka angèl tatambane
ingkang ngingu simpêna li-ali
intên kang arêgi
sakêmbaran sèwu

Panulaking Sonyantaka kêni
yèn nora mangkono
Sonyantaka angèl tutulake
turangga Bramara-lêbu-gêni
pan walirang abrit
winor lawan jêruk

Binênêm lawan kulite nuli
pan ginawe pupoh
ing netrane wancine têngange
lamun nora nuju têngah wêngi
puniku pan uwis
mari panasipun

Kang ngingu manpangat dènluluti
maring para wadon
rawan kinajrihan ing mungsuhe
pedahe Bramara-lêbu-gêni
lampahing turanggi
yèn mêntas tinuku

Miwah yèn angalih gènnirèki
dina kang winaon
lan pasaran amrih basukine
kuda putih yèn tinuku Manis
ing sasi Kasèki
Petroka rannipun

Yèn marêngi ing turangga abrit
tinuku Kaliwon
sasi Karo Suwela aranne
kuda irêng Wage dènpicisi
nuju wulan Katri
Prawada rannipun

Lamun ana iku jaran kuning
tinumbas ing Êpon
sasi Kapat Wiyoga namane
apan ana kang winuwus malih
wêtonning turanggi
awon pênêdipun

Jaran putih lamun mêtu Manis
prayoga inganggo
yèn liyane tan pantês ingangge
turangga bang lamun mêtu Paing
dèningu prayogi
liyane tan patut

Kuda irêng yèn Wage umijil
sayêkti kinaot
senapati prayoga kang ngangge
yèn liyane irêng datan bêcik
Kaliwon umijil
kang prayoga dhawuk

Yèku utamane kang turanggi
yèn mêtu kaliwon
abang kuning irêng nistha bae
nora bêcik nora bilaèni
mung dhawuk utami
turangganing ratu

wontên liya kang cinatur malih
pênêd lawan awon
ing tulise kang anèng ilate
Talaga-kumêmbêng srêpan èstri
dumadakan gampil
ngupaya dyah ayu

Nora angèl mamrih èstri luwih
dumadakan moprol
lire padha amasang ciptane
malah pating tarèmplèk kang prapti
samangsa darbe sir
kang prapta kumrutug

Yèn Dhandhang-nucuk tulisirèki
ing ilat pan awon
kang angingu gêringan tur bèsèr
lamun kadi Kalabang kang tulis
kang angingu asring
tan wun nandhang tatu

Tulis kêlêng ing ilat tan bêcik
mawèh tukar awon
lamun kadi angkul ing rajahe
kang angingu kèdhêp ing sasami
yèn rajahe kadi
pupuganing randhu

Ala kang ngingu miwah kang nitih
aganas tan awon
gora godha sabarang tingkahe
yèn rajahe ilat nyakrabumi
lire kadi-kadi
naga èmpêripun

Yèku pênêd ing pakarti bêcik
kêkês mungsuh adoh
lamun kadi arga ing rajahe
ngêdohakên rêjêki kang prapti
mung kari sathithik
dumadakan wurung

Lamun kadi gada ingkang tulis
ngêdohakên mungsoh
pan keringan kang ngingu watêke
yèn wong agung kèdhêp ing wadyèki
kalamun wong cilik
kèdhêp rayatipun

Lawan adoh ing pancabaya gring
pitênah tan gêpok
lara roga suminggah kabèhe
pinarêkan marang ing rêjêki
myang gustine asih
kang ngingu kudèku

Lawan waris kang ngingu kang nitih
kèdhêp tan wun wayoh
saking dènnya manpangat kudane
ulatana ilating turanggi
kang rajah Gadèki
wèh asmarèng kalbu

Datan katanggungan kaki
goningsun asung pitêdah
ing turangga pangêlihe
angunggahkên mring gêdhogan
milih ari pasaran
nêptune roro kinumpul
gya ingetang kang prayoga

Sakawan etangannèki
awit Suku pan ingetang
pindho Buta ing etange
kaping têlu etung Gajah
kaping pat tiba Sela
ganêp papat etangipun
kang tan sae singgahana

Yèn tiba Suku marêngi
pincangan wataking kuda
tiba Buta galak rêke
yèn etunge tiba Gajah
pan lêmon adatira
tiba Watu kang pakantuk
kukuh awèt kasarasan

Ri Akad lêgi winilis
kaetung tumiba Buta
Akad Paing Buta manèh
Akad Ponne tiba Sela
ing Akad Wage tiba
Suku Akad Kliwonnipun
uga Suku tibanira

Gumantya ri Sênin Lêgi
tiba Suku etangira
Isnèn Paing Suku manèh
Isnèn Êpon tiba Gajah
Isnène Wage Sela
Isnèn Kaliwon puniku
amarêngi tiba Sela

Ing ari Salasa Lêgi
tiba Watu etangira
Salasa Paing Buta-ne
Salasa Pon tiba Sela
Salasa Wage Gajah
ing Salasa Kliwon nuju
uga tumiba Dirada

Gantya ari Kêmis Lêgi
tiba Suku etangira
Kêmis Paing Suku manèh
Kêmis Pon tumiba Liman
Kêmise Wage Sela
Kêmis Kaliwon ingetung
iku uga tiba Sela

Jumungah Lêgi marêngi
petunge tumiba Gajah
Jumngah Paing Gajah manèh
Jumngah Pon Suku tumiba
Jumungah Wage Buta
Jumungah Kaliwonnipun
iku uga tiba Buta

Ing arine Saptu Manis
etung masih tiba Buta
Saptu Paing Buta manèh
Saptu Pon Mêtu prayoga
Saptu Wage Sukunya
Saptu Kliwon tiba Waku
lungguhe nggunggahkên kuda

Yèn putih pasaran Lêgi
dhawuk Kaliwon prayoga
abang Paing utamane
irêng Wage dènunggahna
kalamun kuda jênar
pasaran Êpon pikantuk
wus titi babing turangga

Kacarita sabên ari
Kiyai Lêbdaswaninda
tan lyan kang winêdharake
marang Ki Mase Cêbolang
namun bab katuranggan
sadayanya wus kacakup
manêmbah aris turira

Kalangkung panuwun mami
paduka asung pitêdah
katuranggan saputuse
ulun tanêm ing wardaya
dumadya papawitan
kalawan indhaking kawruh
dhuh babo panuwuningwang

Kalilana ingkang dasih
ayun dumugèkkên lampah
anut ing suku tindake
aywa kirang pangaksama
kantunna sukawirya
kinuwatna ing Hyang Agung
raharja panjang kang yuswa

Ki Swaninda lingira ris
tan luwih pangèstuningwang
marang sira sakabèhe
katêkana kang sinêdya
aywa na kara-kara
Mas Cêbolang ngraup suku
santri catur gantya-gantya

Mangkat saking Margawati
laju ing lampah sumêngka
praptardi Sumbing sukune
kèndêl ing têpining sêndhang
asrêpira kalintang
narêthêk sadayanipun
nuju purnamaning wulan

Ari malêm Gara Kasih
Mas Cêbolang sru karênan
umiyat ing we wêninge
tandya angracut busana
anggêbyur alulumban
Ki Nurwitri amung raup
santri katri kacipratan

Jola lir dèn-nyonyok gêni
dumadya sumingkir têbah
wus tutug dènnya lêlangèn
nulya angrasuk busana
tan ana sangsayanya
santri katri samya ngumpul
sadalu nèng pinggir sêndhang

Santri papat eca guling
mung kantun Ki Mas Cêbolang
jêgrêg datan anglêgèyèh
lingsir dalu wayahira
jalma ro kawistara
priya bagus èstri ayu
mijil saking jroning sêndhang

Mrêpêki kang eca linggih
kadya tugu sinukarta
tajêm tan garagap tyase
kang priya alon lingira
mas putu kawruhanta
Candhikyuda aranningsun
wadon iki garwaningwang

Kakasih Dyah Rantamsari
padha abdi Sri Pamasa
Brawijaya kang mandhirèng
ing Majapait nagara
duk jaman kadewatan
kadawan yèn ingsun catur
anisku saka ing praja

Praptèngsun ing ardi Sumbing
minta aksamaning dewa
sinambi lawan têtanèn
kathah janma ingkang prapta
samya mèlu dhadhêkah
sawusnya arja kang dhusun
manira srimbit gya muksa

Wèh tilas ing sêndhang iki
sun sêsuwun ing jawata
barkahana salawase
sing sapa janma kawawa
adus wus surup surya
malêm Gara Kasih èstu
sinung manising wicara

Gandês luwês mêrakati
solah parigêl wiraga
sadhengah wonge kang anon
wlas asih trêsna trusing tyas
katrima pamintèng-wang
ana cumlorot lir wahyu
jumêgur tiba ing sêndhang

Kagawa garwaku iki
nguni aslining badhaya
katêlah têkèng samangke
ingaran sêndhang Badhaya
wis kulup tutugêna
kang dadya sêdyanirèku
ingsun jimurung ing karya

Kaliye wus tan kaèksi
Mas Cêbolang lir supêna
pajar sidik kèh swarane
bakikèring sata-wana
myang pêksi cocakrawa
kacêr pênthèt thilang cohung
srigunting prênjak sikatan

Sumirat soroting rawi
kagyat kang samya anendra
jênggèlèk tambah asrêpe
narêthêk angga rog-rogan
Mas Cêbolang lingira
padha minuma sadarum
toyane sêndhang Bêdhaya

Iku têtulaking atis
wus nginum santri sakawan
kumêpyar pêra ragane
nir lapa lêsahing angga
asru eraming driya
kawasanira Hyang Agung
tuhu nora ana madha

Tumurun saking ing wukir
santri catur tansèng wuntat
Ki Saloka amiraos
hèh Palakarti Ki Pala
sawangên iku dara
saka ing pangrasaningsun
mundhak sigit mêrakatya

Dyatmika sêmune wingit
Palakarti Kartipala
kakang iya bênêr kowe
dalah Nurwitri ya mundhak
wênêse kang wadana
apa saka sawabipun
toyane sêndhang Badhaya

Lampahira anglangkungi
Ngadirêja Kaparakan
Têmanggung tlatah Kêdhune
kèh para dyah kang kasmaran
andulu Mas Cêbolang
wênèh ana kang tut pungkur
tansah dadya rêrubungan

Prawan lanjar randha tuwin
somahan tan tolèh lanang
kang lumaris ribêd tyase
ing lampah dumadya nyimpang
nilapkên kang tut wuntat
prapta ing Pikatan umbul
toya wêning lirap-lirap

Binatur ing sela langking
wawangunan banon wiyar
karikil alit dhasare
toya tan lukak tan mindhak
umbul tan kawistara
sak êdom wijiling ranu
kathah tan kenging winilang

Liwêran ulam tambra brit
bayak kadi anêmbrama
marang risang nêmbe rawoh
kalamun bisaa ngucap
dhuh risang ambêg santa
kawula sadaya atur
wilujêng rawuh paduka

wontên ing Pikatan riki
punapi kinarsakêna
kula sadaya rumaos
ing sakaparênging karsa
mangkana Mas Cêbolang
ginraitan ingkang sêmu
ulam tambra manêmbrama

Tanggap Mas Cêbolang tuwin
rencangnya santri sakawan
samya lukar panganggone
lulumban ciblon gêndhingan
kalangkung rênaning tyas
sawusira samya adus
anêmbang pucung busana

Mas Cêbolang alon pangandikanipun
Nurwitri Saloka
Kartipala Palakarti
ulun ayun wruh ingkang aran Bahrawa

Payo mangkat sira lumakuwèng ngayum
kapungkur Pikatan
ngalèr ngilèn sampun prapti
ardi Jambu kalangkung asri kawuryan

Dadya dangu dènnira lêrêp nèng Jambu
kasêngsêm amulat
asri rarêngganing wukir
sukunira angongkang têpi talaga

We ngalirap sumilak masêmu biru
jurang sri kawuryan
nuju wijiling Hyang Rawi
anyunari talaga myang arga-arga

Ujwalaning Surya inggang munggèng ranu
mancorong gumêbyar
apindha sasotya manik
ngèrèng-èrèng tinanêman pantun gaga

Kang gumandhung wênês ijo amawèh kung
malêncut markatak
ana kang uwis kumêmping
awurahan rarya anggusah kukila

Sarèwèhan ranu tibèng jurang trêjung
swara lir gurnita
paksi nèng têpining warih
samya ngadhang timbuling kang ulam toya

Kayon gathuk ayom angubêngi gunung
dhuwêt dhuku jirak
jêruk jambu klampok wangi
pêlêm pakèl pijêtan lawan kokosan

Blimbing manggis rambutan kêpêl myang randhu
nangka sukun bêndha
kaluwih sarangan tangkil
wanara kèh samya amangan wowohan

Kidang kancil manjangan budhul angrênggut
rumput kang pradapa
sêmu ayêm klimis-klimis
santri catur samya ngundhuhi wowohan

Warna-warna katur ing bandaranipun
sadaya mirasa
sinambi aniningali
arga-arga têgal sabin dhusun krajan

Wus tumurun saking ing aldaka Jambu
malipir Bahrawa
gya mancat sukuning wukir
Ing Marbabu lan arga Marapi jajar

Praptèng arga alit aran Candhi dhukuh
ndêdêr têkèng pucak
miyat kuburan sawiji
tanpa cungkup kayoman witing capaka

Jenar pingul sêkar blasah marbuk arum
kubur mawa cahya
kadya kukuwung ngawêngi
Mas Cêbolang ngandika marang Saloka

Baya iki wong agung ingkang kinubur
wingite kawangwang
mawa cahya anêlahi
Ki Saloka matur nun inggih bandara

Kula mirêng cariyosing tiyang sêpuh
punika astana
-nipun natèng Majapait
Sang Aprabu Brawijaya kaping tiga

ê lah patut bêcik payo padha ngujung
anyunyuwun barkah
slamête laku puniki
Mas Cêbolang lawan santrinya sakawan

Wusing ngujung mangalèr umiyat ranu
ing Pêning ngalela
têngahing tlaga kaèksi
ana pulo kumambang anut maruta

Ngetan ngulon manêngah ngalor myang ngidul
tan mawa kakaywan
kawuryan mung katang wilis
wênês ijo mawèh sêngsêming wardaya

Têpi danu ana jajaka kadulu
manggul jala kêpyak
sruwal cêkak ngindhit kêpis
Ki Nurwtri ngawe kanang mareneya

Wusing tundhuk Nurwitri tatanya bagus
marang êndi sira
kang tinanya lingira ris
kula badhe jala mring Pêning talaga

Amung turut pinggir sapakantukipun
ajrih amanêngah
lêbêtipun anglangkungi
ramak kula nalika wulan kang pêjah

Aritipun tinangsulan agêl kukuh
cinêmplungakên têngah
kinalar ngantos sapriki
dèrèng kèndêl taksih dènulur kewala

Dika kintên piyambak ta lêbêtipun
mila kula jala
amilipir turut pinggir
lagya eca kang samya imbal wacana

Mirêng swara gumlêdhêg lir gêlap sèwu
pucaking kang arga
Mêrapi amêdal api
kukus mêdal ngêbêki ing dirgantara

Pêtêng dhêdhêt datan uninga lor kidul
Mas Cêbolang lawan
santri catur yitnèng wèsthi
gêgandhèngan tanbuh paran kang sinêdya

Dènnya anèng pêpêtêng tri ari dalu
langkung supêking tyas
wus tan ana nyipta urip
mung sumendhe ing karsanira Hyang Suksma

Praptèng tlatah Magêlang ing lampahipun
pêpêtêng wus sirna
miyat soroting Hyang Rawi
samya dhoko nèng sukuning ardi Tidhar

Miyat dhukuh asri ing anggraning gunung
Mas Cêbolang lingnya
yèn sira isih kuwawi
dhukuh kae payo padha pinaranan

Samya matur sumangga kula tumutur
sadaya wus minggah
Mas Cêbolang anèng ngarsi
langak-langak bêranyak lir Narayana

Santri catur barangkangan lampahipun
gantya kang winarna
kang martapa pucak wukir
langkung sidik anama Sèh Wakidiyat

Endhang catur tumaloncong ayu-ayu
mèh kêmbar kang warna
mêpêg mêmpêning birai
samya lagya anggarapsari sapisan

Sinung nama Endhang Kismani linangkung
Brahmani kalihnya
tiga Endhang Aniladi
sakawane Endhang Jahnawi kyatingrat

Maha wiku ngandika mring endhang caur
gêlar-gêlarana
kalasa batu kang brêsih
sasajia sugata ingkang prayoga

Ingsun ayun katamuan santri luhung
mêntas kasarakat
anèng ing Marbabu wukir
wusing rampung sasaji sira mêthuka

Nêmbah mundur rampung sasaji dyah catur
mring talaga siram
kosokan lulur myang mangir
wus barêsih kakanthèn nulya busana

Endhang Kismani puniku
cêmêng manis amrakati
ngrasuk sinjang tumênggungan
paningsêt sêtagèn abrit
mingis katon mung sasada
amathinthing matrêm-kengis

Asumêkan sêkar bênguk
malipis alus waradin
pungkasan tirah sacêngkang
sinalêmpitakên ngarsi
gathuk lan wironing sinjang
ukêl sèntêg amantêsi

Endhang Brahmani winuwus
bangbang awak mawèh kingkin
ngrasuk sinjang lurik rêkta
satagèn cêmêng mathinthing
sêmêkan yuyu sakandhang
ijo ukêl gondhèl pèni

Endhang Aniladi mungguh
jênar lir êmas sinangling
ngrasuk sinjang kêpyur pelag
pinantês satagèn kuning
wungu byur ingkang sêmêkan
ukêl canthèl ngrujit ati

Endhang Jahnawi mawèh kung
jênar suluh bêngle kengis
ngrasuk sinjang wanabadra
paningsêt satagèn putih
kasumêkan dasasela
dhasar irêng mawèh brangti

Kondhe pinalintir alus
tirahan jênthar sanyari
lugas tan na mawi sêkar
sêngkangnya sadaya cêplik
pacak patraping busana
endhang papat apan sami

Sawusnya busana rampung
tumurun saking ing wukir
sakawan sarêng lumampah
mung wiraga nora tunggil
ana ingkang gigit sadak
asta kiwa anyakithing

Ana ingkang ngêmbêng susur
lathi anggung dènusapi
ana kang lagya wit mucang
gagang sêmprit anèng njawi
ana kang olèh panasar
asta têngên anggung midih

Wau ta ing lampahipun
Mas Cêbolang catur santri
mahawan langkung sumêngka
kumêpyur kagyating galih
kawuryan endhang sakawan
tumurun saking ing wukir

Ngandika mring santri catur
padha dêngèngèka aglis
lah iki ana rurupan
ewuh ênggonku ngarani
apa pêri parayangan
apa satuhuning jamni

Rupa rampak ayu sêmu
barès angrêsêpkên ati
bêsuse manut ing sarak
upama sêkar kang adi
durung padha babar ganda
mamadune durung kongkih

Andêngèngèk santri catur
mangkana lêsah lapa nir
nayana katon sumringah
umatur babo suwawi
sinêngkakakên ing lampah
daya-daya nuntên panggih

Nahan ing lampah wus cundhuk
Mas Cêbolang catur santri
tan ana kuwawa ngucup
kêdhèp têsmak aningali
endhang catur mire nganan
trapsila wicara manis

Dhuh babo kang nêmbe rawuh
sowan kawula tinuding
Sèh Wakidiyat pilênggah
ing asrama Tidhar ngardi
jêng paduka tinimbalan
laju maring ing asrami

Kerida ing lampahulun
Mas Cêbolang duk miyarsi
anyêbut angudubilah
sarwi dheprok lingira ris
pra arum duta utami
mugi ywa dados panggalih

Dêksuraning badanulun
nampèni dhawuh sang yogi
kalimput kacaryan mulat
dhumatêng sang pindha Ratih
myang Supraba Wilotama
Rarasati ing swargadi

Sandika ingkang dhumawuh
suwawi paduka irid
sakawan mèsêm sarêngan
winantu dhawahing liring
jumênêng angêlus sinjang
nulya lumampah nèng ngarsi

Lampah tan antara dangu
prapta ngarsane sang yogi
pinarak ing yasa-kêmbang
toya wêning angubêngi
pinalisir sesêkaran
nêdhêng kusuma ganda mrik

Ni endhang duk praptèng ngayun
maro mire nganan ngering
atêbih lawan sang tapa
Mas Cêbolang catur santri
makidhupuh anèng ngarsa
muka lir konjêming siti

Sèh Wakidiyat lingnya rum
saka dhanganing tyasmami
aku awèh karaharjan
praptanta nèng ndhepokmami
basan bêgja kêmayangan
wit tan nyana bisa panggih

Lan sira siwayèngulun
yèn tan kliru sira kaki
atmaja Sèh Akidayat
asrama Sokayasa-di
mijil saking Siti Wuryan
iku mitraku sayêkti

Nalika marsudèng kawruh
tan na pisah rina wêngi
lir kadang nunggil sawêlat
palaling Hyang Maha Suci
basa wis rumasa tuwa
padha dhêdhepok pribadi

Nèng Sokayasa ramakmu
nanging biyèn isih nami
Esèh Adi Anggungrimang
ingsun dhêdhepok nèng riki
araning kang ardi Tidhar
pusêring kang tanah Jawi

Gajêg Cêbolang aranmu
mangkana kang sinungan ling
kalangkung eraming nala
sidike sang maha yogi
wasana matur anêmbah
mênggah dhawuh kang kawijil

Sutuhu tan ana gangsul
nyumanggakkên ingkang dasih
pêjah gêsang tan suminggah
kinarya pêthak myang abrit
sumarah datan lênggana
pukulun ywa walanggalih

Rèh ing mangkya sampun cundhuk
lawan raose tyasmami
sêdyaulun ngèstupada
ing lampah kandhêg nèng riki
margi yèn anglajêngêna
tanapi wangsul mring panti

Maha wiku lingira rum
kulup iku lwih utami
amung ta wawêkasingwang
banjurna lakunta kaki
têmbe pantog praptèng praja
Wirasaba gonmu mulih

Kadawan lamun dakcatur
bakal lalakonmu kaki
endhang mara ladèkêna
pasugatan gantèn wangi
kalawan rokok sumpêtan
sokur yèn wedange uwis

Lawan nyanyamikanipun
iku ladèkêna dhingin
kang sinung ling samya mentar
Kismani bêkta tapsirih
Aniladi pangêsêsan
patèhan Endhang Brahmani

Jahnawi dhaharanipun
sadaya lumadyèng ngarsi
miwah kang mring punakawan
tan ana seose sami
Sèh Wakidiyat lingira
lah iku sugata mami

Saanane sining gunung
gaduging bocah pawèstri
siji tan na batih priya
tan lyan papat iku kaki
kang ngopèni tatanêman
lah-olah bêrsihing panti

Aywa nganggo ewah-ewuh
anggêpên wisma pribadi
kang liningan matur nêmbah
dhawuhipun jêng kiyai
kalêbêt raosing manah
tan angraos amartami

Sampun kadi wismèngulun
Mas Cêbolang catur santri
wus samya sês miwah mucang
tuwin minum wedang êtih
tanapi nadhah nyamikan
rêsêp tan tahaning galih

Tampi wangsit endhang catur
samya lumêbu ing panti
wêdalira sampun bêkta
sêkul liwêt anèng cêthing
myang ulam anèng ing dhulang
jangan sambêl sarêm pêtis

Lalaban slèdri katimun
cipir boncis kacang kapri
wus tinata anèng ngarsa
Sèh Wakidiyat lingnya ris
lah kulup sira nadhaha
kinarya jampi kalantih

Mas Cêbolang nêmbah dhêku
mirasa dènnira bukti
wus dumugi cinarikan
pinaringkên ing pamburi
santri catur samya nadhah
rampung ingundurkên aglis

Wus ingundurakên wangsul
umarêk sang maha yogi
Hyang Surya tumamèng arga
maha wiku ngandika ris
lah kulup sira kariya
ingsun gambuh mring panêpin

Sira lan santri catur
amanggona nèng kene sadarum
wusing parlu sayêktine ingsun bali
kang liningan matur dhêku
maha-wiku lampahnya lon

Ingiring endhang catur
Mas Cêbolang wau ingkang kantun
lênglêng rêngêng-rêngêng asambari ririh
iya ta lah sang awiku
bok iya kadi siringong

Têka tinilar mak brung
bocah papat siji tan na kantun
sadhengaha nora niyat nampik milih
kabèh mawèh gandrung-gandrung
tyasingsun êmbahne condhong

Eh sira bocah catur
mungguh kowe êndi kang panuju
endhang papat pilihên salah sawiji
santri sakawan umatur
saèstu langkung pakewoh

Yèn kenginga sadarum
dados botên keran-keron bingung
Mas Cêbolang dahat kingkin nanging ajrih
pêpêg sumpêg ing tyas gadhug
satêmah alongang-longong

Nahan kang yun manêkung
angandika Kismani sirèku
ngladènana marang anakku wong sigid
lamun wis kulinèng wuwus
gêlarna cangkriman dhenok

Yèn kabatanga tamtu
daklilani nyuwuna sirèku
sakirane sira ta apa kadugi
winêngku ing dhayoh mau
kang liningan tan miraos

Manawa nora pêcus
ambatanga marang cangkrimanmu
yêkti datan dak paringkên sira nini
kang liningan nêmbah matur
tan lênggana ing sapakon

Kismani wus winuruk
wusnya apil manêmbah gya mundur
sarwi gagas cangkriman kang wus kawijil
sakirane apa pêcus
ambatang cangkriman elok

Kang lagya mingak-minguk
Mas Cêbolang kagyat dènnya dulu
Dyah Kismani prapta datan mawi kanthi
dupi parêk ris umatur
dhawuhipun sang kinaot

Kinèn ngladosi ulun
anèng riki ing sadangunipun
Mas Cêbolang mangsuli luwih utami
dados wontên rencang ulun
jajagongan omong-omong

Malah bilih panuju
sih ing dasih kang pindha jumêrut
kula suwun dhumatêng sang maha yogi
dadosa papundhèn ulun
ing donya praptaning êndon

Kismani lingira rum
sarwi mèsêm ngujiwat mawèh kung
yèn wus pasthi boya selak ingkang dasih
mung wontên paminta-ulun
badhenên cangkrimaningong

Lamun kabatang ulun
asrah jiwa raga mring sang bagus
donya akir atas kagungan sang pêkik
Mas Cêbolang asru guguk
punika punapi yêktos

Suwawi sang rêtnarum
kawêdharna cangkriman linubung
Dyah Kismani ngandika manis prapkati
botên ilok cidrèng wuwus
dosa lair trusing batos

wontên kang sumur watu
timba rukmi atatali lesus
dawêg dika badhe ingkang aprêmati
Mas Cêbolang mèsêm muwus
mênggah ing pambatangingong

Kalih warni puniku
punapa gih kaparênging kayun
gih sumangga sampun sami walang galih
inggih sumur kajêngipun
dhatêng saumur sayêktos

Kajêngipun kang watu
tansah manggèn tan sagêd lumaku
timba apan wadhah ingkang mêdal manjing
kancana ing kajêngipun
dhatêng kamulyan sayêktos

Tatali mrih pikukuh
angin dhatêng napas kajêngipun
sayêktose tiyang agêsang puniki
tatangsuling gêsangipun
napas ingkang manjing miyos

Kadi paran jantungku
punapi lêrês lan botênipun
inggih bagus satunggale kadi pundi
suwawi winêdhar wuwus
Mas Cêbolang lingira lon

Kajênge punang sumur
dhatêng sumur gumuling puniku
watu dhatêng sela kumalasa yêkti
tatimba dhumatêng cibuk
kang minggah tumurun alon

Kancana kajêngipun
dhatêng kancana ore linuhung
inggih dhatêng kang wanita ngore wèni
tali dhatêng tampar angkus
waraga apan jinatos

Kuswa nyêkêl puniku
têgêse kang raga awak tuhu
kajêng ingkang angin dhatêng napas yêkti
sawadose jiwaningsun
tiyang guling sakaroron

Èstri kalawan jalu
sapaturon kuswa-kinuswèku
rêrênggosan kadi kaplayu ing jurit
rara Kismani malêruk
kalepat kesah wirangrong

Umarêk sang linuhung
angaturkên ing pambatangipun
tètèh gêmêt datan ana kang kalêmpit
maha wiku manthuk-manthuk
wus pinasthi sira dhenok

Winêngku mring têtamu
aywa wangkot ing sapakoningsun
Dyah Kismani minggu nguwik-uwik siti
ginuyu mring dyah têtêlu
Kismani nyiwêli wal-wol

Ing dalu tan winuwus
enjingira risang maha wiku
rawuh marang pondhokanira têtamu
endhang catur tansèng pungkur
Sèh Wakidiyat linggnya lon

Babo atmajaningsun
rèh wus dadi patêmbayanipun
arinira iki si Endhang Kismani
sapa wonge kang apêcus
batang cangkriman sayêktos

Pasrah jiwa ragèku
mangka sira bisa badhe kulup
yèn sêmbada sunningkahkên ri puniki
lan saka sukaning kalbu
kang têlu kalamun condhong

Ywa katanggungan kulup
ngongparingkên mring sira sadarum
supayane ywa keran-keroning ati
dadi têntrêm tyas tan giyuh
sêpi panêmu kang awon

Cêbolang duk angrungu
dhawuhipun risang maha wiku
langkung kagyat êmar maras sênig-sênig
ngunandika jroning kalbu
kadênangan karsaningong

Iki apa panglulu
apa wantah ewuh tangguhipun
ing wasana umatur saha wotsari
kalangkung pamundhiulun
dhawuh kang sampun kawiyos

Ulun sumanggèng kayun
tan lênggana satuduh tumutur
sampun ingkang dhumatêng raras kamuktin
sanadyan praptaning lampus
datan lênggana sapakon

Ing rêmbug sampun putus
wus dèn-ningkah wau endhang catur
paragating ningkah pinanggihkên aglis
maha wiku ngandika rum
èh Cêbolang atmajèngngong

Kang bêcik pangêmongmu
lan kang adil panataning kakung
aja ana nganti kataman sak sêrik
sihira aywa barênjul
dadi tyase padha golong

Sang wiku wusing dhawuh
wangsul marang ing panêpènipun
kawarnaa kang katuju ing panggalih
tyase langkung suka sukur
timimbul karêsmèn andon

Rarasingkang karasikan tan winarni
wusing sapta dina
Mas Cêbolang angalêntrih
larut bayuning kang angga

Gya umarêk marang ngarsane sang yogi
rubiyah sakawan
tan kêna ginggang sanyari
tansah ambondhèt mring priya

Praptèng ngarsa maha wiku lingira ris
pantèn paran karsa
umarêk ing ngarsamami
apa ta darunanira

Mas Cêbolang tumungkul konjêm ing siti
èh ta uculêna
gonnira bondhèt mring mami
wus bênggang samya alênggah

Mringa panti cacawisa kang prayogi
rujak myang lotisan
prêsan menda duduh pitik
lan wowohan sasêgêran

Endhang catur samya mundur mangênjali
Mas Cêbolang tandya
dêngèngèk umatur ririh
dhuh risang paring nugraha

Ngaturakên pêjah gêsangulun nênggih
èstu tan kawawa
lumawan ing senapèti
sakawan sami prawira

Tanpa kiwul wit kawula lamba yêkti
yèn pukulun datan
paring sarana sayêkti
dasihe têmah antaka

Maha wiku suka awêlas ningali
wasana ngandika
kulup dènkaparèng ngarsi
wusing parêk gya winêjang

Bab karêsmin kang tan ngrusakakên dhiri
wèh nikmat warata
siji kang tinujwèng kapti
kang tiga samya karasa

Datan pae kalawan ingkang satunggil
jumbuh ingkang rahsa
Asmara-nala rumiyin
têgêse sêngsêming manah

Kalihipun Asmara-tura winardi
sêngsême paninggal
tri Asmara-turida di
pan sêngsêming pamirêngan

Sakawannya Asmara-nada sêngsêming
ingkang sapocapan
gangsal Asmaratantra di
sêngsêming kang pangarasan

Nêm pungkasan sêngsêming sanggama yêkti
ran Asmaragama
tuwin jaya wijayanti
pangabaran pangasiyan

Agal rêmit miwah ingkang ngèlmi sihir
karya-ramming kathah
dalah wisikan sarêsmi
Mas Cêbolang wus widagda

Sinung padhang paang graitane lantip
kacakup sadaya
sarta nulya dènlampahi
sadhawuhe sang pandhita

Pan pinêlêng dènnira amatiragi
cacêgah myang siyam
ngalowong apatigêni
wungu lan kungkum ing toya

Lumêstari tan ana batal sawiji
sawusing paragat
garwa pinaringkên malih
atut dènnya palakrama

Catur datan ana kang sangsayèng kapti
Cêbolang pinarak
kalawan sakawan abdi
Saloka marêk mangarsa

Ulun matur mugi sampun salahkapti
rèhning sampun lama
lèrèh anèng Tidhar wukir
kadiparan ingkang karsa

Punapi wus katrêm marêm anèng ngriki
sukur makatêna
kalilana ingkang abdi
samya mantuk mring asrama

Atur uning ramanta sang maha yogi
myang mring pramèswara
iba sukaning panggalih
Mas Cêbolang duk miyarsa

Tyas kumêpyur wasana ngandika aris
lah tujune kakang
sira caturan lan mami
upama mênêng kewala

Pan kabanjur kalimput ing lambangsari
jugag ing lalakyan
katutup ulah kamuktin
wis kakang padha kariya

Ingsun marak marang risang maha yogi
klilan tan kalilan
pamit mundur dina iki
Nurwitri mèsêm wacana

Hêm apa tan agêndhulak-agêndhulik
tega apa ora
nilar langêning jinêmrik
sajagad tan ana memba

Amubênga têpining kang jalanidhi
tangèh yèn antuka
tanapi mirib kang warni
sanadyan ana miriba

Maksih kalah sêdhêp sumèh amrakati
parigêling solah
kèwês lindri lungit manis
santri tri gumuyu latah

Lan maninge kanane apa kadugi
lamun tinilara
dakbathèke pasthi kinthil
upama padha kinthila

Lah saiba-iba ribête nèng margi
mangka kang pinaran
anut satindaking sikil
ewasamono sumangga

Mas Cêbolang mèsêm wagugên ing galih
wasana lingira
mupung iki nora kinthil
ingsun marêk sang minulya

Praptèng ngarsa maha wiku ngandika ris
kulup paran karsa
praptamu tan mawi rabi
sêmune kaya wigatya

Mas Cêbolang mangênjali matur ririh
mugi linêpatna
sruning bêndu saking galih
myang gung gunging pangaksama

Kalilana kang abdi anuwun pamit
dumugèkkên lampah
tumindaking suku kalih
miturut nêring wardaya

Rabiulun sadaya sumanggèng kapti
sang wiku lingira
paran karsanira kaki
rabinta apa kok pêgat

Yèn kok pêgat apa wis mangêrti kulup
laku-lakuning akrami
ningkah myang maskawinipun
ngidah talak sasamining
Mas Cêbolang matur alon

Saèstune dèrèng mangêrtos satuhu
lampahe salakirabi
mugi pinarêng ing kalbu
paring sumêrap mring kami
maha wiku mêdhar kawroh

Ningkah iku pan katêmu karêpipun
rasane sira nampani
pasrahing kawasanipun
wadon kang sira rabèni
amiturut lair batos

Sira darbe bojo kawangênan amung
papat nora kêna luwih
miturut sarengat Rasul
mungguh kang aran maskawin
panarimane kang wadon

Lamun rupa slaka putih bobotipun
kang kalumrah mung satail
kêna uga liyanipun
rupa barang kang medahi
tumrap marang ingkang wadon

Ugêr uwis dadi sapanrimanipun
de idah têgêse nênggih
nyêrantèkakên puniku
kulup ana patang warni
idah kuruk kang sawiyos

Ngantarakkên tri pasucèn dangunipun
tumraping marang pawèstri
kang masih kèl sabên tèngsu
ngidah suhur kaping kalih
ngantarakkên tri pancorong

Tumrap maring wadon dèrèng garapsantun
lan mring wadon luwas gêtih
idah kamil katrinipun
ngêntèni lairing bayi
tumrap pêgat urip layon

Kaping pate idah wafat laminipun
pat wulan sapuluh ari
tumrap pêgat mati iku
kalamun wus luwih saking
idah lah iku si wadon

Kêna laki apan lêgan arannipun
de talak wêrdine nênggih
pêgat mungguh wênangipun
têlung rambahan tan luwih
beda-bedane kacriyos

Pêgat ngruntuhakên talak siji iku
kang sarta bayar maskawin
jroning ngidah lamun ayun
binalènan dadya rabi
datanpa ningkah wus munggoh

Lamun nora bayar maskawin puniku
jroning ngidah lamun apti
winangsulan rabinipun
kudu kaningkaha malih
myang maskawin kudu nganggo

Yèn pamêgat wadon wèh pamiwalipun
têgêse iku nguwèhi
pamancal mring kakungipun
yèn balèn ningkahan malih
balèkkên pamiwal wutoh

Sauwise langkah saka ngidahipun
lamun balèn iya kenging
nanging nganggo ningkah iku
kang sarta nganggo maskawin
iku lamun padha condhong

Saupama mung caturan ala nganggur
kowe dak pêgat saiki
iku talake wus runtuh
sawiji datan aluwih
mula ywa nganti kabrojol

Lamun uwis pêgatan sapisan iku
ngruntuhkên talak sawiji
binalènan wadonipun
dumadya rabine malih
dadi talak kari loro

Ngruntuhakên talak loro kang winuwus
yèn nganggo bayar maskawin
jroning ngidah lamun ayun
wangsulan kinarya rabi
kêna tanpa ningkah yêktos

Lamun nora angsung ing maskawinipun
jroning ngidah lamun apti
winangsulan rabinipun
kudu kaningkaha malih
myang maskawin pasthi nganggo

Yèn pamêgat wadon wèh pamiwalipun
yèn balèn ningkahan malih
sarta balèkakên wutuh
pamiwal marang kang èstri
kang dadi trimaning wadon

Sauwise langkah saha idahipun
mênèk balèn maksih kenging
nanging nganggo ningkah iku
kang sarta nganggo maskawin
samonèku mênèk condhong

Saupama amung guyon ala nganggur
kowe dak pêgat saiki
iku talake wus runtuh
talake ingkang kêkalih
sayêkti kari sawiyos

Lamun uwis pêgatan ping pindhonipun
balèn dadi bojo malih
kari siji talakipun
talak têlu dènaranni
poma dènangatos-atos

Talak siji lan loro ing sakjronipun
idah wadon garapsari
kalamun ngandhêg puniku
idah kuruk salin kamil
dadi sae yèn wus miyos

Gonne ngandhêg jabang bayi kang kinandhut
yèn gonne tan garapsari
saka lalara puniku
idah kuruk alêstari
mangka kabanjur iku wong

Luwas gêtih kang idah ginanti suhur
talak sawiji lan kalih
bain segra arannipun
têgêse pamêgat alit
nanging wus têtela yêktos

Ngruntuhakên talak têtêlu winuwus
jroning idah wus tan kenging
winangsulana puniku
binalèn kinarya rabi
yèn adrêng gonne jêjodhon

Wusing idah kudu linakèkkên iku
olèh janma ingkang kêni
ngrabèni mring wadon mau
sarta tumindak sarêsmi
wusing kalakon karongron

Kapêgatkên yèn wus idah ningkahipun
lagi kêna dibalèni
samonèku lamun purun
pinêgatkên gonne rabi
tan wênang jiyat maring wong

Mangka uwus asih mring bojo kang kantun
têtêp nora kêdhah-kêdhih
kang akon ningkah kasingkur
talak têlu luwih rungsit
ati-atinên sayêktos

Nalikane ngruntuhakên talak têlu
mangka tan bayar maskawin
kawênangkên wadonipun
lamun nagiha maskawin
ingkang lanang kudu asok

Talak têlu pungkasan iku rannipun
talak bain kobra nênggih
têgêse pamêgat kang wus
têtêlu gêdhe pribadi
sarta umum sakèhing wong

Dene bojo kang têmên durung salulut
kalamun pêgat tan mawi
angantèni idahipun
rampung pêgat kêna laki
gantya ingkang winiraos

Kang ingaran kinuluk pan têgêsipun
copot gonne dadi rabi
sarana nganggo tinuku
kèhe amirid maskawin
akèhe ingkang patukon

Upamane bojone wis gênêp catur
mangka arêp rabi malih
salah siji bojo catur
sinilih ningkahirèki
bayar maskawin karopyok

Kang sinambut banjur têtêp pêgatipun
manawa arsa balèni
marang kang kinuluk mau
ing sawanci-wanci kêni
samonèku kudu condhong

Wuse condhong kudu kaningkah rumuhun
sartane nganggo maskawin
saupamane kalantur
tan binalèn lakinèki
wusing idah iku wadon

Kêna laki ananging dèneling bagus
pitutur kasêbut ngarsi
lamun ningkahmu mung catur
luwih samono tan kenging
jurudêmung matur alon

Dhuh babo pupundhèn kula
nyuwun babar-pisanipun
mênggah èstri kang tan antuk
lamun kinaryaa garwa
Sèh Wakidiyat lingnya rum
kulup wadon kang tan kêna
dadi jatukramanipun

Akèhe iku wolulas
dhingin êmbok sapandhuwur
pindho anak wadonipun
sapangandhap nora kêna
katrine iku sadulur
kaping pate kaponakan
kang saka sadulur jalu

Kaping lima kaponakan
kang saka wadon sadulur
ping nêm bibi saka biyung
pitu bibi saka bapa
wolu inya sapandhuwur
sanga anak wadon ingkang
nunggal susu sapiturun

Ping sapuluh sadulur kang
inya ingkang nunggal susu
sawêlas ponakanipun
saka sadulur lanang
uga ingkang nunggil susu
ping rolase kaponakan
saka wadon nunggal susu

Ping têlulas bibi saka
bapa ingkang nunggal susu
ping patbalas bibi iku
saka biyung nunggal powan
ping limalas marasêpuh
sapandhuwur nora kêna
nêmblas tilas bojo sunu

Ping pitulas patilasan
bojone sudarmanipun
kaping wolulase sunu
kuwalon lamun si biyang
uwus kêlakon salulut
kajabèku nora kêna
amayuh padha sadulur

Myang kaponakaning garwa
datanapi bibèkipun
saka bapa saha biyung
winayuh padha tan kêna
Mas Cêbolang nêmbah matur
kang kenging amalènana
paran katêranganipun

Kulup sababe dumadya
amalèni pan têtêlu
kang dingin karabatipun
kaya ta bapa myang êmbah
sadulur anak sadulur
lan paman saka ing bapa
paman uwa saking babu

Kalawan anake lanang
paman saking bapa babu
kalawan anake jalu
paman uwa saking bapa
ingkang pancêr saking jalu
kabèh malènana
samonèku kudu urut

Kapindhone jalma ingkang
amardikakakên èstu
ing amate kang satuhu
ping têlune sri narendra
sabab ngadame puniku
karabat kabèh tan liya
iki ta upamènipun

Sudarmane wus tan ana
nanging kaki maksih hidhup
iku dadi walinipun
bapa kaki wus palastra
sadulure lanang iku
sadulur lanang tan ana
sêdulare bapakipun

Nir kang sadulure bapa
kaponakan miwah putu
saka sadulure kakung
atanapi paman uwa
nak sanake bapakipun
saturute iku kêna
yèn tan ana sadayèku

Lagi nyandhak janma ingkang
amardikakakên èstri
ing amate kang satuhu
lire iku sri narendra
Mas Cêbolang malih matur
kang dados guguring ningkah
ingkang pundi warninipun

Kulup upama kang lanang
edan miwah lara budhug
utawa bêlang kalangkung
nganti gigokkên manah
kang tan na sumênènipun
iku wadone pan kêna
anglêpasna ingkang jalu

Lan maninge lamun priya
tugêl pajalêranipun
utawa lara pêluh
kawit sadurunge krama
winênangkên wadonipun
anglêpasna ingkang lanang
pratela marang ing kukum

Timbangane yèn wanita
mangka ana cêlanipun
edan lawan lara budhug
bêlang karya gigu ing tyas
katutup pawèstrinipun
dening daging lawan tosan
pinêgata uwus kusus

Sarta tan lawan tinalak
yèn gonne mangkono mau
sawuse klakon kadukul
maskawine wajib bayar
kalamun durung pulanghyun
maskawin tan susah bayar
yèn ngudur katur ing kukum

Matur nêmbah Mas Cêbolang
rapak paran artosipun
maha wiku lingira rum
kalamun ana wanodya
lami tinilar ing kakung
tan sinungan sandhang pangan
panggonan myang tan salulut

Banjur matur ing parentah
nyaritakkên ananipun
ngêntèni dhawuhing kukum
puniku kang linakonan
nuwun mênggah jangkêpipun
patrap uruting pratingkah
kang kalimrah ing prajagung

Maha wiku angandika
kulup utamaning kakung
angarêpkên wadon kudu
ingkang kanggonan catur
asli apik anom ayu
asli karêpe kang gênah
bibite turut rahayu

Cacat kang pêrlu tan ana
lawan kang wus rêsik tuhu
pira bara prawan kêncur
watêke lamun pêputra
tan anglingsêmakên kalbu
anom umuring wanita
tan ngungkuli marang kakung

Watake yèn kalah yuswa
kurang rêsêpe kang kalbu
lawan kurang sukanipun
apik marang ing pambêkan
watêke numrapi iku
marang kadang prasanakan
datanapi marang batur

Utawa sarating ningkah
pan lilima kathahipun
ingkang dhingin ijab kabul
kapindhone wali lanang
katêlu pangantènkakung
kapat pangantèn wanita
ping lima saksi loro wus

Utawa sarating ningkah
pan lilima kathaipun
ingkang dhingin ijab kabul
kapindhone wali lanang
katêlu pangantèn kakung
kapat pangantèn wanita
ping lima saksi loro wus

Lamun wali nora bisa
ningkahkên pribadi iku
angrêsaya maring kaum
utawa marang ngulama
kang wus winênangkên iku
aningkahkên sasama
patrape mangkene kulup

Pangantèn lanang nèng wetan
angarêpakên pangulu
wali nèng loring pangulu
saksi loro anèng kanan
wusing miranti salarum
kiyai wali nulya jawab
marang kiyai pangulu

Mangkene wali lingira
nêdha kiyai pangulu
kula ngrêsaya satuhu
dhumatêng ijêngandika
ningkahakên anakulun
wadon aran Anu rara
angsal lawan bagus Anu

Kalawan maskawin slaka
pêthak satail wratipun
kinêncèng tuwin kasambut
kula èstu sampun suka
Ki pangulu sawusipun
nampèni wali turira
wicantên mring mantèn kakung

Bagus Anu jêngandika
tampèni paningkahipun
rara Anu anakipun
wadon Ki Anu kalawan
maskawin salaka pingul
bobot satail punapa
kinêncèng tuwin kasambut

Ki pangantèn aturira
maskawin kawula sambut
Ki Pangulu gya umatur
mring wali kauningana
yèn maskawin dipun sambut
Ki Pangulu nulya donga
salisir maca tangawud

Iya angudubilahi
minas saetanirajin
bismillah rahmani rakim
bismillah walkamduli

Lahi rabilalamina
wasalatu wasalamu
ala Rusulilahi sa
-lalahu ngalaihi wa

Slam usikum ngibadalah
wanafsihi takuwalah
anikahakên kawula
ing rara Anu punika

Anak wadone Ki Anu
ing jêngandika mas Anu
kalawan maskawin slaka putih
satail kang bobotira

Ingkang jêngandika sambut
jêngandika angucapa
ki pangantèn aturira
nuwun inggih gya angucap

Nuwun narima kawula
paningkahe rara Anu
ing kawula kalawan mas
-kawin slaka pêthak mulya

Pan satail bobotira
kawula sambut punika
ki pangulu wusing myarsa
wa barakal awit donga

Tangawud lajêng bismilah
nulya donga allohuma
alip lam alaeta
bainal mai batinna

Allahuma tawil ngumur
rahuma wa sakih aji
sadahuma wanawira
kulubahuma wa sabit

Innama huma wa aksin
akamala huma wa wasih
arjaka huma wa ilahi
kaerikia riba huma

Fiddini wal dunya wal a
-akhirah iinaka ngala
kulli sain kodir tamat
paragating ingkang donga

Ki saksi nulya wacana
ki pangantèn dhawuh nata
jêngandika angèstokna
manawi ijêngandika

Nambang rabi jêngandika
bok rara Anu punika
pitung sasi lakon dharat
rong tahun nabrang samodra

Saliyane nglakonana
ayahan dalêm sri nata
tan trimane bojo dika
inggih bok Anu punika

Bapak dhumatêng ing kakim
andika lajêng ngrêntahna
ing talak dika satunggal
myang bayar maskawinira

Ki pangantèn aturira
sandika gya sasalaman
mring pangulu myang saksinya
tuwin ujung para tuwa

Lawan kulup kawruhana
wali pangulu saksinya
kudu wong kang wus diwasa
kang sartane datan mawa

Cacat atanapi lara
kaya kang kasêbut ngarsa
kalamun nora mangkana
sarate pancèn tan kêna

Mas Cêbolang duk miyarsa
mangênjali ris turira
nuwun bilih makatêna
kajawi karsa paduka

Sêkawan pisan punika
kula pêgat sapunika
talak satunggal kewala
punapa sampun sakeca

Mèsêm ri sang maha tapa
iya wus padha sarasa
konên mrene garwanira
wus mentar kang sinung sabda

Sakawan pisan mangarsa
maha wiku ris ngandika
rara kabèh kawruhana
ing samêngko lakinira

Arsa mentar alêlana
tan karwan kang sinêdya
mula sira ing samangkya
sami pinêgat sadaya

Sarta asung maskawinnya
rêntah talake sajuga
jro idah samangsa-mangsa
bali mrene banjur kêna

Balèni sira sadaya
datan ana kara-kara
mula padha dinarima
susuwunên ing Hyang Suksma

Aja nganti lawas-lawas
gèk baliya amongraras
tyasmu aja ana uwas
sakawan sarêng mangaras

Kawula amung sadêrmi
ngêmban dhawuhe sang yogi
yèn kenging kula gendholi
têtêpa wontên ing riki

Mas Cêbolang lon lingira
yayi tan pantara lama
ulun wangsul mring asrama
tan bêtah anilar sira

Mung kang gêdhe apuranta
pra garwa arawat waspa
Mas Cêbolang gya ngabêktya
marang risang maha tapa

Garwa catur gantya-gantya
ngabêkti mring kakungira
santri sakawan mangarsa
wus sami pamit sadaya

Rampunging punang bicara
Mas Cêbolang lèngsèr sigra
tumurun saking ing arga
santri catur nèng wurinya

Pra garwa kantun anggana
kucêm sunaring nayana
kadi tinilar antaka
pinupus karsaning Suksma

Nêngna kang kantun nèng arga
yata wau lampahira
Mas Cêbolang kang winarna
datansah sabil ing nala

Datan ana kang kacipta
amung kang kantun ing arga
mawèh gung lara wigêna
dadya rêndhêt lampahira

Ing lampah kalunta-lunta
wus angancik wanawasa
kathah sawara kapiyarsa
sang anom lêjar tyasira

Marmaning Hyang Maha Nasa
supe kang kantun nèng wukir
tan andimpe lampahira
kalamun prapta ing candhi
agêng tinon rêspati
anama ing Barabudhur
inggih candhi pra Buda
kathah rêca agêng alit
sumewa lir angganing kang para Buda

Anjêngêr Ki Mas Cêbolang
myang rencang sakawan santri
miyat candhi agêng pelag
kang kinarya sela langking
lir banon rimbaganing
wit ngandhap tumèkèng pucuk
ingukir gêgambaran
tundha pitu tuhu adi
ngandhap candhi kinubêngan rêca-rêca

Agêng alit warna-warna
wontên ingkang sirah paksi
sirah macan sirah liman
sirah buron amêpêki
ana kang sirah jalmi
ngadêg atanapi lungguh
jèngkèng myang sila-tumpang
ana kang kadi sêmèdi
ana ingkang ngêmbat langkap mandhi gada

Salêsih miyat ing rêca
candhi nulya dèninggahi
wus prapta ing palataran
anon gambar kang nèng ringgit
têpung-gêlang ngubêngi
linajêngkên inggahipun
antuk kalih tataran
ingubêngan têpung tapis
linajêngkên minggah mring tataran tiga

Ingubêngan têpung-gêlang
tapis lajêng minggah malih
praptèng tataran sakawan
sawusira angubêngi
aso sadaya sami
Mas Cêbolang lingira rum
rèh wus sêrap Hyang Surya
prayoga aso kariyin
mêngko bêngi nginêp ing kene kewala

Ing ratri datan winarna
sawusnya Hyang Arka mijil
winangsulan dènnya miyat
saubêngan punang candhi
kathah rêca gêng alit
sadaya samya kinurung
ing sela têrancangan
tapis dènnira ningali
minggah malih margi mrapat praptèng pucak

Ngancik ing tataran gangsal
isèn-isènira sami
lan tatar tundha sakawan
kaot andhap sawatawis
myang wijar datan sami
saya minggah mindhak ciyut
wus mubêng têpung-gêlang
lajêng minggah malih prapti
tatar nênêm lajêng minggah tatar sapta

Umiyat kurungan sela
tinarancang alus rêmit
nglêbête kurungan sela
isi rêca gêng satunggil
nanging panggarapnèki
kintên-kintên dèrèng rampung
saranduning sarira
kathahkang dèrèng cinawi
kang samya myat langkung eram ing wardaya

Mas Cêbolang angandika
paran darunane iki
rêca agung tur nèng pucak
têka tan langkêp ing warni
yèn pancèn durung dadi
iku bangêt mokalipun
baya pancèn jinarag
êmbuh karêpe kang kardi
mara padha udakaranên ing driya

Santri catur aturira
kawula sami tan bangkit
gayuh karsane kang yasa
Nurwtri turira aris
kakang tan uwis-uwis
gonku dhêlêg-dhêlêg gumun
miyat kang gambar-gambar
kang anèng sela raringgit
garap rêmit tuhu bangkit kang ayasa

Cikar tinarik ing gajah
kang nunggangi baya aji
apêse kae kapala
awit nganggo dènpayungi
kalawan ana maning
prau layar konthing jungkung
ana kang nunggang gajah
ana kang anunggang wajik
pinayungan ingiring prajurit dharat

Ana janma nganggo êlar
ana wadon dhapur ngêmis
wurine rare kumêrap
ana nunggang tandhu joli
gambar kewan mêpêgi
iwèn lawan manuk-manuk
iwak loh warna-warna
kayon kêmbang wisma wukir
dak ucapna sadina mangsa rampunga

Wangune iku sadaya
pancèn ana critanèki
êmbuh jamane dhèk Buda
kang pinirid-pirid warni
anaa kang ngandhani
iba sukane tyasingsun
Mas Cêbolang ngandika
cocog lir gagasan mami
kuciwane tan ana kang tinakonan

Dangu kèndêl anèng pucak
ngalela ing Tidhar wukir
kawuryan sênêning arga
kukuwunge anêlahi
èngêt kusumèng ardi
satêmah agandrung gandrung
sinamar sabil ing tyas
wusana lingira aris
payo padha tumurun ywa tunggal marga

Marga kang wetan Saloka
margi kidul Palakarti
marga kulon Kartipala
kang lor aku lan Nurwitri
saenake lumaris
praptane ing tundha catur
ing kono pakumpulan
êndi kang prapta rumiyin
ngantènana dadi barêng udhunira

Wus linggar saka ing pucak
tan angêmpal ingkang margi
sarêng prapta catur tundha
kumpul aso sawatawis



linajêngkên lampahnèki
dupi antuk rong onjotan samya rarywan

Sarêngan janma sajuga
Saloka tatanya aris
ki sanak kang nêmbe panggya
jêngandika saking pundi
kang tinanya mangsuli
kula saking candhi Mêndut
kang katingal punika
prêlu amung aningali
lah kantuna kula dumugèkkên lampah

Mas Cêbolang angandika
payo padha aningali
tandya lampahira prapta
anèng sangandhaping candhi
nginggil ing pucak lancip
pasagi kêplêng kang wangun
lir masigit sinawang
sela krêsna kang kinardi
pan ingukir pinatra gambar sêkaran

Gêgambaran warna-warna
tan pae lawan ing candhi
Barabudhur kang wus kocap
ponang candhi dèn-ubêngi
Cêbolang umiyat ing
sajuga wiwara agung
lir wiwaraning guwa
rêsik gasik krisik limit
linêbêtan santri sakawan tan pisah

Pra samya kagyat umiyat
rêca gêng inggil nglangkungi
lungguh ngajêngkên wiwara
sela wêtah kang kinardi
ing kanan miwah kering
mèpèt pagêr manggènipun
rêca lit anyatunggal
trimurti wastanirèki
wusing miyat linajêngkên lêbêtira

Kadi nèng sajroning wisma
jarambah sela waradin
payon sela tanpa saka
sumêblak sarwa gumrining
maring tyas narambahi
ênêng madhêp ing Hyang Agung
tan ana kang karasa
amung nikmat kang pinanggih
kaya-kaya lumuh lamun yèn mêdala

Sêpi paningal pamyarsa
mung maruta silir-silir
mawèh têntrêming sarira
ratri sipêng nèng jro candhi
mijiling Sang Hyang Rawi
wus mêdal sadayanipun
lajêng ing lampahira
ing ênu datan winarni
ngancik tlatah têlênging karaton Jawa

Nagri agung ing Mataram
gêmah ripah pasir wukir
wingit tata tur raharja
kang jumênêng narapati
wali-yolah mumpuni
kyating rat Jêng Sultan Agung
Prabu Nyakrakusuma
kang minangka patih jawi
mantrimuka Adipati Mandaraka

Pangulu Amat Katègan
jaksa nama Jurukithing
tumênggung Sujanapura
pujangganira nagari
patih lêbêt bawani
ran tumênggung Singaranu
wau Ki Mas Cêbolang
kalawan sakawan santri
jujug anèng pamodinan pakauman

Wismane Amat Têngara
yèku abdidalêm modin
taruna maksih jajaka
ingêmong biyangirèki
samya eca nèng panti
kagyat mirêng kula nuwun
Têngara sigra mêdal
praptèng jawi wus pinanggih
gupuh-gupuh ingacaran manjing wisma

Satata anèng jarambah
biyange milya manggihi
Ki Têngara manambrama
kisanak kang nêmbe prapti
ulun atur basuki
myang sintên kakasihipun
ing pundi kadalêman
miwah kang sinêdyèng kapti
Mas Cêbolang mèsêm manis sung wangsulan

Kalangkung panuwun kula
panêmbramanipun adhi
nama kula Ki Cêbolang
rencang ingkang wontên wingking
Ki Saloka Nurwitri
Palakarti tiganipun
sakawan Kartipala
saking ing Cilacap nagri
sêdya namung badhe sumêrêp Mataram

Dèrèng gadhah têtêpangan
pramila bilih marêngi
kula nyuwun sih andika
amondhok wontên ing riki
bilih sampun udani
karaton Jêng sang aprabu
miwah ningali liman
tuwin mriyêm Nyi Sêtomi
kalilana lajêng dumugèkkên lampah

Ki Têngara latah-latah
adhuh sampun walangati
nadyan langkunga sawulan
ki raka wontên ing riki
saèstu ingkang rayi
dahat sukarênèng kalbu
kula kang nêdahêna
dhumatêng ing pundi-pundi
Cêbolang ling sokur lamun makatêna

Punika klêrês punapa
èstri kang tumut manggihi
ki wisma ngling biyang kula
êmbok asunga pambagi
sanadyan nêmbe panggih
rasane atiku biyung
tumèmbêl kadi kadang
ora ilok lamun lamis
bok Têngara alon wijiling wacana

Anak-anak sadayanya
sami katuran basuki
wontên sudhunge pun biyang
kang liningan saur pêksi
pangèstunta kapundhi
rahayu sadayanipun
Nyi Têngara gya mentar
mingak-minguk klithah-klithih
yun sasêgah jatine tan paran-paran

Mas Cêbolang datan samar
kalèjêmira nyi panti
nulya ngêdalkên mangumah
sêkul lêmêng anèng upih
pès-pèsan tambra abrit
lêmêngan sidhat myang kutuk
dhèndhèng ulam mênjangan
asinan kidang nèng klênthing
gèsèk-gramèh sambêl windu uyah lêmbat

Jênang dodol jênang nangka
jênang durèn jênang jiwit
sabun têpung sabun pisan
jêram kêprok dhuku manggis
kokosan kêpêl wangi
pêlêm sêngir dodol madu
sayuran brambang bawang
gêndhis arèn bubuk kopi
êtèh jawa gêndhis klapa arum pêthak

Antigan ayam myang kamal
pinindhang lan traos abrit
acar timun lombok bawang
uwos gaga pêthak abrit
kêndhil cèrèt têmbagi
kêndhil kwali enthong irus
cêthing têpungan sata
tapsirih pênuh miranti
kêba mendhong isi kalobot bêsutan

Kalasa batu plajêngan
mangkok piring panjang cangkir
wusing samapta sadaya
dhêrêk nèng jawining panti
Mas Cêbolang lingnya ris
paduka tampèni biyung
angsal-angsal sapala
nolèh maring catur santri
samya mêdal nglêbêtakên angsal-angsal

Kêbak ing sajroning wisma
mlongo dhêlêg nyai panti
Mas Cêbolang sigra bikak
kêpèk isi sinjang lurik
lawan badhe kulambi
abrit cêmêng miwah wungu
ingaturkên ki wisma
adhi pun kakang nyukani
sinjang lurik gêgandhèngan lan pun biyang

Êmbok ing salêbêtipun
kula mondhok wontên riki
kalawan rencang sakawan
sasêgahan ywa ginalih
ing sawontêne kewala
anggêpên batih pribadi

Ywa darbe rikuh-pakewuh
ing sakarsanta prayogi
punika kang angsal-angsal
saèstune kula darmi
muhung dadya lalantaran
paringe Hyang Maha Sukci

Bêrkah dalêm Jêng Sinuhun
kang liningan lingira ris
e sokur Alkamdulilah
kula tan sagêd mangsuli
barokah wus binikakan
ngandhar-andhar angêbêki

Pinunjungkên lurahipun
kyai pangulu myang kêtib
ngulama miwah têtangga
ngiras angaturi uning
kapondhokan tiyang manca
saking ing Cilacap nagri

Laminya datan cinatur
dènnya nèng nagri Mantawis
sabên Ki Amat Têngara
ingundang mitranirèki
miwah kanca prasanakan
tanapi pra luhur Jawi

Tilawatan Amaulud
tuwin amaos Prajanji
Ki Cêbolang atut wuntat
kalawan sakawan santri
lamun mawi tarêbangan
Cêbolang lawan Nurwitri

Panarêbangira bêsus
dhasar warnanira sigit
swara landhung arum rênyah
warna angrêsêpkên ati
Mas Cêbolang ing samangkya
wus kathah wanuhanèki

Amat Têngara sampulur
rijêkinira amintir
pawèwèhe para mitra
tuwin kang sami paparing
dadya nora kakirangan
kang binukti sabên ari

Sadhengaha marganipun
kamurahaning Hyang Widdhi
wanci ngajêngakên Asar
ki modin maring ing masjid
Cêbolang sarencangira
tumutur marang ing masjid

Sawuse bêdhug tinabuh
têngara sêmbahyang Ngasri
sabakdane wêktu Ngasar
abdidalêm bêkêl kêtib
ngrasuk samir manggul talam
isi sêkar ratus wangi

Mas Cêbolang atanya rum
lah adhi nika punapi
kang binêkta sinongsongan
talam tinutupan putih
ingampil kêtib ngulama
sadaya sami umiring

Kakang sampun adatipun
sabên malêm Jumngah ari
anyêkari kang wus swarga
Panêmbahan Senapati
eyang dalêm kangjêng sultan
sumare sawingking masjid

Adhi punapa panuju
utawi manawi kenging
kula badhe dhèrèk sowan
nyuwun barkah sapangating
kang amutêr tanah Jawa
kakang kalangkung utami

Sampun praptèng ngajêngipun
gapura sakidul masjid
rinarêngga asri pelag
wangun mirip Majapait
kuncine lawang binuka
sarwi maos salawati

Ririh lalagonan kidung
arum nyênyêt amimbuhi
wingite kang pasareyan
tan ana walang salisik
mung swarane maca slawat
ngalik-alik mawèh tistis

Sampun lumêbêt sadarum
praptèng palataran wradin
ayom kayoman kakaywan
nagasari tharik-tharik
sisih kilèn cakêt lawan
gapura kang kaping kalih

wontên bangsal alit bagus
payon sirap kajêng bêsi
kêtib ngulama sumewa
nèng bangsal amangênjali
maos salawat tan kêndhat
kumêlun padupan wangi

Gapura binuka sampun
lurah kêtib anèng ngarsi
ingkang samya atut wuntat
saranti lêbêtirèki
praptèng sajroning gapura
lampah dhodhok sadayèki

Kang nèng ngarsa kèndêl sampun
makidhupuh mangênjali
nulya abawa tahlilan
binarung sakèh kang ngiring
gumrênggêng angantak-antak
yayah sundhul ing wiyati

Tahlilan sawusing rampung
nulya donga wanti-wanti
amin rêmpêg kadi umbak
paragating donga puji
cungkup agung payon sirap
tinutup gêbyog ingukir

Binatur ing sela pingul
jarambah sela cêndhani
wiwara sampun binuka
sadaya samya marêki
Mas Cêbolang ririh tanya
sintên kang sumare adhi

wontên salêbêting cungkup
ajajar tiga puniki
kakang niku kang satunggal
Kangjêng Nyai Agêng Ênis
kang ibu Kyagêng Mantaram
kang eyang Jêng Senapati

Dene kang satungilipun
pasareyanya Jêng Gusti
Pangeran Andayaprana
cariyospun si kaki
Jêng Susunan Kalijaga
de satungilipun malih

Sinêbut Jêng Kiyai Dhatuk
Palembang ingkang wêwangi
gih punika Sultan Pajang
kacriyos kala ing nguni
wus sumare anèng Bêtah
dipun êlih mring Mantawis

Kang wontên ing daganipun
punika Kyagêng Mantawis
ngandhaping Kyagêng Mantaram
Panêmbahan Senapati
Ngalaga yasèng Mantaram
dene ngandhapipun kêdhik

Sisih kilèn Jêng Sinuhun
Seda Krapyak awawangi
kang sisih wetan punika
Jêng Kyai Juru Mêrtani
nahan wusing sinêkaran
tinutup sadaya mijil

Wangsul maring masjid agung
sabakdane Ngisa nênggih
samya mantuk sowang-sowang
Amat Têngara ki modin
mantuk lawan tamunira
dupi nèng marga kapanggih

Ki Mongtrustha lurahipun
talèdhèk sajroning nagri
Ki Among sru latah-latah
basane kapasangyogi
nak modin lan tamunira
padha dak aturi kampir

Pinarak mring wismaulun
prêlu amung tak jak bukti
bokmu olah lodhoh ayam
pindhang sungsum lidhah anyir
bubuk dhêle karotogan
krupuk bangka lawan pêtis

Ki modin anolèh pungkur
Mas Cêbolang wus atampi
kula andhèrèk kewala
ki modin angling suwawi
sampun kerid lampahira
praptèng paregolan jawi

Para arum-arum mêthuk
abusana gaganda mrik
ingkang angliga sarira
payudara maya kengis
ririmongan ngore rema
lêlewanira kinardi

Mawarna panganggenipun
panjrah lir puspita mungging
patamanan Argasoka
Cêbolang atanya ririh
punika pyantun punapa
ayu-ayu warni-warni

Kakang punikèstri punjul
kêkasih Hyang Udipaii
upami jaman kaendran
waranggana ing swarga di
sarêng jaman ing Mataram
punika kang nama ringgit

Sadhengaha ingkang ayun
janji mawi srana picis
pundi ingkang kinarsakna
winênangkên nandhing milih
kairas tuwin binêkta
ing sak sayahipun kenging

Mas Cêbolang mèsêm manthuk
pra arum samya nambuhi
solah tanaga suwara
garubyug wênèh jajari
praptèng wisma ingancaran
pinarak munggèng pandhapi

Bujakramane lumintu
datan liya kang ngladosi
para apsari sadaya
dhokoh nora wigah-wigih
para tamu jrih tumingal
tumungkul ambajong liring

Kang kapanduk tyas kumêpyur
ênar-ênir sênig-sênig
riwe kumyus marawayan
Ki Saloka Palakarti
kalawan Ki Kartipala
katrinya tumungkul êning

Ki Amongtrustha lingnya rum
anggèr sampun mawi ajrih
punika anak-anakan
sanès yogangong pribadi
tumênga Ki Mas Cêbolang
tanya pintên kang pangarsi

Anggèr kalihdasa amung
kang nate mungkasi kardi
bêdhah praja tuk boyongan
pun Anggrèk pun Nagasari
pun Capaka Rukêm Kalak
pun Dilêm Taluki Sruni

Wungu Landêp Pudhak Dhuru
pun Jêlamprang Manis Nyinyir
Mèlêm Landêp Bayi Thilang
pun Ngidung ingkang mungkasi
radi kuciwa ing wanda
mung suwara awèh brangti

Wusnya wanci lingsir ratri
Ki Saloka Kartipala
Palakarti katigane
samya aso mring modinan
de para waranggana
mantuk maring têngganipun
sadhiya lamun kampiran

Kang kantun anèng pandhapi
gunême tan ana kêmba
gupruk gar-gêr sru gujênge
Mas Cêbolang lon lingira
Kiyai Amongtrustha
paranta darunanipun
pra apsari asih trêsna

Niku anak wontên kalih
saking isarat myang tingkah
kang kalêbêt tyasing wadon
kasiyat saking pandhita
Lukmanulyakin nama
bab kêmate apulang-hyun
dununge rasèng wanita

Ing dalêm saari-ratri
awit suruping Hyang Arka
tumêkèng pêndhak surupe
rahsa angalih panggonan
anut lampahing tanggal
sapisan nêmbêlas gathuk
têkèng tanggal tigangdasa

Lamun ayun pulang rêsmi
anuju tanggal sapisan
awit arasên bathuke
tanggal pindho awit ngaras
pupusêr tanggal tiga
wiwit mijêt wêntisipun
kanan kering karo pisan

Ping pat mijêt lêngên kalih
kaping lima awit ngaras
ing prêmbayun kalih cêcêg
Ki Têngara Mas Cêbolang
Nurwitri sami latah
de tanggal kaping nêmipun
kawit ngaras slaning imba

Tanggal kaping pitu awit
ngaras slaning payudara
ping wolu ngaras lathine
ing nginggil lawan ing ngandhap
tanggale kaping sanga
mijêt pupu kalihipun
sarta angusap walikat

Tanggal ping sadasa awit
garapên wêtênge ika
ping sawlas ngaras granane
ping rolas ngusap walikat
tanggal ping tigawêlas
wiwit angaras prêmbayun
jumbuh lan tanggal ping lima

Kaping kawanwêlas wiwit
ngaras lathi ngusap suryan
ping gangsalwêlas wus pantog
wiwit ngaras kalih imba
puniku yèn linakyan
kalangkung utamanipun
awit punika wanita

Pakolèh rahsa kang luwih
nikmat kalawan manpangat
de kapêndêng panggonane
dèn ungsir têmah glis mêdal
katarik gunging trêsna
pun wadon mring kakungipun
tan darbe cipta liyanya

Trênyuh tyas mung ciptèng laki
tamat kang saking prêtingkah
wontên malih saking êmèl
bilih nuju among raras
punika kang winaca
Alahuma jannibinus
saetan mara jattana

Yèn badhe bêtah kêpati
ron lêgundhi ron widurya
myang babakan trênggulune
pinipisa ingkang lêmbat
ginalintir inguntal
lah punika èsmunipun
winaca ping kalih wêlas

Kumala sahaheka di
kun payakun ilaika
datuka muka natane
-ka Allahuma yamuka
nunujra rumnya ala
huyamuka datbiramu
ika sangkrama rakiman

Yêkti kuwat dakarnèki
sartane tan nuntên mêdal
wontên mèl pangampêt manèh
kaol saking tiyang sabrang
bilih ayun sahuwat
winacaa kaping têlu
yêkti dangu wêdalira

Ari panas rênggang bumi
ari hujan rapêt kisma
utawi dènusapake
marang darbèking wanita
rapêt kadi parawan
yèn arsa miyoskên gupuh
mung winalik êmèlira

Pami botên akaronsih
nanging sagêd trusing rahsa
amung gêmriming mundrine
pinidih niki mèlira
kunta ngalai mukadas
brai mung punika sampun
yêkti kumyus marawayan

Utamine sahuwati
lawan wadone priyangga
aywa raosan salire
tuwin ywa angalêmbana
sakawit amaosa
tangawud sawuse putus
lajêng maos Bissêmilah

Hirakêmanirakimin
nuntên amaos rabana
rabini rabi inni-ne
wêdaling kang punang rahsa
bun-bunan tiniyupa
ywa ambêkan kaping têlu
ing batin maos punika

Bismilah rahmanir rahkim
macan putih ana dhadha
umêtu banyu uripe
ing urip sajroning toya
lailaha ilolahu
Mukhamad Rasulolahu
wontên malih sarat-sarat

Mawi lapal sinêrat ing
dhaharan ron dalancang
punika anak wêrdine
parimbonira binuka
sadaya samya miyat
katrinya anurun guyup
winantu sukaning driya

Mas Cêbolang tanya malih
èstri mrih saekapraya
kadiparan ing sarate
Amongtrustha mèsêm lingnya
anak pratingkah kasar
ing sawusira pulang hyun
têka kèndêlna kewala

Aywa nganggo dènbêrsihi
nulya kagêm rambah-rambah
marang wong wadon sanèse
sadaya ingkang kaambah
adat kang wus kalakyan
nadyan nganti èstri wolu
sadaya anunggal karsa

wontên ingkang alus malih
pangèdhêpan pangasiyan
miwah saeka kaptine
ananging punika sarat
kêdah mangsuk ing angga
sadhengaha tingkahipun
watone klêbêt padharan

Kumpule kêrokan dhiri
wontên kalihwlas pangenan
pasung myang kalamênjinge
kukulung ati kalawan
kêkèlèk kalihira
tuwin têkukaning sikut
ingkang têngên miwah kiwa

Têkukan gêl-ugêl kalih
èpèk-èpèk kalih pisan
slaning jêmpol asta karo
kalawan kalih walakang
têkukan dhêngkul samya
tungkak kalih myang slanipun
jêmpolan suku kalihnya

Jangkêp kalihwêlas warni
nulya winoran kalawan
ing rahsane pribadine
wus kumpul dadya satunggal
tinrap pèk-èpèk kiwa
asta kanan ngudhêg gupuh
maos Ya Allah Mukhamad

La makbuda ilolahi
la nujudda ilolaha
ping tiga nulya winorke
dhaharan myang juk-unjukan
ingasungakên marang
pun êndi kang dadya kalbu
Insa Allah asih trêsna

Taksih kathah ingkang warni
nanging punika wus cêkap
winantu lawan bêgjane
sadaya nuwun turira
wus wanci gagat enjang
Amongtrustha lingira rum
prayoga sami bibaran

Tamu katri minta pamit
wus linilan lèngsèr sigra
sapraptanira ing pondhok
ngaliyêp amung sakêdhap
satangining anendra
Ki Cêbolang lingira rum
adhi wawi miyat liman

Ki modin angling prayogi
sawusnya nadhah sarapan
sigra mentar lan tamune
prapta lun-alun pêngkêran
jujug ing pawantilan
umiyat dipangga jalu
gadhing pêthak sêmu jênar

Agêng inggil lêma klimis
Cêbolang tanya kisanak
dipangga sintên namane
srati Gajahsura lingnya
kagungan dalêm liman
paring dalêm Jêng Sinuhun
nama Kyai Brajamuka

Sadangunira ningali
anyukani kang têtêdhan
kalapa têbu pisange
satêlase kang tatêdhan
kang samya anon liman
linajêngkên lampahipun
arsa aningali sima

Mêdal jroning balowarti
anjog wetan siti bêntar
prapta alun-alun êlèr
pojok ingkang kidul wetan
prênahe kandhang sima
kinarangkèng glugu bakuh
datan dangu miyat sima

Mêdalira amiyarsi
swara gumrênggêng tan kêndhat
Mas Cêbolang tatanya lon
adhi swaraning punapa
kang gumrênggêng punika
lah kakang kumandhangipun
pêkên agung ambrêmara

Wawi adhi aningali
dupi wus prapta ing pasar
kalangkung eram driyane
kathahe wong wawadeyan
miwah ingkang têtumbas
jêjêl-uyêl suk ingêsuk
nanging tan na sangsayangya

Mas Cêbolang tumbas kêris
lêrês pamor bêras wutah
rêgi gangsal reyal kropyok
tanya adhi dhapur napa
ki modin tan uninga
wawi kakang sami mucung
mampir dhumatêng Pandheyan

