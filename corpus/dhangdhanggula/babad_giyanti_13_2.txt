Ki Tumênggung Rungbinang nauri
gih kula pan angrasa kabangkat
yèn inggih enjing angkate
Kapitan Usar muwus
inggih dika kula bêktani
dragundêr kawan dasa
Tarnite rongatus
Bugis Bali kalih bêlah
inggih sêdhêng amukul Purubayèki
batine yèn muwusa

nadyan sampun andika bêktani
kula wani Pangeran Purbaya
sok sampun Mangkubumine
sampun wruh takêripun
wusnya tabe têngara bèri
bêndhenira angangkang
Kumpêni anambur
bubar saking ing Ungaran
para mantri panèwu kang mianjuri
lampahira wus têbah

ngidul ngilèn ing Kabumèn prapti
sami kèndêl baris wontên pasar
gugup prapta pacalange
matur mêngsah lêlaku
inggih badhe anjog mariki
kadi dèrèng miyarsa
lamun ki tumênggung
budhal anyêgat pangeran
ki tumênggung budhal sawadyanirèki
saking Kabumèn ngetan

Karanggêdhe mêngsahira prapti
langkung kagyat Pangeran Purbaya
cinakuthak ing lampahe
pangajêng sami campuh
Pangran Arya Purubayèki
langkung dènnya bramantya
nindhihi anêmpuh
Tarnite myarsa sanjata
anglancangi marang barise wong Jawi
mangsah pating kureyab

nyabrang larèn Tarnite sapalih
kang wus campuh lan wong Kapurbayan
kinêpung kuda lampahe
Tarnite mêksa ngamuk
pan kinalang dipun pistuli
anggêpe jalak ngêmpan
prang sêdya angamuk
giniwarakên ing kuda
maju mistul Tarnite akèh kang kanin
sagung Kumpêni Islam

lan dragundêr tan bisa nulungi
margine dhêdhêl amung satunggal
salarèn wontên uwode
tan kêna kuda laju
ki tumênggung mara ningali
marang Tarnitenira
yudane tan arus
sigra wadya Kapurbayan
ingkang wuri nabrangi ngupados margi
ing nginggil miwah ngandhap

sampun kathah nabrang ngandhap nginggil
wus angêpung wadya Kapurbayan
Tumênggung Rungbinang age
mudhun sing kudanipun
anglajêri nêngah ing jurit
Tumênggung Arungbinang
saprajuritipun
wus sami dharat sadaya
Kumpênine sadaya sampun anunggil
rame gènira aprang

pra dipati Purbayan prasami
angawaki sami munggèng kuda
sinôngga bêdhil dharate
kuda tan wagêd maju
nyênthak-nyênthak dipun bêdhili
surak awor sanjata
swaraning gumuruh
Tarnite angumpul samya
aprang papak arame bêdhil-binêdhil
saragni tumênggungan

sèkêt nênêm Tarnite saragni
iya sèkêt gênti angsahira
patang puluh dragundêre
arame yudanipun
kurnèt ingkang dragundêr kêni
mimis pilinganira
niba lajêng lampus
ajidane tatu pundhak
lajêng gêndring Tarnite angamuk sami
Pangeran Purubaya

langkung duka sigra angawaki
nyandhak lawung angêtab turôngga
prajurite ngamuk kabèh
miwah para tumênggung
para mantri samya ngawaki
Tumênggung Arungbinang
nyapih ingkang magut
payo ta dèn mundur tata
pangerane nêpsu bangêt sun tingali
payo padha elinga

nora kêna wong agung Matawis
yèn wus nêpsu sira tadhahana
mênèk tiru kakangane
yèn aprang wus anêpsu
iya Sunan Amangkubumi
yèn samono mungsuhnya
tan kanggo samênut
Tarnite anut kewala
undur wuri ki tumênggung anèng wuri
lumbungan tigang pôntha

yèn pinêlak saragni nadhahi
gênti mara bêdhil datan kêndhat
saragni lawan Tarnite
kêkapalan kang mungsuh
bêcik dharat ingkang nadhahi
turôngga nyênthak-nyênthak
giwar kudanipun
tan ana bisa marêka
nulya sami prajurit anyabrang kali
ki tumênggung wus nyabrang

sami nolih mapak kang prajurit
wau saragni Arungbinangan
amapag lawan Tarnite
tumênggung ngêgar payung
Pangran Arya Purubayèki
ngêtab kuda mèh nabrang
para mantrinipun
sami mudhun saking kuda
tinêngkulak sami nyêpêngi kêndhali
matur sami karuna

adhuh gusti suwawi ngèndêli
sampun mogok gih pun Arungbinang
pinêlaka inggih mangke
mêdali bêdhèsipun
yêkti awrat sinanggèng jurit
kanthi Bugis akathah
Tarnitene agung
dragundêre kawan dasa
abdi dalêm sampun sayah prang sakenjing
suwawi kinèndêlan

ya ta Pangran Arya Purbayèki
kêju tyase gêla ing aturan
dene mantri punggawane
mundur kasaput dalu
dhusun Bocor dèn pasanggrahi
Tumênggung Arungbinang
nênggih praptanipun
ing Ungaran pukul sanga
kathah tiwas prang Karanggêdhe rumiyin
mungsuh kalawan rowang

kawuwusa bêbantu kang prapti
saking Batawi Kapitan Bagrak
satus rolas dragundêre
prajurit sabrang punjul
sampun nabrang lan Raja Gandhi
sira Kapitan Bagrak
agagah abagus
prajurite pêpilihan
dragundêre satus rolas bêcik-bêcik
saguh mungsuh kalawan

mungsuh Jawa Arya Mangkubumi
tinurutan mring gurnadur jendral
bok kalakon sêsanggupe
Dite Pon praptanipun
nèng Ungaran sampun apanggih
lawan Kapitan Usar
miwah pra tumênggung
têtanya Kapitan Bagrak
wontên pundi panggonane Mangkubumi
sumaur kang tinanya

Mangkubumi mantuk mring Matawis
parikine bêbantu kewala
kadange asor jurite
mangke prange wus unggul
mila mantuk marang Matawis
Pangeran Purubaya
kang duwe arêngkuh
ing tanah Bagêlèn ômba
lan kang Rayi Pangran Mangkukusumèki
mangke ing Bocor Ambal

wus pinarnah pakuwonirèki
Kapitan Bagrak kaduwung mojar
Kapitan Usar sêmune
ngèncêpi dènnya muwus
dede sukak dene awingit
kunêng loji Ungaran
gantya kang winuwus
Pangeran Arya Purbaya
duk miyarsa bêbantu saking Batawi
nama Kapitan Bagrak

animbali pra dipati sami
para mantri pinêpêk sadaya
tinawu kabèh pikire
Cakrajaya umatur
yèn kawula gusti kuwatir
luwung nuntêna ngetan
manawi pun bantu
kang nama Kapitan Bagrak
amurugi sok sampuna amiranti
ing papan kang prayoga

ya ta rêmbag pangeran tyasnèki
dhasar alit angundhangi budhal
amung Kartanagarane
punika kangtinuduh
wangsul ngilèn gêlarirèki
angancikana Ngroma
mungsuh dimèn ngrungu
dadi tatane mukula
ing pangeran karone rèhing Kumpêni
wus dadi sigra budhal

saking Ambal sagunging kang baris
wus angetan Pangeran Purbaya
dhusun Wêwala kèndêle
kang ngilèn budhalipun
sami mapan sarêng sakenjing
Radèn Kartanagara
ing Roma jinujug
Kandhuruan anèng Bantar
wus miyarsa yèn mungsuhipun dhatêngi
dandan sawadyanira

saking Bantar sampun angoncati
Kandhuruan lan sabalanira
ngungsi Pamêrdèn jujuge
Kartanagara sampun
tanah Roma kancikan nênggih
Tumênggung Arungbinang
prapta têlikipun
kang tinutakên ing mêngsah
aturipun mratelakkên pinggirnèki
Pangeran Purubaya

wus angetan dènira ngoncati
kèndêl Wêwala akarya gêlar
ingkang winangsulkên ngilèn
pan Kartanagarèku
inggih Ngroma kang dèn anciki
sadaya wus pratela
têlik aturipun
Ki Tumênggung Arungbinang
marang loji lan kapitan nulya panggih
kapitan kalih pisan

tur upiksa yèn têlike prapti
ingkang kinèn amor lawan mêngsah
wus tinanggap saature
sigra kapitan muwus
yèn makatên ta kadipundi
kula nuntên lumampah
pundi kang pinukul
kang kilèn punapa wetan
Ki Tumênggung Rungbinang sigra nauri
tuwan kula sumôngga

yèn ngetana kang kilèn manawi
sêlak risak inggih tanah Roma
yèn tuwan mukula ngilèn
kagêngên lampahipun
lah ta kadipundi kang pikir
kula atutur adat
kang kilèn puniku
Tumênggung Kartanagara
yèn winawrat sawawrat sing nênêdhasi
gêngana tanpa karya

Kapitan Usar lan Bagrak angling
yèn makatên sudara andika
ambobota ing lakune
pintên wataranipun
ambêktaa bala Kumpêni
Tumênggung Arungbinang
alon dènnya muwus
gih dragundêr kalih dasa
tigang dasa Kumpênine jalan kaki
Islame tigang dasa

kula bêkta mung mantri satunggil
Kakang Ngabèi Kartilêksana
para mantri kari kabèh
lawan sadayanipun
inggih rencang kula pribadi
wusnya dadi kang rêmbag
sigra budhalipun
kang ngilèn têtulung Roma
Kandhuruan miyarsa yèn kang bantoni
Tumênggung Arungbinang

wangsul saking Pamarêdèn aglis
Kandhuruan pun Sutanagara
miranti sagêgamane
kang wontên Roma wau
Ki Tumênggung Kartanagari
kumpul sabalanira
anèng Jamberumput
wau ta pangajêngira
Ki Tumênggung Arungbinang tur udani
yèn mêngsah sampun mapan

kang lumajêng mangkya wangsul malih
Ki Kandhuruan Sutanagara
mêngsah nadhahi badhene
baris ing Jamberumput
Ki Tumênggung Rungbinang aglis
nata prajuritira
cêlak Jamberumput
sragênine kang turôngga
kinumpulkên lawan dragundêr anunggil
dene saragni dharat

kinumpulkên lawan jalan kaki
lan ing Jamberumput sampun cêlak
mungsuh alok sarta bêndhe
pangajêng sampun campuh
rame dènnya bêdhil-binêdhil
wong Roma kang adharat
sami munggèng ngayun
kang turôngga munggèng wuntat
ginarudug ing bêdhil andhêku sami
nglela kang jêjaranan

gya tinêtêr kang sami turanggi
ginarudug kang sanjata kathah
nora tahan turanggane
giwar arêbut dhucung
kari ingkang adharat sami
angêdrèl kathah pêjah
wus sami lumayu
angidul palayunira
pan ingusir sapraptanira pasisir
kidul menggok mangetan

kang kacandhak marang ing Kumpêni
akèh pêjah ingkang sami Jawa
pan sami siningkirake
pan maksih dèn bêbujung
saparane pangungsirnèki
kèndêl ing Jagamêrtan
wau ki tumênggung
sadalu enjinge budhal
kang binujung palayunira angungsi
baris Kapurubayan

lajêng ngetan ki tumênggung prapti
dhusun Ngambal Pangeran Purbaya
sakawone pangajênge
nênggih pangraosipun
ingkang prapta mêngsah Kumpêni
Pangeran Purubaya
budhal gagap gugup
saking Wêwala angetan
lajêng ngalèr dènira nabrang ing Ringgit
kèndêl ing Kapopongan

ingkang wontên Ngambal duk miyarsi
yèn wus lolos Pangeran Purbaya
anèng Popongan kèndêle
wau ta ki tumênggung
lawan sagung balaKumpêni
mantuk dhatêng Ungaran
prapta wanci surup
panggih kapitan sakawan
pan wus bilang prange lêlampahirèki
kinèn mantuk pondhokan

enjing kewala wangsula malih
tan kawuwus dalu enjingira
bupati pinanggil kabèh
Kyai Wiradigdèku
Natayuda wus sami prapti
Kiyai Arungbinang
sarêng praptanipun
Kapitan Bagrak angucap
kadipundi rêmbage kang pra dipati
dene sangêt sakitnya

Ki Tumênggung Yudanagarèki
kula sêdhih ing manah kawula
keron sabarang panggawe
nauri pra tumênggung
tuwan pênêd ngantukna dhingin
dhatêng nagri Toyamas
tuwan datan bingung
Kapitan Usar lan Bagrak
sami muwus yèn sampun mupakat pikir
sudara Arungbinang

dika nuduh ngatêr para mantri
wong Banyumas budhala sadaya
tumuta ing bandarane
kula bêktani satus
Kumpni Islam lutnan kêkalih
mantri dika kang tuwa
ngatêrna puniku
nauri Kyai Rungbinang
sampun susah sayêkti kula bêktani
mantri ingkang prayoga

sakit paran Bagrak dènira ngling
netranipun amêrêm kewala
kula wèh wêruh ing dêlèr
lan Petor Têgilipun
kantênane kang muni tulis
Tumênggung Arungbinang
alon sauripun
jêjêr panastis kewala
nanging saking sangête ingkang panastis
netra mêrêm kewala

wus ingantukakên ingkang sakit
ing wuri sami mangun pirêmbag
ing lampah mrihpakantuke
arsa amukul mungsuh
pun Kapitan Bagrak sêdyèki
angêlar kang jajahan
wus dadi kang rêmbug
pun Kapitan Bagrak lingnya
sasak dika sudara paran wus dadi
gih wingi dènnya dadya

duk sadalu atêngara enjing
ingkang badhe tinilar Ungaran
tigang dasa Walandine
sèkêt kang Bugis Wangsul
ki tumênggung nilari mantri
kalih panèwunira
lan sakancanipun
ing dina Kêmis angkatnya
saking biting Ungaran sagunging baris
mukul mungsuh asmara

ingkang bêbarêpi baris
Ki Tumênggung Arungbinang
lan samantri panêkare
kang sumambung wurinira
Ngabèi Wanayuda
sakancane tuwaburu
Kumpêni ing wurinira

wurine baris Kumpêni
Ki Tumênggung Wiradigda
Tumênggung Natayudane
kang mêkasi wurinira
asri baris lumampah
Tarnite ramya bangkilung
myang Kapitan Kumpni Islam

sadintên lampahirèki
kèndêl dhusun Garujugan
enjinge baris lajênge
sadintên ing kèndêlira
nèng Mirib kawan dina
mila baris kèndêlipun
Ki Tumênggung Arungbinang

punika kacandhak sakit
panastis langkung sangêtnya
kongsi bêranang netrane
patang dina datan ana
rêjêki kang tumama
padudon ing ajêngipun
Kapitan Usar lan Bagrak

Kapitan Usar kang pikir
ki tumênggung awangsula
Kapitan Bagrak pikire
sanadyan dipun gotonga
tumênggung aja pisah
wasana sami lumaku
mring pondhok Arungbinangan

ki tumênggung amanggihi
sami anglugur kewala
nanging sajro wardayane
eling barang pakaryannya
angling Kapitan Bagrak
kadipundi ki tumênggung
kula mangkat benjang enjang

paran ta sukanirèki
tumut punapa wangsula
ki tumênggung lon saure
gih tuwan tumut kawula
ing tuwan lilanana
kula lumaku nèng pungkur
nauri Kapitan Bagrak

sampun susah alumaris
nadyan lêta satus êjam
dadi sukaning tyas ingong
nging mantri dika kewala
sapalih wontên ngarsa
sapalih wontên ing pungkur
rumêksa ing saudara

kunêng ing dalu nulyènjing
budhal sagunging gêgaman
Wanayuda panganjure
wus anabrang anèng ngarsa
ing Rawong kèndêlira
wontên ing Rawong sadalu
wuwusên Pangran Purbaya

Kapopongan dènnya baris
lan ing Rawong sampun cêlak
amêpak para mantrine
miwah sapunggawanira
prasamya prajanjian
nèng Popongan badhenipun
nadhahi ngaptêp ing yuda

tinêlik mungsuhirèki
Walandi mung kalih bêlah
kawan atus wong Tarnite
satus Bali Kumpni Islam
Jawane Wiradigda
Natayuda mambu ilu
pêpêdhotan duk prang Jênar

Arungbinange mèh mati
nora milu magut ing prang
iya kônca mantri kabèh
luwih antêpe kewala
ngêrobi akèh rowang
prajurit kukila saur
patingbarêngok sadaya

ya ta kawuwusa enjing
wus budhal Kapitan Bagrak
sawadyane saking Rawong
tinata barising lampah
wruh mêngsah sampun cêlak
sawadyane pangran sampun
amêdali milih papan

cinacah ingkang prajurit
kalih èwu kang turôngga
pan kalih èwu dharate
apangawat kering kanan
para tumênggungira
Kapitan Usar amuwus
mangsit ing Kapitan Bagrak

mêngko têmpuh ing ajurit
aja tolih keri kanan
ngêndi gone pangerane
mantri sèwu numbakanyar
loro aywa doh ingwang
Martadipa Mantri Sèwu
Jawikrama Numbakanyar

wus dadya rakiting baris
amapag Kumpêni Islam
têngêne wadya Tarnite
kiwane para kapitan
katiga Kumpni Islam
têpung lan para tumênggung
lampahe baris abayak

tan adangu wus kaèksi
pacalanging mungsuh nulak
Pangeran Purubayane
lan kang rayi gya têngara
tambur bèri sauran
bêndhe kèh sarêng tinabuh
kadya kongkang kaleberan

wus prapta bala Kumpêni
anèng Têgal Kapopongan
ayun-ayunan barise
mantri sèwu numbakanyar
mangsit gèning pangeran
tan wangwang sigra tinêmpuh
Kapitan Usar lan Bagrak

rame campuh anadhahi
prajurit Kapurubayan
bêdhil gumuruh swarane
tinêngêr gèning pangeran
bayak panêmpuhira
sangsaya katon kadulu
barise pating karoyag

tan atolih kanan kering
amung ênggèning pangeran
sampun kalingkab barise
barise sakin anêngah
Kumpêni ngungkih rampak
tan tahan pangeran kundur
tan ana wani nusupa

marang êdrèle Kumpêni
amung sanggupe kewala
praptèng êndon kuwur kabèh
bubar mawur kabalasar
prajurit Kapurbayan
wus sêmpal pangawatipun
anggêrus lajêre dhadhal

Pangeran Purubayèki
binabujung wus kaprêmak
giwar nisih waluyane
ngetan malêbêt ing wana
balane rêbut paran
Tarnite miwah dragundur
pambujunge sampun têbah

kèndêl Kapopongan sami
baris samya pamondhokan
Tumênggung Arungbinange
nuduh ingkang maspadakna
wau kèndêling mêngsah
kapitan kalih lumaku
mring pondhok Arungbinangan

ki tumênggung maksih sakit
manggihi turon kewala
Kapitan Bagrak wuwusa
ki tumênggung kira dika
pundi ênggèning mêngsah
ki tumênggung lon sumaur
rencang kula dèrèng prapta

ingkang kula kèn tut wuri
anitik kèndêling mêngsah
yèn praptantuk pratelane
kula wèh wêruh mring dika
angling malih kapitan
lan malih tuwan tumênggung
kadipundi karsandika

aprakara goning baris
pundi ecane tyas dika
ki tumênggung lingiralon
inggih tuwan pêlan-pêlan
sampun andika susah
antèkna samangke dalu
lagi sun pikir prênahnya

kapitan kalih wus mulih
sinapu kang diwangkara
myang ngôndakara membane
saking udaya marwata
riyêm-riyêm prabanya
mapag karang tumruna wus
wancine kang tabuh astha

among cipta wigêna wit
Ki Tumênggung Arungbinang
winênêd wungu driyane
angayuh pamênêng wayah
sirêp swara-swaranya
wadya sabarisan agung
marutaris rarasiyan

sumêr raras narik amrik
prapta Dyah ing Bulusapta
tumênggung nyandhak astane
abêbisik praptanira
katutuh rika uga
mulane ta rika iku
ana dhêndhaning Hyang Suksma

kagyat karaos ing galih
Ki Tumênggung Arungbinang
langkung kapranan driyane
dadya mêminta aksama
risang amurwèng daya
eklas ing rèh alon muwus
ngêndi prênah baris ingwang

alon dènira nauri
wau Dyah ing Bulusapta
rika jaka Walandane
baris desa Palaosan
kurang sapisan êngkas
pangalihe baris iku
lan rika mêmarènana

ywa aduwe tyas sak sêrik
aywa ngônta-ônta sira
akira-kira ing akèh
rika wakiling narendra
jênêngi ing ayuda
budi dèn amot dèn mêngku
wong lanas ananggung naas

wong balicik bok kacêlik
nora bêcik barang karya
wong sabar kèh pêpatine
wong maklum salamêt uga
kèh wêlas akèh trêsna
namakkên karyaning ratu
têpa-têpa têtêpana

Dyah ing Bulugangsalkalih
wus nêlas pituturira
tumênggung tyase sumêdhot
sumilih ing sokurêna
kumambang ing wisesa
kaluhuran sabdanipun
wus pamit Dyah Bulusapta

mangkana saungkurnèki
raina tatas kamatyan
tumênggung anulya age
nimbali Kartalêksana
prapta lajêng dinuta
kakang tutura dèn gupuh
ya marang Kapitan Bagrak

bodhola sadina iki
pacak baris Palaosan
Kartalêksana lampahe
wus panggih Kapitan Bagrak
miwah Kapitan Usar
tinêmbungkên wêlingipun
Ki Tumênggung Arungbinang

kapitan kalih nulyaglis
têngara tambur gumêrah
miwah prajurit Tarnite
sagung wadya pabarisan
samêkta sigra budhal
miwah sira Ki Tumênggung
Arungbinang munggèng wuntat

Tumênggung Wiradigdèki
lan Tumênggung Natayuda
miwah sakônca mantrine
praptanira Palaosan
wus tata pamondhokan
panggènan Walandinipun
rinakit loji wus dadya

sawusnya tata kang baris
Kapitan Bagrak rêmbagan
lan para tumênggung kabèh
arsa anggitik kang mêngsah
mrih jêmbar kang jajahan
Pangeran Purubayèku
dhusun Tapèn kèndêlira

nanging gêlaring ajurit
Pangeran Arya Purbaya
angangsahakên riwuke
punggawanira sinêbar
angalangi jajahan
ing wurine baris agung
kang wus kapungkur dèn ambah

wadya sagung pra dipati
Ki Tumênggung Arungbinang
Kapitan Bagrak lingnyalon
kadipundi saudara
mungsuh mêngsah akathah
kanan kering miwah pungkur
ngling Tumênggung Arungbinang

sampun kathah dika pikir
punika riwuk kewala
dika buhke kula dhewe
mung ta sawiji kewala
Pangeran Purubaya
wontên Tapèn barisipun
andika pukul ing benjang

nanging têlik kula prapti
pangran badhe mangsah gêlar
yèn dika larag gêlare
sakilèn Tapèn punika
têlas sabine bêra
sukêtipun angrêmbuyut
pan sadêdêg inggilira

ingkang badhe dèn dhêkêmi
kanan kering prajuritnya
yèn andika prapta kono
giyak angamuk nyêkuthak
pasthi Kumpêni rusak
wondening pangeranipun
amor anunggil pangawat

badhe gitik saking kering
yèn dika wus cinakuthak
punika tuwan ecane
kuthiting mungsuh kawruhan
tuwan wêwêkas kula
yèn mèh prapta mungsuh agung
ngriku dika roning kamal

dika mandhêg rungak-rungak
dika api-api wêdi
dipun rada kulithihan
pasthi dhêkêmane sami
yèn dika katon wêdi
bungah giyak padha mêtu
dika êdrèl sapisan
anuli dika inggati
dika sêrot pangerane nèng pangawat

sampun dika taha-taha
puniku atine kêcil
boya tiru ingkang raka
Susunan Amangkubumi
dika palêtêr wani
puniku banjur lumayu
TumênggungWiradigda
gèdhèg mèsêm dènira ngling
lagi tumon wong Jawa muruk Walônda

aprakara ing ayuda
Si Arungbinang kaya jim
gumujêng Kapitan Bagrak
beta sukak punya hati
bêtul rang cari baik
pasthi beta pake itu
gumêr kang pra dipatya
kapitan têngara aglis
sigra budhal sagung gêgaman kang nglarag

Tarnite tumut sadaya
Arung Galèngsong nindhihi
sapalih Kumpêni Islam
Kumpêni kang putih nênggih
saduman ingkang kèri
rong duman kang sami tumut
dene kang pra dipatya
samantrine tumut sami
ingkang kantun mung Tumênggung Arungbinang

kalawan samantrinira
ambagi kang para mantri
Ki Tumênggung Arungbinang
mantrine ingkang tinuding
kinèn mangkat tumuli
kinèn anglanggara mungsuh
kang dadi riwuk samya
winatara bobotnèki
lawan sarta sanggupe ingkang lumampah

kang kantun ing pabarisan
ki tumênggung ngati-ati
kalawan Kapitan Usar
prajurit ingkang turanggi
sèkêt ingkang kinardi
ngubêngi pondhok nguk-anguk
kulon kalawan wetan
angrolas lor kidul sami
kawuwusa Kumpêni ingkang anglarag

sakilèn Tapèn wus prapta
mungsuh wus samya miranti
munya têngara sauran
amapag dènira baris
nênggih ingkang dhadhani
Tumênggung Cakrajayèku
kiwa Kartanagara
pangawat têngênirèki
pan anamur Pangeran Arya Purbaya

lawan kang Rayi Pangeran
Mangkukusuma anunggil
Kumpêni wus mangsah rampak
pangawat kiwanirèki
Wanayuda kinardi
sakancane tuwaburu
têngên wong numbakanyar
dene ta tumênggung kalih
nunggil lawan Kumpêni wontên ing jaja

Kumpêni wau angsahnya
prapta ing ngajêngirèki
pasukêtan kang kinarya
dhêkêm anyimpên prajurit
kèndêl bala Kumpêni
sami rungak mangu-mangu
ana akulithihan
emut wau dèn ugêmi
sawêlinge Ki Tumênggung Arungbinang

kang mungsuh sami wuninga
kèndêla bala Kumpêni
kang andhêkêm wus uninga
kinira Kumpêni ajrih
sami giyak mêtoni
saking pandhêkêmanipun
Kumpêni wus pratela
kang andhêkêm wus kaèksi
wong agêlar wêkasan kêna ing gêlar

wus cêlak melok ngêdrelan
dèn byuk dèn urugi mimis
tan ana wani nusupa
kapiran mila kèh kêni
bêlasah kèh ngêmasi
nulya tinilar bêbujung
Pangeran Purubaya
tinitir sinêrot wani
gulagêpan binendrongan ing sanjata

pinistul Kapitan Bagrak
mèh kêdhik pangeran kêni
gundam lumajêng anggiwar
kininthil manjing wanadri
misah lan wadyanèki
niba tangi nusup-nusup
Kumpêni wangsul samya
mring wau duk kawit jurit
kang kinarya gêlar dhêkêm têtumpêsan

Kumpêni panilarira
bujung Pangran Purbayèki
kang namur anèng pangawat
ing wuri dhêkêman sami
Tarnite kang ngamuki
tumpêsan kêdhik kang kantun
gêlaran sirna lêbar
wau dhadhane dèn usir
anadhahi sabrang lèpèn bêbêdhilan

Kurnèt tatu alisira
nênggih tan ngunakarani
Cakrajaya sinabrangan
Kurnèt langkung muring-muring
Cakrajaya wus têbih
Kumpêni prasamya wangsul
praptane Palaosan
parêng wanci asar inggil
pêpanggihan lan Tumênggung Arungbinang

tutur lamun kalampahan
barang sawêlingirèki
Ki Tumênggung Arungbinang
sami gumujêng kapyarsi
Kyai Rungbinang sidik
nênggih ing wêktu puniku
wau mriyêm kabandhang
duk aprang ing Ngambal nguni
pinanggihe duk baris ing Palaosan

kunêng Pangeran Purbaya
ênggène sampun anêbih
Kadêmèn ing Banjardawa
anêdya umagut malih
tan bisa ngancik malih
Kadêmèn sampun karêbut
mring Tumênggung Rungbinang
Sang Pangeran Purbayèki
langkung tiwas dènira amangun yuda

ya ta malih winursita
lampahe sri narapati
Susunan ing Kabanaran
kang arsa gêcak pasisir
sarêng ing lampahnèki
nanging ta gantya winuwus
budhal sawadyanira
sakingTalagawanèki
masanggrahan anèng dhusun Palembungan

Kêdhu pra dipatinira
Natèng Kabanaran nênggih
nglêlèdhèk baris Cacaban
Tumênggung Wiradigdèki
lan Môndaraka malih
myang Tumênggung Singaranu
Tumênggung Mangkudirja
Tumênggung Ngurawan nênggih
Natawirya kalawan Tirtawijaya

Tumênggung Jagaulatan
Radèn Mangkuwijayèki
Rahadèn Mangkudiwirya
Radèn Mangunkusumèki
ing Cacaban prasami
lojine kinêpung wakul
dalu pinarêpêkan
tuhu tan kêna ingungkih
kèh Walônda palayon saking Ngayoja

tigang atus Kumpêninya
lawan mayore kêkalih
Mayor êkop lawan sira
Mayor Sakèbêr satunggil
Kumpêni Bugis Bali
lan Makasar kawan atus
Bupati ing Mataram
Ki Tumênggung Rajaniti
lawan sira Tumênggung Rajamênggala

pasisir bupati papat
Dêmak Kêndhal Lèpèntangi
Tumênggung Kêdhu satunggal
Tumênggung Mangkuprajèki
mung kanthi para mantri
kêkalih tumênggungipun
dèrèng mantuk laminya
wontên ing Pagêlèn sami
Wiradigda lan Tumênggung Natayuda

Tumênggung Pajang satunggal
bêbalikan masih nunggil
Tumênggung Malangnagara
kathah kang para dipati
mila tan kêni ngungkih
lan kathah Kumpêninipun
mariyême lêlima
santosa gène lêloji
lamun dalu angsahe kang pra dipatya

prajurite tan katingal
amung swarane kapyarsi
dadya Kumpêni nanjata
ngatêr pelor gutuk api
pan kadya dèn obori
mungsuhe samya kadulu
sinungsun mariyêmnya
mungsuh kathah ingkang kêni
samya nêbah tan purun wontên parêka

wau ingkang kawuwusa
kontrage nagri pasisir
lamun Natèng Kabanaran
badhe anggêcak pasisir
dêdamêle lumaris
wadyane ngalun gumulung
saking ing Palimbungan
wus budhal angalor sami
anggêgubah jabanrangkah ing Têmpuran

kèndêl anata kang wadya
angasokakên prajurit
anèng tanah jabanlawang
gugup Idêlèr Samawis
utusan marang Têgil
kinèn amanggila gupuh
wong Tarnite sadaya
lan Kapit Usar sami
kang karia Pagêlèn Kapitan Bagrak

lan Tumênggung Kêdhu samya
kêkalih kang kinèn mulih
maring Kêdhu anunggila
kang sêrat sampun lumaris
kang sami dèn timbali
sigra-sigra budhalipun
ing marga tan winarna
sapraptanira Tatêgil
linajêngkên tugur nagri Pakalongan

Ki Tumênggung Wiradigda
lawan Natayuda prapti
ing Kêdhu duk patang dina
tinungkak caraka prapti
angenggalakên nênggih
Sakèbêr lan sawadyagung
Mayor Kop lawan Sungrat
kang baris Prambanan sami
lan Kapitan van dar Pol lan Ludnan Kulman

tan nganti sikêp kêrigan
kang amikul obat mimis
obat dèn obong kewala
pirang-pirang tong binasmi
gugup budhalirèki
sampun atinggal ing Kêdhu
langkung gênging gêgaman
sapraptanira Samawis
linajêngkên abaris sakilèn Kêndhal

lan wong pasisir sadaya
dènira baris Walèri
liya bupati sadaya
tugur nagari Samawis
duk baris ing Walèri
Kop gring lajêng pêjahipun
amung kantun satunggal
Mayor Pèbêr Senapati
Pakalongan sampun binanton Walônda

satus mêdal ing lautan
Kumpênine jalan kaki
sapraptaning Pakalongan
baris wismaning dipati
anunggil dènnya baris
lan Tarnite kawan atus
rêsah sami ngrêrayah
Jayaningrat Adipati
nora kandêl puniku sanaking mêngsah

lawan dèrèng asêsaba
Susunan Amangkubumi
mring pasisir kulon ika
mung wetan sêsabanèki
ing mêngko anêkani
sayêkti iku tinuntun
mring kang duwe nagara
duk baris Kêdhu rumiyin
Jayaningrat mungsuhe tan ana nglawan

milane Tarnite rêsah
beka kang duwe nagari
Adipati Jayaningrat
barisira wus umijil
bêkta bupati kalih
ing Batang Wiradisèku
kidul wetan nagara
gènira apacak baris
padhusunan Madayu Bèji barisnya

Adipati Jayaningrat
ngaturi srat nêdah margi
ingkang anjog ing nagara
anulya matah bupati
kang kinèn anglêboni
mring Pakalongan rumuhun
Tumênggung Jayadirja
Dipati Suryanagari
binêktanan salawe wong suranata

mantri pinilih sadaya
dene kang kinèn nambungi
Mas Rôngga Wirasatika
salin gêlaring lumaris
Mas Rôngga dèn bêktani
sagunging saragni cênthung
lan prajurit nirbaya
kalawan jagabayèki
martalulut kalawan singanagara

wau kang tinuduh ngarsa
manjinga nagri rumiyin
Dipati Suryanagara
Tumênggung Jayadirjèki
sigra manjing nagari
dêrojog mring alun-alun
Kumpêni sampun tata
sami baris jalan kaki
samya kagyat undure anata bala

kacakuthak Dipati Suryanagara
Tarnite amiyosi
anèng kidulira
lun-alun Pakalongan
lêlurung pemahan sami
ajêng-ajêngan
lajêng campuh ing jurit

mangsah dharat Dipati Suryanagara
Tumênggung Jadirjèki
sami ngamuk dharat
wus campuh ing ayuda
Arung Galengsong nindhihi
Dhaèng Bêrsudhak
Manglewa lan Mapêgif

sarêng gapruk caruk rok sami sukanya
Tumênggung Jadirjèki
sami ngêmbat watang
Radèn Suryanagara
ngamuk watange pinusthi
Tarnite tadhah
rame caruk ing jurit

wong Tarnite kumreyab mung lêmbing kantar
gêgamaning prang cundrik
ngamuk lan kulewang
Tumênggung Jayadirja
Dipati Suryanagari
saprajuritnya
nadhahi sru anitih

kari caruk wong Tarnite kathah pêjah
lêmbing tan angudhili
miwah tamèng kantar
tan pakantuk ing aprang
gêgaman prajurit Jawi
apanjang-panjang
mila sami nglorogi

sira Dhaèng Bêrsudhak rukêt prangira
lawan radèn ngabèi
gih Mangunnagara
rame sêndhal-sinêndhal
Mangunnagara cinundrik
Dhaèng Bêrsudhak
ginoco lambungnèki

sarêng pêjah Bêrsudhak Mangunnagara
sarêng sampyuh gumlinting
wau kawistara
nuju panunggilira
sira Dêmang Gondhangrawing
Gonggangdhalungan
lan Dêmang Rajêgwêsi

kilènipun Ki Tumênggung Jayadirja
Ki Dêmang Gondhangrawing
jêlèh tur uninga
hèh Kyai Jayadirja
rayi andika ngêmasi
Mangunnagara
pêjah wor Dhaèng Bugis

Ki Tumênggung Jadirja asru ngandika
kang raka ana ngêndi
Rahadèn Dipatya
Suryanagara prangnya
matur Dêmang Gondhangrawing
wetan punika
nunjang pêngawat keri

mangsah ngamuk Ki Tumênggung Jayadirja
lan para dêmang katri
kadya singalodra
krura pangrêbutira
kunarpa Radèn Ngabèi
Mangunnagara
rinubung kapat Bugis

tinarajang mring Tumênggung Jayadirja
kalih tinumbak mati
kêkalih wus pêjah
kairas para dêmang
Dipati Suryanagari
sigra miyarsa
yèn kang rayi ngêmasi

pêjah awor kalawan Dhaèng Bêrsudhak
wau Kyai Dipati
Suryanagarenggal
ngilèn sigra wus prapta
ênggèning pêjah kang rayi
kunarpanira
wus panggih dèn adhêpi

mring Tumênggung Jadirja lan katri dêmang
kunarpa datan kongsi
wau karisakan
wau sang adipatya
nyampingira dèn uculi
wusnya nguculan
linurubakên aglis

mêngsah nunjang wong Jawa wuri kèh prapta
wau tumênggung kalih
saprajuritira
Tumênggung Môndaraka
Tumênggung Wiradigdèki
lajêng campuh prang
Tarnite dèn tadhahi

lan Kumpêni dharat sru pangêdrèlira
lir rug swaraning bêdhil
ramening ayuda
surak kadya ampuhan
wong tambur bêndhe gong bèri
kadya dhawuhan
bêdhah anggêgêtêri

Ki Tumênggung Môndraka tatu wêntisnya
lan Jayèngrana kanin
sami sanalika
wau kang bôndayuda
nèng alun-alun Kumpêni
wadyèng Mataram
prajurit pra dipati

samya kèndêl jawi lun-alun gènira
wawas-winawas sami
wau ingkang prapta
Pangran Adiwijaya
nging datan mênangi jurit
kunarpèng rowang
kiniwakakên sami

praptèng malih Mas Rôngga Wirasêtika
lan prajurite sami
ingkang tinindhihan
sagung wadya kaparak
lan pra dipati wus panggih
patakèn sulang
wau kanthining jurit

matur marang Pangeran Adiwijaya
Mas Rôngga awotsari
yèn rêmbag punika
lawan karsa sampeyan
miwah sagung pra dipati
sami kèndêla
nênggih taksih nèng ngriki

kula ingkang ngupaya margi boboka
anglambung saking kering
mangke yèn angsala
miwah saking ing wuntat
sampun wontên mangsah jurit
yèn dèrèng kula
tuk marga nêmpuh jurit

sampun dadya rêmbag Mas Rôngga anulya
angetan kang dèn irid
prajurit kaparak
nirbaya jagabaya
wirabraja lan saragni
lan brajanala
mung punika prajurit

ingkang kathah-kathah prajurit kaparak
kinèn angilèn sami
ngupadosa marga
yèn antuk angalèra
Mangunkusuma têtindhih
sarêng kang lampah
kang ngetan ngilèn sami

lampahipun nalêsêp turut pomahan
waos cinoncong sami
miwah kang sanjata
wênèh wus narik pêdhang
adangu wus manggih margi
margi rêratan
lêmpêng kang ngilèn sami

ingkang ngetan Mas Rôngga Wirasêtika
mêdal ing lurung nuli
cangkelak tan eca
kadohan angsahira
malêbêt pomahan malih
mingêr mangrêsak
mêdali saking wuri

bêdhah jaro Mas Rôngga Wirasêtika
anêmpuh saking wuri
kilèn nusul mangsah
kidul sarêng uninga
yèn Mas Rôngga nêmpuh jurit
kang pra dipatya
giyak sarêng mangungkih

têmpuh rampak ngarakit kang pra dipatya
Kumpêni angêdrèli
ingkang saking wuntat
Rôngga Wirasêtika
pangamuke ngobrak-abrik
bingung sakala
rukêt dènnya nadhahi

caruk uwor jalan kaki prange panggah
Tarnite mobat-mabit
wadya lêng-ulêngan
Tumênggung Môndaraka
lan Wiradigda kang kanin
Suryanagara
punggawa katri kanin

lan Mas Rôngga Wirasêtika walikat
pinistul saking wuri
kèndêl sanalika
ing prang sapih sakala
sami mangune kêkalih
taha-tinaha
prasami ngati-ati

pan pinêlak katutuh gustine prapta
dinangu kang ajurit
yèn kathah kang tiwas
kanin kang pra dipatya
Mangunnagara ngêmasi
pun Jayèngrana
kang sami nandhang kanin

duk miyarsa Sri Bupati Kabanaran
punggawa akèh kanin
lan prajuritira
suranata sakawan
pêjah uwor lan Kumpêni
Radèn Dul Salam
lan Ki Mas Kêrtanudin

miwah Radèn Dunwaka Ngalimuntaha
lan Mad Nur Marjansari
kang tatu têtiga
kalawan Mas Dunyaka
katiga Kenthol Nur Ali
pinggir talingan
ingkang kêna ing bodhik

anakipun Tumênggung Jayasudirja
ingkang pêjah ing loji
Nur Ali punika
tiga sadhèrèkira
kang sami jalu anunggil
sami kinarya
suranata anunggil

kathah ingkang para sutaning dipatya
kang kinarya prajurit
nênggih suranata
miwah kang lêlungsuran
pra dipati nguni-uni
Tumênggung Dêmak
Kyai Wirasastrèki

kadangira Ki Dipati Sindurêja
pêjahe ki dipati
wau kadangira
Tumênggung Wirasastra
suwita Sunan Matawis
lajêng kinarya
suranata prajurit

pinaringan nama Kiyai Dul Jalal
kinarya juru tari
Natèng Kabanaran
sabarang ingkang karsa
Ki Ngabdul Jalal tinari
mêwahi suka
myarsa barang turnèki

duk puniku Susunan ing Kabanaran
langkung bramantyèng galih
dene pra dipatya
kathah kang nandhang brana
myang prajurit para mantri
têtatunira
prasami sawatawis

mung tatune Mas Rôngga Wirasêtika
angrêm mimisirèki
sagung kang kabranan
ngadhêp ing gustinira
prasami dèn usadani
wus ginantenan
kathah lajêng basuki

walikate Mas Rôngga pinijêt sigra
mimis kang angrêm mijil
waluya sadaya
nuwun amagut sigra
Pangran Adiwijayèki
alon turira
ing rayi sri bupati

sampun dalu tanggêl yèn maguta pêrang
Tarnite lan Kumpêni
wus anabrang samya
lor kali sami nabrang
nèng kêbon gêdhong Kumpêni
sami amapan
Tarnite kang dèn ungsi

gêdhong bêras aluwung enjing kewala
ngandika sri bupati
kakang mas sampeyan
kasub wong ing Mataram
duk prang Pajarakan nguni
môncanagara
inggih prang lawan Bugis

têtindhihe Mataram panji ngrêsula
rintên kawon wong Bugis
wong Mataram lena
dalu angeca-eca
Tarnite dalu dhatêngi
wadya Mataram
kawon ingamuk bêngi

prang lan Bugis botên kêni ginagampang
jayane ngamuk bêngi
ping kalih punika
kalamun botên kalah
inggih sawêngi puniki
bantune prapta
ing Têgal ing Samawis

sakathahing rêmbag kaluhuran sabda
sayêkti sri bupati
wêweka prayoga
dadya anut sadaya
wus ambêndhe sri bupati
tambur gumêrah
surak awor gong bèri

bakda isa umangsah wadya Banaran
sang nata wus manginggil
amanggih sabrangan
ingkang kêna cinacab
wong suranata pinilih
kang sampun nabrang
mungsuh dèrèng udani

maksih rame nadhahi lêt lèpèn samya
rame bêdhil-binêdhil
kang kidul gumêrah
mêdal Tarnite samya
miwah prajurit Kumpêni
tata wus mêdal
tarap pinggiring kali

nora wêruh yèn sang nata sampun nabrang
wong sawidak watawis
lajêng nêmpuh nunjang
nubruk saking ngiringan
kagum sampun ponthar-panthir
barise rusak
ingamuk bosah-basih

sakarine pêjah prasamya lumajar
ngungsi gêdhong bras malih
miwah Kumpêninya
ngungsi ing gêdhong bêras
wontên sapuluh kang kari
kang sangang dasa
tumpês prang kaping kalih

pra dipati wruh ratune sampun nabrang
pating balêbêr sami
prajurit kaparak
kang margi ngilèn samya
nut margine sri bupati
kang pra dipatya
samya gêbyur ing kali

ana ramon jaro ana ramon êmpyak
êmpyak gêdhogan sami
ana bango pasar
binêkta mring bêngawan
ajrih kantuna ing gusti
tuntas sadaya
nabrang sagung prajurit

lajêng sami angêpung ing gêdhong bêras
Bugis karine mati
wontên sangang dasa
katri atus sadasa
wus tumpês ing prang sakenjing
kang kantun samya
ngungun ing solah kingkin

mangkana sri narapati
nimbali Bugise lama
Kapitan Juwana rane
kang ingutus angantêpa
basuki apa rusak
apa karêpe wong iku
ingsun anurut kewala

Kapitan Juwana aglis
tur sêmbah sigra lumampah
ngrasuk kaprajuritane
wus cêlak lan gêdhong bêras
wontên ing korinira
cara Bugis nguwuh-uwuh
wau Kapitan Juwana

Karaèng Galèngsong nuli
takèn ing Dhaèng Manglewa
sapa nguwuh-uwuh kae
Bugise Rajèng Mataram
mara undangên enggal
Dhaèng Malewa gya mêtu
ngirid Kapitan Juwana

wus atata sami linggih
muwus Kapitan Juwana
dhawuhakên timbalane
ing gusti sri naranata
angantêp marang sira
Galèngsong ing sêdyanipun
apa hidhup apa pêjah

Galèngsong alon nauri
witing ingsun nêdya gêsang
nanging maras ing tyas ingong
bok datan antuk apura
marang Rajèng Mataram
dene kèh prajuritipun
kang mati prang lawan ingwang

ya wong ingsun mati jurit
têlung atus lan sêsanga
lamun ana apurane
yèn sira nanggung maring wang
ingsun sêdya suwita
Kapitan Juwana muwus
pasthi ngong ingkang nanggunga

anulya binêkta mijil
kabèh saking gêdhong bêras
wus prapta ngarsa sang katong
prasami nêmbah pra nata
cara Bugis sêmbahnya
suka umiyat sang prabu
budhal saking gêdhong bêras

Galèngsong wus kinèn nunggil
lawan Kapitan Juwana
dèrèng wontên timbalane
benjang yèn sampun atata
yêkti pinarentahan
budhalira sang aprabu
masanggrahan dalêmira

Jayaningrat Adipati
enjinge mijil sineba
nimbali pra dipatine
aglar sang nata ngandika
andangu ênggènira
si adhi ngêndi gonipun
umatur Suryanagara

rumiyin barise Bèji
sarawuh dalêm punika
ing wêwarti nêbih gène
sang nata alon ngandika
iki ing karsaningwang
sun tinggal kuthane iku
sun makuwon jaban kutha

ingsun makuwon ing Bèji
Dipati Suryanagara
sira karia nèng kene
jroning nagri Pakalongan
kang sun kanthèkkên sira
bupati papat puniku
Si Tumênggung Môndaraka

Tumênggung Wiradigdèki
Si Tumênggung Pusparana
Tumênggung Mangkudirjane
lan papat pra mantri ngarsa
Dêmang Gonggang Galungan
lan Dêmang Bulu Kumêndhung
lan Tambak Tênewung Dêmang

lawan Dêmang Gondhangrawing
iku yayi karsanira
upayanên dipun age
iya kang duwe nagara
Dhimas Radèn Supama
yèn panggih ajakên gupuh
aseba mring jênêng ingwang

Suryanagara wotsari
dyan têngara sri narendra
budhal sawadyabalane
Mas Rôngga Wirasêtika
Tumênggung Jayadirja
sapunggawa kang rumuhun
wus angrakit pasanggrahan

sang nata wus munggèng Bèji
gumuruh kang balakuswa
kang sami tata pakuwon
sang nata wus masanggrahan
kunêng gantya winarna
kang kantun nèng praja tunggu
Dipati Suryanagara

lawan kinèn angulati
mring Dipati Jayaningrat
lan punggawa sakancane
wus panggih wong bumi nulya
ature tinakonan
anèng wana Sapugarut
Adipati Jayaningrat

ngalêmpak tigang bupati
Ki Tumênggung Wiradesa
Tumênggung Batang malihe
lan saputra garwanira
ngumpul dadya satunggal
anèng wana Sapugarut
wau kalane miyarsa

Dipati Suryanagari
nênurat sinungkên sigra
wong bumi ingkang kinèngkèn
wus mêsat wuri siyaga
Radèn Suryanagara
kalawan kapat tumênggung
sami lampah lêlancaran

mung bêkta bala kêkalih
dadya kuda kalih wêlas
lampahe nungkak layange
dene sagung prajuritnya
sami kinèn barisa
ngurmat baris ngalun-alun
wau lampahe kang sêrat

ing Sapugarut wus prapti
katur marang Ki Dipatya
Suryanagara surate
tinupiksa wus kadriya
wus asrêp ing tyasira
mantri kinèn nganguk-anguk
prapta kuda kalih wêlas

gugup wau sang dipati
praptane duta punggawa
wus mêdhun saking kudane
andhawuhakên parentah
sawusnya rêrangkulan
gumuyu jagur-jinagur
katon duk kartaning jaman

sawusnya atata linggih
datan kongsi adhadharan
budhal sagarwa putrane
bupati katri punika
wadyane winatara
gung alit pan kalih èwu
lampahe praptèng nagara

urmat lun-alun abaris
sêsiyung prajuritira
nênggih catur punggawane
wus masuk ing dalêmira
Dipati Jayaningrat
Radèn Suryanagarèku
pakuwon paseban jaba

dalu-dalu tur upêksi
Rahadèn Suryanagara
bupati ingkang kinèngkèn
Ki Tumênggung Mangkudirja
tur uningèng narendra
lamun ingkang rayi sampun
praptèng nagri Pakalongan

ngandika sri narapati
mring Tumênggung Mangkudirja
balia sira dèn age
warahên lêlurahira
Adhi Suryanagara
kon gawa marene esuk
punggawa kang nungkul samya

wus mêsat saking ngarsaji
Ki Tumênggung Mangkudirja
asigra-sigra praptane
ing kitha dhawuhkên nulya
timbalan kang pitungkas
katri punggawa kang nungkul
kumrêsêk dandan bongkokan

kunêng dalu prapta enjing
budhal saking ing nagara
anèng ngarsa bongkokane
asêlur awor sugata
baris ing pasanggrahan
ngundhangan baris sêsiyung
sawadyanira sang nata

wus rinadin dèn bêrsihi
pangarsaning pasanggrahan
andhêndhêng abra barise
lir panjrahing giri padma
abra sinang ambranang
prajurit busananipun
yayah bêsmining parbata

sapraptanira ing Bèji
pangirid Suryanagara
sri bupati sampun miyos
munggèng tarub pasanggrahan
sang nata abusana
sasongkok rênggèng mas tatur
pinindha krun kang winuryan

murwèng busananira sri
ingkang anungkul katingal
gumuruh munya kêndhang gong
bêndhe bèri asauran
kadya angsahing yuda
Carabalèn Galaganjur
angungkung Munggang angangkang

tinuduh punggawa kalih
Mas Rôngga Wirasêtika
Tumênggung Jayadirjane
mêthuk jawi barisira
wus sami sêsalaman
ingiringakên wus laju
praptaning tarub wangunan

ingawe pangandikaji
adhi mas sira banjura
marang ngarsaningsun kene
sigra mangsah prapta ngarsa
lajêng angrangkul pada
sang dipati sênggruk-sênggruk
munya drèl jawi gumêrah

sawusnya sirêp kang bêdhil
gong bèri sirêp sadaya
tambur miwah sarunine
sang nata alon ngandika
adhi mas salamêtan
mundur kêdhik matur nuwun
ing sawabe padukendra

umatur saha wotsari
Adipati Jayaningrat
pukulun inggih sang katong
abdi tuwan kalih pisan
pun Batang Wiradesa
samya bêkti ing pukulun
alon ngandika sang nata

padha konên maju adhi
bupati kalih gya mangsah
anungkêmi pada katong
Dyan Dipati Jayaningrat
mangsah atur pranata
Pangran Adiwijayèku
adhi mas basuki padha

mangkana Sang Adipati
Jayaningrat aturira
angaturi ing sang katong
têdhaka makuwon kitha
ing nagri Pakalongan
anuruti sang aprabu
sigra angundhangi bala

saksana budhal sang aji
gumuruh sawadyakuswa
praptaning praja sang katong
masanggrahan dalêmira
Dipati Jayaningrat
sagunging balawadyagung
sami tata pamondhokan

sang nata enjing tinangkil
aglar satriya punggawa
sagung mantri prameyandhèr
Adipati Jayaningrat
jinunjung namanira
pangeran jêjulukipun
Arya Anatakusuma

Tumênggung Cakrajayèki
Batang ingalih kang nama
Tumênggung Danurêjane
Jayèngrana Wiradesa
ingalih namanira
Tumênggung Amongprajèku
wontên pêpatih ing Batang

tiyang saking Surawèsthi
pinundhut marang narendra
pun Sindujaya namane
sampun kinulawisudha
jinunjung namanira
sinungan nama tumênggung
Tumênggung Sindunagara

kinèn minôngka pêpatih
ing Pangran Natakusuma
ing Lojami salawase
kinarya mijèn Walônda
mangke pinaringêna
nênggih ing Lojami sèwu
Tumênggung Sindunagara

angrèh sagung para mantri
para Mantri Pakalongan
miwah astha manggalane
wêwolu mantri pangarsa
tumut Sindunagara
dadya awak-awakipun
ing Pangran Natakusuma

anakira Ki Dipati
Jayaningrat ingkang pêjah
dadya kaprênah ipene
ing Pangran Natakusuma
kauningan sang nata
namanira Mas Kalêmuk
ing mangkya pinaring nama

sinung nama radèn nênggih
Ngabèi Jayakusuma
dene ta Arung Galèngsong
sinung nama Radèn Rôngga
Mangure namanira
Dhaèng Manglewa wus sinung
Mas Dêmang Bondhan Arungan

wus kinèn maringi sabin
mring Radèn Suryanagara
rong atus mêtu sikêpe
kang gawa sadarbèkira
pan lagya sawah tundhan
pêparêntah sang aprabu
ing Pangran Natakusuma

kinèn nglampahakên baris
ngawali mungsuh kang wetan
ingkang tinuduh ing gawe
Tumênggung Sindunagara
prajurit Pakalongan
binêktakkên tigang atus
trunarakêt trunalanang

sami kêkapalan nênggih
prajurit dharat urunan
wong Batang Wiradesane
wontên nêmatus sadaya
para mantri sadaya
dene têtindhihe laku
Tumênggung Sindunagara

wontên sèwu kang prajurit
dêdamêl ingkang lumampah
wus prapta baris ing Cêlong
sapalih baris ing Roban
Sakèbêr wus miyarsa
yèn barise mungsuh mêtu
badhe anunjang mangetan

tur uninga mring Samawis
lan nênuwun bantu marang
Dêlèr Yan Baron Hondhorop
yèn mungsuh badhe anggêcak
prajurit jro akathah
pinilih ingkang cêcênthung
wadyane Natèng Banaran

dêlèr sampun ambantoni
Yan Hèndrik Johan Abraham
kawan dasa dragundêre
satus Kumpênine Islam
praptèng Walèri Kêndhal
wau ta ingkang winuwus
Sri Bupati Kabanaran

badhe akarsa nindaki
gêcak Pamalang Têtêgal
wus ngirabakên barise
budhal panganjuring lampah
Tumênggung Jayadirja
ngirid bupati pêpitu
Mas Rôngga Wirasêtika

Dipati Suryanagari
kinèn karya gara-gara
mring mungsuh wetan badhene
ngirid bupati lêlima
kinèn anonjok sêrat
marang Sakèbêr puniku
kamandaka sandiprana

lumampaha kaping kalih
marang barisane wetan
anitika dêdalane
dèn kawruhan maring mêngsah
lamun anitik dalan
yèn arsa ngetan anglurug
dhêsêk nagri ing Samarang

nanging sipênga sawêngi
mulih marang Pakalongan
iya dadia lok bae
yèn ingsun badhe angetan
mangkana sri narendra
budhal saha bala nusul
kang panganjur ing Têtêgal

Tumênggung Jayadirjèki
Mas Rôngga Wirasêtika
ingkang dhingini lampahe
anggêcak nagri Pamalang
rame campuh ing yuda
tan ana tahan dèn amuk
nagari Pamalang bêdhah

sang nata kèndêl Lojami
sampun ingaturan priksa
nagri Pamalang kawone
nungkul kang duwe nagara
Radèn Cakranagara
dadya wau sang aprabu
saking ing Lojami budhal

nagri Pamalang praptènjing
sang nata wus masanggrahan
wadya pamondhokan kabèh
Tumênggung Cakranagara
ngabêkti ing sang nata
Mas Rôngga wus kinèn laju
lan Tumênggung Jayadirja

mrêpêki nagara Têgil
angirid pitung punggawa
sigra budhal prajurite
Mas Rôngga Wirasêtika
Tumênggung Jayadirja
kang wadyabala gumuruh
anggambuh ing nagri Têgal

wong Têgal wus angrungu
lamun prajane arsa ginêpuk
sami gègèr wong desa ngungsi nagari
ana angungsi ing gunung
wus alapur marang petor

amasang jagangipun
pinggir nagara kukuh abakuh
mariyême nênêm sampun amiranti
wong Têgal prasamya tugur
nuju bantune palugon

saking Batawi rawuh
Walandi satus bala rongatus
pun Kapitan Gôndariya kang nindhihi
Walandane Ludnan Jakwus
pinrênah ing gèn mirantos

mapan bitinganipun
pan santosèng papan langkung ewuh
Ki Tumênggung Têtêgal ingkang satunggil
nênggih Wiranagarèku
punika tyasira mirong

wus prapta suratipun
maring Mas Rôngga panungkulipun
nanging Têgil tinêdha dadia siji
yèn wontên jayaning laku
nanging polahe gêroboh

ngundhangi balanipun
pating kalêsik nanging karungu
nora wêrit mêmêtik maring wong cilik
kasuwara grobohipun
kongsi miyarsa mring petor

dalu pakuwonipun
Wiranagara pan ginarudug
ing mariyêm myang sênapan ingêdrèli
gègèr kuwur kawur-kawur
tan bisa mapan kapêngkok

mawur wadya malêdug
myarsa saking ing barisanipun
Rôngga Wirasêtika Jayadirjèki
dalu-dalu sami nambur
têtulung kang canthèl batos

dèrèng kongsi akumpul
Wiranagara prajuritipun
pan sadalu ngilang langkung kontrang-kantring
sarêng byar santananipun
myang balane prapta golong

lajêng manggihi gupuh
punggawa kalih kang sêdya bantu
Rôngga Wirasêtika Jayadirjèki
langkung asrêp manahipun
dènira sampun nunggil gon

Mas Rôngga lon amuwus
milane kakang kongsi kawangur
lampah dika punapa kirang awingit
Wiranagara Tumênggung
Tatêgal sauriralon

adhi mas sakalangkung
nanging ta saking waspadanipun
pun Walandi uninga obahing batin
lampah satindak kadulu
têmbung sakêcap waspaos

Jayadirja Tumênggung
alon dènira nambungi wuwus
lah ing mangke purun umaguta malih
Wiranagara sumaur
adhi tumênggung dèn alon

rencang dèrèng akumpul
lan malih kathah bêbantunipun
Kumpni Slam kang saking nagri Batawi
Kapitan Gôndariyèku
prajurit loking palugon

kula sowan rumuhun
dhatêng ing gusti sih sang aprabu
kapanggiha ing wuri sagunging pikir
saksana sarêng lumaku
katri sumiwi sang katong

nagri Pamalang sampun
praptèng pasanggrahanira prabu
wus ingirid marang byantaranira ji
ingawe gya sèlèh tudhung
sumungkêm ing pada kakong

ngandika sang aprabu
kaprênah apa iya sirèku
lan Tumênggung Panji Wiranagarèki
ing Têgal kang luwih bagus
tur prawira ing palugon

mati prang Surèngkewuh
tumpês sakulawaraganipun
gêlar supit urang ingkang dèn lêboni
nolèh warnane abagus
isin mundur kudu tanggon

kang dinangu wotsantun
nuwun kawula pan putunipun
gih pun kaki pun Wiranagara Panji
nanging gusti botên tiru
kaki bagus putu awon

gumujêng sang aprabu
yèn ora tiru ing bagusipun
mung tirua kaprawiraning ajurit
Wiranagara wotsantun
mugyantuk barkat sang katong

ing niyat sakalangkung
umagut ing prang anêdya purun
praptèng ing don punika dèrèng amêsthi
kalamun lajêng apurun
punapa malih yèn sombok

lah iya ta lah sokur
Wiranagara nêmbah umatur
yèn punika kagungan dalêm ing Têgil
luwung ngombèran pukulun
anêmbah lamun sinompok

lan gusti malihipun
ing ngriki sampun dinamêl prêlu
mêngsah wetan punika ingkang sayêkti
pun Sakèbêr barisipun
punika ingkang sayêktos

mênggah ing Têgil nuhun
yèn dadosa panggalih sang prabu
dene mênggahing mêngsah dalêm Kumpêni
yèn kang wetan sampun rêmpu
ing Têgil gampil kemawon

mangkana sang aprabu
miyarsa wau ing aturipun
pun Tumênggung Wiranagara ing Têgil
dhinahar saaturipun
angundhangi wadya bodhol

wadyanya tri gumuruh
bupati kalih prasamya tumut
ing Pamalang kalawan Tumênggung Têgil
lampahira sang aprabu
nagri Pakalongan rawoh

nênggih salaminipun
anèng Pakalongan sang aprabu
sabên ari Sêtu karsa amiyosi
pawatangan tanpa kampuh
aprajuritan kemawon

asrining praja langkung
dene kathahe wadya sang prabu
ing puniku Pangran Natakusumèki
kauningan ing sang prabu
pawèstri ayu kinaot

ingkang badhe pinundhut
Radèn Madolah panêngranipun
pinanggihkên badhe lan pangran ngabèi
abesan sêntana tuhu
kapanggih sanak amindho

pangeran pan jumurung
Natakusuma ing aturipun
rayi dalêm pun Gambas lêlêgan mangkin
mèsêm ngandika sang prabu
adhi yèn kaya mangkono

pan kawajibaningsun
iya sun pundhut bok Gambas iku
iya dhimas ingsun ningkahe tumuli
dene anakira besuk
Si Madolah karsaningong

sun gawa ing Matarum
sun angkas-angkas ing niyat ingsun
wus mangkana aningkah sri narapati
kang garwa wus sinung juluk
nama Radèn Ayu Kulon

kèndêl kang baris agung
tan wontên ingkang pagut-pinagut
langkung taha kang abaris ing Walèri
Kumpêni agung bêbantu
asangêt gènya kuwatos

Mayor Sakèbêr anggung
têtanya marang Radèn Tumênggung
Wiradigda kala prang Pajênar nguni
Kalèrêk ing patinipun
tumpês madyaning palugon

kabèh sampun tinutur
duk prang Pajênar pratikêlipun
amiwiti malah kongsi amêkasi
Mayor Pèbêr langkung ngungun
tumpês ingkang myarsa dongong

malih utusanipun
marang Samarang anêdha bantu
tinakonan Sakèbêr anêdha malih
dadya wau ta gupêrnur
lumampah ingkang kinongkon

ambêkta suratipun
surat kang katur marang gupêrnur
carakane kang katur marang Batawi
sapraptane srat pinundhut
sasampunira winaos

langkung dènira ngungun
para radpêni wus sinungan wruh
yèn amuke Pangran Arya Mangkubumi
sangsaya andarung-darung
satuhu kalamun abot

dadya pamikiripun
badhe anuduh ingkang bêbantu
satumpêse Kalèrêk sawadyanèki
para mayor ingkang kantun
anêmah pati Mayor Kop

prasami kapalayu
kari Sakèbêr Mayor gêgêdhug
badhe Mayor Ubrus winangsulkên malih
lawan sinung kanthinipun
Mayor Andêl Istimolor

nanging inganti besuk
mêndhêt prajurit kang tatal tahu
ingkang saking Malaka ing Siak sami
Kumpêni Kap kang kapundhut
kalawan Kumpêni Selong

mangkya lagya kinumpul
anèng Batawi gantya winuwus
Natèng Kabanaran kang lagya masisir
andadosakên kang rêmbug
ing karsane arsa bodhol

marang Mataram kondur
sakêdhap dènnya arsa mêmantu
ingkang putra nênggih pangeran ngabèi
panggih lawan putranipun
Pangran Natakusumèngdon

akarya surat sampun
gya anuduh gandhèk lumastantun
dhawuh marang Pangran Mangkunagarèki
nèng Mataram barisipun
praptane gandhèk wus rawoh

winaos sêratipun
parentahipun kang rama prabu
karyakêna badhe pasanggrahan mami
iya kiwa têngênipun
lan ing Pasar Gêdhe kono

sigra ngundhangi gupuh
marang sagunging para tumênggung
anênitik panggonan ingkang prayogi
pra dipati aturipun
papan kang pagut kinaot

sawetan ngumpakipun
nênggih Pabrêkan wastaning dhusun
papan wiyar aradin kapit ing ardi
wetan lèr kalawan kidul
amungtowong ingkang kulon

wontên toya lumaku
angilèn anjog saking ing gunung
Pangran Mangkunagara sênêng prayogi
ngundhangan para tumênggung
anambut karya ponang wong

dina-dina gumuruh
kang nambut karya para tumênggung
kang nindhihi Pangran Mangkunagarèki
kunêng gantya kang winuwus
ing Pagêlèn kang wiraos

langkung sungkawanipun
Kapitan Bagrak lan Ki Tumênggung
Arungbinang dènira miyarsa warti
Pakalongan bêdhahipun
rame prang langkung rêrêmpon

Kumpêni tumpês satus
Tarnite kang tumpês tigang atus
pun Galèngsong nungkul kacandhak ing jurit
dadya pasisir malêdug
sapangetan sapangulon

pawarta wuwuh-wuwuh
sangkin angênês kyai tumênggung
nanging langkung winingit dènnya mong wingit
sinasab-sasaban thukul
warta ngalub ting garalok

ki tumênggung angêjum pangèsthi
kaya ngapa tibaning wak ingwang
wasana kadadeane
amêtak putêkipun
lamun dalu tan antuk guling
siyang angabên sata
kinarya anamur
malimira sami prapta
kang dinuta marang nagari pasisir
èstu yèn karepotan

wong Kumpêni dènira nadhahi
ing yudane Natèng Kabanaran
agung tumpês prajurite
idlèr kalangkur kuwur
Kumpni ingkang sampun abaris
Walèri tanah Kêndhal
alit manahipun
samangsane kinarsakna
tinunjanga lajêng dhêsak ingMatawis
yêkti dhadhal kewala

ya ta nuju ing wêngi sawiji
kyai tumênggung apakumpulan
santana para putrane
myang mantri sêpuh-sêpuh
pan sadaya tinawu pikir
wong sèwu numbakanyar
golong aturipun
sapurug-purug sampeyan
angetana angidula botên kari
sarèh saabipraya

kadi botên wontên nyêngkal budi
anungkula Natèng Kabanaran
dipun rêmpêg sa-Pagêlèn
para tanaya matur
ing pawarti nagri Samawis
dipun buwaya mangap
kinodhok sakêmbu
dêdamêl kang saking wetan
praptèng Dêmak Pangran Arya Singasari
Dipati Martapura

kadiparan Pagêlèn puniki
Kumpni ingkang abaris Mataram
lan Kêdhu binubarake
kabèh sami malêdug
ing Pagêlèn botên jinawil
mangkya Pangran Purbaya
ing pawartanipun
budhal saking ing Mataram
binantonan tumênggung Pajang kêkalih
pun Suramangunjaya

lan Tumênggung Suradigdayèki
angawan atus prajuritira
sami maludag sanggupe
samya nêdyamor marus
lan Kapitan Bagrak ing jurit
Tumênggung Arungbinang
ing wardaya rêmpu
sêmune para pulunan
sami condhong ngaturi nungkula aglis
mring Natèng Kabanaran

ki tumênggung angandika aris
ing batine awêri ing karsa
mêpêr ing para putrane
iya babo nak ingsun
barang tindak dèn wruh ing uwit
lan sumendheatitah
ing Hyang Mahaluhur
iya badaning manungsa
upamane kadya ringgit munggwing kêlir
ki dhalang kang misesa

milanipun anama bupati
awit saking sumare Nglawiyan
kang rama sang nata kiye
Prabu Surakartèku
yèn sirnaa onênge nênggih
tan ana ingkang putra
yêkti mring sadulur
Susunan ing Kabanaran
iya wênang nampani wêwalês mami
yèn kang putra tan ana

lamun taksih kang putra pribadi
kang sinuhun sumare Nglawiyan
yêkti ing kono tibane
pêcahe kulit ingsun
lan rêmuke bêbalung mami
mutahe gêtih ingwang
kono antêp ingsun
yèn durung bêdhah Samarang
nadyan bêdhah yèn maksih nèng tanah Jawi
Sang Prabu Surakarta

saênggone maksih sun tut wuri
karia cawêt tan nêdya ginggang
matia ing ayahane
lah iya anak ingsun
kabèh padha dipun kawruhi
myang prentah mantriningwang
numbakanyar sèwu
yèn mêngkono antêpira
para mantri kèndêl kawuwusa enjing
Tumênggung Arungbinang

praptèng loji lan kapitan panggih
Kapitan Bagrak alon têtanya
sudara paran ing mangke
mana kabar nyang bêtul
adha kabar loji ing Têgil
Mangkubumi wus mêcah
Kumpni akèh lampus
petor ngungsi mring lautan
Ki Tumênggung Rungbinang alon nauri
tuwan utusan kula

yêktos nguni Sunan Mangkubumi
nèng Pamalang arsa gêcak Têgal
nuntên andhahar ature
bupati kang anungkul
ing Têgal pan tumênggung siji
nênggih Wiranagara
puniku turipun
ngadhatona Pakalongan
mila kondur marang Pakalongan malih
Sang Natèng Kabanaran

Adipati Pakalongan mangkin
nama Pangeran Natakusuma
Kapitan Bagrak wuwuse
boleh nama bêgitu
ki tumênggung alon nauri
puniku têdhak raja
sami wijilipun
lan Susunan Kabanaran
myang Sinuhun Surakarta tidhak lain
samua sama juga

pan kasaru wontên surat prapti
saking Têgal pan amung satunggal
yèn ana roro sabêne
siji mring ki tumênggung
ingkang siji marang Kumpêni
punika mung satunggal
ki tumênggung wus wruh
ing gaibe layang ika
nanging sangêt api-api tan udani
wau Kapitan Bagrak

sawusira amaos kang tulis
Kapitan Bagrak netrane pucat
angingkêdakên kursine
alon pamuwusipun
saudara prentah Kumpêni
kula kinèn mring Têgal
sadaya tan kantun
mariyêm kinèn ambêkta
dene dika sasukane gène baris
papan ingkang prayoga

ki tumênggung tambuh tan udani
api atine nora katara
alon aririh wuwuse
tuwan yèn pênêdipun
kula inggih dika tinggali
botên kudu akathah
inggih ukur-ukur
dadosa tingal kewala
kang cêkapan lêlima kopralirèki
botên kêdah akathah

Kapitan Bagrak alon nauri
saudara gih môngsa wandea
benjing kula bicarane
samangke kula puwung
kula ajrih tilar satunggil
sintên kang ngatêrêna
kang nindhihi jagul
sudara mantri andika
inggih tuwan panèwu kula kêkalih
lawan anak kawula

lawan pun Kakang Wanayudèki
sampun sami asaos samêkta
ing Kêmis enjing budhale
ing Palaosan kêbut
Kumpni datan kari satunggil
mung kari baris Jawa
ing sêmu asamun
anyênyêt tan kurang jalma
anyênyête senapatine prihatin
miwah mantri sadaya

ki tumênggung sami dèn aturi
dening para mantrine sadaya
suwawi nungkul dèn age
pan dede wadosipun
Natèng Kabanaran ing jurit
jinurung sasolahnya
ring Sang Mahaluhur
jinajayèng rananggana
bilih kasèp lamun tan nungkul tumuli
manawi karuntikan

ki tumênggung ing lair nuruti
mring kancane ing batin atêbah
durung kênthêl ing pikire
akarya surat sampun
kamandaka dhatêng Matawis
sira Ki Rônggajaya
wau kang ingutus
lawan Ki Bocor lumampah
kinèn jujug Pangran Mangkunagarèki
abaris ing Mataram

anjênêngi wong anambut kardi
karya kojor anèng Pabêrêkan
wau duk sêrat praptane
tinampèn têmbungipun
inggih anggèr kula rumiyin
duk rama jêngandika
inggih rawuhipun
ing Pagêlèn pan kawula
inggih sampun angabdèkakên ing batin
laire maksih mêngsah

mangke rama paduka anêbih
paduka kinèn akarya kitha
ing Pabrekan pawartine
kawulatur panjurung
sikêp kalih atus manawi
patumbasing dandanan
yatra tigang atus
supayanipun dadosa
ing patumbas ingon abdi nambut kardi
lan malih tur kawula

lamun rawuh rama tuwan benjing
lamun karsa nimbali kawula
sampun liyan kang kinèngkèn
nênggih kang kula suwun
amung ingkang punggawa katri
inggih salah satunggal
rumiyin Pukulun
Mas Rôngga Wirasêtika
lamun botên Dipati Suryanagari
Tumênggung Jayadirja

sampun titi tinarima mangkin
panungkule Tumênggung Rungbinang
lawan sikêp urunane
kalih atus tinuduh
karya regol lan karya masjid
masigit Suranata
lan panêpènipun
mantri kalih nambut karya
ya ta wau wuwusên sri narapati
kang wontên Pangangsalan

budhal kondur marang ing Matawis
lamun sampun mantu ingkang putra
nênggih punika wangsule
ngradin pasisiripun
kang tinilar atêngga baris
Pangran Natakusuma
lawan Ki Tumênggung
Amongpraja Wiradesa
Ki Tumênggung ing Batang Danurêjèki
Têgal Wiranagara

lawan Sindunagara Lojami
kang minôngka Patih Pakalongan
lan Tumênggung Pamalange
Dyan Côndranagarèku
kang tinilar sri narapati
Tumênggung Môndaraka
lan Wiradigdèku
dene karyane punika
angêntosi marang ing garwanirèki
Pangran Natakusuma

kira-kira yèn sang nata prapti
ing Mataram anuntên nusula
bêktaa sapurantine
abahan wong mêmantu
kang dhèrèkkên tumênggung kalih
Wiradigda Môndraka
kang saos pêpikul
dene sikêp Pakalongan
tan kalilan dènnya lagya pacak baris
mila Kêdhu kewala

kang amikul sakagungannèki
Radèn Ayu Anatakusuma
tos-atos abrag-abrage
dènnya karsa mêmantu
putri ingkang pambajêngnèki
Dèn Ayu Amadolah
wau budhalipun
nênggih Natèng Kabanaran
duk sadalu gunung Kêlut asru muni
gumuruh gara-gara

tan antara jawuh awu prapti
kadya mariyêm lawan darebas
pirang praja kagyat kabèh
lampahe sang aprabu
wadyanira barêping baris
nyana Sindunagara
kang baris panganjur
rame prang pinukul mêngsah
dadya kèndêl lampahe sagung prajurit
atata-tata gêlar

nuntên dangu-dangu kapiyarsi
kadya barungrontaka anakan
wantu-wantu ing swarane
dhêdhêt wiyati têdhuh
jawah awu wus têtela ring
kadya drèl mriyêm kathah
aladhu gumludhug
wong pirang-pirang nagara
datan wontên kang liya pamiyarsèki
anuju Paing Soma

ping nêmbêlas ing Dimadilakir
taksih sajroning taun Jimawal
pinemutan sangkalane
nênggih swaraning gunung
obahing kang jagat winarni
limutan sanagara
wau lampahipun
Sri Bupati Kabanaran
praptèng Kêdhu lajêng dhatêng ing Matawis
ngadhaton ing Pabrêgan

ya ta wau ing budhalirèki
garwane Pangran Natakusuma
saking ing praja budhale
wontên rêmbatan sèwu
Ki Tumênggung Kêdhu kêkalih
Môndraka Wiradigda
kang ajaga jagul
prajurit ing Pakalongan
pitung atus dhinèrèkakên kang rayi
marang nagri Mataram

duk lêlampah angsal tigang ratri
ingkang kantun baris Pakalongan
Tumênggung Wiradesane
sèdhèng ing lampahipun
ngutus sêrat dhatêng Walèri
Sakèbêr anggitika
Pakalongan dalu
Pangèran Natakusuma
mumpung mangke prajurit kang bêcik-bêcik
kinèn ngatêr ing garwa

kula nuntên angobong ing wêngi
kadi lamun malêdug kewala
ujêr sêpi prajurite
wus karsaning Hyang Agung
ing lêlakon pating pênthalit
Sakèbêr langkung suka
utusan asung wruh
ya marang Dêlèr Samarang
langkung suka budhale Natèng Matawis
sêpi ing Pakalongan

budhal saking nagari Samawis
pêpak prajurit Kumpêni samas
nêmatus Kumpêni Slame
wau ta praptanipun
dêlèr anèng baris Walèri
Sakèbêr nulya mangkat
anukup ing dalu
sapraptane Pakalongan
sami lena mêngsah prapta angêdrèli
malêdug lara brôngta

langkung gugup ting jumpalik
palayune tan karuwan
Pangran Natakusumane
santana saking kang garwa
nanggulang lampahira
ngalingi dènnya lumayu
ing Pangran Natakusuma

têtiga ingkang ngêmasi
Pangeran Natakusuma
arsa ngamuk dèn rêrèwèng
marang kang para santana
wus datanpa gêgaman
kari kêris kudu ngamuk
binabayang mring jêjurang

Tumênggung Wiradesèki
gugup angobong pondhokan
kang mati kang tatu kabèh
langkung saking kuwurira
sadalu lorodira
sarêng byar ing praptanipun
tanah Têrsana Têmpuran

sami kagèt mantri bumi
lajêng pacak barisira
nèng Têrsana sawontêne
wuwusên dêlèr wus prapta
ing nagri Pakalongan
Petor Têgal praptanipun
angirid gêgaman Têgal

Tumênggung Wiratha panggih
idlèr langkung sukanira
dènnya mêngakkên korine
manjingakên mungsuhira
ing nagri Pakalongan
tinanêman santanèku
mring Dipati Jayaningrat

pun Wiradirja namèki
mring dêlèr ingalih nama
nênggih Wiradiningrate
Adipati Pakalongan
ing Batang tinanêman
siraRôngga Kaliwungu
ingkang pilênggah ing Batang

ingalih namanirèki
Tumênggung Adinagara
Kaliwungu kang ginawe
sutane rôngga kang tuwa
kang mantu Panêmbahan
Cakraningrat namanipun
Dyan Tumênggung Sumadirja

Tumênggung Têgal kang balik
sampun sami tinanêman
Rêksanagara arane
kang nami Wiranagara
anèng Têgal kanoman
Barêbês Suralayèku
nusul Natèng Kabanaran

Pamalang pun dèn tanêmi
samya ri Rêksanagara
Ki Tumênggung Bèlututon
ing Barêbês ipenira
nênggih Rêksanagara
wau Idêlèr Hondhorup
anèng nagri Pakalongan

Sakèbêr dèn parentahi
kinèn ngêlara jajahan
lajênga mring Kêdhu manèh
nanging kang para dipatya
Si Sungrat lan Si Kulman
padha balia mring Kêdhu
nanging mêtua Bahrawa

Sakèbêr mêtuwèng ngriki
gawa pasisir kewala
yèn ing Kêdhu maksih abot
iya dèn arah-araha
Si pan dêr Pol milua
kang baris Têrsana iku
êndhisên mangidulêna

de Petor Têgal sirèki
sira muliha mring Têgal
lakokêna bantu age
Si Kapitan Gôndariya
Pagêlèn bantokêna
Kumpêni Slam kang rongatus
susulna Kapitan Bagrak

Petor Têgal Palêk pamit
lajêng sami têtabean
amuwus Dêlèr Hondhorop
besuk sira milu ringwang
sun banjur mring Banyumas
tinjo marang ki tumênggung
larane têka barisan

bubar baris Têgal sami
pun Kapitan Gôndariya
pan sampun linajêngake
bantu mring Pagêlèn ika
kunêng malih winarna
kang anggung kingkin mangun kung
kang abaris Palaosan

langkung kadhudhah ing sêdhih
Ki Tumênggung Arungbinang
tinilar ing Kumpênine
tinilar Kapitan Bagrak
ing batin awuyungan
nanging laire sinamur
yèn rina angabên sata

yèn dalu tan antuk guling
agung winêwêsing driya
amung tibane awake
pinêdhot-pêdhot tan kêna
Sang Prabu Surakarta
mantri sadaya umatur
luwung suwawi nusula

dhatêng Sunan Mangkubumi
mangkya ngadhaton Pabrêgan
kadya samodra balane
kalawan malih punika
wahyu sampun têtela
ratu prajurit pinunjul
nglangkungi kang eyang-eyang

Panêmbahan Senapati
môngsa inggih makatêna
amêngsah Jawi kemawon
Susunan ing Kabanaran
sampun mêngsah Walônda
pintên-pintên samya gêmpur
mila sampun kalayatan

ki tumênggung anauri
hèh sanak mantri sadaya
barang pikir dipun sarèh
rèrèh ririh ngarah-arah
wong amrih kaslamêtan
besuk mulih mring winangun
padha ngêtog pêpikiran

kasaru caraka prapti
dutane Pangran Purbaya
ran Ki Wanayuda gêdhong
surate sampun tinampan
Tumênggung Arungbinang
mèsêm sajro nalanipun
mirsa surate pangeran

pangipuke nora bêcik
kumrèsèk banjur tinantang
aluwês kang raka katong
môngga ngucap jroning nala
Tumênggung Arungbinang
sanadyan nungkula tèngsun
môngsa dêdalan arika

kajaba darahing gusti
wani ingsun amungsuha
pan ingsun ora kumêdhèp
ki tumênggung karêngkuhan
nanging winênês ing tyas
anggung ngrapu driyanipun
ngangsuli ecaning sêrat

kunêng wuwusên ing latri
Ki Tumênggung Arungbinang
langkung amêwês driyane
sinèndhèkakên ing titah
anyêkak ing istiyar
sabênêr-bênêring luput
sabêcik-bêciking ala

sapadhang-padhanging wêngi
sarata-rataning jurang
sagampang-gampanging angèl
lamun uga pinupusa
dhangan tur linampahan
tega marang lara lampus
yèn mantêp pracayèng titah

sayêkti nora nglabêti
ki tumênggung sampun eklas
sigra ngundhangi balane
asiyaga arsa budhal
ngilèn dhatêng Ungaran
kasaru carakanipun
praptane atur uninga

yèn Pangeran Purbayèki
sampun ngirabakên bala
sampun prapta lèpèn Banon
Ki Tumênggung Arungbinang
parentah balanira
pikul budhala karuhun
ingsun ing mêngko kewala

bok ingaran kêcil hati
mring Pangeran Purubaya
sadhela sun antenane
kabèh saragni kiraba
anèng jabaning dhadhah
ingantosan malah dangu
pangeran tan ana mangsah

ki tumênggung budhal aris
pitung atus kêkapalan
kajawi para mantrine
dharat sèwu winatara
angidul budhalira
nabrang sasak lêrêng sampun
ngênginthil Pangran Purbaya

balane samya nyuraki
saking kadohan kewala
ki tumênggung sabalane
wus têlas panabrangira
para mantri turira
tinatasan sasakipun
ki tumênggung angandika

aja kudu dèn tatasi
iya Pangeran Purbaya
môngsa wania marene
sanadyan iya mrenea
ingsun môngsa gingganga
ika jaranane sèwu
môngsa mingkêda sacêngkang

adangu dipun antosi
pangeran tan purun mangsah
sawadya kèndêl kemawon
Ki Tumênggung Arungbinang
langkung akarêngkuhan
tyasira tansah ingêlus
rinacut sarta mujadah

apan arsa dèn têmêni
aprang lan Pangran Purbaya
yèn Kumpêni lulus sore
tan bisa mrênahkên badan
mila langkung kèmêngan
yèn mulat ing balanipun
Pangeran Arya Purbaya

kaya kaduga mungkasi
mila tyasira cinêgah
sidhang siring kang dèn angge
agung liniput mujadah
sokurêna ing titah
wadya ingundhangan laju
atilar mungsuh adêgan

wau lampahe kang baris
kang winangun sampun prapta
ki tumênggung sapraptane
awuwuh wayang-wuyungan
kathah kang karya susah
mantri kalih praptanipun
kang dinuta ing Mataram

katur katarimèng kardi
mênangi ing praptanira
saking pasisir sang katong
nanging badhe tan alama
kèndêle ingkang wadya
sasampunira mêmantu
wangsul malih karsanira

angradin nagri pasisir
dene sampeyan punika
inggih kang badhe kinèngkèn
Mas Rôngga Wirasêtika
Pangran Mangkunagara
inggih bêktani tumênggung
nama Suramangunjaya

nimbali sampeyan benjing
ki tumênggung duk miyarsa
langkung kumêpyur manahe
awuwuh susah barubah
angrasa kacêthakan
cupêt kamandakanipun
kaya prapta roning kamal

kawungu sungkawanira
tyas winêwês tan katawis
Ki Tumênggung Arungbinang
cêluluk bakal kacêlik
ing wêngi Gara Kasih
mêminta sihing Hyang Agung
mugi sinasabana
têkiyare wus marêdi
tan anendra ing wardaya mawuyungan

pan ing wanci tabuh tiga
utara maruta tarik
lamat-lamat malimutan
ngidit sung gônda wor riris
tan antara dhatêngi
Kusumèng Dyah Bulupitu
jawil saking ing wuntat
pagene rika prihatin
jêlih têmên wong iki lalèn kaliwat

salawase wêkas ingwang
gustimu Surakartèki
nora ginggang nora ilang
sabarang bekaning bumi
pan ora amantêsi
karia saubing payung
nagara Surakarta
maksih rinêksèng Hyang Widi
anauri Ki Tumênggung Arungbinang

dudu iku susah ingwang
amung kamandaka mami
ing samêngko kacêthikan
tan kêna selak kacêlik
amêsthi nêmu runtik
kabêlik panggaweningsun
mring Sunan Kabanaran
alon dènira nauri
wau sira Sang Rêtna ing Bulusapta

lah iya sing ora-ora
buh-êmbuh rika marasi
pan iya Kapitan Bagrak
têlung dina iki prapti
ing Roma gone bali
pan kapapag bantunipun
Kapitan Gôndariya
andêl nagari Batawi
apan dêlèr mèh prapta nagri Banyumas

kumênyut duk amiyarsa
nir wiyoganing tyasnèki
Ki Tumênggung Arungbinang
gumigil lêganing galih
Dyah Bulugangsalkalih
wus pamit saungkuripun
Tumênggung Arungbinang
amêpak kancane mantri
sinasambi ambukak bunêking driya

sawusnya ing tigang dina
Kapitan Bagrak wus prapti
angancik wontên ing Ngambal
utusan asung udani
wajidan kang tinuding
Patrakelasa ranipun
ing Winangun wus prapta
praptanira amarêngi
lan surate Mas Rôngga Wirasêtika

Walandi Patrakelasa
nyalimpêt nèng wismèng wingking
wusnya winaos kang sêrat
surat age dèn wangsuli
mêsat dutanirèki
wus têbah wajidan mêtu
panggih anèng pandhapa
gumuyu wajidan angling
ki tumênggung mèh dadi wong Kabanaran

yèn sida nèng Kabanaran
kitumênggung pasthi jadhi
ya Pangeran Arungbinang
wajidan dèn cuwowoni
iki têka ing êndi
cangkême calbang-calêbung
angling Patrakelasa
sudara dika wus prapti
gih Kapitan Bagrak praptane nèng Ngambal

lamine pisah lan dika
julalatan ulatnèki
kapitan pan kêndêl kula
kula wani Mangkubumi
ki tumênggung nauri
wani pisan ta sirèku
ana pamangku lêmah
dudu Sunan Mangkubumi
latah-latah wajidan Patrakelasa

ki tumênggung angandika
payo badhoga tumuli
sira iku wong dinuta
wajidan nadhah tumuli
ki tumênggung mring wuri
amêling carakanipun
sira pun Prayadipa
mringa Sangubanyu aglis
anèng kana sira agawea warta

dutane Natèng Banaran
Mas Rôngga ing Sukawati
lawan tumênggung têtiga
Suramangunjaya malih
myang Surawijayèki
lan Pusparana Tumênggung
kang nimbali maring wang
Sangubanyu dèn kuwoni
dèn warata nèng kono gawea warta

kalamun Kapitan Bagrak
bali arsa nyêkêl mami
lan Kapitan Gôndariya
panèkêt panglawe sami
tutura dèn waradin
wong sadesa Sangubanyu
sira iku pan iya
padha ngakua angili
wus umêsat dutane Kyai Rungbinang

wajidan Patrakelasa
miwah tumênggung lumaris
amêthuk marang kapitan
Garojogan kèndêlnèki
sigra anuduh mantri
lan Patrakelasa laju
sapraptanira Ngambal
lan kapitan wus kapanggih
sigra budhal sawadya Kapitan Bagrak

tan dangu praptèng Grojogan
lan ki tumênggung wus panggih
tabean arêrangkulan
salaman para upêsir
lansume budhal malih
sapraptanira Winangun
antara kalih dina
punggawa sakawan prapti
Sangubanyu dutane Natèng Banaran

Mas Rôngga Wirasêtika
angirid punggawa katri
nèng Sangubanyu wus prapta
makuwon sawadyanèki
nèng Sangubanyu sami
kuda sèwu kawan atus
bandera kalih wêlas
sawadyane dharat sami
tigang èwu cacahe wadya lumampah

nèng Sangubanyu miyarsa
gêdêre ingkang pawarti
Ki Tumênggung Arungbinang
badhe cinêkêl Walandi
Kapitan Bagrak mangkin
anyupit ambruk winangun
Kapitan Gôndariya
Mas Rôngga duk amiyarsi
langkung ngungun saking gêdêring pawarta

dadya Mas Rôngga utusan
sartane mawi kintèki
Ki Dêmang Suramaleca
anamar lampahirèki
mung panakawan kalih
katêlune wong Winangun
wau duk praptanira
manjing barisan Kumpêni
dipun nyana tiyang Pagêlèn kewala

Ki Tumênggung Arungbinang
sampun ingaturan pêksi
yèn wontên caraka prapta
Mas Rôngga dutanirèki
ki tumênggung manggihi
nèng kêbon salèring lumbung
Dêmang Suramaleca
tur sêmbah ngaturkên tulis
sêratipun rayi paduka Mas Rôngga

tinampan wus tinupiksa
wiyosipun punang tulis
kula punika ta kakang
dinuta ing sri bupati
sampeyan dèn timbali
nguni miyarsa sang prabu
dèrèng prapta Pabrêgan
sampeyan tumut nguruni
kalih atus sikêp karya pasanggrahan

lawan tigang atus reyal
prabeyan anambut kardi
sang nata kalangkung suka
miyarsa aturirèki
Pangeran Adipati
Mangkunagara kasuwun
duk sang nata praptanyar
saking nagari pasisir
lan pun kakang nênuwun katimbalana

katri punggawa punika
pan inggih salah satunggil
inggih yèn botên kawula
Dipati Suryanagari
yèn botên kang kêkalih
pun Kakang Jayadirjèku
ing mangke ta kawula
kinarsakakên nimbali
ing punika panuwunipun pun kakang

Ki Tumênggung Arungbinang
pangandikane aririh
mring Dêmang Suramaleca
Yayi Mas Rôngga nèng pundi
Suramaleca angling
inggih wontên Sangubanyu
Adhi Suramaleca
dika uninga pribadi
lah puniki pratikêle wak manira

jinaga tan kêna bênggang
puniki ing siyang latri
Suramaleca turira
rayi sampeyan miyarsi
Kumpêni mila bali
inggih awon sêdyanipun
gêdêr nèng Sangutoya
ubêkan ingkang pawarti
yèn sampeyan arsa cinêkêl Walônda

kang wêling rayi sampeyan
yèn sampeyan tan kadugi
lamun inggih angarsakna
rayi sampeyan dhatêngi
angamuk ing Kumpêni
rayi paduka gihpurun
dhatêng Kapitan Bagrak
botên ngangge siyang latri
lamun inggih mupakat kalih sampeyan

Ki Tumênggung Arungbinang
muwus ririh mèsêm manis
puniku dede pabênan
inggih karsanipun yayi
yèn tiwasa ing jurit
kula ingkang tanpa kusur
kadiparan pun badan
akarya tiwasing gusti
inggih adhi yèn parênga unggul ing prang

yèn asor yêkti kawula
kang karya lingsêming gusti
mapan jêng gusti sang nata
wong agung sampun mupugi
ing aguna tur lungit
ing agal alit kawêngku
anrus graita limpat
kacakup gêlaring jurit
ing prayitna ing wiweka sumbagèng rat

môngsa inggih sri narendra
botên ngapura ing dasih
pun Tumênggung Arungbinang
luputa pratikêlnèki
kawistarèng Kumpêni
sayêkti nêmahi lampus
punapa kang rinêbat
lami-lami yèn basuki
kalampahan ing karsa sri mahadipa

upama ngarsakna rikat
karya cilakaning abdi
môngsa inggih makatêna
Suramaleca nauri
inggih punika pasthi
sang nata wong agung alus
lêbêt yèn mawi karsa
tan kenging dipun jajagi
langkung wiyar sagantêning paramarta

momot pamêngkuning wadya
murdanya ngecani kapti
among wisunaning bala
amung prakawis satunggil
yèn madyaning ajurit
yèn sampun magut acampuh
wontên wong tyase gêmpal
ing sajroning rêbat pati
mung punika duga tan sagêt ngapura

winastan mungkir ing titah
yèn wontên wong nêdya urip
kêkandhangan pêcat iman
umure dipun kukuhi
yèn wong ngoncati jurit
angukuhi umuripun
winastan wong duraka
ing tekad botên sayêkti
supe lamun umur kagungane Suksma

Ki Tumênggung Arungbinang
gumujêng wêkasan angling
dhuh Adhi Suramaleca
mila ngong purun gêgêmpil
kula puniki adhi
sampun kathah darbe atur
pan dèrèng kalampahan
jêr kula sampun andugi
galihane Jêng Gusti Natèng Banaran

ki tumênggung karya surat
têmbunge bêbuka kêdhik
sakirange tur kawula
inggih kang dhatêng pun adhi
Mas Rôngga Sukawati
Wirasêtika mong ing yun
kawrat pun Adhi Dêmang
Suramaleca sayêkti
wusnya dadi nguncalkên Suramaleca

adhi makatên kewala
sêrat kula angangsuli
dhumatêng pun Adhi Rôngga
nadyan katura sang aji
pracaya angandhêmi
Suramaleca amanthuk
lah inggih sampun susah
kula punika sayêkti
kang wus sinung pracaya dadi jaruman

milanipun pinaringan
Suramaleca ing mami
Sura èstu kapurunan
Maleca botên kinapti
ing makna anyidrani
karsanipun sang aprabu
Maleca sagêd eca
kinarya murad kêkalih
Sura wani ing rêrêgêd têmah kaca

Ki Tumênggung Arungbinang
manthuk-manthuk angling aris
yèn makatên botên bakal
pun adhi dêmang tinuding
pan sampun dèn sangoni
pinangadêg sarta dhuwung
kandêlane suwasa
dhuwung tinatah prayogi
tangguhipun sidayu campur pandhawa

Mas Rôngga pan kinintunan
badhe rasukan kêkalih
bêludru cêmêng satunggal
satunggal martas we wilis
Suramaleca pamit
sapraptane Sangubanyu
matur marang Mas Rôngga
surat sampun tinupiksi
sawusira maos surat dangu sigra

mring Dêmang Suramaleca
katur wêkase miwiti
Ki Tumênggung Arungbinang
katur sapitungkasnèki
Mas Rôngga angundhangi
budhal saking Sangubanyu
gumuruh wadyakuswa
mantuk dhatêng ing Samawis
saungkure baris agêng pêpucungan

ya ta wau Kapitan Bagrak angrungu
dhusun Sangutoya
ing mangke kanggenan baris
wong Mataram pangiridipun Mas Rôngga

Ki Tumênggung ingaturan praptanipun
mring Kapitan Bagrak
lingira têtanya aris
ki tumênggung wartane wontên gêgaman

dutanipun Mas Rôngga kang prapta wau
wus panggih lan dika
ki tumênggung anauri
gih dutane ran Dêmang Suramaleca

lampahipun Mas Rôngga nèng Sangubanyu
kula tinimbalan
marang Sunan Mangkubumi
nanging kula amopo datan lumampah

alon muwus Kapitan Bagrak yèn ingsun
sira têmokêna
pasthi ana akal mami
andadèkna karsane Natèng Banaran

ngling tumênggung lah akal paran puniku
ngling Kapitan Bagrak
carik akal arja baik
lamun sudhah jadhi kauntungan banyak

Ki Tumênggung Rungbinang nauri bêkus
môngsa ta jadhia
Jêng Susunan Mangkubumi
wus angrasa nitih kaprawiraning prang

yèn dèn ipuk icuk-icuk kongsi wungkuk
môngsa tumindaka
dinadak jêr wus ngrawuhi
ya ta angling aririh Kapitan Bagrak

dudu iku aku wêruh rêmbugipun
pikirane padha
wong gêdhe-gêdhe Kumpêni
lamun nora kêna Susunan Banaran

ing sataun rong taun ing têlung taun
luput ing paekan
kocap lêmbut datan kêni
pan mangkono Kumpêni nyalini akal

Sang Aprabu ing Surakarta puniku
binêktèng Samarang
kinarya ratu pasisir
nagri kabèh sinrahkên Natèng Banaran

mila ingsun sêtun têmên awak ingsun
arêp têtêmua
adêrêng amituturi
karja baik mring Susunan Kabanaran

asru bêkus wau sira ki tumênggung
nora kadadèan
pikirmu iku kumaki
anyêyêngit pikir bèngès anyêrangas

wonge agung Mataram pikiranipun
nora milik brana
mung kaluhuraning dhiri
nadyan sugih tan arsa dadi sudagar

antêpipun kalah sirna mênang ngukup
barang tundha bema
tan ana gêlêm nglakoni
duk miyarsa anglênggêr Kapitan Bagrak

alon muwus marang sira ki tumênggung
sudara Ungaran
apa iya maksihbêcik
dandanane yèn wus rusak dèn banguna

ki tumênggung alon dènira sumaur
yèn dèn bêcikana
manawi tininggal malih
langkung sayang tinggal dandanan prayoga

sru gumuyu asru kapitan amuwus
kang uwis kaliwat
tanpa gawe dèn rasani
mayor budhal maju marang ing Ungaran

ki tumênggung andhinginakên panèwu
sakawan kinarya
Ungaran bêcike malih
mulihakên dandanan kang samya rusak

ya ta wau antara ing tigang dalu
budhal saha bala
sagunging bala Kumpêni
sakancane lan Tumênggung Arungbinang

praptanipun ing Ungaran baris kukuh
kunêng ing Ungaran
Pagêlèn sinigêg malih
kawuwusa Mataram kitha Pabrêgan

praptanipun saking pasisir rumuhun
Natèng Kabanaran
ngadhaton Pabrêgan mangkin
lèr wetane saking kitha Kabanaran

duk puniku enggal langkung arjanipun
Kamangkunagaran
lèring alun-alun nènggih
saosane Pangeran Natakusuma

kilèn lurung Mangkunagaran puniku
sang nata miyarsa
kalamun wau kang rayi
katiwasan Pangeran Natakusuma

dipun tukup mring Sakèbêr lan gupêrnur
langkung kasêrakat
nèng Trêsana dèn lurugi
kèngsêr malih wontên ing Kêdhu Parakan

sang aprabu utusan nimbali gupuh
lurah suranata
Mukidin lawan Muhyadin
sami bêkta kancanipun anglêlima

lampahipun amawi sêrat sang prabu
lawan ingkang garwa
ngintunkên prajuritnèki
kang sapalih rumêksa anèng Pabrêgan

tigang atus sèkêt sarêng lampahipun
sinêrot ing lampah
ing wuri duta nusuli
Singaranu lan Radèn Mangunkusuma

kang rumuhun ing Parakan praptanipun
panggih lan pangeran
duta Mukidin Muhyidin
andhawuhkên timbalanira sang nata

inggih lamun ingandika sang aprabu
sampun kalayatan
ing karsa sri narapati
amiwaha panggihe putra sang rêtna

aturipun Pangran Natakusumèku
kula ingandikan
paningkahe anak mami
gih sumôngga kenginga wakil kewala

rencang ulun puniku kang tigang atus
kula bêkta mangsah
amukul baris Kumpêni
suka mati yèn tiwas muliha aran

malês ukum kula ing nguni tinukup
sêpine wong ika
iki karo bêlah prapti
ya ta dèrèng nutug dènira ngandika

praptanira caraka kalih Tumênggung
Singaranu lawan
Tumênggung Mangkudirjèki
katimbalan raka paduka sang nata

sampun gupuh sampun mangsah ing prang pupuh
jêng raka paduka
sang nata langkung kuwatir
pra dipati pasisir ngandikan samya

botên antuk yèn sampeyan darbe atur
ing benjang rinêmbag
yèn sampun praptèng Matawis
urut budhal Pangeran Natakusuma

lampahipun ing marga datan winuwus
praptaning Pabrêgan
lajêng ngandikan sang aji
sarêng lawan Pangeran Mangkunagara

kang rinêmbug badhe ing paningkahipun
Rêjêp salawe prah
kang mangku pangran ngabèi
pinasrahkên Pangeran Mangkunagara

putrinipun Pangran Natakusumèku
pinangku sang nata
mijila saking jro puri
wusnya panggih mulihan Natakusuman

sampun rêmbug sakathahe kang rinêmbug
bubaran sadaya
Pangran Natakusumèki
kondur marang pakuwon panggih lan garwa

pra tumênggung sakawan pasisir tumut
Tumênggung ing Batang
Pamalang Barêbês Têgil
sinaosan wus sami manggih pondhokan

mung Tumênggung Mongpraja Wiradesèku
kang ati durjana
balik mring Kumpêni malih
pinarcaya dènnya mêthukkên sarkara

tata tita lingira ing nguni
ri sang nata wau paparentah
mamrênah ing punggawane
Danawarsa pinundhut
pinrênahkên wadananèki
gêdhe Mlayakusuman
têtêp namanipun
Tumênggung Kudanawarsa
Pangran Mangkudiningrat wadananèki
gêdhe Kapringgalayan

Adipati Suryanagarèki
lawan Ki Tumênggung Jayadirja
sami panumping kalihe
Kawiragunanipun
wadanane Jayajirjèki
dene Kartanagaran
pan wadananipun
Dipati Suryanagara
wadanane Bumija Wiradigdèki
bumi nênggih Môndraka

ingkang rayi wau dèn timbali
Pangran Purbaya Mangkukusuma
kang sami wontên Pagêlèn
kasoran yudanipun
mangkya ngumpul anèng Matawis
dènnya wau sang nata
arsa amêmantu
wadana jro kang tinata
kaprak têngên Mas Rôngga ingkang nindhihi
kiwane Jayèngrana

gêdhong têngên wadananirèki
nênggih Adipati Jayaningrat
Janapura ing kiwane
Mataram Gadhingipun
Ki Tumênggung Jasamodrèki
amung sawêg punika
ing wadananipun
kunêng gantya winurcita
Surakarta oprup arsa pamit mulih
mring nagari Walônda

Oprup Baltasar Totlomondèki
tinarima ing pisèlèhira
pikir kang ginêntèkake
karsanira gupêrnur
jendral sampun amupakati
Hindrik Johan Abraham
kang badhe tinandur
upêrup ing Surakarta
Totlomondo wus pamit sri narapati
amung nganti praptanya

kang jinunjung badhe anggêntèni
Yan Hindrik Johan Abraham
sampun antara praptane
Rêjêp tanggal ping pitu
Kêmis maksih awal taun Jim
antawis gangsal dina
wau têlasipun
pasrah barang rèhing praja
sira Oprup Baltasar Totlomondèki
sowan panggih sang nata

wus tabe oprup asru anangis
panangise pan kadi wanodya
kèh karaos ing driyane
wruha wusananipun
lêlakone ing tanah Jawi
yèn aja biyangira
adrêng kudu têmu
kang anèng nagri Walônda
yèn antêpa suka mati tanah Jawi
awlas ing sri narendra

duk Pacina jêngkare sang aji
tinut wuri mring môncanagara
Baltasar maksih Piskale
sinuhun timuripun
mangkya madêg sri narapati
langkung saking apapa
ing karatonipun
mila bingung ing tyasira
kapandênge wigêna darpa makingkin
keran-keron tyasira

wus pinêdhot saruwêding wingit
pamuwuse sinèndhèkkên titah
wus mijil saking purane
ing wanci surya naput
lajêngira ing bakda mahrib
ingkang ngatêr ing marga
Salatiga wangsul
Kapitan Kolong lan Barak
kawuwusa ingkang sumilih Yan Hèndrik
nênggih Johan Abraham

maksih Pulmak praptèng tigang sasi
wulan Sawal Akate pinacak
ing Palêsasra sakèhe
idêlèr suratipun
tur uninga ing sri bupati
ya wus lamun sinungan
marang ing gurnadur
têtêpe lêsananira
ing upêrup nagari Surakartèki
kunêng malih winarna

kang ngadhaton Pabrêgan Matawis
andhatêngakên amangun wiwaha
pinêpak pra dipatine
kang sami munggèng ngayun
ingkang sami apacak baris
ajaga ing Tampingan
bodhol barisipun
ingandikan mring Pabrêgan
anêkakkên sukane lawan kang abdi
Susunan Kabanaran

amiwaha ing kalih prakawis
putra jalu kalawan wanodya
pangran ngabèi arine
tinrimakakên iku
mring wadana kêparak kering
Rahadèn Jayèngrana
sarêng ing puniku
langkung gênging kang bawahan
pra dipati makajangan sawadyèki
munggwèng pasowanira

bêkta gamêlan sagung bupati
jawi lêbêt ambelani samya
ing pitung dina sêkatèn
akathah warnanipun
kang salendro pelog saruni
kang Carabalèn miwah
tuwin Kalaganjur
ingkang sami abêbêksan
lamun dalu damar lilin langkung asri
prapta ing panangkilan

kapatihan ing pakuwonnèki
Pangran Dipati Mangkunagara
gumêr gumuruh swarane
siyang dalu anayub
yèn rahina sawadyanèki
yèn dalu pra dipatya
kang sami angumpul
bupati jaba kewala
bupati jro kasukan ing srimanganti
sapara mantrinira

kawuwusa ing Surakartèki
wadanane wong kaparak kiwa
Pangeran Pakuningrate
kesah sakancanipun
para mantri panèkêt sami
tumut wadananira
inggate pinêthuk
Tumênggung Surawijaya
sabalane tigang atus kang turanggi
kawan atus kang dharat
