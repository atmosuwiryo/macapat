lan sutane gupuh malajêngi
mring gustine kang samya kantaka
kalara-lara tangise
samya sambat mlasayun
kacarita Sang Pandhusiwi
tuwin Dyan Gathutkaca
dwi satêngah kantu
kasilir maruta manda
lir kataman maosadi gregah tangi
Parta ngrangkul mring putra

lon ngandika Radèn Pandhusiwi
adhuh kulup Guritna lir paran
lakyan punika têmahe
dene kasor ing pupuh
mungsuhira luwih sinêkti
abot sangganing yuda
sajegku prang pupuh
durung tau kasor ing prang
yèn mundura kaya dudu satriyadi
ngucira ing ayuda

duk punika Radèn Pandhusiwi
dahat putêk pepuntoning nala
ngêningkên pôncadriyane
nênuwun mring dewa gung
kang pininta ungguling jurit
lananging adilaga
ya ta kang winuwus
sira Sri Bathara Krêsna
duk ing nguni kang oncat saking praja di
ngupaya murcanira

ingkang Rayi Dyah Banoncinawi
Nata Krêsna dahat mesu brata
nêng mega putih unggyane
ngatas mring bathara gung
mangkya antuk parmèng dewadi
tan samar pamawangnya
mring agal lan lêmbut
gumêlarirèng kahanan
ngendraloka janaloka wus kaèksi
tyas padhang tarawangan

marma gupuh Prabu Arimurti
tumurun mring unggyaning Sang Parta
kang lagya mêsu driyane
jlog prapta ngarsanipun
Pandhuputra awas ningali
tan samar ing wardaya
sigra ngraup suku
tuwin Radèn Gathutkaca
kadwinira ngaturakên pati urip
sarya gung rawat waspa

palêsthaning pamudyarjanèki
Nata Krêsna angambali sabda
yayi paran karanane
anèng ngriki riningsun
ingsun sawang kaya prihatin
pun kakang jarwanana
ya ta Pandhusunu
myarsa sabdaning Sri Krêsna
nulya matur ing lêlakyan kang pinanggih
purwa têkèng puwara

lan ngaturkên kasoring ajurit
tandhing lawan Sri Bratakusuma
Sri Krêsna duk myarsa ture
mèsêm sajroning kalbu
lon ngandika dhuh ari mami
rèh sira wus kasoran
lir paran karsamu
maju apa mundur sira
Pandhuputra aturira mêlasasih
dhuh kaka sri narendra

yèn mundura ulun sèwu isin
bilih majêng amba tan kuwawa
parêng tan parênga mangke
kawula nyuwun tulung
mring paduka ngasorkên maring
Prabu Bratakusuma
Sri Krêsna nabda rum
ingsun manèh yèn mênanga
sira lawan Gathutkaca wus katitih
wong tuwa kuwat pira

kawignyanku muhung mitulungi
dhuh kakaji bilih makatêna
tiwas sakit tanpa gawe
wus tita sor ing pupuh
Pulanggêni tan migunani
môngka pamungkas amba
gêgêdhuging pupuh
Narendra Krêsna duk myarsa
mungsuhira ambungên pasthi bilahi
tan wurung têkèng tiwas

Pandhuputra èmêng jroning galih
marpêki mring Sri Bratakusuma
nata awas pandulune
maring Sang Pandhusunu
sri narendra ngandika wêngis
hèh Parta yun punapa
baya minta lampus
Arjuna kagyat miyarsa
sarya nabda nadyan lara têkèng pati
ingsun môngsa mundura

sri narendra ngandika nudingi
lamun sira angajap antaka
kaya tan wurung dadine
Arjuna kras anubruk
sri narendra endha tan kêni
Palguna paksa ngrangsang
nganan ngiri riwut
sang nata milar sru nêpak
mukane Sang Arjuna satêngah posing
nanging paksa angrangsang

sri narendra prayitna anangkis
astaning Parta kêrêp katulak
tan pakantuk pamikute
dadya asring kajlungup
nanging paksa angêsuk wani
sang nata èsmu gila
grisinên ing pupuh
têmah ribêt ing ayuda
sri narendra tinubruk mring Pandhusiwi
dadya kêni dèn aras

sri bupati kampita ing galih
kinipatkên Arjuna malêsat
têmah uwal pêngrangkule
sang nata tyasnya gugur
têmah gêtêr sranduning dhiri
rumôngsa kajodheran
ing wêwadosipun
jroning tyas kalangkung maras
sang nata ngling hèh si lêthêk Pandhusiwi
têka rusuh ing yuda

Sang Arjuna gumuyu nauri
hèh sang nata apa ujarira
wong pêrang ya sakarêpe
padha arêbut unggul
singa tiwas yêkti ngêmasi
Prabu Bratakusuma
gya rinukêt purun
kamigilan sru lumajar
manjing pura Pandhuputra anututi
rinangkul tan kena wal

Prabu Bratakusuma anjêrit
kagum-kagum têmah kabadharan
ruwat wus wangsul warnane
tuhu sang rêtnaning rum
kusumayu Batacinawi
Dèwi Wara Sumbadra
amerang kalangkung
myat Raka Sang Dananjaya
duk samana Sang Aprabu Arimurti
marpêki kang ayuda

angandika sarwi bêlik-bêlik
o lah layak mungsuh luwih dibya
jêbul mangkono dadine
jrit karuna sang ayu
gya nungkêmi pada raka ji
sambat-sambat mlasarsa
sang nata lingnya rum
wis Lara Irêng mênênga
ywa kadawa-dawa lêlakyan puniki
mundhak karya sungkawa

samangkana ri wus tata linggih
sang rêtnayu tandya ngaras pada
mring Raka Nata Krêsnane
sri narendra andangu
ingkang dadya karananèki
lolosnya saking praja
têmah madêg ratu
sang rêtna matur pasaja
purwa madya wusana nata duk myarsi
dahat ngungun ing driya

ing nalika ramening ajurit
kusumayu putri ing Cêmpala
nèng yasakambang anginte
mring kang samya prang pupuh
ing wusana mangkya sang dèwi
wikan badharing Nata
Bratakusumèku
kang Raka Rêtna Sumbadra
marma sang dyah gita mijil sing botrawi
lumayu sipat karna

praptèng ngarsaning raka sang dèwi
anjrit karuna nyungkêmi pangkyan
kathah-kathah sêsambate
dhuh kang bok jimat ulun
botên nyana panggih nèng ngriki
têka madêg narendra
têmah karya bingung
rinuruh kongsi sangsara
Rêtna Wara Sumbadra ngandika manis
wus mênênga ri ningwang

rèh wus samya katêmu basuki
yayi dèwi ywa kèh kang rinasa
Dyah Srikandhi lon ature
dhuh kang bok kadang ulun
bisa têmên ngandhut wêwadi
dene nganggo anggarwa
marang raganingsun
layak salamine panggya
pangantenan nora tau ana-ini
katanggor padha dika

Sang Arjuna lan garwa sang dèwi
sami kamitênggêngên sadaya
gung sawang-sinawang bae
Arjuna alon matur
ulun ngatas karsa kaka ji
sang nata malih nabda
yayi yogyanipun
garwanta lan putranira
dipun enggal panjingna jroning li-ali
mundhak ngribêti lampah

Pandhuputra sandika turnèki
ingkang garwa nulya kinèn samya
manjing maring kalpikane
tan antara wus rawuh
ing sitinggil Sri Arimurti
lênggah ing dhampar dênta
Arjuna nèng ngayun
tuwin Radèn Gathutkaca
lan parpat tri ngandika Sri Arimurti
hèh yayi dipun enggal

timbalana warangkaning nagri
Sang Arjuna umatur sandika
gya dhawuh marang parpate
hèh Petruk dipun gupuh
timbalana mantri muka glis
Petruk matur sandika
mêsat saking ngayun
sapraptaning pagêlaran
duk samana marêngi ari Wraspati
marma ing pasewakan

pêpak andhèr wadya kang anangkil
Petruk sampun panggih mantri muka
gyadhawuhkên timbalane
ya ta enggaling tutur
mantri muka pan sampun kèrid
minggah mring sitibêntar
praptèng byantara rum
mabukuh nawang bantala
Sri Narendra Krêsna angandika manis
hèh patih wruhanira

marmanira sira sun timbali
hèh wruhanta mangkya ratunira
Bratakusuma Pamase
wus kasor prang lan ingsun
têmah têkèng antakanèki
kadi paran karsanta
yèn sira salabuh
mring ratumu kang wus lena
dipun enggal mêpaka sanjatèng jurit
kanthi sawadyatôntra

ya ta risang mantri ngayun
myarsa sabdanya sang aji
gêtêr saranduning angga
otot bayune sirnanting
ngêmbêng waspa marawayan
gung ingusap asta kering

ketang sih trêsna mring Prabu
Bratakusuma Sang Aji
ingkang wus kapupu ing prang
wau ta rêkyana patih
panglocitaning wardaya
upamarsa labuh jurit

nora wurung sida lebur
karya rusaking wadya lit
sasat sulung lêbu wôngwa
puwara rêkyana patih
mupus pêpasthèning dewa
ngeman risaking wadya lit

marma kya patih gya maju
sumêmbah mring Sri Krêsna Ji
nityasa arawat waspa
aturira mêlasasih
dhuh gusti sri naranata
kang tuhu asih mring dasih

kaparênga dasihipun
ngèstupada padukaji
gêsang praptaning antaka
mangkya praja Nungswarukmi
sumôngga ing padukendra
pun patik muhung dêdasih

tanapi amba pukulun
nyuwun jinatyan sayêkti
sintên paduka narendra
ngadhaton praja ing pundi
punapa paduka dewa
utusaning Hyang Pramèsthi

Narendra Krêsna nabda rum
bênêr sira durung uning
ingsun Sri Bathara Krêsna
iya Prabu Arimurti
saking praja Dwarawatya
de kang nèng ngarsèng sun iki

wewangi Dyan Pandhusunu
ing Madukara ngrênggani
kang sajuga putraningwang
satriya ing Pringgadani
jêjuluk Dyan Gathutkaca
kya patih dupi miyarsi

pangandikanya sang prabu
gupuh-gupuh sumêmbah mring
satriya Andananjaya
ri wusnya gya nêmbah maring
Prabu Anom Gathutkaca
ngandika Danardana Ji

hèh kya patih karsaningsun
mangkya praja Nungswarukmi
ngong pasrahkên marang sira
têtêpa jumênêng aji
marma mêngko tampanana
karajan ing Nungswarukmi

kya patih tur sêmbah nuwun
dhatêng sandika kapundhi
sih wilasa padukendra
pun patik muhung sadarmi
rumêksa hayuning praja
mèstuti dhawuh narpati

ngandika malih sang prabu
timbalana kadang mami
Adhimas Pratiwanggana
ingkang kinunjara wêsi
kya patih matur sandika
wotsari lèngsèr sing ngarsi

sigra-sigra lampahipun
datan kawarna ing margi
sapraptanirèng kunjaran
dhawuhkên pangandika ji
mring Radèn Pratiwanggana
ya ta glising caritèki

kèrid lampahnya wus rawuh
ing sitibêntar kya patih
lan Radèn Pratiwanggana
kadwinya sarêng wotsari
ri wusira tata lênggah
ngandika Sri Arimurti

yayi dikaparèng ngayun
Pratiwi majêng wotsari
ri wusnya bagya-binagya
paripurna sri bupati
ngandika mêmalat prana
dhuh ariningsun Pratiwi

datan nyana raganingsun
manawa riningsun bangkit
ngumpulkên balung apisah
upama wong nandhang sakit
sira bisa sung usada
dahat sun tarima yayi

nanging ywa dadi tyasipun
gyanta lumaksanèng kardi
nglakoni papa sangsara
kongsi kinunjara wêsi
paran kang ingsun walèsna
minôngka liruning kardi

tan ana timbanging wujud
nadyan praja Dwarawati
sun paringkên marang sira
kaya-kaya durung mirib
ingsun bangêt kapotangan
Pratiwi matur wotsari

kaka prabu kadang ulun
pêpundhèn amba sayêkti
arinta botên rumasa
bilih sagêd lebdèng kardi
malah sotaning tyas amba
rumaos cabar ing kardi

Sri Krêsna duk myarsa atur
ring Dyan Pratiwangganèki
sang nata nulya wêwarta
saliring rèh kang pinanggih
sira Dyan Pratiwanggana
miyarsa ngungun tan sipi

cinêndhak gancaring tutur
Sri Padmanaba Narpati
lawan para arinira
gyannya wontên Nungswarukmi
agung suka parisuka
ri wusira pêndhak ari

sri narendra nulya kondur
lan Ari Dyan Pandhusiwi
tuwin Radèn Gathutkaca
tanapi parêpat katri
Badranaya sasutanya
de Dyan Pratiwangganèki

pan sampun linilan mantuk
mring Kahyangan Saptabumi
laksitanya nata Krêsna
lan ari Sang Pandhusiwi
Guritna lan parpat tiga
pra samya napak wiyati

ing marga datan winuwus
mangsuli ing Nungswarukmi
Kya Patih Dewasaraya
mangkya jumêneng narpati
gêntèni kaprabonira
Sri Bratakusuma nguni

jejulukira Sang Prabu
Dewasaraya Sang Aji
yèku narendranya lama
kang darwa ing Nungswarukmi
nanging ing dangu kasor prang
linorot kaprabonèki

mring Bratakusuma Prabu
kacrita Dewasraya Ji
punika atmajèng Durga
kang kasbut Dewasarani
samana sampun ngadhatyan
wangsul jumênêng narpati

kocapa wau sang prabu
tampi aturing pra cèthi
yèn Prabu Bratakusuma
kang sirna madyaning jurit
sajatine ingkang tansah
dadya têlênging panggalih

inggih punika sang ayu
putri kadang Dwarawati
Kusuma Wara Sumbadra
dene pramèswari aji
punika jatine Sang Dyah
Kusuma Wara Srikandhi

langkung kagyat sang aprabu
duk myarsa aturing cèthi
katêtangi onêngira
sakala kandhuhan kingkin
puwara madêg krodhanya
nêdya angrêbut sang putri

gya undhang mêpak wadya gung
sakêp sakaprabon jurit
andhèrèkakên sang nata
nglurug mring Ngamarta nagri
tan winarna lampahira
lir mas tumimbuling warih

sigêg gênti ingkang kawursitèng tulis
gancaring carita
praja ing Cintakapuri
inggih nagari Ngamarta

kawuwusa Sri Darmaputra Narpati
ing ari sajuga
sang nata miyos tinangkil
nèng madyaning sitibêntar

ingayap pra biyada angampil-ampil
pacarèng karajan
Nangkula Sadewa ngapit
nèng kanan kering narendra

dene ingkang kaparèng ngarsa sang aji
Radyan Bayuputra
para wadya kang anangkil
pêpak andhèr ing paglaran

lon ngandika sang nata mring Bayusiwi
dhuh riningsun Bima
lah apa wus suwe yayi
gonira nèng pasewakan

Wrêkodara myarsa sabdaning rakaji
alon aturira
sadurunge kakang mijil
siniwi ing sitibêntar

ngong wus suwe anganti nèng pôncaniti
nata rum ngandika
dahat ngong tarima yayi
dèn ta ngestokkên karyanta

Bayuputra alon matur mring rakaji
tarlèn bêktiningwang
katur mring sira kakaji
sang nata maluyèng sabda

iya dahat panarimaningsun yayi
bêkti mring wong tuwa
pudya pangastawa mami
tumêkèng sira riningwang

Wrêkodara umatur sèwu kapundhi
Nangkula Sadewa
tan pae samyatur bêkti
ri sampunira palêstha

sri narendra ngambali pangandikaris
dhuh Sena lir paran
murcane arinirèki
Si Parta sing kasatriyan

paran ingkang dadya karanane yayi
Bimalon turira
dhuh pambarêp kadang mami
manawa kowe têtanya

prakara arinta Arjuna gyannya nis
saking kasatriyan
sinikara mring kakaji
Sri Krêsna marma mangkana

ginalih yèn murcane Sumbadra nguni
adhimu Si Parta
kinira sungkan ngulati
dadya Kaka Prabu Krêsna

dahat bendu marang arinta Jahnawi
wusana Sri Krêsna
nuduh bocah Saptabumi
kang aran Pratiwanggana

animbali Si Parta mring Dwarawati
arinta lênggana
seba marang Dwarawati
Pratiwanggana amêksa

kadwinira rèh samya adrêng ing kapti
têmah pôncakara
arinta Parta katitih
marmoncat sing kasatriyan

rowangira lan anakmu Pringgadani
kulup Gathutkaca
tuwin Si Wara Srikandhi
Si Abimanyu digawa

sanalika Pratiwanggana nututi
saparaning Parta
mangkono ujaring warti
wau ta sri naranata

duk miyarsa ature Dyan Bayusiwi
kongsi tri pandurat
datan ngandika sang aji
saking gung ginagas-gagas

Wrêkodara matur malih mring raka ji
pambarêp ywa maras
bab murcane sadayèki
manawa tita tan prapta

ngong têmpuhkên marang Sri Krêsna kakaji
lamun ora bisa
ngulati ingkang samya nis
pasthi tak jur lawan gada

jêr Si Jlithêng kang karya onar tan yukti
sang nata duk myarsa
ature Dyan Bayusiwi
arum pangandikanira

dhuh riningsun dipun sabar ing panggalih
ywa salah graita
mring Kaka Sri Arimurti
kokira amrih tan yogya

rasaning tyas ingsun tan mangkono yayi
kumandêl kewala
mring Kaka Danardanaji
prakara kangsamya murca

upama cangkriman sira lawan mami
nora bangkit batang
kajaba Krêsna kakaji
marma ywa mucung ing ya

ya ta wau ingkang lagya imbal wuwus
Sri Darmakusuma
lan Ari Sang Bayusiwi
dèrèng bibar wadya kang samya sumewa

tan adangu praptanya Sri Krêsna Prabu
lan Sang Dananjaya
tuwin Dyan Gathutkacèki
lan parpat tri samya anjog sing awiyat

pan tumurun nèng madyaning alun-alun
laju laksitanya
minggah maring pôncaniti
kagegeran wadya kang samya sumewa

anggarubyug dhèrèkkên mring gustinipun
maring sitibêntar
rêbut ngarsa pèpèt pipit
yêl-uyêlan marma pra wadya mangkana

rèh wus dangu murcane Dyan Pandhusunu
lan Dyan Gathutkaca
pra wadya onêng mring gusti
saking dènya sutrêsna mring gustinira

duk ing dangu nalika ing murcanipun
sagung wong sapraja
manahira sêdhih kingkin
marma mangko wus luwar susahing driya

ya ta wau praptane Sri Krêsna Prabu
lan Sang Pandhuputra
Gathutkaca lan parpat tri
ing nalika punika Sri Darmaputra

jog tumurun saking palênggahanipun
gapyuk rêrangkulan
lan Raka Sri Arimurti
Wrêkodara angrangkul mring Gathutkaca

Pandhusunu sinungkêman arinipun
Nangkula Sadewa
abagya binagya gênti
ri wusira laju samya tata lenggah

ya ta wau Darmakusuma Sang Prabu
alon aturira
mring Raka Sri Arimurti
dhuh kakaji arinta sèwu tan nyana

yèn pukulun rawuh Cintakapurèku
dene sampun lama
kula dahat ngarsi-arsi
siyang ratri ngantos cêngklungên tyas kula

sang aprabu Krêsna aturira arum
dhuh yayi narendra
pun kakang samantên ugi
raosing tyas dahat onêngnya kalintang

rèh wus dangu tan tinjo mring yayi prabu
Sri Darmakusuma
matur malih mring Krêsna Ji
kadi pundi de paduka sêsarêngan

rawuhipun lan ri paduka Partèku
kang murca sing praja
arinta nyuwun jinatin
kang supadi padhang raosing tyas kula

Sang Aprabu Krêsna aturira arum
mring Sri Yudhisthira
miwiti kongsi mêkasi
saliring kang lelakyan katur sadaya

duk puniku Sri Darmaputra Sang Prabu
lan Sang Wrêkodara
tuwin ingkang rayi kadwi
sumawana sagung wadya kang sumewa

dupi ngrungu pangandikanya sang prabu
Sri Bathara Krêsna
samya ngungun jroning galih
ing wusana suka sukur ring jawata

ri wusipun dangu wontên sitiluhur
Sri Darmakusuma
ngacarani mring rakaji
ingaturan manjing jroning dhatulaya

Mahaprabu Krêsna tan lêngganèng kalbu
nata kalihira
gya kanthèn asta umanjing
mring jro pura ginarbêg para biyada

Bayusunu tanapi ari trinipun
tuwin Gathutkaca
tumutur manjing jro puri
parpat tiga tan kari manjing puraya

tan adangu rawuh sajroning kadhatun
pinapak garwendra
yèku jêng wara supadni
narendra dwi ri wusira tata lênggah

narpawadu gya ngaturkên bêktinipun
mring raka narendra
wusnya gya nambrama maring
Sri Bathara Krêsna lan Sang Dananjaya

ri wusipun purna panambramanipun
wau Sang Arjuna
gya mahyakkên garwanèki
lan kang putra kang nèng sajroning kalpika

Kusumayu Rêtna Wara Sumbadrèku
tanapi Sang Rêtna
Kusuma Wara Srikandhi
tuwin Putra Dyan Abimanyu parabnya

ya ta wau sawusira sang rêtna yu
dangu nêng-onêngan
lan raka wara supadmi
sanalika gya tata bojadrawina

kawursita Sang Prabu Darmakusuma
lan kang raka sang aji
Sri Bathara Krêsna
tanapi para kadang
gyannira mong sukèng galih
nutug tri dina
jroning tyas lir punagi

saking dènya onêng ing tyas dèrèng ical
dènya pisah wus lami
mila Prabu Krêsna
dèrèng kondur mring radya
ya ta ing ari sawiji
Sri Darmaputra
lan Raka Sri Krêsnaji

miyos siniwaka munggwing sitibêntar
ginarbêk para cèthi
ngampil upacara
nata kalih wus lênggah
munggwing padmasana rukmi
sinawur sêkar
gandanira mrik wangi

para ari samya sumiwi sadaya
Dyan Arya Bayusiwi
Radyan Pandhuputra
tuwin Dyan Gathutkaca
Nangkula Sadewa ngapit
nèng kiri kanan
ira sri narapati

Badranaya lawan sapranakanira
samya kaparèngtêbih
dene ing paglaran
Tambakganggêng Kya Patya
lan sagung para bupati
pra wrahatbala
kadi robing jaladri

sri narendra dèrèng kongsi imbal sabda
kasaru sowanèki
punggawa tampingan
minggah mring sitibêntar
kèrit mring rêkyana patih
praptèng byantara
nira sri narapati

kalihira mabukuh sarêng wotsari
muka konjêm mring siti
Sri Darmakusuma
arum wimbaning sabda
paran marma bocah tamping
seba ngarsèwang
tan srana ngong timbali

kang dinangu manêmbah alon turira
dhuh gusti jêng sang aji
mila abdi tuwan
sumêngkèng sitibêntar
pun patik atur udani
mring padukendra
wontên mêngsah gêng prapti

radya tuwan Ngamarta binaya mangap
mangkya wus praptèng kikis
sampun masanggrahan
langkung gêng tur santosa
abdi tuwan tiyang alit
kathah krisakan
samya rinayah wani

datan wontên kang uninga pinangkanya
ya ta sri narapati
dupi amiyarsa
turnya wadya tampingan
sakala sri narapati
matur mring Raka
Sang Prabu Arimurti

dhuh kakaji kadipundi yogyanira
mêngsah gêng ingkang prapti
Sri Naredra Krêsna
alon ing aturira
dhuh yayi sri narapati
prakawis mêngsah
sampun sandeyèng galih

yayi prabu kantuna mukti mibawa
wontên jroning puradi
para rayi tuwan
Wrêkodara Arjuna
Guritna sampun kuwawi
nanggulang yuda
botên kuciwèng jurit

sri narendra matur malih mring Sri Krêsna
môngsa borong kakaji
pamatah paduka
mring para rayi tuwan
narendra Krêsna turnya ris
dhatêng sandika
hèh payo Bayusiwi

lan Arjuna Gathutkaca mahyèng jaba
kang ingagyan pra sami
umatur sandika
ing nalika punika
Sri Darmaputra Narpati
jawaban asta
lan Raka Sri Krêsnaji

para ari samya ngabêkti sadaya
Sri Yudhisthira Aji
kondur ngênyapura
ginarbêg pra biyada
wuwusên paseban jawi
Narendra Krêsna
lan Arya Bayusiwi

Sang Arjuna tanapi Sang Gathutkaca
nulya dhawuh mring patih
mêmatah punggawa
Tambakganggêng gya undhang
munya têngara tinitir
pra wadyabala
sikêp kaprabon jurit

gya têngara tôndha budhaling punggawa
yayah karêngèng langit
bidhal panganjurnya
gumrêdêg lampahira
maring jawining nagari
ya ta lampahnya
datan winarnèng margi

tan antara wus prapta kikising kitha
kandhêg lampahing baris
rèhning mêngsahira
wus katingal anggabag
ing ngriku gya samya rakit
gêlaring yuda
wadya Cintakapuri

ri wusira purna gêlaring ayuda
ayun-ayunan sami
gya munya têngara
tôndha têmpuhing yuda
wuwusên sang adipati
Tambaksamodra
ingkang ngêdali jurit

pinapagkên lawan Arya Gathutkaca
rame rok silih ukih
mèh kasor prangira
wau Tambaksamodra
Tambaklautan glisprapti
têtulung yuda
radèn ingêbut kalih

datan kewran ngiwa nêngên ananggulang
krodha Dyan Bayusiwi
mungsuh gya cinandhak
kalih pisan sarosa
ingadu kumba ngêmasi
sirnèng palagan
wangsul warnane lami

bajôbarat Jaramara Nirumaya
makahyangan pra sami
mring Krêndhawahana
marêk Bathari Durga
ngaturkên tiwasing jurit
ya ta kocapa
Prabu Dewa Sarani

sarêng mulat sirnaning kalih punggawa
duka yayah sinipi
angawaki yuda
sarwa ngasta curiga
pinapag Dyan Pandhusiwi
têmpuhing yuda
suduk-sinuduk gênti

dangu datan ana kang kasor ing yuda
salin warastra lungit
gya panah-pinanah
samya prawiranira
Sang Prabu Dewa Sarani
lenèng pamawas
kacundhuk ing jêmparing

kênèng jajanira gumuling ing kisma
badhar jatining warni
atmajaning Durga
kang anèng Tunjungpura
gya mesat ngayuh wiyati
amakahyangan
ya ta wadya kang kari

sarêng mangsah ambelani ratunira
tan ana tolih wuri
surak mawurahan
wadya Ngamarta tadhah
rame samya rêbut pati
wau Sang Arya
Sena nêngah ing jurit

mundhi gada singa tinarajang bubar
mawa prabawa angin
lesus bayu bajra
gumrubug saking angga
mungsuh kadya dèn saponi
gusis sadaya
kabuncang tibèng têbih

larut mirut wangke-wangke samya kentas
sigra Sri Arimurti
dhawuh mring pra kadang
kondurmanjing jro pura
sandika ingkang sinung ngling
sigra têngara
tôndha bubaring jurit

sanalika gya bidhal panganjurira
kondur manjing nagari
gumuruh swaranya
tansah asurak-surak
datan kawarna ing margi
praptaning praja
jujug ing pôncaniti

duk punika Mahaprabu Darmaputra
miyos ing pôncaniti
mêthuk mring pra kadang
kang samya mêntas yuda
glising carita Sang Aji
Sri Yudhisthira
wus panggih lan raka ji

Nata Krêsna lan Ari Sang Wrêkodara
tanapi Pandhusiwi
tuwin Gathutkaca
ri wusnya tata lenggah
sagunging punggawa sami
nèng pagêlaran
lawan rêkyana patih

ri wusira wong agung kang mêntas yuda
bagya-binagya sami
lan Sri Darmaputra
nulya bojadrawina
nèng madyaning pôncaniti
nutug sadina
kongsi tumêkèng ratri

ing paglaran pra wadya uga mangkana
bojadrawina ngênting
ya ta kacarita
sapraptaning byar enjang
Nata Krêsna nulya pamit
kondur mring praja-
nira ing Dwarawati

Prabu Darmaputra lan pra arinira
jumurung mring rakaji
Sri Narendra Krêsna
wusnya andum raharja
sigra anapak wiyati
Sri Yudhisthira
kondur angênyapuri

palêsthaning mangapus nujwari Soma
manis tanggal kaping dwi
wulan Rêjêp warsa
Jimawal sinangkalan
Buta Catur Ngèsthi Aji
ing môngsa Sadha
tumindak gansal ari

