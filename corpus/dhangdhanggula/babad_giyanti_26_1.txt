mêmanise tyas rêsêp migati
ing pangulah mring rèh kasarjanan
anêtêpi ing ugêre
jênêngirèng tumuwuh
sinung têngran budi mumpuni
dera Sang Amurwèngrat
ngumala sumunu
tumrap ing jagad lir surya
nyênyunari niskara sèsining bumi
kang nyata lan kang samar

minôngkaa kastawaning dasih
myang pracihnaning panglingga murda
têrus ing lair batine
marang lumèbèripun
sihirèng Hyang Kang Tanpa Têpi
marma kacèlu dahat
ing tyas amêmangun
wuryaning kanang carita
praja wutahing rah sinawung kêkawin
mahambêk widayaka

yèku witing karaton angalih
Kartasura maring Surakarta
Adiningrat pinangkane
turutaning pangapus
anukili ing sawarnining
pêpèngêtan kadhatyan
pamudyaning ulun
mêmalar sinamadana
barkahira sanggyaning para winasis
ingkang pratamèng sastra

purwakaning pawarti winardi
nurutakên Babad Kartasura
pinêthikan wose bae
jumênêngnya Sinuhun
Pakubana kang kaping kalih
nèng nagri Kartasura
bôndha tur abandhu
asugih pratiwa wadya
binathara ing jagad anyakrawati
wibawa paribawa

tuhu ratu agung ambawani
ing bawana tlatah nuswa Jawa
tanpa petungan balane
pra santana nung-anung
aprakosa maring ajurit
samya sumungku suka
jroning tyas gumulung
andêrpati abipraya
pra kawula ing jro myang jabaning nagri
tan pae anggêpira

nadyan silih pra bala Kumpêni
kang rumêksa anèng Kartasura
datan pendah panganggêpe
lan wadyabala prabu
dene ingkang para radpêni
sampun lambang prasêtya
pawong sanak tuhu
salami lan sri narendra
marma arjèng praja anjrah ingkang janmi
murah sandhang lan boga

suprandene yèn sampun pinasthi
apêsipun jayaning narendra
tuhu lamun ngebatake
yèku duk praptanipun
parangmuka têmpuh ngajurit
kalawan bôngsa Cina
nadyan wontênipun
kang satru kadi tan gôndra
têka kêkês sagunging para bupati
sirna kamayanira

pra punggawa myang para prajurit
prawira nung andêling ranangga
lir kabuncang sudirane
karkate têlas murud
têka uwas giris amiris
mung nêdya ngungsi gêsang
nora lawan mungsuh
tan pae lan wadu jana
wus dilalah karsaning Kang Murbèng Bumi
bêdhahing Kartasura

sri narendra lolos saking nagri
têdhak dhatêng kitha Panaraga
sawusnya sirna mêngsahe
pinukul ing prang pupuh
kanthi bantu wadya Kumpêni
sigra jêng sri pamasa
kondur angadhatun
maring nagri Kartasura
nanging dahat risakipun kang nagari
tangèh môngga puliha

kondurira sawatara sasi
komisaris Kumpêni gya prapta
Hogopêr Isêl Idêlèr
môngka sariranipun
jêng gurnadur nagri Batawi
Gustap Wilêm Baron Pan
Inhop namanipun
amêmangun prajangjiyan
lan Sinuhun Pakubana kaping kalih
Narendra Kartasura

wuryanira kang sêrat prajangji
mung pinêthik kang pêrlu kewala
mangkana ing surasane
kapisan dènira wus
sri bupati cidra ing jangji
akarya huru-hara
siya marang sagung
wadya Kumpêni Tasura
nêdya bantu gonira wong Cina jurit
ngrênggangkên pawong sanak

sarèhipun kangjêng sri bupati
wus nalôngsa saking cidranira
sakèhing prakara mangke
wus kêkasut rinacut
sirna ilang datanpa lari
wangsul apawong sanak
ingkang sabiyantu
lir satu munggèng rimbagan
sri narendra lawan Kumpêni Walandi
rakêt tan nêdya pisah

tinêtêpkên lêstari sri mulki
jumênêngnya anèng Kartasura
tumrah satêdhak-têdhake
kang gumanti kaprabun
datan liyan saking darahing
kangjêng sri naranata
pawong sanak lulus
anêtêpi prajangjian
Nata Jawi lawan Kumpêni Walandi
tan pisah salaminya

kaping kalih pra wadya Kumpêni
tinêtêpkên samya pawong sanak
lan bôngsa Jawa sakèhe
kêdah tulung-tinulung
ingkang amrih maring basuki
kadya atunggil bôngsa
ing salaminipun
kaping tiga sri narendra
lamun arsa karya: ngèndêli pêpatih
miwah para bupatya

ing pasisir kêdah asung uning
mring Kumpêni nagri Batawiah
kenginge tinêtêpake
wus mupakat gurnadur
supayane bakit nêtêpi
bôngsa Jawa Walônda
pawong sanakipun
lawan dadia pratôndha
bôngsa Wlônda lawan sagung bôngsa Jawi
tan kêna yèn pisaha

ping sakawan kangjêng sri bupati
masrahakên mring Kumpêni Wlônda
pulo Madura pa dene
nagri ing Surèngkewuh
Rêmbang miwah Japara nagri
wêwêngkone sadaya
satêtiyangipun
dalah bupati punggawa
pangêrèhing Kumpêni kadya duk maksih
kawêngku kraton Jawa

dadya sagunging para bupati
pamêngkune ing siti rèhira
pangwasa paprentahane
tuwin pangambilipun
asil dhatêng têtiyang bumi
miturut kadi adat
mung asil kang konjuk
nguni dhatêng sri narendra
mangkya katur mring wadananing Kumpêni
kumêndur ing Samarang

kaping gangsal Kumpêni Walandi
angaturi wêwah wadyabala
ingkang rumêksèng kadhaton
myang barang karsa prabu
sangkêp dalah praboting jurit
dadya wadya kang dharat
cacah tigang atus
sèkêt ingkang kêkapalan
blônja têdha sri bupati kang maringi
saking bandar lautan

pandamêle kang sêrat prajangji
anèng kadhaton ing Kartasura
kaping sawêlas wulane
Nopèmbêr ôngka taun
sèwu pitung atus lan malih
kawan dasa têtiga
ing sêsampunipun
kadhawuhakên warata
bôngsa Jawa kalawan bôngsa Walandi
rakêt apawong sanak

kadidene tunggil bôngsa yêkti
duk puniku pangagêng Walônda
Tuwan Baron Hogêndhorop
pangkat kumêndhan mayur
tuhu wantêr maring ngajurit
cukat cakêp ing karya
wasis anênuju
barang rèh karsa narendra
kala bêdhahipun Kartasura nagri
katon sih sungkêmira

ing saparan tut pungkur sang aji
sêdya labuh sabaya antaka
tan mambu yèn bôngsa seje
ngêsorkên sungkêmipun
para wadya punggawa mantri
marma sangêt sihira
kangjêngsang aprabu
mring wau tuwan kumêndhan
nganti karsa amundhut kadang taruni
angadhi kramanira

dene kadang narendra kang kêni
kinathik ing samubarang karya
Dyan Mas Sujana timure
diwasanya jêjuluk
Jêng Pangeran Amangkubumi
mahambêk martotama
kotamane kasub
ing rèh pangulahing praja
tata titi nastiti salir pakarti
cakêp karsaning raka

jêng pangeran timure winarni
asring ngical anamur kawula
amasuh ing sarirane
kang dhingin mring Matarum
silih nama Bagus Mahadin
ngèngèr rôndha Bothokan
nama Biyang Sanun
pakaryane sêsadean
gêmpol plèrèt sabên sore maring têgil
gone wong ngundhuh kapas

panukune tan binayar picis
mung urupan lan kapas kewala
Bagus Mahadin karyane
sabên ari galêpung
sabên ratri nglêmbur anisir
plèrèt wusnya samêkta
rôndha Biyang Sanun
mangkat sadean mring têgal
wadhah sênik ingkang bêkta Bagus Madin
pinangkul anèng pundhak

urup kapas winadhahan sênik
wusnya têlas sêsadeanira
Biyang Sanun laju mulèh
Bagus Madin tut pungkur
sênik kapas nulya sinunggi
mangkana sabên dina
ing pakaryanipun
wusnya antuk satus dina
kadêngangan dutèngnata kang ngulati
gya kondur maring praja

antarane dèrèng patos lami
kondurira Radyan Mas Sujana
anulya angical manèh
jujug ing Pedan dhusun
silih aran pun Bagus Sarpin
ngèngèr balantik kuda
Gêndhari ranipun
saking rêmêning turôngga
supayane bakita anênitèni
ciri medaning kapal

Bagus Sarpin nulya sinung wajib
pangopène turôngga têtiga
guyang gêbêg pangêroke
wêkêl ing karyanipun
Ki Gêndhari langkung dènnya sih
kathah piwulangira
marang sira Bagus
myang winulang numpak kapal
anêgari sakathah ingkang turanggi
sawusnya tigang wulan

utusane kangjêng sri bupati
kang ngulati Radyan Mas Sujana
antuk warta pamanggène
ana ing Pedan dhusun
gya jinujul sampun kapanggih
nèng kali guyang jaran
ingaturan kondur
anut kondur mring Tasura
gya jinunjung ing raka jêng sang siniwi
sinung pangkat pangeran

parandene adrênging tyas maksih
nêdya laju amasuh sarira
ing ratri mring kali Pepe
tanapi kali Sanggung
kungkum anèng sajroning warih
sêsupène barleyan
binucal mandhuwur
ingulatan ginogohan
kapanggihe nganti gagat bangun enjing
pangeran lagya mêntas

lamun pambucale ali-ali
ginogohan anulya kapanggya
maksih dalu ing wancine
cinêmplungakên wangsul
datan ngetang nganti gabibir
kapanggihe wus rina
pangran lagya kondur
marang padalêmanira
lampahira mangkana ing sabên ratri
wusnya antara côndra

kondur nuju anèng têngah sabin
gya binegal bangsane siluman
mênthèk alêksan cacahe
lêlêmbat mênthèk wau
agêngipun sabayi-bayi
ratunipun satunggal
sapangon gêngipun
ambyuk angroyok pangeran
jêng pangeran sagung mênthèk dèn gitiki
têkên kayu kadoya

mênthèk mawut lumayu agusis
mung ratune ingkang maksih panggah
ngêrêg ngamplok nèng gigire
pangran laju manêkung
matêg donga jabur lan malih
atine Surat An Ngam
ratu mênthèk nglumpruk
galasaran anèng ngarsa
sarwi minta aksama amêlas asih
mênthèk dadya kabala

pan sinigêg Pangran Mangkubumi
amangsuli lampahaning praja
Kartasura nalikane
jroning jaman dahuru
prapta bêdhahipun nagari
santana kadangira
kangjêng sang aprabu
akèh lolos saking praja
madêg baris anèng sakidul nagari
nêlukkên bêkêl desa

kang tan nungkul samya dèn jarahi
kadang nama Pangran Buminata
Singasari ing kalihe
miwah pulunan prabu
Pangran Pamot lan Dyan Mas Sahid
Arya Suryakusuma
Prangwadana juluk
lajêng nama Jêng Pangeran
Arya Mangkunagara arine malih
Pangran Mangkudiningrat

para pangeran pulunan katri
sami putranipun Jêng Pangeran
Mangkunagara kadange
sêpuh jêng sang aprabu
ingkang kendhang dhatêng Batawi
malih kang cinarita
ing nalikanipun
mungsuh Cina pinukul prang
para Cina kaplajêng mangetan sami
Tumênggung Martapura

madêg baris ngirup Sukawati
datan ana wong kang wani lawan
mangkana jêng sang pamase
ingkang rayi tinuduh
Jêng Pangeran Amangkubumi
dadya senapati prang
pinaringan sampun
wadyabala sawatara
wong Kumpêni tan luwih sapuluh iji
mêngsah pangran lêlima

Jêng Pangeran Arya Mangkubumi
sabên aprang linulutan wadya
kèringan satru kalane
tan kewran glaring mungsuh
pra pangeran kang madêg baris
kang samya linurugan
nora lawan mungsuh
mung aprang lèrès kewala
dupi ngantêp pêrang dhatêng Sukawati
Martapura kasoran

marma langkung trêsna sri bupati
tanah Sukawati tigang nambang
sinungkên wêwah lênggahe
môngka ganjaranipun
gènnya sampun labêt nagari
mungkasi parangmuka
duk kala puniku
kêkalih kang mantrimuka
Adipati Pringgalaya patih jawi
kaipe jêng sri nata

kineringan sarta dèn êsihi
patih lêbêt Dipati Sindurja
mangkana jêng sang pamase
sakondurnya ngadhatun
kalih têngah warsa watawis
rêrêm ing sawatara
ing sajroning kalbu
miwah pra santana wadya
risêdhêngnya pêpêkan sagung bupati
pasisir môncapraja

ari Soma sang nata tinangkil
magêlaran ingayap badhaya
asri tinon busanane
ngampil pacara prabu
nata munggèng bangsal pangrawit
lênggah ing dhampar êmas
kang cakêt ing ayun
Jêng Gusti Pangran Dipatya
Anom Mangkunagara Sudibya Luwih
Raja Putra Mataram

gya Jêng Pangran Arya Mangkubumi
Senapati Ngalaga Tasura
nulya pra santana andhèr
cakêt ngarsa sang prabu
twan kumêndhan lan para upsir
ugi samya sumewa
anèng keringipun
munggèng kursi asatata
sangandhaping sasana bangsal pangrawit
jro tratag pagêlaran

wong kaparak gandhèk kanan kering
asumewa kanan kering bangsal
prajurit jro baris andhèr
tata sajuru-juru
risang mantrimuka kêkalih
manggènipun sumewa
sami munggèng ngayun
Dyan Dipati Pringgalaya
Sindurêja ingapit para dipati
wadananing bupatya

ing pasisir lan môncanagari
nulya para bupati nayaka
laju malih sambungane
sagung para tumênggung
ing pasisir môncanagari
anon-anon majêgan
bang kilèn sadarum
ing wuri tamping wadana
sagung para kaliwon panèwu mantri
jaba tamping majêgan

miyosira kangjêng sang siniwi
datan pae lawan saban-saban
duk maksih rêja jamane
nanging jro tyas ngêndhanu
sanityasa amangonêngi
risakipun kang praja
tanapi kadhatun
saisine raja brana
aprasaksat brastha swuh sirna binasmi
dening kang mungsuh Cina

yèn ginagas saya angranuhi
yèn rinasa sangsaya karasa
ing Kartasura risake
patih dinuk ing wuwus
rêngên ta hèh sira dipati
kadarpaning tyas ingwang
tan kêna sinayut
arsa angalih nagara
desa êndi kang prayoga wetan iki
sun karya kuthagara

adipati lawan sira adhi
Hogêndhorêp padha lumakua
pikirên ngêndi bêcike
samya sandika matur
twan kumêndhan lan patih kalih
sang nata nulya jêngkar
kondur angadhatun
kang sewaka gya luwaran
twan kunmêndhan lawan dipati kêkalih
myang pra nayaka jaba

abudhalan pan sarêng saari
anênitik desa wetan praja
wusnya atas pamriksane
kumêndhan rêmbagipun
papan ingkang wiyar waradin
amung ing Kadipala
kang dinalih patut
dèn dêgi pura narendra
nayogyani sang mantrimuka kêkalih
desa nulya binabad

dipun ukur badhening kang puri
nanging wontên sêmanging wardaya
pra nujum Jawa rêmbage
mupakat Dyan Tumênggung
Ônggawôngsa Puspanagari
Tumênggung Mangkuyuda
têmbe jangkanipun
yèn nagri nèng Kadipala
langkung arja winongwong jinayèng jurit
cacade enggal risak

Dyan Tumênggung Ônggawôngsa angling
dhuh ki lurah ing panawang kula
dhusun Sala prayogine
nadyan ing purwanipun
wontên pêrang agêng ing benjing
nanging lajêng raharja
kukuh tur abakuh
mulyaning talatah Jawa
ambaludag dunya sabrang angajawi
sirna lêlakon yuda

dyan dipati kalih angrujuki
jangkanipun Tumênggung Gawôngsa
kunmêndhan alon dêlinge
sudara kalihipun
myang sagunging para bupati
lamun ing desa Sala
sangêt awonipun
lêdhok rawa datan wrata
lawan malih kacêlakên ing banawi
sae ing Kadipala

ewamakatên yèn tan prayogi
Kadipala suwawi mangetan
ingkang pakantuk papane
patih lan pra tumênggung
nayogyani mariksa malih
wetan banawi Sangkrah
horêg pra wadya gung
praptèng papan lêmpar wiyar
Sanasèwu tuwan kumêndhan ngrêmbagi
sae kinarya praja

risang mantrimuka têtanya ris
maring Dyan Tumênggung Ônggawôngsa
kadiparan prayogine
Ônggawôngsa turipun
dhuh ki lurah lamun suwawi
tan liyan dhusun Sala
saking petang ulun
yèn wontên wetan bangawan
tiyang Jawi badhe wangsul Buda malih
tansah tukar lan rowang

wau risang nindya mantri kalih
lan kumêndhan kalane miyarsa
tansah lêgêg gèdhèg-gèdhèg
jro tyas kalangkung ngungun
mring waskithanipun kang galih
Tumênggung Ônggawôngsa
nging pakèwêdipun
de kang jinôngka prayoga
papan rawa lêdhok mandhukul tur sungil
prênah têpi bangawan

risampuning kang para bupati
twan kumêndhan lan sang mantrimuka
gêlêng gumolong rêmbage
kang kinarya kadhatun
èstu Sala ingkang pinilih
amung miturut jôngka
supadi rahayu
gya samya mantuk mring praja
patih kalih lan tuwan kumêndhan sami
marêk ing jêng sri nata

sang mantrimuka kumêndhan
sapraptanirèng ngarsaji
matur sarèhing dinuta
ngupaya papan kang yogi
arsa kinarya puri
rêmbagipun punggawa gung
amung ing dhusun Sala
mupakat ingkang pinilih
jangkanipun ing têmbe gêmah raharja

sri narendra lon ngandika
iya ingsun wus marêngi
nuli enggal dèn rakita
kumêndhan lan patih kalih
sami sandika mijil
praptèng jawi andhêdhawuh
mring sagung pra bupatya
nayaka jaba jro tuwin
pra bupati pasisir môncanagara

kinèn samya tata-tata
pirantining upakardi
angrakit badhening praja
umatur sandika sami
ya ta datan winarni
dènnya rumanti sadarum
winuwus enjangira
risang nindya mantri kalih
twan kumêndhan kalawan para bupatya

samya parêng abudhalan
saking nagri Kartawani
mangkat maring dhusun Sala
datan winursitèng margi
ing Sala sampun prapti
nulya wiwit babad dhusun
badhening kang nagara
cinêngkal caloning puri
binabanjar tinata sapantêsira

wong cilik ing dhusun Sala
sampun dhinawuhan ngalih
dadya sami bêboyongan
maring dhusun kanan kering
sabrayat anak rabi
gya siti ing Sala dhusun
kang lêdhok lawan rawa
ingurugan mrih waradin
gya rinakit-rakit ingkang dhatulaya

wong kang sami nambut karya
lir pendah sêmut blakithi
sayuk iyêg rêbut papan
tan ngetang sayahing dhiri
wit gêlakan ing kardi
dupi antara nêm tèngsu
wus sampat paripurna
nanging pagêripun bumi
duk samana lagya jinaro kewala

kôntha-kanthaning nagara
pêtha-pêthaning kang puri
tan siwah lan Kartasura
gya tuwan kumêndhan tuwin
sang nindya mantri kalih
atur uning jêng sang prabu
lamun wus paripurna
nulya kangjêng sri bupati
dhawuh maring risang kalih mantrimuka

tanapi tuwan kumêndhan
tata-tata amiranti
samêktaning ngalih praja
sandika wong agung katri
sigra undhang mring dasih
busêkan wong sapraja gung
dupi antara dina
wus sampat sampêt miranti
ari Buda enjang nagri Kartasura

sagunging para pangeran
risang mantrimuka kalih
bupati sapanêkarnya
miwah pra bala Kumpêni
sampun pêpak anangkil
tan kaliru prênahipun
samana sri narendra
lan garwa jêng pramèswari
miwah putra lawan pra putri sadaya

sampun angrasuk busana
ingkang sarwa adi luwih
pinatik ing nawarêtna
murub amaneka warni
ujwalanira kadi
laban sêsiring sumunu
dahat lênglêng kawuryan
basahan agêmiraji
atanapi manggung sarimpi badhaya

sampun maharjèng busana
busana kang pelag asri
swaminipun pra pangeran
risang nindya mantri kalih
swamining pra bupati
kaliwon mantri panèwu
sampun sami sumewa
pêpak anèng dalêm puri
nyi tumênggung nyai lurah wus samêkta

wau kangjêng sri narendra
miwah kangjêng pramèswari
miyos saking dhatulaya
ginarêbêg para putri
kêbut sadalêm puri
satriya para tumênggung
praptaning siti bêntar
amung lênggah sawatawis
lajêng jêngkar tilar praja Kartasura

ngalih praja dhusun Sala
sawadya santana aji
busêkan wong sanagara
ingkang tumutur umiring
ri Buda wanci enjing
ping sapta wlas tanggalipun
anuju wulan Sura
êje sangkalaning warsi
kombul puja rasaning jêng sri narendra

kinurmatan para wira
Jawa kalawan Kumpêni
drèl sanjata rambah-rambah
sinauran mriyêm loji
mriyêm agung sitinggil
swarane lir gêlap sèwu
slomprèt tambur musikan
kêndhang suling sarêng muni
Carabalèn Monggang Kodhokngorèk ngangkang

sang nata anitih rata
pra putri jêmpana joli
cinatur tataning lampah
ingkang nèng ngarsa pribadi
waringin kalih rakit
bangsal pangrawit sumambung
ingusung wêwêtahan
ingayap wadyabalaji
wurinira dwipangga srati kang ngayap

titihan dalêm turôngga
binusanan sarwa asri
ingayap gamêl panêgar
wuri ingkang anambungi
panèwu mantri jawi
anon-anon tamping dhusun
pangrêmbe Pamajêgan
para kaliwon bupati
tinindhihan risang kalih mantrimuka

ingayap kang upacara
miwah kang wadya prajurit
ingkang sumambung ing wuntat
pra wadyabala Kumpêni
dharat asikêp bêdhil
tigang brêgada kèhipun
sèkêt dragundêrira
kumêndhan ingkang nindhihi
jajar lawan jêng gusti pangran dipatya

ingayap kang upacara
miwah kang wadya prajurit
ingkang sumambung ing wuntat
Cêngkal Baladewa Kyai
ngayap ngulama kêtib
ki pangulu tindhihipun
nulya para pangeran
wuri titihan sri mulki
rata ingkang pangirit turôngga astha

sinongsongan gilap mubyar
ingurung-urung prajurit
samya sikêp waos benang
tamtama miji pinilih
kaparak ngampil-ampil
upacaraning kaprabun
anèng wurining rata
tanapi ing kanan kering
tinindhihan bupati kliwon kaparak

ingkang sumambung ing wuntat
tandhu jêmpana myang joli
yèkuingkang tinitihan
pramèswari myang pra putri
swamining nindya mantri
pangeran miwah tumênggung
swamining pra punggawa
kaliwon panèwu mantri
pan ingurung-urung wira sikêp benang

wadya gêdhong kraton miwah
panandhon samya umiring
nèng kanan kering jêmpana
kanan kering tandhu joli
kaliwon myang bupati
ingkang anindhihi laku
ing wuri sinambungan
pusaka karaton Jawi
warna-warna kathah kang winot kandhaga

wênèhana ingulêsan
sutra jênar miwah abrit
ngapit juru suranata
pradikan tanapi kaji
pan sinongsongan kuning
ing wuri ingkang sumambung
prajurit kêkapalan
anulya para bupati
ing pasisir miwah ing môncanagara

ingayap kang upacara
miwah kang wadya prajurit
cinatur sagunging wadya
kang umiring sri bupati
pangkat mantri manginggil
bupati kliwon panèwu
kalih sang mantrimuka
miwah wadana prajurit
pra pangeran sadaya samya basahan

pra sami nitih turôngga
sarta samya dèn songsongi
daludag rontèk bandera
kang anèng ngarsa myang wuri
maneka warna asri
têtabuhan munya umyung
slomprèt tambur musikan
pradangganing pra bupati
angarangin tinabuh saurut marga

sagunging kang wadyabala
ingkang wahana turanggi
gangsal lêksa winatara
tan petungan kang lumaris
lampahing wadya aji
gumolong gêlêng asêlur
sêsêk ngèbêki marga
gunging wadya yèn kaèksi
sing mandrawa lir pendah samodra wutah

puyêngan solahing wadya
tumutur boyong jêng sang sri
adaya-daya ing sêdya
umyung usung-usung sami
rêreyongan samargi
wau ta sarawuhipun
ing Sala sri pamasa
tinrap kang bangsal pangrawit
jroning tarub kang kinôntha pagêlaran

kangjêng sang sri naranata
lênggah ing bangsal pangrawit
santana wadya sumewa
ngadêg kumêndhan lan upsir
wira Jawa Kumpêni
banjêng baris ngalun-alun
sang nata lon ngandika
dhusun Sala ing samangkin
sinung nama Surakarta Adiningrat

pangulu kêtib ngulama
gya donga ayuning nagri
kangjêng sang sri naranata
dhawuh ananêm waringin
wringin lèr kang jênêngi
mantrimuka kanthinipun
bupati bêkêl jaba
wringin kidul kang jênêngi
wadananing bupati môncanagara

sawusira paripurna
pananêmipun waringin
pradôngga barungan munya
prajurit Jawa Kumpêni
êdrèl mawanti-wanti
sinauran mriyêm agung
tambur slomprèt musikan
ambarung prasamya muni
swaranira kadya anggogragna arga

sri bupati sigra jêngkar
manjing jroning dalêm puri
kang sewaka gya bubaran
maring pamondhokan sami
pondhokaning Kumpêni
nèng wetaning alun-alun
wadya alit sumêbar
milih papan dèn sênêngi
ana ngidul ngalor ngulon miwah ngetan

têtêp prasida sri nata
ngadhaton anèng nagari
Surakarta Adiningrat
risang mantrimuka kalih
pra pangeran bupati
kaliwon mantri panèwu
samya atata wisma
saundha sabilik-bilik
amêmangun marga mrih arjaning praja

antara ing tigang côndra
wontên srat saking Batawi
dhumatêng tuwan kumêndhan
gatining srat sung udani
jendral arsa martuwi
maring kangjêng sang aprabu
dene ngalih nagara
ngiras jajah tlatah Jawi
amariksa kang risak kala prang Cina

twan kumêndhan sigra-sigra
malêbêt ing dalêm puri
bêkta sêrat saking jendral
sapraptaning sri manganti
canthèl atur kang kêmit
nyuwun sowan ing sang prabu
nulya laju ngandikan
praptèng ngarsa sang siniwi
jawat asta kumêndhan èsmu kasmaran

dhuh pukulun sri bupati
amba tur uningèng tuwan
yèn ulun tampi sêrate
pun kaki gurnadur jendral
raosipun kang sêrat
mênawi parêng ing kayun
arsa prapta nagri tuwan

sowan ing jêng padukaji
rèhne mêntas karya kitha
nênggih pun kaki lampahe
mangetan jujug Madura
ngiras amêmariksa
sakathahing dhusun-dhusun
kang rusak kala prang Cina

saking wetan rawuh mriki
risampuning pêpanggihan
konduripun amangilèn
mêdal ing tanah Mataram
sang nata angandika
iya bangêt rênaningsun
dene kaki sarjuning tyas

têtinjo mring jênêng mami
besuk apa gone prapta
tuwan kumêndhan ature
rawuhipun tuwan jendral
dèrèng mawi têmbaya
kalamun parêng sang prabu
kawula arsa siyaga

bôndha kinarya badhèni
suyasa ingkang prayoga
kagêm pakuwon rawuhe
pun kaki gurnadur jendral
sri narendra ngandika
adhi panjênênganingsun
wus marêngi aturira

sira sarêmbuga nuli
anane wong lawan bôndha
lan dipati sakarone
kumêndhan matur sandika
jawat asta mit mêdal
samana sarêmbag sampun
lawan sang mantri wisesa

risang dipati kêkalih
dupi wus kaprasadonan
ing Kumêndhan Hogondhorop
parentah samêktèng karya
marang para bupatya
datan lami sampat sampun
bôndha bau tuwin kriya

risaksana dèn wiwiti
pandamêle kang suyasa
tan winarna rêroncène
nêdhênge anambut karya
kasaru praptanira
garêbong carakanipun
Pangeran Tirtakusuma

sarwi amundhi kintaki
têrang ing gurnadur jendral
gatining rèh nandukake
pamapas cipta angkara
Pangran Mangkunagara
pinurih mangimur-imur
ayu myang widadèng karsa

pênêda maring Kumpêni
sarta bêktia mring nata
Tuwan Kumêndhan Hondhorop
wus anduga karsanira
para rad ing Jakarta
duta sampun kinèn laju
garêbong sigra umangkat

dhumatêng ing pakuwoning
Pangeran Mangkunagara
datan winarna lampahe
ing ênu sapraptanira
pustaka wus tinampan
binuka sinuksmèng kalbu
mangkana ungêling sêrat

pustaka pinandara ring
saliring pudya raharja
sing manah êning rumêmbe
saking kadang para wrêdha
kang pinilut sangsaya
nèng Jakarta ajêjuluk
Pangeran Tirtakusuma

mugi katura ri mami
Pangeran Mangkunagara
kang kasub jayèng palugon
dening gunane mring aprang
kèringan parangmuka
linulutan pra wadya gung
tuhu prajurit utama

wiyose kanang kintaki
yayi mas paraningtrêsna
mugi anirnakna babo
bara-baraning bramatya
berata kang sandeya
rèhning kabubuh ing sêpuh
pun kakang dadya nêmpuh byat

datan pisan nêdya lamis
anyênyêla lêlêmêsan
nyênyampahi kakangane
ing karsaning kadang ingkang
wus mahambêg gunawan
mung matur sajatinipun
ing tumrape kaprawiran

ing asmaralaga yayi
sapa kang wani tumanggah
kalawan sira riningong
yèn ta mung sababagira
yêkti dahat katrêsan
dening widagdanta tuhu
têmah nungku ngèstu pada

ananging tanduke yayi
lamun sisip kalbèng cacad
nora bêcik juwarane
kadi ujaring bêbasan
amirong kampuh jingga
lire ambalela ratu
lan mungsuh Kumpêni ingkang

kaonang-onang undhagi
mring rèh ulahing ayuda
tanpa wilangan balane
sangkêp sakapraboning prang
yêkti dudu timbangan
mungsuh Kumpêni lan Ratu
marma pun kakang kumêdah

asung pamrayoga yayi
kalamun condhong ing karsa
lêhêng kondura dèn age
ambêbana sihing nata
kadi langkung utama
suwita wong tuwanipun
dhasar kang madêg narendra

dene ta kalamun yayi
sônggarunggi mring Walônda
panggiha pun kakang dhewe
wit denekang pangandika
tuwan gurnadur jendral
datan liyan karsanipun
amung amurih raharja

dhuh yayi lamun suwawi
gone pun kakang sung rêmbag
dhinahara yêkti sae
upama datan arsaa
mung ngumbar drênging karsa
têtêp tan ngeman sadulur
tilarane kangjêng rama

lan pun kakang asung uning
ramanta ingkang sawarga
atilar putra kathahe
gangsal kang jalu sakawan
kang wanita sajuga
ingkang jalu wayahipun
kuwawa angêmbat watang

satamating pan upèksi
kang kintaka jêng pangeran
trênyuh widrawa ing tyase
sru karantan maring kadang
kang wontên ing Jakarta
alola linglung wulangun
dening tinilar ing rama

myang jroning tyas katêtangi
mèngêt lampahaning rama
kang dahat karya wirage
nganti dangu tan ngandika
sarwi amêtêk jaja
kêmbêng-kêmbêng arawat luh
tinênggak-tênggak tan kêna

saberatirèng wiyadi
pangeran angunandika
babo limut têmên ingong
yèn bêbasaning manusa
lir sarah nèng samodra
sarah upamane manus
samodra upama suksma

saparan akontrang-kantring
winasesa dening tirta
karêp pribadi tan duwe
mangkono uga manusa
tan wajib yèn suwala
sakarsa Hyang Maha Luhur
mung kudu suka narima

saksana ngandika aris
hèh Grêbong sira matura
mring Kumêndhan Hogêndhorop
rêmbag kang wus sun tupiksa
kamot jroning nawala
abangêt panuwun ingsun
sih marmane kadang tuwa

sayêktine ingsun pikir
pamrih kang marang raharja
nora pisan bêbasane
yèn mung suka angas karta
tan anut rèhing raja
lan Kumpêni ingkang agung
apa tan ajrih Hyang Suksma

mung iku wangsulan mami
lah uwis sira mundura
angasoa maring pondhok
pun Grêbong mundur tur sêmbah
ngaso mring pamondhokan
ri sampuning kalih dalu
wangsul dhatêng Surakarta

laju tumamèng jro loji
umarêk tuwan kumêndhan
wus tinutur sadayane
sadhawuhipun pangeran
suka tuwan kumêndhan
mirêng Grêbong aturipun
dinalih lamun sanyata

Grêbong nulya kinèn bali
pinanggiha lan pangeran
tur uning yèn tuwan mayor
arsa panggihan priyôngga
ana ing Picis desa
pun Grêbong umangkat laju
kumêndhan lumêbèng pura

praptèng byantara narpati
kumêndhan alon turira
pukulun yèn kapanujon
lan karsa sri naranata
ulun arsa pêpanggya
putra paduka sang prabu
Pangeran Mangkunagara

samadosan wontên Picis
ulun purih umantuka
suwita ing ngarsa katong
ywa kongsi karya rêrêsah
dhatêng tyang padhusunan
sri narendra ngandika rum
adhi sun mangayubagya

nging sumêlang ing tyas mami
kaya-kaya durung nyata
si Sahid kasaguhane
adate mung nôngga krama
supaya dèn umbara
sapungkure kang sung rêmbug
karya ruhara wong desa

ewa mangkana ta adhi
rèhning wus jangji panggihan
prayoga mangkata age
bok manawa kanyataan
nêdya mulih mring praja
iya panjênêngan ingsun
kang paring pangan lan pangkat

kumêndhan gya amit mijil
enjingipun lajêng mangkat
mung bêkta juga upase
rowang Jawa amung tiga
datan samêktèng bala
praptèng Picis wus kapangguh
lan Pangran Mangkunagara

anèng wetaning banawi
pangeran tan bêkta bala
amung sakawan kang dhèrèk
ri sampuning anjum asta
ngunjuk anggur kalihnya
twan kumêndhan sangunipun
nulya sami wawan sabda

kumêndhan wacana manis
dhuh pangeran kadiparan
yèn ta kalantur karsane
karya risak wong padesan
sintên ingkang kecalan
marma tur kula kalangkung
pangeran mugi dhahara

sagung pirêmbag prayogi
sing Pangran Tirtakusuma
kawrat wontên ing sêrate
lêpat paduka mring nata
kang sampun kalampahan
kula ananggêni tuhu
yêkti antuk pangaksama

pangeran lêga ing galih
midhangêt pirêmbagira
Tuwan Kumêndhan Hondhorop
dene sagah nanggênana
nglêbur sakèhing dosa
pangeran arsa mituhu
rêmbag kondur maring praja

nulya ngunjuk anggur malih
kumêndhan lawan pangeran
pangran waspadèng tingale
pêdhanging tuwan kumêndhan
katingal langkung pelag
kumacèlu ayun wêruh
kumêndhan datan lênggana

pêdhang ingaturkên nuli
sêdhèt tinarik ing ngarsa
pangran alon andikane
sudara pêdhang punika
dede pêdhang Walônda
pelag pakantuking wangun
lir pêdhang damêlan Jawa

tuwan kumêndhan nauri
dhasar pêdhang suduk Jawa
rama paduka sang katong
ingkang aparing wasiyat
kala nèng Panaraga
Côndhabirawa ranipun
marmanya pêdhang punika

sabên ari miwah ratri
tan kenging pisah sacêngkang
tansah kula sandhing mawon
wit kathah karamatira
wasiyat ing Mataram
pêdhang nulya sinung wangsul
dhumatêng tuwan kumêndhan

gantya kumêndhan yun uning
wangkinganipun pangeran
kang katon pelag srasahe
dhuwung tinampèkkên nulya
tinarik mring kumêndhan
sangêt ing pangungunipun
myat pelaging wangunira

sampun sinarungkên malih
katur wangsul mring pangeran
ri sampun nutug kalihe
dènnya sami pagunêman
twan kumêndhan pamitan
arsa tur uningèng prabu
jawat asta gya bubaran

kumêndhan ngalèr lumaris
pangeran mring Panambangan
nanging sajroning galihe
pan amung anôngga krama
tan nêdya mituhua
twan kumêndhan rêmbagipun
wuwusên tuwan kumêndhan

prapta Surakarta nagri
laju tur uningèng nata
purwa madya wasanane
kalanipun pêpanggihan
sawusira antara
dèn anti ing dhatêngipun
pangeran tan ana prapta

taksih angadêgkên baris
bahak ngayudi padesan
wong cilik puyêngan gègèr
kathah dhusun karisakan
kapyarsa saking praja
nanging datan pinaèlu
wit sawêg gêlak pakaryan

suyasa ingkang prayogi
karya pakuwoning jendral
tuwin mêmangun liyane
wit nagri sawêg bêbakal
arsa tamuan jendral
pangeran sakadangipun
nutug gènnya karya risak

gantya mangke kang winarni
ri sampuning santun warsa
jêngkaripun sang pamase
saking nagri Kartasura
mring praja Surakarta
wontên sêrat prapta atur
uninga tamtuning tanggal

badhe rawuh ing Samawis
jêng tuwan gurnadur jendral
langkung trustha ing galihe
Sri Narendra Surakarta
de wit jaman Mataram
Kartasura praptanipun
ngalih praja Surakarta

Gurnadur Jendral Batawi
dèrèng wontên ingkang prapta
pêpanggihan lan sang katong
pan lagya punika ana
marma jêng sri narendra
saking sangêt rênanipun
karsa mêthuk mring Samarang

ngiras pêpara yun uning
samodra lèr tanah Jawa
sang nata wus dhawuhake
mring nindya mantri kalihnya
tanapi mring kumêndhan
sang mantri wisesa sampun
mêmatah samêktèng karya

sarta dhawuh mring bupati
pasisir êlèr sadaya
badhe rawuhnya sang katong
kalawan gurnadur jendral
dhatêng nagri Samarang
marma pasisir sadarum
kinèn mêpak nèng Samarang

bupati jroning nagari
jaba jêro sapunggawa
sapalih ingkang andhèrèk
kang sapalih têngga praja
dene para santana
akathah kang kantun tugur
lan kangjêng pangran dipatya

bupati môncanagari
ingkang cêlak Surakarta
kêrigan pra samya dhèrèk
sri narendra wus dhêdhawah
ing ari tanggal wulan
badhe têdhakipun wau
akanthi tuwan kumêndhan

ing ari Buda anuju
dwi wêlas Rabingulakir
warsa Dal ing wanci enjang
wau kangjêng sri bupati
karsa angrasuk busana
prajuritaning narpati

rinêngga sarwa mas murub
sinotya pinatik-patik
nawarêtna tanpa una
têmpuring praba mrabani
amblêrêngi mrabangkara
gantya winursitèng Jawi

ri sang kalih mantri ngayun
myang sagung para bupati
tanapi tuwan kumêndhan
kaliwon panèwu mantri
wus pêpak samya sumewa
anèng pagêlaran sami

prajuritan agêmipun
ingkang rinêngga sarwa sri
kancana miwah sêsotya
pinapantês amantêsi
prajurit Jawi kapalan
miwah dragundêr Walandi

wus baris nèng alun-alun
mangkana jêng sang siniwi
miyos saking dhatulaya
pra pangeran kang jajari
ingayap wadya kaparak
ingkang sami ngampil-ampil

upacaraning Kaprabun
banyak dhalang sawunggaling
kacu mas ardawaleka
tamèng talêmpak jêmparing
gandhewa gadhing kawuryan
maneka warna mêpêki

titihan dalêm sang prabu
jêmpana lawan turanggi
wus cumawis pagêlaran
turôngga dipun praboti
sarwa êmas tanpa una
yèn tinon langkung rêspati

nitih jêmpana sang prabu
bidhal saking ing nagari
sinongsongan gilap mubyar
wadu wandawa kang ngiring
sru gumuruh swaranira
srining paran kang kaèsthi

monggang Kodhokngorèk ngungkung
tinêmbang barung lan suling
slomprèt tambur kalasôngka
musikan munya dumêling
binarung êdrèl sanjata
sinauran mriyêm loji

swara lir gêlap ambarung
èbêkan wong sanagari
rêbut ênggèn yêl-uyêlan
dènira samya ningali
mangkana tataning lampah
têdhaknya dhatêng Samawis

kang dadya cucuking laku
bupati môncanagari
ing Kêdhu lawan Mataram
Pagêlèn mung sawatawis
yèku ingkang sisih wetan
ing Kaduwang datan kari

ngayap upacaranipun
miwah kang wadya prajurit
sangkêp sagêgamanira
ing wuri kang anambungi
panèwu mantri myang Jajar
ing Surakarta nagari

bupati têtindhihipun
kaliwon kang dadya kanthi
ri sang kalih mantrimuka
ingayap wadya prajurit
miwah ingkang upacara
ing wuri ingkang nambungi

prajurit kapalan satus
tuwin drahgundêr Walandi
kapitan têtindhihira
nulya santananing aji
sagunging para pangeran
titihan dalêm sri mulki

jêmpana ingurung-urung
dening kang wadya prajurit
ingkang sikêp waos benang
wadya kaparak kang ngampil
upacaraning karajan
nèng kanan kering myang wuri

turôngga titihan prabu
ingurung-urung pakathik
ingayap gamêl panêgar
ingkang datan kêna têbih
Tuwan Hondhorêp Kumêndhan
lan Pangeran Mangkubumi

ing wuri ingkang sumambung
bupati môncanagari
Madiun lawan Caruban
Magêtan myang Jagaragi
ing Warung lan Garobogan
ingayap para prajurit

sangkêp upacaranipun
maneka warna mêpêki
cinatur sagunging wadya
kang pangkat mantri manginggil
samya wahana turôngga
pangeran patih bupati

sinongsongan payung agung
bandera awarni-warni
ijo biru kapurônta
irêng abang putih kuning
sabên bupati sajuga
banderane seje warni

datan wontên kêndhatipun
sagung wadya kang umiring
wadya kang wahana kuda
kalih lêksa malah luwih
tanpa petungan cacahnya
kang dharat sagunging dasih

abra ing busananipun
sagunging wadyabalaji
ingkang tata gêgunungan
sarwa pelag mônca warni
sing mandrawa sinatmata
sumiring arga kabêsmi

sabên desa ingkang agung
kang kamargan dèn sinungi
carabalèn munya umyang
pradôngga munya ngêrangin
rontèk panjêran daludag
êkrun sêsêkaran adi

wadyagumolong asêlur
angèbêki margi-margi
balabar mring ara-ara
wêwah-wêwah wong ningali
wong padesan ewon lêksan
anggili kang samya prapti

marma ara-ara dhusun
wana jurang miwah kali
èrèng-èrèng turut marga
kang kamargan sri bupati
jêjêl pipit kêbak janma
tuwa anom jalu èstri

rêroncène tan cinatur
rêrênggan samargi-margi
têdhakipun sri narendra
saking gunging wadya aji
de ratu musthikaning rat
ing bawana ambawani

rêmbên têdhaknya sang prabu
mung mamrih ayêming abdi
dimène aywa rakasa
enggar manahe pra dasih
arja suka parisuka
tigang dalu anèng margi

wau ta sarawuhipun
anèng lampor sang siniwi
pinêthuk baris Walônda
samya wahana turanggi
dwi atus drahgundêrira
kumêndur nagri Samawis

Tuwan Teling julukipun
ingkang anindhihi baris
pangagênging wong Walônda
kang mondhongi sri bupati
bupati pasisir pêpak
mêthuk sarêng lan Kumpêni

tuwan kumêndur wus tundhuk
jawat asta lan jêng sang sri
sigra laju lampahira
sri nata nitih turanggi
sinongsongan gilap mubyar
wimbuh gung kurmatan aji

Kumpêni lan pra tumênggung
panyuba-subane luwih
Kodhokngorèk munya ngangkang
pradôngga munya ngêrangin
tambur slomprèt myang musikan
kêndhang suling sarêng muni

baris Kumpêni ambarung
drèl sanjata wanti-wanti
mariyêm gêng magênturan
gêtêr patêr magêtêri
yayah manêngkêr tri loka
lir ngêbur hèr ing jaladri

janma miyat rêbut dhucung
Walônda Cina myang Jawi
Arab kêling lan bênggala
êncik koja amêpêki
kadi gabah ingintêran
solahing wong sanagari

jalwèstri jêjêl supênuh
uyêk sêsêk anêsêki
pinggiring lurung atarap
amarapit ngapit-apit
kumudu-kudu yun miyat
ingkang jêng sri narapati

dadya kadêrêng andarung
tan angetung anak rabi
rêbut ênggèn yêl-uyêlan
jalwèstri wor dadi siji
kèh rare miwah para dyah
kapipit-pipit kajêpit

ana jêtung kapirangu
myat cahya jêng sang siniwi
dene anuksmèng sasôngka
wadya mratah pêkik-pêkik
wasis pasanging busana
mêmantês angadi ragi

baguse asungsun timbun
dening rinêngga sarwa sri
asrining busana mubyar
warna mas sêsotya manik
nunging cahya marakata
lir manidhêm sitarêsmi

marma kathah pra dyah ayu
rêragan dènnya umiling
mring lêlêngêng kang katingal
liringe lir ngujiwati
kang keswari nganti wudhar
tinon tan sêdya tinolih

wontên ingkang pungun-pungun
lir kênèng tikbra nêkani
pambayun kang ngênyu dênta
kadhêsêk nganti kapidih
wêntise kesisan sinjang
kumilat datan pinikir

sawênèh juwêt amuwus
ngalêm mring para pinêkik
èsthane kadya jêjawat
wontên malih jawil-jawil
rêrasan lan rowangira
astanya sarwi gablogi

dhuh lae-lae bok ayu
sajêg ngong tinitah urip
umiyat kadi wong ika
lagi ing samêngko iki
iba bungahe tyas ingwang
yèn bakita sandhing linggih

pantês kinudang ing kidung
pantês kondhanging agêndhing
pra satriya Surakarta
myang sagung bupati mantri
bêsus wiraga karana
saparibawa mantêsi

dhuh babo-babo wong agung
sêsotyaning nuswa Jawi
têka baguse kaliwat
prabaning cahya dumêling
lir teja ngêmu wangkawa
wênêse amilangoni

wus masthi bae kang dulu
yèn mulih praptaning panti
agung môndraka lênglêngan
kusut tumonton mring laki
nora sotah sinandhinga
mung kèpi kang anyar prapti

tangèh ginupitèng kidung
solahe wong sanagari
cinaturjêng sri narendra
dupi prapta ngajêng loji
Jêng Tuwan Gurnadur Jendral
Baron Pan Imhop agipih

dènnya lumarap amêthuk
ngacarani sri bupati
riwuse jawatan asta
nata sinambut umanjing
jro trun kang wus sumadhia
rinêngga sarwa sutra di

lèmèk prang wadani babut
lênggah jajar sang kêkalih
mênggêp munggèng dirgasana
bupati satriya mantri
jroning praja Surakarta
pasisir môncanagari

aglar sumiwi ing ayun
sajuru sabilik-bilik
kawangwang saking mandrawa
busanane milangêni
lir lintang ambabar sêkar
pating gêbyar pating krêlip

Twan Jendral Baron Pan Imhup
samana sampun ngaturi
nambrama amanuhara
wilujênging sri bupati
atanapi tur prasêtya
pangandikanira aris

dhuh prapta kula sang prabu
pan amung parlu martuwi
dhumatêng paduka nata
rèhning mêntas wontên kawis
dahuruning prajanira
saking karsanta sang aji

ngalih kitha Sala dhusun
punika kula kaluwih
kadêrêng arsa umiyat
labêt dening gunging asih
kangjêng Kumpêni Walônda
dhumatêng Narendra Jawi

sang prabu mangsuli arum
prasêtyanipun Kumpêni
sih marma mring kraton Jawa
rumêksa mamrih basuki
dahat sukarêna kula
panjênêngan kula ugi

datan darbe sigan-sigun
agêngipun sônggarunggi
nanging mung mantêp pracaya
mring Kumpêni lair batin
saking dening rêsêp kula
kula anggêp kulit daging

gurnadur suka kalangkung
myarsa prasêtyaning aji
risampunipun antara
sang nata jêngkar sing loji
kondur dhatêng pasanggrahan
tuwan kumêndur umiring

pra bupati datan kantun
tantara dangu praptaning
sêsugun mawarna-warna
saking Kumpêni mêpêki
myang sing Bupati Samarang
warata wadya gung alit

sawusnya rêrêm sang prabu
gurnadur jendral martuwi
sigra amurwèng kalangyan
mriksa ananing jaladri
nutug gènnya mangun suka
jendral lawan sri bupati

wusnya antuk pitung dalu
dènnya wontên ing Samawis
sang prabu lan tuwan jendral
gya jêngkar mring Sala nagri
sami anitih jêmpana
lamun sayah nitih wajik

sang aprabu munggèng ayun
gurnadur jendral nèng wuri
de ananing pakurmatan
tan siwah kadi duk nguni
têdhakipun sri narendra
dhatêng nagari Samawis

wadyakuswa sangsaya gung
wêwah bupati pasisir
tanapi bala Walônda
Jêng Pangeran Mangkubumi
yèn nata nitih jêmpana
kinon angamping-ampingi

adharat ing lampahipun
nèng kanan utawi kering
ngampil pamucangan nata
gêgujêngan turut margi
luwês cucut tandukira
katonton putus ing budi

dupi têdhaknya sang prabu
prapta anèng Bayalali
sang nata dhingini lampah
ari Dite nuju kaping
pitu likur nunggil wulan
rawuh Surakarta nagri

tuwan kumêndhan tan kantun
umiring jêng sri bupati
sawusnya nata ngadhatyan
kumêndhan gya mundur amit
angrêrakit pasanggrahan
jro loji rinobaya sri

badhe ing pakuwonipun
Gurnadur Jendral Batawi
gêdhong loji duk samana
kang dadi lagya satunggil
nêp jandhela dèrèng dadya
marma mung tinutup mori

arine Soma gurnadur
prapta Surakarta nagri
laju tumamèng kadhatyan
Monggang Kodhokngorèk muni
mariyêm gung magênturan
drèl sanjata wanti-wanti

Kumpêni myang wadya prabu
lun-alun gènipun baris
wau kangjêng sri narendra
miyos dhatêng sri manganti
amêthuk gurnadur jendral
kanthèn asta mring pandhapi

horêg wong jro praja kêbut
tan petungan kang ningali
jalwèstri jêjêl sêk-sêkan
pinggir marga kêbak janmi
sawusira sawatara
gurnadur jendral nèng puri

nulyapamit ing sang prabu
arsa makuwon mring loji
sang nata sumarah karsa
gurnadur jendral gya mijil
sinatriya pra punggawa
kang anom samya umiring

jêng tuwan gurnadur jendral
sampun makuwon ing loji
sinangkalan praptanira
wong nywara horêging bumi
sagung para bupati
makuwon sasukanipun
enjinge sri narendra
têdhak martuwi mring loji
andrawina nganti diwasaning surya

sri bupati lagya jêngkar
enjinge jendral martuwi
sinambut lan mangun suka
kongsi diwasaning ari
gurnadur lagya pamit
praptèng kawan arinipun
jangkêpe kaping tiga
têdhaknya jêng sri bupati
maring loji gurnadur mangun wicara

sang nata ngaturan ngiwa
mring gêdhong sami pribadi
mung kanthi dêlèr satunggal
gurnadur umatur aris
traping krama maripih
mêmalad mamèt saarju
dhuh pukulun sang nata
ingkang satuhu bawani
ing bawana talatahing nuswa Jawa

mugi ta anglêpatêna
ing bêbêndu tulah sarik
dhatêng Rad Pêni India
miwah sampun sônggarunggi
kula matur sajati
tiyang Kumpêni gènipun
wontên ing nuswa Jawa
ngayom barkahing narpati
ingkang sampun kawuryan satuhu trêsna

marma Kumpêni sadaya
ing sêdya tarlèn mêmamrih
tata arjaning kang praja
mulyaning karaton Jawi
tulusa ing salami
dalah satalatahipun
sampun wontên dur cara
bêbaya kang bêbayani
lir pakartining Cina ngrêngkakkên praja

mila lamun jêng paduka
kaparêng panudyèng galih
pasisir êlèr sadaya
kagadhuhna ing Kumpêni
môngka pracihna yêkti
sih kadarmanya sang prabu
dhatêng bôngsa Walônda
kang rumêksa kraton Jawi
pawong sanak datan pêgat salaminya

dene lamun kasambadan
anggadhuh tanah pasisir
kang pinrih yêkti mung arja
tan ngewahi adat Jawi
myang pawêdaling siti
ingkang konjuk ing sang prabu
sapintên kathahira
Kumpêni mung dadya margi
lumadosing paos kadya saban-saban

duk miyarsa sri narendra
têmbunging Jendral Kumpêni
langkung kagyat ing wardaya
dene tan nyana sayêkti
yèn jendral ingkang prapti
minta siti lèr sadarum
kang nèng têpi samudra
dahat ribêng tyas narpati
gya mangsuli pangandika manuhara

dhuh eyang mênggahing kula
tan liyan namung marêngi
sabarang ingkang kinarsan
mring sagunging pra rad pêni
awit sampun ngugêmi
ubayèng mung mrih rahayu
nglêngkara yèn ngaraha
tiwasipun tanah Jawi
mila kula tan nêdya suwalèng karsa

nanging yogya dèn sarônta
kula mundhut rêmbag dhingin
maring pra nayakèng praja
sanès ari sung pawarti
jêng gurnadur mangsuli
dhuh sang prabu sampun dhawuh
dhatêng para dipatya
ing sayêkti tanpa kardi
botên sande punggawa mung mrih dur cara

tandhanipun dèrèng lama
gènnya sang prabu ajurit
nêdya ngungsir mring Walônda
saking turing pra dipati
môngka jroning rat Jawi
ingkang misesa amêngku
yêkti amung paduka
sintên kang purun ngalangi
yèn wus dadya karsane kang madêg raja

rèhne wau sri narendra
pinilud sabda hartati
tinêtêr-têtêr pinêlak
dadya mupus tyasiraji
anut titahing Widhi
alon pangandikanipun
eyang kula apasrah
marêngi nagri pasisir
nèng Kumpêni tan pae nèng asta kula

jêng tuwan gurnadur jendral
sigra ngrangkul sri bupati
dhuh sang nata kang sanyata
trêsna pracayèng Kumpêni
pakewuhing rat Jawi
Kumpêni sanggêm amikul
beyaa kêthèn yutan
sarat sajroning ajurit
awêndrana Kumpêni môngsa nyambuta

sang nata malih ngandika
eyang pamêdal pasisir
paosipun sabên warsa
lumados mringkraton Jawi
kula dèrèng ngèngêti
marma kula arsa dangu
mring kang juru panômpa
yèn sampun têrang patitis
panjênêngan kula akintun pratela

nulya kondur sri narendra
sapraptanirèng jro puri
nimbali sang mantrimuka
myang Pangeran Mangkubumi
tan antara gya prapti
adipati kalihipun
ngandika sri narendra
marma sira sun timbali
kawruhana yèn praptane kaki jendral

darbe paminta maring wang
anggadhuh bumi pasisir
ingsun ora bisa ondhan
kudu sah sajroning linggih
dadi ingsun nuruti
ing rèh kadhêsêk ing wuwus
angungun atur sêmbah
sira dipati kêkalih
dene sampun dhawuh lilah padukèndra

sang nata malih ngandika
iya apa kang pinikir
mung pamêtune kewala
sira rêmbaga kang nuli
apa ginawe kêdhik
apa ta ginawe agung
Dipati Sindurêja
umatur ing sri bupati
dhuh pukulun dinamêl kêdhik kewala

kalih lêksa sabên warsa
dene Rahadyan Dipati
Pringgalaya aturira
kawan lêksa sabên warsi
risêdhêngnya anggalih
paos pasisir sang prabu
wau ta praptanira
Jêng Pangeran Mangkubumi
laju marêk ngastuti padaning raka

sang nata alon ngandika
wruhanira Mangkubumi
yèn praptane kaki jendral
minta anggadhuh pasisir
sun yayi wus marêngi
Kumpêni pamintanipun
wit kapêngkok wicara
jêng pangeran matur aris
dhuh pukulun dene ta botên kadosa

punapa tan kaèngêtan
lamun jênênging narpati
mung darma mêngku kewala
bang-bang lum-aluming nagri
yêkti wontên pêpatih
nayaka para tumênggung
tuwin para santana
punika kang darbe wajib
amisesa angalangna angujurna

inggih dèrèng wontên adat
ratu pêpadon pribadi
sang nata alon ngandika
iya bênêr sira yayi
nanging sun duk pêpanggih
minta sarèh datan antuk
pangeran atur sêmbah
jendral sajatine janmi
sanès buta punapa ngangkah ngalêthak

sayêkti tuhu nglêngkara
yèn ngroda paksa Kumpêni
dhatêng panjênêngan nata
ngandika sri narapati
lah kaya priye yayi
panggawe wus katarucut
dadi nora amôntra
ingsun lawan sira yayi
tan prayoga lamun ngêkèhna wicara

marma sun mupus kewala
sumarah titahing Widhi
iya pira bara benjang
yèn manggih kaharjan luwih
de kadangira sami
lamun ana ingkang mêsgul
rèhning padha rumôngsa
tinilaran rama swargi
mung sun sarah apa ing sasukanira

andhêku umatur nêmbah
Jêng Pangeran Mangkubumi
pukulun môngsa wontêna
tiwas paduka narpati
tiwas sadaya sami
kang darbe kak amung ratu
sakarsa-karsa tuwan
sintên kang purun mancèni
kadang tuwan mung nêdya apês kewala

sang nata malih ngandika
hèh Yayi Mas Mangkubumi
mung pamêtune kewala
pikirên ingkang prayogi
ature si Dipati
Sindurêja sabên taun
pinapantês rong lêksa
si Pringgalaya Dipati
aturira patang lêksa sabên warsa

iku êndi kang prayoga
paran rêmbugira yayi
pangeran umatur nêmbah
pukulun jêng sri bupati
mugi dèn kawikani
siti pasisir sadarum
èstu kathah wêdalnya
saking bandaring jaladri
mung punika waragad karaton Jawa

yèn panuju ing karsèndra
tuwan mundhuta sakêthi
reyal batu sabên warsa
petanganing reyal ringgit
botên awrat watawis
kalih atus sèkêt èwu
rupiyah ing sawarsa
tumraping siti pasisir
sayêktine Kumpêni amung sumarah

awit taksih nama mirah
kathah ontunging Kumpêni
lamun botên makatêna
atis kraton nagri Jawi
siti Pajang Matawis
Bagêlèn tanapi Kêdhu
nyanggi pakaryan praja
bau lumêbêt nagari
angladosi barang rèhkarsa narendra

pundi ta dhaharing nata
bang wetan môncanagari
bogang arta bogang karya
tangèh lamun sagêd nyait
tiyang môncanagari
kathah walêd paosipun
sri narendra duk myarsa
dhawuh mring sang nindya mantri
hèh dipati kaya paran rêmbugira

samya tur sêmbah kewala
andhêku pêpatih kalih
lir kadya konjêm pratala
sang nata sampun andugi
dhawuh timbalan aji
kinèn mundura rumuhun
supadi bakit wawah
utaminipun pamikir
nêmbah mêdal sarêng wong agung têtiga

sapraptanira ing jaba
Jêng Pangeran Mangkubumi
laju kondur maring wisma
sang mantrimuka kêkalih
kondur sarêng nèng margi
rêraosan kalihipun
Dipati Pringgalaya
ngandika sarwi bêbisik
kadiparan rêmbage kangjêng pangeran

mojar Dipati Sindurja
yèn Pangeran Mangkubumi
ing galih tan angon môngsa
mung ngèngêti agêng inggil
luhuring kraton Jawi
tangèh èngêt apêsipun
lir rêmbage pangeran
tan jamak tumrap ing mangkin
wit nirnakkên manise karaton Jawa

kunêng Jêng Pangeran Mangkubumi
sapraptane sana karêrônta
sri narendra timbalane
dènnya kakênan sampun
ing upadisadu mêmanis
dadya tansah anggagas
paran wêkasipun
karaton ing tanah Jawa
yèn pisaha kalawan tanah pasisir
tan wande karepotan

putêking tyas sanityasa tistis
mangunêngi lêladan tan arja
kang jumrunuh ing prajane
dening mangunahipun
budi longok tan wraning wèsthi
satêmah bakal nistha
jênêngirèng ratu
yata wau jêng pangeran
animbali abdinipun para mantri
catur pangajêngira

wong ing Kartasura ingkang kalih
Mas Brêmara saking Kapurbayan
kang wus kanggêp suwitane
minôngka pinisêpuh
sinung aran Radèn Ngabèi
Martawijaya sarta
juga rowangipun
sumatali kang sêsuta
pinaringan sasêbutan Mas Ngabèi
Samadipura nama

ingkang kalih abdi Sukawati
apêparab Dêmang Jayarata
ingkang dadya sisihane
Wirasêtika juluk
Jêng Pangeran Amangkubumi
dhawuhkên pangandika
bocah sun paring wruh
wingi ingsun ingandikan
pinaringan warta kalawan tinari
ing kangjêng sri narendra

twan gurnadur minta wong pasisir
sri bupati sinêsêk wicara
satêmah anglilakake
dene pamêtunipun
wong Kumpêni ing sabên warsi
ngaturakên mring nata
kadi sabênipun
Adipati Sindurêja
tur rêmbuge mung rong lêksa sabên warsi
Dipati Pringgalaya

patang lêksa reyal sabên warsi
wong Kumpêni yêkti mung sumarah
ing sadhawah ngladèkake
dupi ingsun dinangu
ngong aturi mundhut sakêthi
reyal ing sabên warsa
dwi patih dinangu
karone kinèn mikira
prayogane ingkang dadi atur mami
amung dhêku kewala

pijêr minggu tan ngunjukkên pikir
katon sanggarunggine maringwang
sri narendra timbalane
padha tinundhung mêtu
kinèn mikir ingkang prayogi
lah sira rasakêna
kang kaya tur ingsun
lan ature Pringgalaya
Sindurêja sira rani bênêr êndi
matur mantri sakawan

dhuh pukulun èstu lêrês gusti
tanah uruting têpi samudra
akathah kabandarane
patih kalih turipun
mung kabêkta marasing galih
yèn kapêntog wicara
dening jêng gurnadur
aywa kongsi antuk cêla
tan rumêksa ngarah kacukuping gusti
kang cakêp botên lôngka

Rôngga Wirasêtika lingnya ris
inggih kakang Dêmang Jayarata
nadyan kathah santanane
sang nata sêmunipun
mung jêng gusti ingkang tinari
tanapi pinarcayan
iku têgêsipun
baya pakewuhing praja
mung kang rayi ingandêl tinari-tari
angalang ngujurêna

ing samêngko sanak Sukawati
sayêktine kakang Jayarata
kudu salin pambêkane
tinuman mèn kalantur
gêdhèkakên tyase pribadi
ingkang darbe curiga
pangaji nêm suku
cipta arêga limalas
tumbak rêga nêm jam pêl ciptanên sami
yèn pangaji sadasa

sabuk solok dèn anggêpa sami
kalawan sabuk cindhe jalamprang
wong kang darbe picis sêtèng
nganggêp reyal sapuluh
dèn tuwajuh anrusing batin
anon mungsuh sanambang
ciptanên mung satus
santosaning tekadira
lamun ora kumêdhèp mêsthi sinung sih
nugrahaning Hyang Suksma

lama-lama sêngkakêna malih
jro tyasira supaya dadia
nagara prajurit gêdhe
munjuli prawira nung
ing Madura lan Surawèsthi
wêwinih kaprawiran
saking karsa prabu
de gusti mung têlung nambang
tinêmpuhkên bot repote tanah Jawi
pratôndha yèn karasa

pra santana sêsanga kang maksih
têka amung jêng gusti kewala
kang tinari esuk sore
kinathik siyang dalu
dening raka sri narapati
yèku panggawe gawat
abot yèn dinulu
ènthèng lamun linampahan
dèn tumitih ing titahira Hyang Widhi
luhur kalawan andhap

lamun têmên ora kêna gingsir
cêndhak dawa yèku wus tinitah
ing manungsa mung antêpe
puji minôngka paju
panglêpasing papa prihatin
budi kang sinambadan
anjajah tuwajuh
tan kumêdhèp barang karya
pakaryane dêdana dinadak dadi
pusaka pangawasa

jêng pangeran angandika aris
hèh ta dêmang lawan sira rôngga
bangêt panarimaningong
tanapi mring sirèku
Martajaya dèn angantêpi
apa sasêdyanira
kang wus sira wuwus
ingsun ngèstrèni kewala
lamun têmên tinêmênan ing sakapti
dening kang Murbèng Jagad

wêwêkas ingsun mring sira sami
nadyan silih anggêdhèkkên manah
aywa gumunggung ambêke
adiguna adigung
awit iku wisaning urip
marma ywa kongsi pêgat
marsudi mrih ayu
ayu ing sabarang polah
polah ingkang mamrih sampurna ing budi
budi mring karaharjan

utamane wong tinitah urip
dèn abisa angenaki manah
marang sapadha-padhane
pêpadhane tumuwuh
angêkèhna panggawe bêcik
luwês manis ing basa
basukining têmbung
bungaha kang padha myarsa
gêgulangên ing siyang pantara ratri
ciptanên ing wardaya

lan dèn kèsthi aywa kongsi lali
madhêp manêmbahira ing Suksma
wruha marang wêkasane
wêkasaning tumuwuh
têtumanên dimèn lêstari
lêstarine sampurna
sampurnaning kawruh
kawruh marang kauwusan
karakêta marang tingal kang sajati
jati-jatining tunggal

yèn wus tunggal dèn maksih kêkalih
kêkalihe Gusti lan kawula
lair kalawan batine
yèku upaminipun
yèn wus têpung lair lan batin
kadi wrêksa candhana
ambune atêrus
wangi ing jaba jro ngambar
ngambar-ambar wignya babar ujar bêcik
rêricikaning raga

lamun sira wus wignya ngrêricik
jro tyasira salirê prakara
nora samar kahanane
anane barang laku
laku ingkang sira lakoni
yèku janma utama
dene wus amêngku
wêwêngkone jagad raya
barang lair mung jumrunuh anututi
dadi sasêdyanira

wau Jêng Pangeran Mangkubumi
putus rêmbage pratiwa wadya
gantya kangjêng sang pamase
bab ing pamêdalipun
wong pasisir ing sabên warsi
datan karsa ngagêma
pangeran turipun
turing Dipati Sindurja
kang dhinahar mung rong lêksa sabên warsi
wus ngutus mring apatya

mundhi nawala jêng sri bupati
kanthi sêrat pratelaning cacah
pasisir ing pamêdale
dhumatêng twan gurnadur
sri bupati tan paring uning
mring kang rayi pangeran
wau lampahipun
risang kalih mantrimuka
sapraptaning loji sampun apêpanggih
tuwan gurnadur jendral

wusing jawat asta sang dipati
gya ngaturkên nawalèng narendra
tinampèn tinupiksa ge
jendral suka kalangkung
duk anuksma raosing tulis
aris kang pangandika
anêdha satuhu
Rad Kumpêni ing India
mring andika risang kalih nindya mantri
enggale tampi sêrat

pratelaning pamêdal mantêsi
mangke kula ayun uningaa
sang nata pintên kadange
Pringgalaya umatur
ingkang sêpuh kantun satunggil
Pangeran Danupaya
dene ingkang wolu
pra sami anèm sadaya
Jêng Pangeran Ariya Adinagari
nuntên Adiwijaya

nulya Jêng Pangeran Mangkubumi
gya Jêng Pangeran Ariya Rôngga
Jêng Pangeran Matarame
Pangran Slarong rinipun
Jêng Pangeran Panular malih
Pangran Bèi pulunan
kadangipun sêpuh
sang nata kang apêputra
wontên malih dados mêngsah ingkang kalih
madêg ardi Sêmbuyan

Buminata lawan Singasari
pulunan nata kang dadya mêngsah
Mangkunagara lan Pamot
prasamya ngrisak dhusun
angrêriwuk têtiyang alit
gurnadur ngungun myarsa
angandika arum
dyan dipati pra santana
ingkang trêsna tan kesah saking nagari
andika saènana

dupi midhangêt Dyan Adipati
Pringgalaya suka jroning nala
de antuk marga sêdyane
Sindurêja jumurung
sigra Pringgalaya Dipati
umatur maring jendral
dhuh tuwan gurnadur
kadang santana narendra
kang nèng nagri samya kirang dharing sabin
mung têtiga kang cêkap

Adinagara Arya Matawis
lurah santana sabinnya kathah
Mangkubumi katigane
punika kang linangkung
tigang èwu cacahing sabin
tan wontên tumimbanga
para kadang prabu
pangeran wus kadya raja
awibawa winongwong jêng sri bupati
kalangkung kinasihan

jêng pangeran ingkang madanani
pra santana Pangran Dinagara
lênggahe sabin cacahe
mung sèwu gangsal atus
lan Pangeran Arya Matawis
kang lênggah cacahira
sèwu kawan atus
Pangran Rôngga Diwijaya
gangsal atus lênggahe pangran satunggil
dene para pangeran

ingkang sami sinung lênggah siti
namung nigang atus ingkang mratah
marma langkung musakate
tan cêkap dhaharipun
aprasasat tan darbe abdi
pantês wontên kang mêdal
wit saking ngêlalu
tan bakit lamun umiyat
mring Pangeran Ariya Amangkubumi
kang agung tanpa timbang

twan gurnadur jendral tanya malih
Pangran Mangkubumi karta jaman
ing nguni pintên sawahe
lan sawah têlung atus
petungane pan kadospundi
matur sang mantrimuka
ing petanganipun
adat Jawa cacah karya
têgêsipun damêle tiyang satunggil
winastanan sakarya

dadya dharing pangran warni sabin
petang saking cacah nara karya
kang kuwat anyanggi gawe
kala dèrèng dahuru
dharing Pangran Amangkubumi
amung nêm atus karya
wêwah tigang èwu
marma sarwa kinacèkan
sayêktine kacèke kapati-pati
jendral nolih ngandika

hèh Gêndhorêp apa ta sayêkti
yèn sanyata pagene bineda
kumêndhan alon ature
pukulun milanipun
kinacèkan lawan sêsami
awit kangjêng pangeran
kangge karyanipun
putus pangolahing praja
cukup cakêp barang rèh karsaning aji
môngka gul-aguling prang

ingkang kathah pangran ukur urip
mung nêsêki lêlurung kewala
anggêdhèkakên angkuhe
kala jêngkar sang prabu
sami nungkul Sunan Garêndi
tyas kêkês lir wanodya
tan wirang ing kalbu
Pangran Mangkubumi tobat
botên sotah nungkul dhatêng Sunan Kuning
milalu mring Samarang

lan malihe tanah Sukawati
tigang nambang nguni rinayudan
Martapura sabalane
sagung para tumênggung
lumuh lamun ingabên jurit
dupi pangran tumêdhak
mêngsah kapalayu
marma tanah Sukawatya
pinaringkên môngka ganjaran narpati
gènnya mungkasi karya

jêng gurnadur angandika aris
dhingin iku ngungsi mring Samarang
duk Kartasura bêdhahe
bênêr gêdhe tyasipun
nanging rada kakèhan thithik
lah iya ngarah apa
dèn êlong rong èwu
karia sèwu kewala
yèn anglurug sayêkti kanthi Kumpêni
mantri miwah punggawa

samya ngiring Pangran Mangkubumi
dadya amung nindhihi kewala
lah dyan dipati kalihe
dika matur sang prabu
kula ingkang tur pamrayogi
sabinipun dèn longa
ingkang kalih èwu
kantun ingkang sèwu karya
ingkang kalih èwu dèn wêwahna maring
punggawa pra santana

de pratelan sampun kula tampi
sakalangkung ing panuwun kula
gêngipun kadarman katong
kalih sang mantri ngayun
tur sandika jawat asta mit
laju tumamèng pura
prapta ngarsèng prabu
matur solahing dinuta
lan wêlinge gurnadur mring nindya mantri
mangkana aturira

dhuh pukulun kangjêng sri bupati
kaki paduka gurnadur jendral
kalawau apitakèn
pra pangeran sadarum
sabinipun sawiji-wiji
amba matur prasaja
ing sawontênipun
sabinipun rayi tuwan
Jêng Pangeran Mangkubumi dèn wastani
kêkathahên piyambak

marma pun kaki wau mêmêling
tur prayogi ing jêng sri narendra
mugi dèn longa lênggahe
kêkantuna kang sèwu
ingkang kalih èwu dèn turi
mundhut winêwahêna
mantri myang panèwu
miwah sagung pra pangeran
ingkang taksih sakêdhik dhaharing sabin
duk midhangêt sang nata

ruwêt-rêntêng jroning tyas tan sipi
sigra dhawuh patih kinèn mêdal
tur sêmbah lèngsèr kalihe
saking ing ngarsa prabu
sri narendra sigra nimbali
mayor wus malbèng pura
jawat asta sampun
sri naranata ngandika
hèh ta adhi sira mau apa uning
kalane kaki jendral

angrasani dhimas Mangkubumi
tuwan kumêndhan alon turira
pan sami taksih wontêne
ing ngarsa jêng gurnadur
tiwasipun pêpatih kalih
tan purun ngalingana
mring rayi pukulun
sarêng ulun tinakènan
inggih matur mila Pangran Mangkubumi
kaot sabine kathah

awit saking pangeran prajurit
têtêp dadya kanthining nagara
ing aprang pilih bobote
wantêr atêguh timbul
titih lamun amangun jurit
mêngsah pangeran gangsal
tan kewran ing tangguh
kalamun kathahên lawan
gya utusan anêdha bantu Kumpêni
mungsadasa kewala

nanging jendral sampun anuruti
aturipun sang mantri wisesa
de wus kalêbêt galihe
Pringgalaya kang rêmbug
amba ugi dipun dhawuhi
sabinipun ri tuwan
kêkantuna sèwu
dene yèn wontên lurugan
rayi tuwan taksih anyenapatèni
sang nata duk miyarsa

saya putêk raosing kang galih
ngandika lon adhi kaya paran
têka mangkono dadine
tuwan kumêndhan matur
saupami pêpatih kalih
asèndhèn ing kawula
èstu bakit matur
ngalingi rayi paduka
ing têtêpe Jêng Pangeran Mangkubumi
kadi kang wus kalampah

ulun sampun amrih ngati-ati
pitakène tan dhawah kawula
mring Pringgalaya dhawahe
dene ta pênêdipun
ri paduka tuwan timbali
sang nata andhawuhna
ngêlong sabinipun
yèn sampun kalingan warsa
sapêngkêring jendral pinaringkên malih
ywa kongsi don asmara

ngandika sri narapati
lah adhi sira mêtua
yayi mas sun timbalane
wuse mayor jawat asta
saksana amit mêdal
dupi pukul pitu dalu
ingkang rayi tinimbalan

Jêng Pangeran Mangkubumi
agupuh gya manjing pura
wus marêk byantara katong
ngandika sri naranata
yayi sun asung warta
aja susah tyasirèku
sumaraha takdiring Hyang

jendral tur prayoga mami
angêlonga lungguhira
ingkang rong èwu cacahe
karia ingkang sanambang
santana miji sira
upama sun tan mituhu
sayêkti kurang prayoga

mayor mau sun timbali
ature duk kaki jendral
andangu mring patih karo
cacah lungguhira sawah
miwah sakadangira
Pringgalaya ingkang matur
prasaja saananira

mayor angungun kêpati
upama jendral têtanya
marang si Mayor Gêndhorop
ature nêdya dèn arah
aywa kongsi ngêlonga
yayi kang dadya lungguhmu
dene rêmbuge kumêndhan

mêngko prayoga nuruti
karsane gurnadur jendral
gampang yèn wus saungkure
sêdhênge kalingan warsa
sun balèkkên mring sira
ora owah cacahipun
maksih ganêp têlung nambang

narimaa bae dhingin
ywa kongsi cuwa tyasira
pangeran sêrêt ature
rèhne karsaning narendra
amba datan suwala
nanging ta prayoginipun
kawula paduka bucal

ngicalakên dhog satunggil
pintên banggi manggih gêsang
supadi paduka katong
sampun ngantos kalèpètan
ing labêt kang tan arja
awit paduka pukulun
lawan Kumpêni Walônda

sabadan sakulit daging
upami tan mituhua
mindhak kirang utamane
tuwan ingkang nêtêpana
balung sungsum Walônda
dene kawula pukulun
tan nêdya durakèng raja

mung nêdya papa prihatin
paduka anglilakêna
dèn eklas ing lair batos
kang raka duk amiyarsa
carocosan kang waspa
trênyuh ing tyas amargiyuh
ketang trêsnane mring kadang

kang dadya woding panggalih
amung sajuga punika
kang kênèng tinaros-taros
barang rèh ingêring praja
ambêg santa budiman
môngka bêbokong praja gung
pikuwating kraton Jawa

dangu sang nata tan angling
jêng pangeran matur nêmbah
ulun nuwun lilah katong
sumêdya tilar nagara
nyarêngi angkatira
ing benjang tuwan gurnadur
amerang miyating janma

sri bupati ngandika ris
pan sarwi anênggak waspa
adhuh yayi kaya priye
rèhning wus kêncêng sêdyanta
sung jurung puja arja
muga winongwong Hyang Agung
ingsun sung pamugut trêsna

gawenên sarana yayi
asung sandhang lawan bôga
ing wadyabalanta kabèh
arta têlung èwu reyal
saksana wus tinampan
kang rayi umatur nuwun
gya nguswa padèngnarendra

waspanya pangran drês mijil
tur sêmbah mêdal sing pura
praptane padalêmane
dhawuh samêkta mring bala
nanging tan kawistara
cinatur tuwan gurnadur
ngrampungkên sakèh prakara

tampining tanah pasisir
karya sêrat prajangjian
lawan sri nata uwose
anyambêti prajangjian
Nopèmbêr ping sawêlas
tahun sèwu pitung atus
lawan kawan dasa tiga

kang sapisan sawarnining
arta bandar ing lautan
wus kaparêng ing samangke
katampan tinanjakêna
mring Kumpêni Walônda
dadya blônja têdhanipun
wadya Kumpêni kang jaga

ing Surakarta nagari
lan dhahare pra santana
kang samya kinêndhangakê
sapintên langkunganira
tinanjakkên sambuta
nira kangjêng sang aprabu
mangkana ing salaminya

kaping kalih sagung siti
pasisir êlèr lan wetan
kutha myang sawêwêngkone
kang dèrèng sinêbut sêrat
Nopèmbêr ping sawêlas
ing mangke kasrah sadarum
dhatêng Kumpêni Walônda

ngladoskên paos Kumpêni
sabên warsa kalih lêksa
reyal konjuk jêng pamase
wêwênang prentahanira
Kumpêni lir sang nata
dadya wênanging tumênggung
lulus kadi adat Jawa

ping tiga Kumpêni jangji
sadaya brayat nagara
miwah sagung bupatine
bawahe Kumpêni Wlônda
kêdah sumungkêm urmat
kadi ingkang sampun-sampun
amiturut tata ngadat

dhatêng ing narendra Jawi
supadi ywa kongsi kurang
kaluhuran kamulyane
sagung ingkang para nata
titi tamat kang sêrat
prajangji pandamêlipun
anèng nagri Surakarta

ping wolulas wulan Mèi
sèwu pitung atus miwah
kawan dasa nêm langkunge
dene kitha kang wus kasrah
mring Kumpêni Walônda
kasêbut prajangji wau
Têgal Brêbês lan Pamalang

Pakalongan Batang malih
Wiradesa lan ing Kêndhal
Dêmak Kudus apadene
ing Pathi Juwana Tuban
Kaliwungu Lamongan
Grêsik Sidarja Sidayu
cacahe pitulas kitha

rampung sagunging prakawis
jêng tuwan gurnadur jendral
sampun amit ing sang katong
mêdal ing tanah Mataram
kalih sang mantrimuka
tumutur ing lampahipun
jêng tuwan gurnadur jendral

kanthi kang para bupati
pasisir môncanagara
akêbut prasamya dhèrèk
ingkang kantun têngga praja
amung ing sawatara
tabuh pônca wancinipun
anuju ing ari Tumpak

gurnadur bidhal sing nagri
agêng pakurmatanira
datan pae lan rawuhe
miyos ing tanah Mataram
laju anjog Toyamas
marmanya bupatinipun
Mataram kalih tut wuntat

Dyan Tumênggung Rajaniti
Tumênggung Jayawinata
gumuruh swaraning kang wong
wadya pasisir nèng wuntat
punggawa Surakarta
môncanagara nèng ayun
lan kalih sang mantrimuka

Kunêng Pangran Mangkubumi
wanci bangun nis sing praja
nyarêngi jendral bidhale
sagarwa kawulawarga
rêreyongan lampahnya
kapungkur srining praja gung
anggung kasangsayèng marga

wus lêpas lampahing margi
pangeran sakulawarga
miwah sawadyabalane
sapraptaning Sukawatya
pinêthuk abdi desa
lajêng pacak barisipun
anèng Pandhak Karangnôngka

gantya cinatur Matawis
wontên santana angraman
nèng Gunung Gamping barise
wus kathah gêgamanira
Dyan Mas Guntur kang nama
sampun asilih jêjuluk
Pangran Suryadikusuma

putraning Pangeran Bèi
Ngabèi Dèn Mas Sudira
duk myarsa ing lampah gêdhe
jendral mêdal ing Mataram
bubar larut sasaran
lumajêng Radèn Mas Guntur
anusup ing wanapringga

gurnadur prapta Matawis
makuwon sajroning praja
tigang dalu ing lamine
umiyat labêting kitha
Pasar Gêdhe ing Karta
Palèrèt samya dinulu
lajêng mariksa samodra

sakiduling nuswa Jawi
wusnya nutug gènnya miyat
wangsul mring Mataram manèh
gurnadur ngungun tumingal
saene ingkang tanah
risampuning tigang dalu
budhal saking ing Mataram

gantya kang winarnèng tulis
nagari ing Surakarta
wusnya têrang pamyarsane
sira Kyai Saradipa
lolosipun pangeran
sarêng lawan jêng gurnadur
wanci bangun saha bala

laju tur uning mring loji
kumêndhan ngungun miyarsa
Tuwan Mayor Hogêndhorop
nulya malêbèng jro pura
wus tundhuk lan sang nata
tur uninga lolosipun
ingkang rayi saha bala

sampun praptèng Sukawati
anèng Pandhak Karangnôngka
laju umadêg barise
sri narendra lon ngandika
adhi kaya pa sira
Hogêndhorêp lon umatur
inggih yèn mênggah kawula

nadyan kathah kadang aji
kang sami tilar nagara
nanging kalamun liyane
sampun satunggil punika
ing manah wus karasa
yèn èstua dados mungsuh
pasthi yèn awrat sinôngga

lan malihipun rêspati
ngladosi karsa narendra
kinathik kêni tinaros
dadya kanthining nagara
amba datan kaduga
tiyang Jawi tatanipun
kolunya karya piala

sampun tumrap para gusti
kadange kang madêg nata
yèn pantêsa kinarya won
sanadyan kônca kewala
inggih botên prayoga
lamun kinaryaa dudu
mayor sarwi sarikutan

ngusapi waspa drês mijil
sênggruk-sênggruk aturira
dhuh sang nata ing samangke
kecalan gul-agul praja
saking during punggawa
duk punika Dyan Tumênggung
Tohjaya sumiwèng nata

kumêndhan nolih sarya ngling
hèh Bapak Panji Tohjaya
saking gunging sungkêm ingong
lan nata tan sêdya pisah
nanging kaya mibêra
marang langit raganingsun
tan bakit miyat wong Jawa

ingsun bapak kulit putih
ora niyat gawe ala
marang wong abang kulite
merang marang Gusti Allah
wong Jawa iki ora
wong bêcik-bêcik satuhu
têka jinegal warasan

Jêng Pangeran Mangkubumi
sajinis kang duwe praja
tur abêcik pambêkane
ing pikir tinari kêna
ing prang putus ing gêlar
wantêr titi tatak tangguh
golèki wong kaya apa

nauri Tumênggung Panji
Tohjaya hèh tuwan aja
padha wong Jawa kowe wor
lamun kaya Si Tohjaya
tobat agawe ala
abang putih kulit iku
ana bêcik ana ala

apan sarwibriga-brigi
kumêndhan sigra ngrêrêpa
lah ya bapak kowe bae
kinathik marang sang nata
ywa kaya Pringgalaya
Ki Tohjaya manthuk-manthuk
nora niyat pêpucungan

sang aprabu pangandikanira arum
adhi sira aja
age-age anututi
kirim tulis angrêrapu mring arimas

Mangkubumi maksih kabranang tyasipun
mênawa wus lêjar
barêng lan utusan mami
yèn ing mêngko mundhak nênangi bramatya

mayor dhêku tabe pamit sarêng mêtu
lan Panji Tohjaya
kalihe wus praptèng jawi
kunêng malih gantya ingkang winursita

jro tyasipun anggung dènnya wayang wuyung
kang tilar nagara
Jêng Pangeran Mangkubumi
ingkang madêg baris Pandhak Karangnôngka

wus amupus andêrpati ciptanipun
dadya amêmacak
patinggi ing Sukawati
ingkang bêcik-bêcik kinarya punggawa

nadyan sajung yèn bêcik dadya tumênggung
abdi saking praja
Martawijaya Ngabèi
sinung nama Tumênggung Martawijaya

kalihipun Samadipura jinunjung
apangkat bupatya
nanging namane lêstari
dadya aran Tumênggung Samadipura

abdi Sukawati kalih kang kawuwus
Dêmang Jayarata
jinunjung pangkat bupati
sinung nama Dyan Tumênggung Jayadirja

Rôngga Wirasêtika ing kalihipun
wus ngangkat bupatya
sarta sinungan wêwangi
Dyan Tumênggung Rôngga Prawirasêtika

wong Panajung Ki Martatruna jinunjung
bupati ingaran
Dyan Tumênggung Brajamusthi
kadangipun ran Tumênggung Brajadênta

bêkêl gunung panèkêt rupane bagus
bêkêl pangalusan
jinunjung pangkat bupati
nama Radèn Tumênggung Ranadiningrat

wontên malih wong Kalang ingkang jinunjung
kinarya punggawa
ugi apangkat bupati
nama Radèn Tumênggung Sutadipura

malihipun natasingron mantrinipun
pinacak punggawa
sarta sinungan kêkasih
nama Radèn Tumênggung Rêksanagara

amangsuli kôndha kang sampun kapungkur
Radèn Martapura
Paridan namanya alit
duk kasor ing aprang anèng Sukawatya

Jêng Pangeran Mangkubumi ingkang mukul
Radèn Martapura
nêdya mantuk mring nagari
Garobogan nanging datan kalampahan

awit kitha Garobogan wus karêbut
Kumêndur Samarang
malah mantune pribadi
Martapura kang anama Pulangjiwa

dèn puk-ipuk marang ing tuwan kumêndur
tinanêm Grobogan
dèn êbang lungguh bupati
dimèn purun nyêpêng Radèn Martapura

dadya sanggup ngubur maratuwanipun
binêktan Walônda
sèkêt saking ing Samawis
Pulangjiwa wus angancik Garobogan

dadya bingung Martapura tanpa dunung
ngilang buwang badan
wus amindha janma kuli
mung kathokan kudhung sarung mring Samarang

tan ana wruh yèn Martapura anamur
akêkêthon abang
sade dara lawan pitik
kang tumingal dèn nyana êncik kewala

pra bupati kinèn ngubrês mring kumêndur
amung Garobogan
kang tansah dèn osak-asik
nora nyana kalamun anèng Samarang

Martapura darbe pêpulunan mantu
ran Jayapuspita
Ônggakusuma Suwandi
kang sêsuta Rahadyan Ônggakusuma

Buminatan kocapa Suwandi wau
manjing jroning praja
Surakarta arsa ngabdi
ngaturakên pêjah gêsang ing narendra

praptanipun ing jêng ratu agêng katur
bakda Mahrib têdhak
mring regol kidul manggihi
sanalika sangêt ing pamuwunira

dupi sampun lêjar angandika arum
bapakmu Si edan
Si Paridan ana ngêndi
nêmbah matur pun bapa sampun angical

kangjêng ratu atur uninga sang prabu
yèn Jayapuspita
Ônggakusuma Suwandi
prapta nungkul ngaturakên pêjah gêsang

sang aprabu angandika mring kang ibu
tumbake pun upas
ingmangke punapa taksih
yèn binêkta kula ibu yun uninga

kangjêng ratu utusan tumbak pinundhut
wus katur sang nata
langkung rêsêp mariksani
Kyai Upas wasiyat Kudus nagara

sri narendra pangandikanira arum
pun Upas punika
kula arêsêp ningali
kula pundhut agêntos darbe pusaka

nulya dhawuh ature sumônggèng kayun
nanging jarêm ing tyas
wau sira Mas Suwandi
kangjêng ratu akathah pêparingira

reyal satus busana pangadêg têlu
Mas Suwandi sigra
mondhok wismanipun mantri
Juru Bêras Arya Kudus ingkang nama

wetan Pepe wismèng Arya Kudus wau
lawan Martapura
prênah kakangnya tumuli
kunêng malih kawuwus Dyan Martapura

laminipun nèng Samarang kalih tèngsu
angalih ping tiga
momor bêburuh mêmêlit
mêlit godhong bayare satus têlung wang

nulya wontên Bugis dosa kapalayu
cacahipun gangsal
lawan wong Koja satunggil
sarêng minggat binêkta Dyan Martapura

mlampah dalu analasak ing wana gung
mondhok yèn rahina
kalamun dalu lumaris
kawan ari lampahe praptèng Lawiyan

rencangipun nênêm tinilar ing kampung
Radèn Martapura
wus manjing praja pribadi
angêngisêp ngulati Ônggakusuma

panggih wontên ing wismane kadangipun
nanging Martapura
datan purun apêpanggih
lan Ki Arya Kudus kadangira tuwa

mung kang mantu winêlingakên wus pangguh
matur yèn Ki Upas
pinundhut ing sri bupati
lan Pangeran Mangkubumi sampun mêdal

botên sande inggih amurwèng prang pupuh
anèng Sukawatya
sampun angadêgkên baris
Mas Suwandi wus binêkta mring Lawiyan

sarêng dalu sampun dados rêmbagipun
mundur mring Kaondhan
siyange tumbas turanggi
nèng Kaondhan antuk turôngga sadasa

rêmbagin mring Sukawati anusul
nêdya asuwita
mring Pangeran Mangkubumi
budhal dalu ing marga datan winarna

byar rahina Pandhak Karangnôngka rawuh
jujug Martajaya
lajêng katur marang gusti
tinimbalan wau Radèn Martapura

praptanipun ing ngarsa sigra rinangkul
langkung ngungunira
Jêng Pangeran Mangkubumi
Mas Suwandi ngrakêti angaras pada

pra punggawa andhèr kang sowan ing ngayun
Radèn Martapura
anulya jinunjung linggih
sinung nama Dipati Pugêr Bupatya

gumarumung ngèstrèni para tumênggung
dene Japuspita
Suwandi jinunjung linggih
nama Radèn Tumênggung Suryanagara

jêng pangeran matah prajurit tinuduh
angêlar jajahan
Martajaya dèn kanthèni
Dyan Tumênggung Brajamusthi Jayadirja

tri punggawa wontên kuda tigang atus
ngatêr lampahira
Dipati Pugêr ing mangkin
dèn antukkên dhatêng kitha Garobogan

wontên malih cinatur magangnya prabu
Radèn Tambakbaya
Suligi namanya alit
asli Nglasêm ngabdi duk nèng Panaraga

kesah dalu mring Sukawati anusul
nêdya asuwita
pangeran suka nampèni
Tambakbaya pinacak dadya punggawa

kunêng Adipati Pugêr lampahipun
praptèng Garobogan
bêdhah tan wani ngawali
Pulangjiwa angungsi dhatêng Samarang

lan ing Warung ginitik sampun anungkul
dhatêng Sang Dipatya
Pugêr sampun dèn tanêmi
kang tinanêm Ngabèi Kartanagara

Adipati Pugêr wangsul sawadya gung
dhatêng Sukawatya
wus panggih ngaturkên warti
sasolahe dènnya angrêbat nagara

Adipati Pugêr pamrayoginipun
ngalih pasanggrahan
kang polatane prayogi
ingaturan pacak baris Majarata

ngidulipun ing Gêbang punika patut
wus rêmbag sadaya
budhal Pangran Mangkubumi
dhatêng Gêbang rineka kuthaning raja

wadyabala wus rakit pakuwonipun
rêmbage Dipatya
Pugêr aparinga uning
mringkang rayi kalih lan Mangkunagara

Radyan Tambakbaya wau kang tinuduh
lan mantri têtiga
mantri alit Sukawati
Adipati Pugêr ingkang karya sêrat

duk puniku Pangran Mangkubumi durung
darbe juru sêrat
milane Pugêr Dipati
kang dèn iras akarya sêrat ibêran

sêrat sampun pinaringkên kang ingutus
Radyan Tambakbaya
têtiga punang kintaki
ingkang kalih mring kang rayi kalih pisan

Jêng Pangeran Buminata Singasantun
tigane Pangeran
Ariya Mangkunagari
ngajak kumpul ywa kongsi bèncènging karsa

duta sampun lumampah samantrinipun
amung salawe prah
cacahipun kang turanggi
kang jinujug Pangeran Mangkunagara

ingkang baris ing Panambangan gènipun
lor Nglaroh prênahnya
kang wau wus silih nami
ajêjuluk Susunan Adiprakosa

praptanipun duta ing Nambangan katur
sigra tinimbalan
Tambakbaya marêk aglis
praptèng ngarsa sêrat pinundhut binuka

dupi sampun pustaka sinuksmèng kalbu
dangu mring caraka
apa wus lawas Suligi
kangjêng rama gone atinggal nagara

duta matur dèrèng lami wêdalipun
sarêng lawan jendral
nulya pangeran anuding
anganthèni caraka dhatêng Sêmbuyan

mantrinipun Pancatnyana kang tinuduh
ngatêr dutanira
Jêng Pangeran Mangkubumi
duta mangkat angungkurkên Panambangan

kunêng gantya kang winarna
Pangran Buminata kang anèng wukir
lan kang rayi Singasantun
ingkang anêmbe prapta
saking wetan ngadêg Kadhiri rumuhun
Mayor Kèngsêr kang anglanggar
pangran wangsul ngilèn malih

mangkya angumpul kang raka
Jêng Pangeran Buminata kang baris
nèng tanah Sêmbuyan Gunung
suyut wong tigang dhomas
ing kangsine pangeran pakuwonipun
ingkang kinarya nagara
wus tinata rinarakit

ing kanan kering rinata
ngiringakên lèpèn ngungkurkên wukir
kumalungkung ambêk digung
kadêrêng ardèng karsa
jêng pangeran samana wus madêg ratu
sarta asêsilih nama
Sultan Dhandhun Martèngsari

pêpatih sampun amacak
sinung nama Radèn Dipati Gêndhing
kalih pangajêng Tumênggung
Purbaningrat satunggal
satunggile Dipaningrat namanipun
dene wong gunungan kathah
kinarya mantri bupati

mangkana duk sinewaka
Kangjêng Sultan Dhandhun Amartèngsari
aglar pra punggawanipun
andangu kang pawarta
Ki Dipati Gêndhing anêmbah umatur
kawarti raka paduka
Jêng Pangeran Mangkubumi

manggih ru kalawan jendral
mangke sampun mijil saking nagari
sarêng jendral konduripun
raka dalêm pangeran
anèng Sukawati madêg barisipun
sampun angêlar jajahan
ngirupi môncanagari

lan pun kakang Martapura
sampun nungkul jinunjung ingkang linggih
Dipati Pugêr ranipun
tuwin Jayapuspita
pun Suwandi inggih jinunjung tumênggung
anama Suryanagara
kathah tiyang Sukawati

ingkang pinacak punggawa
risidhêngnya sultan agunêm kawis
kasaru dasih umatur
jawi wontên caraka
saking putra kang baris Nambangan dhusun
Pangeran Mangkunagara
angirid caraka saking

Sukawati raka tuwan
Jêng Pangeran Ariya Mangkubumi
kagyating tyas Sultan Dhandhun
Martèngsari ngandika
timbalana caraka sigra malêbu
anulya kalih caraka
ngaturkên nawalèng gusti

binuka sampun kadriya
suraosing sêrat asung pêpeling
dèn karuwan sêdyanipun
aja sok tundha bema
barang pikir tanpa tuwas lamun tanggung
ya ta wau angandika
Sultan Dhandhun Martèngsari

hèh Arya Bangkong mêtua
carakane kakang Mas Mangkubumi
sayah lèrèna pondhokmu
nêmbah mundur lan duta
wus makuwon ing wuri gêlêngkên rêmbug
anari punggawanira
Sultan Dhandhun Martèngsari

lah iya padha rasakna
kakang êmas sung uning marang mami
yèn wus tinggal kakang prabu
banjur arsa murwèng prang
ing samêngko angantêp ing karsaningsun
dadi rowang dèn karuwan
yèn dadi mungsuh ginitik

bocah Gunung Kidul sira
apa wani lan bocah Sukawati
Dipati Gêndhing wot santun
purun yèn sami rucah
mring pangeran sayêkti ajrih kalangkung
lan malih putra paduka
Pangeran Mangkunagari

saking pangintên kawula
badhe dhèrèk dhatêng ing Sukawati
dhèrèk paduka tan purun
kalamun makatêna
sakalangkung pakèwêd pamanah ulun
aluhung pênêt nunggila
lan raka paduka gusti

awit raka jêng paduka
linulutan ing wadya dèn eringi
sakathahing mêngsahipun
jêr wantêr maring yuda
lamun sampun magut yuda têguh timbul
tan kumêdhèp sinadasa
apanggah wani ngêmasi

pangeran kang kathah-kathah
yêkti uwas maras giris amiris
mênawi aprang kasêlut
dharat anglandhak tumbak
yèn putunga tumbake anarik dhuwung
sintên ta ingkang tumimbang
lir raka paduka gusti

sultan kalane miyarsa
ing ature Radèn Dipati Gêndhing
mring kang raka tansah gunggung
langkung bramatyanira
netya andik angatirahmukanipun
jaja bang mawinga-winga
kumêdut padoning lathi

asta kiwa malang kadhak
asta têngên srawean anudingi
mantri kalawan tumênggung
sarwi ngêlus gêmbala
langkung sora dhawuh pangandikanipun
bocah priye pikirira
ature Dipati Gêndhing

ngapêskên sariraningwang
kinon anut kakang Mas Mangkubumi
iya ana bênêripun
sababe kadang tuwa
nanging dahat sumêlange ing tyas ingsun
dene bibèkne kakang mas
bèbète wong gendhong sênik

nadyan padha anak raja
nanging ingsun mêtu sing pramèswari
Ratu Kadipatèn ibu
lamun ingsun anuta
mring kakang mas bibèkne wijil kapundhung
putune wong gendhong bêras
buyute wong mikul pari

canggah warènge wong desa
matun gaga sinambi angon sapi
macul maluku anggaru
luhure saka apa
adat kuna nadyan padha anak ratu
kang mêngku mêngkoni jagad
putra saka pramèswari

kang abdi dhêku sadaya
mèncêp ewa kang têbih ting kalêsik
sapuluh ngandêlna ibu
mung kumênthus kewala
nadyan silih Ibu Kangjêng Ratu Kidul
nanging datan kêndêl aprang
abdine têmah prihatin

sangsara kaponthal-ponthal
ya ta wontên abdi sêpuh kêkalih
Purbanagara ranipun
lan Radèn Tambakyuda
sadhèrèke Tambakbaya ingkang sêpuh
tunggile Tambaknagara
kang dadya kliwon panumping

maksih wontên Surakarta
wau Purbanagara lawan ari
Tambakyuda nêmbah matur
ngrêrapu maring sultan
yêkti sampun kaluhuran dhawuh prabu
nanging sampun tilar nalar
anyingkiri dalil kadis

sadaya wiji punika
ingkang dados ugêr jalêr sayêkti
sutane wong gendhong wakul
lamun kinarsan raja
inggih botên dados kanisthaning ratu
sarta tan ngrisak agama
kalamun wontêna mantri

asli sutane wong desa
asuwita nuli tinriman putri
dèrèng wontên tabêtipun
yèn guna lan prawira
ugêr taksih kusuma wijiling dhusun
sanès lan raka paduka
Jêng Pangeran Mangkubumi

bagus sêmbada pidêksa
sarwa sèdhêt mancur cahyanya wêning
têtela putraning ratu
prawira widigdaya
solah wingit datan gumunggung adigung
samya sêgêr kang suwita
ing prang wani nanggulangi

marma sae jêng paduka
ngaturana angsul-angsul kang tulis
sinanggi krami karuhun
lawan atur-atura
sawontêne pamêdale wukir kidul
lamun gusti amampanga
tan sande dipun lurugi

abdi paduka Sêmbuyan
yêkti kasor mêngsah tyang Sukawati
lan sae ingkang angadu
inggih raka paduka
dhasar kanthi Martapura purun tangguh
duk miyarsa langkung kewran
Sultan Dhandhun Martèngsari

dadya anut turing wadya
nulya dhawuh karya surat ngangsuli
têmbungipun Sultan Dhandhun
Singasari Pangeran
tan lênggana ing raka nut barang tuduh
Pancatnyana tampi sêrat
tur sêmbah anulya pamit

duta praptèng Panambangan
wus linajêngakên mring Sukawati
sarta atur angsul-angsul
Pangran Mangkunagara
ugi namung nyanggi krami karsanipun
caraka praptaning Gêbang
laju ingaturkên gusti

sêrat saking Panambangan
miwah sêrat wau kang saking wukir
ajumbuh suraosipun
tan wontên kang amampang
kunêng wau gantia ingkang winuwus
têdhaknya Gurnadur Jendral
Toyamas anjog ing têgil

wong agung ing Surakarta
lawan sagung bupati môcanagri
mantrimuka kalihipun
kinèn samya wangsula
lajêng pamit amangetan lampahipun
jêndral datan kongsi lama
dènira nèng nagri Têgil

lajêng kondur nitih palwa
ya ta wau kalih sang nindyamantri
ing Samarang sampun rawuh
lan kumêndur wus panggya
rèrèh sawatawis ari sigralaju
sapraptaning Surakarta
panggih mayor patih kalih

anampèkakên pustaka
saking jendral maring mayor pribadi
laju prasamya lumêbu
mayor lan sang dipatya
praptèng pura samya ngabêkti sang prabu
pêpatih lan pra bupatya
mayor tur uning jêng sang sri

suraosing sêrat jendral
mayor kinèn miranti ing ajurit
nulya anirnakna mungsuh
tan wruh yèn mungsuh wêwah
tuwan jendral badhe akintun bêbantu
prajurit ingkang santosa
saking nagari Batawi

nata dhawuh ing Apatya
Pringgalaya yèn Pangran Mangkubumi
mêdal barisipun agung
ngirup môncanagara
mungsuh para pangeran wus samya anut
iyêg sabarang rèhira
Pangeran Amangkubumi

andhêku Sang Adipatya
Pringgalaya cinêthik langkung ajrih
mangkana wus kinèn mêtu
sagung kang saking kesah
sri narendra sigra angandika arum
dhumatêng tuwan kumêndhan
sun arsa akirim tulis

mring arimas Sukawatya
sung pawarta yèn sasi Madilakir
ingsun arsa amêmantu
putraningsun kang nama
Ratu Alit sun tarimakakên antuk
Bupati Wiryadiningrat
sira siyaga akardi

tuwan kumêndhan turira
ulun arsa kèngkènan mring Samawis
sung uninga mring kumêndur
tuwan andhawuhêna
wêwêlingan busana kang adi luhung
mayor sigra pinaringan
pemut wêlingan gya mijil

antawis satêngah côndra
tuwan mayor wus sarêmbag lan patih
amênêdi wismanipun
Radèn Wiryadiningrat
miwah kilèn Sri Manganti jro kadhatun
sampat saliring pakaryan
gènnya busanani nagri

duk puniku sri narendra
amisudha Radèn Tumênggung Panji
Tohjaya jinunjung lungguh
Bupati Gêdhong Kanan
sinung nama Puspanagara Tumênggung
Lurah Magang Citradirya
gêntosi Tumênggung Panji

jêng sri nata gya utusan
sung tupiksa Pangeran Mangkubumi
mayor kalangkung jumurung
ing karsa sri narendra
kang supadi liliha ing galihipun
mayor ugi kintun sêrat
sarwi kintun warni-warni

Dyan Tumênggung Jawikrama
Naladirja kalawan Sindupati
kang ingutus ing sang prabu
Saradipa tut wuntat
tan kawarna ing marga Gêbang wus rawuh
anjujug Martawijaya
wus laju katur ing gusti

duta samya tinimbalan
pinanggihan sadaya nèng pandhapi
kalangkung sinugun-sugun
ngrangin punang pradôngga
nawalêndra lawan mayor suratipun
wus katur kangjêng pangeran
anggambuh tinampèn kalih

wau ta suratipun
saking rakakangjêng sang aprabu
tinupiksa kadriya raosing tulis
pangeran agung andhêku
manggihi dutaning katong

jro tyas langkung margiyuh
karêrantan tilar kadang sêpuh
nora nana kang rumêksa angawati
ingkang minôngka pikukuh
pangeran agung wirangrong

anênggak waspanipun
sarwi ngandika mring dutèng prabu
hèh Tumênggung Jawikrama Sindupati
lan Naladirja sirèku
padha matura sang katong

gone sariraningsun
tinggal trêsna marang ratuningsun
upamane lir kaya tinggal bêbayi
kang durung bisa lumaku
bêrangkang pinggiring waton

tan ana kang atunggu
kaya mangkono panyiptaningsun
sapa ingkang rumêksa karaton Jawi
ingsun kukuhêna kukuh
ingsun dhoyongêna dhoyong

lamun ana kang ngrungu
Jawikrama pangandikaningsun
sayêktine padha ngarani dalêming
Jawikrama nêmbah matur
dhawuh paduka sayêktos

akêkah dhoyongipun
nagri Jawi nèng paduka tuhu
lamun wontên tiyang ngucap majanani
sayêkti wong tanpa kusur
dene ngina amêmoyok

pangeran ngandika rum
saupama kondura wak ingsun
maring praja sumiwi jêng sri bupati
wicara wus katarucut
iya sapa wruh ing ngêndon

dadia tikus langu
miwah dadia bulus kaluyu
tan kumêdhèp ujêr swara wus kawijil
nora selak ajur mumur
tan suminggah praptaning bot

surat satunggilipun
saking mayor binuka kang têmbung
angrêrêpa ngêla-êla langkung manis
akathah pangêbangipun
tuwan kumêndur lan mayor

pangeran datan keguh
sajroning tyas maksih kukuh bakuh
duta nata miwah dutaning Kumpêni
pinarnah pakuwonipun
wusnya tri ratri nèng pondhok

pamit sinung sul-angsul
saungkuring duta pangran gupuh
andhawuhkên ambêrêg manjangan kancil
wusnyantuk buron wana gung
amêpak bêras lan kêbo

rêmbatan kawan atus
maesane cacah têlung puluh
tuwin kidang mênjangan banthèng lan kancil
wusnya samêkta sadarum
Ranawijaya kang kinon

lawan pun Jayèngranu
mantri kêkalih sigra lumaku
ingkang ngirid pasumbang katur sang aji
Ratu Alit kramanipun
gantya ingkang winiraos

wau ta lampahipun
Jayawikrama Radyan Tumênggung
Naladirja lan Ngabèi Sindupati
kêkêran Saradipèku
dutanira tuwan mayor

sarêng ing praptanipun
anjujug mayor lajêng lumêbu
katur nata kang sul-angsul tinupèksi
anggubêt suraosipun
kanthi sêmu ngolok-olok

wantu tulisanipun
Dipati Pugêr Paridan iku
bisa gayêng ngamadaka nôngga krami
amirid piride alus
luwêse mêmbut binanyol

duta samya dinangu
aturipun dhuh gusti sang prabu
barisipun rayi tuwan sampun dadi
langkung saking kalih èwu
wisma kang rinakit pondhok

kang myarsa samya ngungun
tuwan mayor wus pamit umêtu
datan lami duta Sukawati prapti
rêrêmbatan kawan atus
patang puluh kang ginotong

maèsa têlung puluh
anjujug mayor laju wus konjuk
mring sang nata duta saking Sukawati
ngaturkên bon-abonipun
dènnya mêmantu sang katong

mangkana praptanipun
tanggal kaping wolulas anuju
ri Rêspati ing sasi Jumadilakir
maksih êdal taunipun
praptaning karya mêmanton

busêkan sapraja gung
nindya mantri santana tumênggung
atanapi sagunging panèwu mantri
makajangan nèng lun-alun
mangun suka gêntos-gêntos

cinêndhak roncènipun
gênging bawahaning amêmantu
dhaupipun putri lan santana aji
sangkêp uparêngganipun
nadyan bakal kang kadhaton

tantara laminipun
karsanira kangjêng sang aprabu
Radèn Wiryadiningrat jinunjung linggih
Pangran Pakuningrat juluk
dhawuh timbalan sang katong

patih lan pra tumênggung
twan kumêndhan Kumpêni sadarum
angèstrani dhawuh timbalaning aji
jroning praja wus misuwur
mangkana gantya rinaos

wusnya lêt kalih tèngsu
wontên prajurit Kumpêni rawuh
drahgundêre dwi atus saking Batawi
têtindhih Mayor Tênangkus
kinèn anirnakkên mungsoh

wus katur ing sang prabu
nata dhawuh mring mantri pangayun
sawusira tampi dhawuh patih kalih
amatah ing punggawa gung
kang nglurug myang jagi kraton

samana wus sarêmbug
patih kalih lan Mayor Tênangkus
atanapi Hogêndhorêp datan kari
gêlêng gumolong ing rêmbug
mung sakêdhik kang mangalor

kinathahan kang ngidul
wit pangerane kathah kang kidul
pra punggawa sigra samêkta ing kardi
bêbêgjan tibaning umur
wus pêsthi yèn dadya mungsoh

kang mangidul don pupuh
mayor kalih senapatinipun
miwah malih Pringgalaya Adipati
sapanêngên pra tumênggung
amung satunggil kang kalong

bupati sarèhipun
Pangran Pakuningrat ingkang kantun
pan linintu Mataram Bupati siji
Rajaniti ingkang tumut
Jayawinata tunggu brok

lan wong Kalang sadarum
bupatine mantri myang panèwu
tumut ngidul rumêksa mariyêm sami
drahgundêr Walônda satus
kalih atus dharat golong

dene ta ingkang nglurug
amangalèr senapatinipun
Adipati Sindurja lan pra bupati
sapangiwa pra tumênggung
panèwu mantri mangisor

drahgundêr wolung puluh
prajurit dharat satus rong puluh
ingkang dadya senapatining Kumpêni
Kapitan Kop naminipun
datan tinindhihan mayor

ingkang pinatah kantun
bupati lêbêt lan malihipun
pra santana wêwolu kanthi prajurit
jagêr Wlandi patang puluh
tindhih Kapitan Salotor

dupi samêkta sampun
bala Kumpêni myang wadya prabu
amarêngi Soma Pon wimbaning sasi
Ruwah ping salikur taun
maksih Dal saksana bodhol

anglurug andon pupuh
angkatipun saking alun-alun
sri narendra samana miyos tinangkil
bupati kliwon kang nglurug
samya ngabêkti sang katong

twan mayor kalihipun
wusnya jawat asta lan sang prabu
sarêng budhal kang ngalèr myang ngidul sami
swarane bala gumuruh
lir gora rèh anjingganom

pan sinigêg wadyabala kang lumampah
gantya ingkang winarni
kang baris nèng Gêbang
nuju siniwèng wadya
JêngPangeran Mangkubumi
andhèr balabar
lagya agunêm pikir

duk samana kasaru ing praptanira
têliking mantri ngarsi
gancangan tur wikan
yèn mêngsah sampun mêdal
sangkêp kapraboning jurit
kangjêng pangeran
dhawuh samêkta baris

sarta paring sêrat marang Panambangan
Pangran Mangkunagari
kinèn ngidul gêcak
dhatêng kitha Kaduwang
supadi karya kuwuring
mêngsah kang nglarag
tan winarna ing margi

sapraptaning pabarisan Panambangan
duta ngaturkên tulis
sawusnya kadhadha
suraosing pustaka
pangeran umangkat aglis
praptèng Kaduwang
lajêng campuh ing jurit

Dyan Tumênggung Kaduwang datan kuwawa
tumanggah ing ajurit
dene jêng pangeran
nêsêk sawadyanira
bubar wong Kaduwang ngisis
kuthane bêdhah
nulya dipun jarahi

tinanêman mring Pangran Mangkunagara
tiyang amangun tèki
ran Dewa Kusuma
ingalih namanira
Natawijaya wêwangi
têtêp alênggah
ing Kaduwang Bupati

pangran sigra kondur dhatêng Panambangan
wuwusên Sukawati
ingkang pirêmbagan
Dipati Pugêr turnya
sampun paduka lawani
sae ngoncatan
binabingung ing jurit

pinarapat pinara gangsal punggawa
miwah kang para mantri
supadi tan bisa
nangguh ênggèning mêngsah
Jêng Pangeran Mangkubumi
sigra parentah
marang para bupati

kakang Pugêr sira lan Suryanagara
Si Warung Angabèi
padha angalora
Rôngga Wirasêtika
sira angetana kanthi
Ranadiningrat
Samapura ywa kari

padha sira anggubêda kering kanan
dene kang dhèrèk mami
sira Jayadirja
lawan Rêksanagara
tanapi Si Brajamusthi
sawadyanira
sun arsa ngrampit nagri

sawusira gumolong ingkang pirêmbag
Pangeran Mangkubumi
miwah pra bupatya
sawadyabalanira
wus myarsa mungsuh mèh prapti
nèng Jatimalang
langkung agêng kang baris

baris Gêbang samana têngara ambyar
gêlare wus miranti
sampun pitung dina
ping sanga likur Ruwah
budhal Pangran Mangkubumi
ngilèn lampahnya
malêbêt ing nagari

mung punggawa sakawan ingkang binêkta
kawan satus turanggi
wus nabrang bêngawan
rêrêp têngahing wana
wana Rèndèng kalih ratri
tanggal sapisan
Siyam dènira ngrampit

wanci dalu tabuh sawêlas praptanya
lajêng ngobong-obongi
kilèn Pringgalayan
angidul tinaratas
anggrêng swaraning kang agni
awor lan surak
madhangi sanagari

kuwur kawur ibêkan wong Surakarta
gêng alit ting jalêrit
tambuhsolahira
mêdal nglurung tinumbak
kang mêmpên kabyukan agni
mangidul ngambah
ing Sindurjan kabêsmi

sapangidul sapangilèn sapangetan
kang pawaka mawrêdhi
ngungkuli kadhatyan
wong ngili mawurahan
samya manjing jroning puri
kawêlas arsa
ingkang tan antuk margi

tembak andhèr nèng pinggir jaro kadhatyan
mungsuh prapta ambêdhil
agègèr puyêngan
wau jêng sri narendra
nimbali kapitan prapti
salotor lawan
soldhadhu kalih dèsi

sri narendra sampun angrasuk busana
kalawan kangjêng gusti
pangeran dipatya
wontên ing palataran
budhal mangidul sang aji
salotor malang
sampun sri nata dhingin

dèrèng wontên abdi paduka kang prapta
amung Kumpêni kêdhik
abdi kadipatyan
samana wontên prapta
kèndêl wau sri bupati
dupi miyarsa
surak sanjata muni

têdhak malih gugup sarwi angandika
iku yêkti Suwandi
ya dudu arimas
Si Suwandi kewala
Dyan êndranata gya prapti
lan Jakartika
Dhelo namanya alit

sri narendra alon pangandikanira
Dhelo iku Suwandi
matur Jakartika
dene Suwandi Tuwan
rayi paduka pribadi
nata ngandika
duduSi Mangkubumi

Si Suwandi iku yêkti kang dinuta
adhimas Mangkubumi
matur êndranata
wontên songsonge jênar
ngandika iya Suwandi
kinon yayimas
anganggo payung kuning

gya kapitan salotor apêparentah
hèh sagung para mantri
padha singkirêna
wong ngili aja pêdhak
wong wadon rare ngrubêti
padha dohêna
lan jaro dèn sumingkir

sigra mantri kaparak kang sampun prapta
amburak wong kang ngili
panèkêt sadaya
nindhihi kancanira
jaro kidul dèn barisi
kang mujur ngetan
kanthi rolas Kumpêni

sampun wontên satus prajurit kaparak
sareyan Sêlèr nami
ingkang jinagènan
yèku kidul wiwara
kang kilèn sri narapati
lawan kapitan
salotor kang jagèni

para mantri kaparak nèng ngarsanira
kangjêng sri narapati
cacah kawan wêlas
nulya wong kadipatyan
wontên sêlawe kang prapti
Jayakartika
matur ing sri bupati

yèn suwawi lan karsa jêng sri narendra
kawularsa mêdali
sampun ngantos cêlak
lawan jaro kang mêngsah
dèrèng ngandika sang aji
salotor ngucap
paran karêpirèki

Jakartika nauri iya kapitan
ingsun ingkang mêtoni
sira aja obah
rumêksa sri narendra
Kapitan Salotor angling
iya mêtua
nanging dèn ngati-ati

sri narendra anulya maringi tumbak
nêmbah wus dèn tampèni
tabe lan kapitan
sapuluh rowangira
kang têtiga bêkta bêdhil
pêpitu tumbak
sapraptanirèng jawi

anaratas anggêgêlar solahira
mangilèn praptèng wuri
sawurining mêngsah
nulya wangsul mangetan
wus awor lan bajag inthil
baturing mêngsah
kang samya dharat wuri

tinumbakan saking wuri kêni papat
kang pêjah dèn tigasi
kang kathah agundam
mire ngalèr ngalêmpak
têtindhihe angundhangi
kinèn mundura
agni sangsaya dadi

tanpa rungyan gumarêbêging dahana
wor jêriting rarywalit
ya ta Jakartika
lampahe bêkta sirah
nèng landheyane pribadi
cacah sakawan
praptèng ngabyantara ji

langkung suka sang nata miwah kapitan
nulya kang êlèr prapti
mantri kancanira
Pangeran Pakuningrat
Dyan Tritawijaya nami
kliwon lênggahnya
matur atur udani

lamun mêngsah kang lèr sampun mundur samya
amanabrang ing Kali
Pepe katingalan
kèndêl ngantosi rowang
tan dangu bubar lumaris
ngalèr sadaya
tan wontên ingkang kari

nulyakondur ing dhatulaya sang nata
Jakartika nèng ngarsi
pinaring sêmôngka
langkung suka narendra
lajêng pinarak ing kursi
nèng palataran
ing tabuh satêngah tri

praptaning kang mungsuh ing pukul sawêlas
bubarnya satêngah tri
enjang sri narendra
tabuh satêngah sapta
têdhak arsa mariksani
wisma kang samya
katon maksih kabêsmi

praptanira sang nata ing Kadipala
kèndêl eram ningali
Grêmêt sapangetan
Kabangan sapangetan
Pringgalayan lawan malih
Sratèn kidulnya
wus brastha dening agni

ingkang botên kobar salèring Sêrêngan
Kamlayan ugi maksih
gantya kawarnaa
kang baris Jatimalang
Sindurja lawan Kumpêni
dalu miyarsa
yèn nagari dèn rampit

atêngara enjang Dipati Sindurja
lan sagung pra bupati
sapalih binêkta
bidhal angilèn samya
Kumpêni bêkta sapalih
Bêlangkêr Litnan
sampun nabrang bênawi

kasarêngan pangeran saundurira
dalu saking angrampit
wus praptèng bangawan
kang wetan mèh anyabrang
kang kilèn sampun nyabrangi
mundur kang wetan
sami atata baris

pangajênge wong Sukawati kang nabrang
pangirid nêmpuh jurit
rasukan kuthungan
dhuwung amung satunggal
tan cara kadi prajurit
cara wong midhang
yèku kang mobat-mabit

wastranira bathik balonthang kasmaran
datan angatawisi
ingkang songsong jênar
maksih nèng kilèn Ngimbang
ingêdrèl mêksa angungkih
wong Surakarta
sami panas ing galih

aningali mring kang rasukan kuthungan
wontên sajuga mantri
ran Tôndhawijaya
andêling Kasindurjan
sarowange amrêpêki
dupi wus pêrak
Tôndhawijaya bêdhil

datan antuk wong kang rasukan kuthungan
malah majêng nyêlaki
pan arsa tinumbak
dening Tôndhawijaya
dupi winawas tan pangling
lamun pangeran
namur nunggil wadya lit

Dyan Ngabèi Tôndhawijaya sabala
samya lumayu gêndring
ajrih lumawan prang
wong kulambi kuthungan
wadya Sala lan Kumpêni
kang anèng wuntat
kagyat gènya ningali

dadya dhadhal kalulun lumayu ambyar
kawur salah panampi
angira pinêlak
mring wadyane pangeran
Kumpêni ngêdrèl ping kalih
kangjêng pangeran
sawadyane wus gusis

amangetan lampahe tan tinututan
wadyane ingkang kari
wontên kalih bêlah
wadya kang kathah-kathah
nyingkirkên jarahan sami
wong Surakarta
miwah bala Kumpêni

sami dongong gêgêtun dènnya umiyat
dene mungsuhe kêdhik
nulya tinututan
tinut wuri kewala
pan lajêng minggah ing wukir
wukir Garigal
sigra mudhun ing trêbis

kudanira sami tinuntun kewala
Kumpêni myang wong Jawi
prasamya amêlak
pangeran dèrèng minggah
wadya gamêl Wanakarti
mulat gustinya
dèrèng minggah ing wukir

Wanakarti tangan ceko kalih pisan
kêncèt sukune kering
uthi ngamuk mêngsah
tan kandhêg binêdhilan
anêmpuh baris Kumpêni
numbak Walônda
lêlima kang ngêmasi

dupi nolih miyat gustinya wus minggah
lumayu niba tangi
nusul minggah ngarga
mungsuh gumuyu samya
Si Ceko bôndakalani
mendah ajaa
Ceko akarya kingkin

pangeran wus minggah wukir
ardi alit ing Garigal
angumpul garwa putrane
ing Gêbang sampun tinilar
sadaya tinimbalan
ya ta wong Kumpêni wau
lawan Dipati Sindurja

sapunggawa wadya sami
ngumpul nèng Gêbang barisnya
têtindhih Kapitan Nêkop
ngumpul sakumpêninira
dene wau kang mêngsah
mantri Sukawati ngriku
miwah kang nama punggawa

tan manggèn kang dèn dunungi
lèr wetan kilèn samya na
sumêbar tan kêni pinrèh
dadyatan antuk têlukan
Dipati Sindurêja
mungsuh tan kêna tinangguh
agung siyang ratri prapta

pating kalicir yèn enjing
lamun binujung lumajar
tinilar kêkinthil bae
pratingkahe lir migêna
dadosipun kang rêmbag
wukir Garigal kinêpung
ing ngriku gèning pangeran

wau Pangran Mangkubumi
junjung abdi gamêlira
kang ngamuk prang duk kasompok
Wanakarti kang wus kocap
apan kinarya dêmang
wong sèkêt lêlungguhipun
Ki Dêmang Larasiduwa

nêngna tanah Sukawati
kang maksih ayun-ayunan
gantya malih winiraos
kang nglurug mangidul samya
Dipati Pringgalaya
Hogêndhorêp lan Tênangkus
senapatining ayuda

barise kèndêl nèng Picis
Pangeran Mangkunagara
angirabakên barise
sagung punggawa pangarsa
wus sami amèt papan
Ki Surajaya Tumênggung
wus anggubêd barisira

mayor budhal saking Picis
ngangsêg angidul angetan
Pangran Mangkunagarane
mapan baris Sundimara
sampun ayun-ayunan
aprang lèrès sêdyanipun
Pangeran Mangkunagara

cucuking prang wus apanggih
bêdhil-binêdhilan gantya
Mayor Tênangkus Hondhorop
sarêng miyarsa sanjata
tinilar barisira
gêgancangan lampahipun
samya wahana turôngga

kanthi upas Jawi Wlandi
kalih likur cacahira
sarêng mamprung panyandêre
wau karsaning pangeran
arsa angantêp ing prang
Kudanawarsa turipun
prayogi angoncatana

sanjata mungêl ping kalih
bubar barise pangeran
angidul ngetan parane
badhe anjog ing Sêmbuyan
kèndêl mayor kalihnya
barise wuri wus rawuh
ngêbroki ing Panambangan

pakuwon sampun rinakit
loji miwah pasewakan
nulya dadoskên rêmbage
angenggalkên lampahira
Dipati Panaraga
sampun prajangji angumpul
angêrakat ing Sêmbuyan

Sultan Dhandhun Martèngsari
ingkang arsa pinungkasan
sampun lumampah dutane
Adipati Pringgalaya
ing marga tan winarna
praptèng Kaduwang kacundhuk
Dipati Suradiningrat

wus panggih lan duta kalih
tinulak kinèn wangsula
sira matura ing mayor
atanapi kyai lurah
yèn sun wus nèng Kaduwang
kapan amunggah mring gunung
padha asêmayan dina

ingsun mêtu saking ngriki
patêmon anèng Sêmbuyan
duta sigra wangsul ngilèn
sapraptaning Panambangan
Dipati Pringgalaya
mring loji lan dutanipun
ingkang saking Panaraga

wêwarta kapêthuk margi
Dipati Suradiningrat
santosa ing samêktane
tri èwu kang kêkapalan
dene prajurit dharat
kadi langkung kawan èwu
lêksan tiyang kang ngrêrêmbat

kèndêl nèng Kaduwang mangkin
ngêntosi parentah kula
mayor alon ing wuwuse
sudara pirêmbag kula
sae nulya parentah
êmbèn kula mangkat ngidul
anginggahi mring Sêmbuyan

Sultan Dhandhun Martèngsari
punika kang kula gêcak
sudara kèndêl nèng kene
miwah sagung wadya Jawa
dene kang kula bêkta
Mlayakusuma Tumênggung
Dyan Tumênggung Jawikrama

lan Citradiwirya malih
sakancane para magang
kula bêkta sadayane
pradene wong Panaraga
kawarti sampun kathah
sakathahing pra tumênggung
kantun dhèrèk saudara

Kumpêni ikang lumaris
satus tumut saudara
miwah mariyêm kalihe
Tumênggung Sasrawijaya
puniku kula bêkta
dene ta pra mantrinipun
wong Kalang kantun sadaya

mêngsah ingkang alit-alit
kang wontên ing Pamasaran
miwah kang wontên Kanitèn
kula borong saudara
yèn pantês dipun larag
nanging Kumpêni Drahgundur
kawula bêkta sadaya

rêmbagipun sampun dadi
ing dalu datan kawarna
enjang têngara budhale
kumêrab kang balakuswa
Hogêndhorêp nèng ngarsa
ing wuri Mayor Tênangkus
lampahe minggah Sêmbuyan

Sultan Dhandhun Martèngsari
wus ngirabakên kang wadya
gangsal atus prajurite
kang samya numpak turôngga
Tumênggung Purbaningrat
lan Dipaningrat Tumênggung
dadya senapati yuda

dene Adipati Gêndhing
mirèkakên para garwa
pan pitung dasa cacahe
binêkta minggah mring arga
pinrênah ing Pidêksa
cinatur ing lampahipun
Pangeran Mangkunagara

praptaning Burêng ningali
lamun barise kang paman
anèng Burêng pamanggène
punggawane tinimbalan
Tumênggung Purbaningrat
praptèng ngarsa ngandika rum
Pangeran Mangkunagara

paman apa magut jurit
kang dinangu aturira
inggih wau timbalane
gusti jêng rama paduka
kula kinèn bantua
dhatêng paduka pukulun
ing mangke paduka prapta

pangeran ngandika malih
ya bêcik kene kewala
Burêng prayoga papane
sira iku Purbaningrat
dadi pangawat kanan
de pangawat kiwanipun
Si Tumênggung Dipaningrat

Kumpêni kang bujung sami
sun watara nuli prapta
dèrèng kèndêl andikane
bala Kumpêni gya prapta
wanci ngajêngkên asar
tumingal ing mungsuh agung
têngara tambur tinêmbang

ngabani nêmpuh ing jurit
sapalih drahgundêrira
mayor ngirid ngarsa dhewe
ingêdrèl sapisan bubar
ingkang munggèng pangawat
sabalane Sultan Dhandhun
Martèngsari wus lumajar

Sultan Dhandhun Martèngsari
dupi myat balane buyar
anyandêrakên kudane
nunjang palang tan kaetang
anusup wanapringga
sipat kuping plajêngipun
sagung balanira sultan

Pangeran Mangkunagari
nèng dhadha sabalanira
kapêngkok tadhah prang rame
bêdhil-binêdhilan mêngsah
sêsêk-sinêsêk gantya
wau Twan Mayor Tênangkus
têtulung pangêdrèlira

tan pêgat awanti-wanti
bingung balane pangeran
saking kadrêsan mimise
mantrine kabranan tiga
nulya mundur lon-lonan
kang surya wus nunggang gunung
Kumpêni kèndêl drèlira

dening kasaput ing ratri
Kumpêni makuwon samya
anèng Burêng sabalane
Pangeran Mangkunagara
dalu-dalu lumampah
angilèn anjujur gunung
tan sagêd dhahar myang nendra

kèndêl wanci madya ratri
byar rina lajêng lêlampah
angilèn menggok mangalèr
kèndêl dhusun Samêlaran
atata pamondhokan
gantya wau kang winuwus
ingkang baris Panambangan

sira risang nindya mantri
rêmbagan lan pra bupatya
arsa anglanggar barise
Pangeran Pamot kang ana
ing Gubugangin desa
ingkang kêkalih tumênggung
kinèn têngga Panambangan

soldhadhu dharat Kumpêni
satus tinilar sadaya
miwah mariyêm kalihe
amung tumênggung sakawan
kang binêkta anglarag
Alpèrèswati kang tumut
Kumpênine kawan dasa

wontên sèwu gunging baris
budhal saking Panambangan
kang dadya senapatine
Dyan Dipati Pringgalaya
gantya kang winursita
Kapitan Kop nusul ngidul
atilar ing Sukawatya

Tuwan Hondhorêp manggihi
tan antara praptanira
baris ing Panaragane
horêg wong ing pabarisan
dêdamêl agêng prapta
gumuruh swarèng wadya gung
turôngga tanpa wilangan

wontên kang atur upêksi
yèn Dipati Panaraga
ingkang prapta sabalane
Tuwan Ôgêndhorêp mapag
sajawining pondhokan
Tuwan Kapitan Kop tumut
andulu untaping wadya

pirang bêbulak kaèksi
kèbêkan dening turôngga
Kapitan Kop gèdhèg-gèdhèg
dipatine maksih têbah
pangarsa wus bêlabar
apelag busananipun
sampêt pirantining yuda

adangu dènira nganti
praptane bupatinira
ngiwa nêngên pangarsane
wus kèbêkan sakèh papan
wuri gili tan kêndhat
kadya mêndhung angêndhanu
magêrsarine kang ngayap

ngampil pacara dipati
para putra tigang dasa
prasamya amandhi towok
sinami rasukanira
warata bludru rêkta
nyamping wora-wari rumpuk
nindhihi bala pangarsa

datan antara kaèksi
Dipati Suradiningrat
nadyan wus kathah putrane
wangune kadya jêjaka
rasukan bludru rêkta
rinenda mas nyampingipun
ran samboja Madukara

amangking curiga katri
sêsingêl têlaga muncar
sang adipati praptane
age tumêdhak sing kuda
gapyuk arêrangkulan
lawan Hogêndhorêp Mayur
mayor adrês ingkang waspa

uwal astane kinanthi
sapraptaning pamondhokan
tabeyan Kapitan Nêkop
Mayor Tênangkus tabeyan
sawusnya tata lênggah
mayor maksih sênggruk-sênggruk
sang dipati nênggak waspa

kalih karantan ing galih
duk kawon prang ing Puh Buta
dalu pêtêng mung wong roro
wusnya lilih mayor mojar
dene nora kayaa
datan nyana raganingsun
bisa têmu lan si bapak

milane bapak ing mangkin
wus tri warsa tan sumewa
nora runtik sang akatong
panukune duk samana
panêbasingkapenak
Tênangkus lan Kop anjêtung
miyarsa pirêmbagira

wau Radèn Adipati
Suradiningrat têtanya
mring Tuwan Kapitan Nêkop
sudara karya ing ngrika
punapa sampun rata
kapitan nauri wuwus
tangèh sagêda warata

sampun bêdhah Sukawati
nanging tan angsal têlukan
yèn mangetan miwah ngalèr
taksih tan kêna ingambah
Dipati Panaraga
tanya malih wuwusipun
punapa kônca kawula

bupati môncanagari
barise dèrèng anunggal
lingira Kapitan Nêkop
pindho damêl yèn sagêda
tunggil baris lan kula
inggih dèn adhangi mungsuh
pintên kang sudara têdah

Dipati Panaraga ngling
sudara kang kula patah
bupati sanga cacahe
sami lan kang kula bêkta
prajurit kêkapalan
langkung saking tigang èwu
cacah wong wontên salêksa

kalanipun kula maksih
wontên ing kitha Kaduwang
samya prapta utusane
Bupati Madiun Japan
Wirasaba Balora
Kalangbrèt Kartasanèku
Bayêm Ngrawa lan Caruban

anèng Bayêm gènya baris
botên sagêd tumindaka
pangerane ngadhang dhewe
beda lan pangeran kathah
nyokot kuping yèn aprang
kalamun kônca tumênggung
adoh saking prajanira

nagrine nuli dèn broki
kônca bupati kèwêdan
Kapitan Kop gèdhèg-gèdhèg
Dipati Suradiningrat
mring Hondhorêp têtanya
ngriki paran wartinipun
ênggène Mangkunagara

mayor anauri aris
kula kaecalan lacak
tan uning mangke dununge
yèn têranga kula langgar
dene kalih kang mêngsah
bapak sayêkti wus ngrungu
padha nome wong Sêmbuyan

tuwan kula amiyarsa
Sultan Dhandhun Martèngsari
ing Kasine wus dèn tilar
angungsi wontên ing Lincip
ing Pidêksa kang ardi
wontên guwane asirung
amot wong kalih dhomas
korine amung satunggil
prajurite binêkta ngili sadaya

kawarti êlèr punika
Pangeran Amangkubumi
balane pating salêbar
lor kidul wetan dèn jègi
ting kulicir yèn enjing
tan kantênan prênahipun
wong saba botên kêna
tinêmpuhan nganan ngering
mayor kalih alon dènira manabda

mring Dipati Panaraga
suwawi ing benjing-enjing
bêkta batur sawatara
ing Kasine yun udani
kuthane mungsuh jirih
kadiparan rakitipun
dene jumênêng nata
Sultan Dhandhun Martèngsari
anauri Dipati Suradiningrat

dhuh tuwan môngsa pelaga
wong rêraton wontên wukir
puniku pangeran ala
balane maksih sakêdhik
nuli jumênêng aji
sayêktine botên arus
daya wania aprang
amung bêbujung pawèstri
yèn pinaran gancangan ngili kewala

liwat saking botên layak
mangkana sang adipati
balane wus sinung prênah
pakuwon sampun rinakit
amung kèndêl sawêngi
enjang têngara gumuruh
mayor kalih wus mangkat
lan Dipati Panaragi
prajurite dharat namung kawan dasa

wontên sèwu kang turôngga
drahgundêr satus pinilih
lan sagung kang pra bupatya
ing marga datan winarni
ing Kasine wus prapti
dêdamêl kèndêl nèng ngriku
wontên lun-alunira
mayor kêkalih ngubêngi
aningali wangunan rakiting kitha

parentah ngubrês gènira
Sultan Dhandhun Martèngsari
dêdamêle pinarapat
tinindhihan ing bupati
ing Kapidêksa wukir
pinaranan gya kinêpung
wiwaraning kang guwa
wusnya binuka nulya glis
ingêdrèlan sanjata kaping sadasa

apêtêng sajroning guwa
pinggir guwa dèn isèni
bêbêlaning alang-alang
jinêjêl sinulêt gêni
murub pating jalêrit
kang anèng pinggir gènipun
têngah gègèr puyêngan
pangrasane dèn lêboni
kolôntaka dhang-dhêng muni jaban guwa

tuwan mayor sakalihan
gumujêng alatah sami
awit sultane tan ana
mung para dyah ting jalêrit
sêsambate dharindhil
ngaruhara manrês kalbu
dadya kalangkung wêlas
wau twan mayor kêkalih
sumawana Dipati ing Panaraga

rêmbag tinilar kewala
guwa datan dèn lêbêti
kasaru ing praptanira
wong padesan tur udani
yèn Pangran Singasari
punika pisah gènipun
palajênge mangetan
anilap urut pasisir
awêwarta mring mayor sang adipatya

yèn Singasari Pangeran
mangetan turut pasisir
nulya age tinututan
Kumpêni Jawi sapalih
angidul ngetan sami
anglut ing salacakipun
dhusun ingkang kamargan
kèh wisma kang dèn obongi
lampahira dèn ênut têkèng Pacitan

datan kapanggih wus ngilang
Jêng Pangeran Singasari
kang bujung wangsul sadaya
marang ing Kasine malih
mayor lan adipati
nèng Kasine sangang dalu
sagung bêbêkêl desa
kang têluk sami ngaturi
marang mayor satuse pêndhok sakawan

prasamya pêndhok kancana
Hogêndhorêp kang nampèni
patêluke wong padesan
ugêr salawe satunggil
saking petang pinanggih
sampun angsal pêndhok satus
akathah langkungira
tuwan mayorsukèng galih
duk samana wangsul mring Burêng barisnya

kang kantun Kasine samya
para mantri Panaragi
ingkang angubrês Sêmbuyan
santana putra nindhihi
saking Burêng agilir
kang turôngga pitung atus
tuwan mayor miyarsa
lamun sang anindya mantri
ngirabakên baris mukul Pamasaran

Alpèrèswati binêkta
môngka kanthining ajurit
mayor sigra pêparentah
mring Jawikrama Bupati
binêktanan Kumpêni
drahgundêre patang puluh
wong Bali kalih bêlah
prajurit môncanagari
pitung atus ingkang sami kêkapalan

saking Burêng wus umangkat
mangilèn anjujur wukir
anjog kidul Pamasaran
Pangran Pamot ingkang pinrih
mêdhun mangalèr sami
Pringgalaya barisipun
Gubugangin wus bêdhah
mangilèn Alpèrèswati
Pamasaran Pangeran Pamot wus nilap

mangidul minggah ing arga
kapêthuk bala Kumpêni
lan Tumênggung Jawikrama
gepak ngilèn sawadyèki
lajêng anilap malih
pisah lan punggawanipun
kalih pangkat bupatya
tumênggung ingkang wêwangi
Suramangunjaya lan Suradigdaya

binujung saparanira
wau tumêngung kêkalih
wus angilang marang wana
jro jurang kang dèn ungsèni
dadya kelangan lari
sakathahe kang bêbujung
sami wangsul sadaya
marang pabarisan malih
kang tinilar amung mantri pêpacêkan

amacak mantri sadasa
sira sang anindya mantri
saurut panggènan mêngsah
sami pinacêkan mantri
wau ta kang winarni
Hogêndhorêp lan Tênangkus
anggêlêngakên rêmbag
margi kang mring Sukawati
aywa kongsi samar sumêlang kang ngambah

Tumênggung Yudanagara
ing Banyumas kang tinuding
abarisa Pacangakan
miwah sawetane malih
kanthi prayayi nagri
kaliwon mantri panèwu
nyarêngi antukira
Kaptin Kop mring Sukawati
kang angatêr para Mantri Panaraga

pitung atus kang turôngga
Kapitan Kop wusnya pamit
saking Burêng sigra budhal
mantuk marang Sukawati
sarêng kang sami baris
urut Pacangakanipun
Tuwan êkop Kapitan
tumut nitik gèning baris
kang prayoga kilèn Matesih Sêkaran

tri ari tuwan kapitan
tan laju mring Sukawati
myat tataning barisira
Tumênggung Yudanagari
lan Môndaraka mantri
anarubakên wong dhusun
kapitan lan Rahadyan
Tumênggung Yudanagari
lêlênggahan nèng pandhapa pasanggrahan

tuwan kapitan manabda
sudara mugi nêksèni
upami para pangeran
kang dadya mêngsah puniki
yèn bangkit bêdhah nuli
ing Panaraga karêbut
kula apan pratignya
botên ngambah nagri Jawi
atêtanya Tumênggung Yudanagara

mila sudara pratignya
Kapitan Kop angling malih
dene kathah kang gêgaman
sêmbada prabote bêcik
wadya môncanagari
mung sapalih wartinipun
kang koningan ing kula
kawêngku ing Panagari
sapangiwa kang têngên dèrèng uninga

Tumênggung Yudanagara
angungun duk amiyarsi
ing dalu datan winarna
budhal marang Sukawati
tan winuwus ing margi
barisan Gêbang prapta wus
kapanggih Sang Dipatya
Sindurêja awêwarti
sabên dalu tiwas mati kang barduwak

tuwan tan kenging kinôntha
riwuke wong Sukawati
sok matèni wong barduwak
lah kadiparan ing mangkin
Kapitan Kop nauri
kula utusan mangidul
kathah mungsuh ing ngrika
ananging ènthèng ing jurit
nadyan kêdhik ing ngriki awrat sinôngga

Kapitan Kop gya utusan
mawi srat mring mayor kalih
minta bantu wit kawratan
wus umêsat kang tinuding
sapraptane ing wukir
Burêng pabarisan agung
laju katur kang sêrat
mring tuwan mayor kêkalih
tinurutan sigra mayor pêparentah

bupati jroning nagara
Mlayakusuma tinuding
ngirid sapanêkarira
sakathahing para mantri
lawan Mangunnagari
samantri panèwu sèwu
drahgundêr kalih dasa
tigang dasa kang lumaris
lampahira angalèr Gêbang pucungan

cacahipun ing dêdamêl wontên sèwu
kalêbêt kang dharat
wadya Jawa lan Kumpêni
lampahira wus prapta barisan Gêbang

lan Dipati Sindurêja wus apangguh
myang tuwan kapitan
gya sinung pakuwon sami
samya asrêp tyase wong sapabarisan

kunêng gantya ing mangke ingkang winuwus
kang anèng Garigal
Jêng Pangeran Mangkubumi
wanci dalu nimbali para punggawa

pra tumênggung sadaya wus praptèng gunung
sumiwi ing ngarsa
pangeran ngandika aris
hèh sakèhing bocah sun amundhut rêmbag

lamun sira jumurung sun arsa mudhun
laju mring Grobogan
anggitik baris Kumpêni
kang atugur nèng kuloning Garobogan

baris iku yèn kongsia nabrang ngidul
sakèh abdiningwang
wong ing tanah Sukawati
yêkti bênthèt akaron kuwur tyasira

pra tumênggung umatur sèwu jumurung
lêrês karsa tuwan
amantêpa para abdi
sampun ngantos sèdhèng mring liyan panyipta

wusnya rêmbug sigra siyaga wadya gung
têdhak saking arga
sagarwa putra tan kari
laju ngalèrmangilèn anjog Galagah

pra tumênggung ingkang pitu kinèn kantun
tiga kang binêkta
dene kang kantun ing wuri
samya kinèn ambêbedhung baris Gêbang

garwa putranipun pangeran tan tumut
tinilar ing Ngrancang
pangeran lampahe prapti
Garobogan lan Dipati Pugêr panggya

aturipun yèn paduka arsa gêpuk
Kumpêni barisnya
ing Winong tanggêl samangkin
lèpènipun agêng tan kenging cinacak

jêng pangeran mêksa adrêng karsanipun
kinèn karya sasak
Dipati Pugêr nuruti
tan adangu punang sasak sampun dadya

barisipun Kumpêni sampun angrungu
yèn pangeran prapta
arsa anglanggar ing jurit
Twan Mayor Has gya nambur ngundhangi bala

karsanipun andhingini nêdya mukul
barise pangeran
aywa kongsi dèn lurugi
wus samêkta sakapraboning ngayuda

sampun mêtu mayor laju lampahipun
Wlônda kawan dasa
kawan atus Bugis Bali
praptèng kali têmpuk nabrang rêbut sasak

ngundur-undur pangeran sabalanipun
mrih papan kang lêmpar
Kumpêni mangsah ngêdrèli
tarung lèrès tinuntun mring papan wiyar

lêt sadhusun amanggih bêbulak agung
sigra ingabanan
nêmpuh kang para prajurit
campuh bêdhil-binêdhil atri swaranya

yudanipun wong Kumpêni dèn bêbingung
kinitêr kinalang
ing turôngga kanan kering
amistuli yèn ingêdrèl giniwaran

dangu-dangu Kumpêni kaku tyasipun
kang dharat wus sayah
ambêkane ting karêmpis
tinarajang ingamuk punggung kèh pêjah

Twan Mayor Has kêni tinumbak wus lampus
Bugis Bali kathah
kiwul ulêng ing ajurit
janma Bugis kang kajodhi pitung dasa

Wlônda putih ingkang pêjah wolu likur
sisane sarsaran
palayune rêbut urip
binabujung abuyar pating salêbar

numbuk-numbuk kang bujung pating galuguk
langkung kasarakat
Kumpêni kang maksih urip
ngungsi maring Dêmak tanapi Samarang

balanipun pangeran para tumênggung
Dyan Samadipura
Tumênggung Suryanagari
katigane Tumênggung Ranadiningrat

samya anglut maring Dêmak ambêbujung
lan Dyan Martajaya
Kumpêni kang dèn kêkinthil
jêng pangeran anusul ana ing wuntat

praptanipun ing Dêmak laju angêsuk
Bupati ing Dêmak
Martanagara kang nami
mapak yuda datan bangkit ngudhilana

samya kuwur anut kang lumayu kawur
ngungsi mring muara
kang lumayu mring Samawis
amakêtêr giris miris tansah uwas

duk puniku Samarang Bupatinipun
Radyan Rôngga Tisna
Wijaya wus atur uning
mring Kumêndur Dêmak wus kabrokan mêngsah

twan kumêndur dahat dènnya nêrang bêndu
sigra pêparentah
kang mêdal laut rumiyin
Twan Kumêndur Teling arsa miyos dharat

ya ta wau jêng pangeran praptanipun
anèng kitha Dêmak
kidul lan kang dèn êbroki
langkung suka dene jarahane kathah

kalih dalu Kumpêni kang mêdal laut
kèndêl asamêkta
amêndhêti baita lit
arsa mudhik dalu amukul pangeran

Wlônda satus Mayor Pal têtindhihipun
Bugis kalih bêlah
satus prajurite Bali
dalu-dalu mudhike marang jro kitha

balanipun pangeran sami katungkul
byar mêngsah praptanya
Kumpêni gya jujug kori
tarung kagèt arame rêbutan papan

karsanipun pinanggahan yudanipun
wontên tur uninga
yèn kumêndur badhe prapti
mêdal dharat ambêkta prajurit kathah

sêdyanipun sinupit ing prang sinêlut
Dyan Samadipura
ambêdhah gêbyog ing wuri
pagêr bumi kidul wetan kang dèn bêdhah

wismanipun ingobongan sarwi mêtu
mangidul angetan
kèndêl Godhong tata baris
wong Kumpêni angêbroki kitha Dêmak

ya ta wau Kumêndur Teling praptawus
kalawan Dyan Rôngga
Tisnawijaya kang ngiring
atêtanya êndi ênggone pangeran

tuturipun dyan rôngga mungsuh kang rawuh
kang ngancik ing Dêmak
Pangeran Amangkubumi
yèn kapara nyata dene nuli nilap

aturipun wong Dêmak ingkang dinangu
tuwan dèrèng nyata
dene balane mung kêdhik
tan wontên wruh yèn nyata miwah dedea

twan kumêndur duka dyan rôngga ginêbug
ingaranan dora
kaping nêm dyan rôngga eling
kaping pitu laju anyêpêng ukiran

ngingêr dhuwung amanthêlêng netyanipun
gya rinêbut kathah
garêjêgan samya nyapih
twan kumêndur nitih kuda sigra mangkat

nyandêr mamprung lawan drahgundêre satus
wangsul mring Samarang
dyan rôngga tan anyarêngi
sabalane lampahe alon kewala

ya ta wau Kumpêni prasamya ngrungu
lamun mêngsahira
anèng Gêgodhong anganti
sigra budhal baris Kumpêni anglarag

pra tumênggung kêkalih ingkang tumutur
Gêgodhong mèh prapta
Jêng Pangeran Mangkubumi
wus miyarsa sigra angarakit bala

nèng ra-ara ginêlaran yudanipun
baris pinarapat
jro padesan dèn sinungi
para mantri pinilih wantêr ing yuda

wong Kumpêni prapta laju drèl gumrudug
mungsuh giwar ngiwa
Kumpêni lagya ngisèni
sinarêmpêng tinumbakan kathah kêna

mundur ngidul angetan sigra tinêmpuh
kang kulon anyêrang
kang kidul mêlak bêdhili
nolèh ngidul kang wetan nêmpuh anunjang

dadya bingung Kumpêni malêbèng dhusun
amêmpên sêdyanya
dhusun sampun dèn ênggèni
lagya manjing ingamuk kathah kang pêjah

saya bingung ting palinguk numbuk-numbuk
kalih kang bupatya
lan tuwan mayor anggêndring
nyandêrakên kuda ngungsi mring Samarang

sutanipun Martanagara Tumênggung
ran Martawijaya
nungkul pinacak bupati
sinung nama Dyan Tumênggung Suranata

kitha Dêmak ingkang êlèr lungguhipun
dene kang kidulan
ingkang pinacak Bupati
Sumajaya kaprênah pulunanira

Pangran Wijil pradikan ing Kadilangu
sêmbada ing warna
pasêmon sudirèng jurit
nama Pangran Tumênggung Gadamêstaka

ya ta wau bupati ingkang lumayu
praptaning Samarang
sarêng lan bala Kumpêni
salang tunjang datan angetang wêwirang

laju marêk tur uning tuwan kumêndur
sarèh ing ngayuda
purwa madya amêkasi
langkung ngungun dene prang ngidêri kilang

gantya ingkang kawuwusa malih
Pangran Arya Amangkunagara
kang binujung saparane
tinut ngalor angidul
mudhun jurang sumêngkèng wukir
ngucira kabarasat
ngalintêr anglantur
amubêng ubêng-ubêngan
sabên-sabên pinaranan angoncati
ngunthul kaponthal-ponthal

dunungipun tansah ngolah-ngalih
sakalangkung ing musakatira
tan bangkit nadhah myang sare
Akas Mayor Tênangkus
nora wangwang ing rina wêngi
angodhol lampahira
lan Gêndhorêp Mayur
angilang-ilang kinalang
kinarakat jinujul barojol maring
anjog nagri Mataram

samya kèndêl anglampahkên têlik
awit saking kaecalan lacak
mangkana mayor kalihe
amidhangêt pitutur
yèn wus anèng tanah Matawis
manggèn anèng Saminan
ing Bradhasan dhusun
mayor kalih arsa nglarag
ingkang kinèn kantun anèng Burêng baris
Dipati Panaraga

punggawane Radèn Adipati
Suradiningrat ing Panaraga
pinilihan ingkang sae
wahana kuda sèwu
lan sagunging drahgundêr Wlandi
Tumênggung Jawikrama
ingkang kinèn tumut
risampunira samêkta
laju budhal lampahe pinara kalih
prajurit Panaraga

gangsal atus tumut mêdal margi
Parambanan Tênangkus Mayornya
kang gangsal atus malihe
Tuwan Gêndhorêp Mayur
mêdal wukir anjog Magiri
praptane ing Mataram
Jawinata mêthuk
Tênangkus Mayor tabeyan
nèng pakuwon sinuba-suba mênuhi
dahat sukaning driya

Hogêndhorêp wus praptèng Magiri
Radyan Tumênggung Jayawinata
arsa mêthuk sawadyane
bêndhenira angungkung
prajurite samya miranti
ingkang wahana kuda
wontên pitung atus
akotang baludru rendan
nyampingira anaracak cara Bali
panjèn langking lancingan

anggar ingkang curiga binudir
para mantri samya sinongsongan
abra sinang busanane
sêmune ambêk purun
asarigak branyak jêlanthir
kadya wayang lanyapan
mantri ing Matarum
lamun cinôndra ing warna
anglir pendah Raja Putra Dwarawati
kang parab Radèn Sômba

sigra budhal saking ing Matawis
Mayor Tênangkus mèsêm têtanya
gawok sajroning driyane
sudara Dyan Tumênggung
Jawikrama kula tingali
solahe wong Mataram
myang pasikonipun
bèntên lan tyang Panaraga
Dyan Tumênggung Jayawikrama nauri
inggih lêrês yèn beda

Panaraga nama tiyang wukir
wangsul ing Mataram parêk raja
mila yêkti lamun kacèk
Tênangkus manthuk-manthuk
tan antara budhaling baris
Hogêndhorêp wus prapta
balane gumuruh
laju manjing pasanggrahan
wusnya tabeOgêndhorêp têtanya ris
pundi gène Pangeran

Jayawinata nauri aris
pangran sawadyane nèng Saminan
nging wus bibar malih ngalèr
amangetan kang purug
ing Pambrêkan mangidul malih
tuwan mayor kalihnya
myarsa langkung jêtung
jêlu tyas angangah-angah
dene pangran sabên pinaran ngoncati
dadya nglêrêmkên wadya

wusnya nèng Mataram tigang ari
tuwan mayor kalih gya budhalan
kêbut sawadyabalane
maksih kadya rumuhun
Hogêndhorêp kang mêdal wukir
kang mêdal Parambanan
Twan Mayor Tênangkus
ingiring pra wadya Jawa
Tuwan Mayor Tênangkus mèt sukèng galih
mupung wruh tanah Jawa

Hogêndhorêp wau kang winarni
sampun prapta Ponjong Pangungangan
mayor apasang gêlare
buwang reyal rong atus
dèn sinungkên têtiyang dèsi
kinèn anuduhêna
umpêtaning mungsuh
lagya kèndêl tigang dina
anèng Ponjong wontên kang matur bêbisik
ênggènipun kang mêngsah

Pangran Pamot nèng Katongan dhêlik
namur lampah momor wong padesan
amung pêpitu abdine
marma tan wontên kang wruh
Tuwan Mayor Gêndhorêp aglis
milih wong Panaraga
kang nate mêmandung
antuk tiyang tigang dasa
bupatine sakawan ingkang kinanthi
bêkta rowang anglima

marginipun saking kilèn rumpil
saking êlèr jurang jro kalintang
saking kidul jurang lèpèn
saking wetan asirung
nanging kêna pinêksa ugi
kang mêtu saking wetan
kinèn wong rong puluh
nênêm kang sikêp sanjata
wus kêkangsèn angkate satêngah katri
saking baris Ngungangan

tan kawarna ing marga wus prapti
mayor kêdah ngêntosi byar enjang
kuda dèn tilari kabèh
dupi byar minggah sampun
mayor gendhong bêdhil pribadi
kang munggèng ngarsanira
mung janma têtêlu
anèng wuri gangsal wêlas
praptèng latar dèrèng wontên tiyang tangi
Hogêndhorêp mangetan

ingkang mêtu wetan wus kapanggih
sami dhêpès kinèn samya minggah
jagi wetan bubuhane
wus pênêt rakitipun
wong kang turu ngèmpèr kêkalih
sêmune punakawan
anulya pinistul
sirah pêcah kapisanan
satunggile garegah tangi binêdhil
anggundam wus palastra

nulya surak samya ambêdhili
wisma ingkang dèn gèni pangeran
pating jalêrit swarane
mayor mangalèr sampun
pangerane ambêdhah wuri
mêtune reyab-reyab
datan mawi sabuk
mung nyamping siji kewala
gya pinêstul tan kêni lumayu gêndring
nêmpuh byat glundhung jurang

tinututan binêdhil ping kalih
lêpat namung angengingi wrêksa
nanging arêmpu srirane
sirah katanggor watu
tunggak êri padhas myang curi
sapraptanirèng ngandhap
jurang jro anyamut
pangeran langkung kantaka
mayor wangsul wong lanang kacandhak urip
nênêm ingkang binônda

jarahane sadaya binagi
kang kadarbe ing mayor piyambak
wontên sèwu pangajine
sakawan dhuwungipun
mawi slorok ingkang satunggil
prabot sarwa kancana
de kang prabotipun
salaka amung sajuga
bêruk êmas cakur mas karga mas adi
anggar mas katimang mas

kancing pitung gagragan mas sami
rasukane pra tumênggung alas
amung ingambil kancinge
têtêp pangaji sèwu
langkung tigang atus watawis
mayor kalangkung suka
wong nêm kang kapikut
ingkang kalih punakawan
pinêjahan kang sakawan tiyang alit
linuwaran kewala

mayor mèh antuk pangran satunggil
manah ayêm tan kinèn ngupaya
ing jurang pangran ênggène
anèng Ponjong sadalu
wangsul ngetan mring Burêng malih
dene ingkang tinilar
nèng Ponjong atugur
mung para Mantri Mataram
kang pinacak wuwusên kang dèn ulari
Pangran Mangkunagara

sapraptane saking ing Matawis
mubang mubêng nèng wukir kewala
ngetan angidul angalèr
ngoncati yèn binujung
kasarakat kang para abdi
ya ta pangran miyarsa
yèn Majasta dhusun
kanggènan baris Walônda
kawan dasa pangirid Alpèrèswati
amung prajurit dharat

wontên sèwu prajurite Jawi
tindhih Adipati Pringgalaya
ya ta pangeran karsane
arsa dhatêngi nêmpuh
dene bala Kumpêni kêdhik
tur adharat kewala
ènthèng sanggènipun
Kumpêni mung kawan dasa
Danawarsa tinari dipun bubuhi
magut wong kapatihan

kanthi Kartadirja Angabèi
lan Ngabèi Rôngga Panambangan
Jayasimpangan kapate
dene kalimanipun
Mantri Malangdrigama nami
kang anglanggar Walônda
wadya jro sadarum
sawusnya dadya kang rêmbag
pangran budhal sawadya Majasta prapti
sigra anêmpuh yuda

Alpèrèswati gancang ngabani
bala Kumpêni kang rakit panggah
anambur barêng lan êdrèl
pangeran balanipun
mantri jêro ngilês turanggi
Kumpêni gulagêpan
nênêm ingkang lampus
Tumênggung Kudanawarsa
sigra nêmpuh wong Pringgalayan nadhahi
rame ulêng-ulêngan

ngilês ing prang katulak ing bêdhil
Saragêni Pringgalayan kathah
tinunjang binidhung bae
kapalan wungsal-wangsul
wong ing kapatihan anêbih
dadya tan magut yuda
pijêr ting palinguk
tan kongsi dangu kang aprang
wontên patrol saking baris Burêng prapti
mêdhun ing Katêguhan

wontên sèwu cacahe kang baris
lawan turôngga môncanagara
arsa mangilèn lampahe
kèndêl dupi angrungu
êlèr kathah sanjata muni
mila wangsul kang nganglang
angalèr gumrudug
prasamya adheyan nyongklang
Pangran Mangkunagara duk aningali
gya mundur saha wadya

amangidul lajêng minggah wukir
mungsuh prasamya bêrêg sêdyanya
pangeran alon lampahe
arsa wangsul atangguh
langkung èwêd balane sami
kèh ngrangkêp bêbandhangan
milanipun laju
Adipati Pringgalaya
taksih ngusir kalawan bala Kumpêni
laju mring Pamasaran

kasaput ing dalu wong Kumpêni
sami makuwon ing Pamasaran
wau pangeran lampahe
sanadyan wanci dalu
datan kandhêg mêksa lumaris
langkung ing wingkingira
pabarisan agung
salèring Burêng angetan
kang barduwak uninga sinapa bêdhil
sinungsun kaping tiga

sawêg sami nadhah wong Kumpêni
pukul sawêlas sanjata munya
ênggèn barduwak prênahe
datan pantara dangu
kang barduwak atur udani
yèn wontên kêkapalan
langkung tigang atus
kadi punika pangeran
mayor kalih sigra parentah ngundhangi
asiyaga turôngga

analamur lampah tan katawis
wontên kuda sèwu kapat bêlah
anjujul dalu lampahe
ngidul ngetan tinurut
salasahe ingkang tinitik
sampun untap-untapan
wau lampahipun
kèndêl nèng Dhawe pangeran
byar raina Kumpêni prapta bêdhili
gugup palajêngira

ngidul ngetan minggah graning wukir
balanira ibêk kathèthèran
Kumpêni anut lampahe
anjog ing ardi Sèwu
apan sampun kecalan lari
mayor wangsul kalihnya
mring pakuwonipun
barisan Burêng wus prapta
risaksana nglampahkên têlik anglari
kang anggambuh panggenan

antara arinipun
wusnya rêrêm Twan Mayor Tênangkus
lawan Hogêndhorêp samya gunêm pikir
mrih enggal sirna kang mungsuh
sakecane kang linakon

awit saking pakewuh
de kang mungsuh ngendrani tan tangguh
dadya têtêp anèng Burêng gène baris
yèn mrawasa ngalèr ngidul
parêk datan kongsi adoh

marma kalangkung pêrlu
matah wadya kang jaga dêlanggung
saking Burêng anjog Surakarta nagri
karêksaa wong kang ngintun
ywa manggih bêbaya ing don

wus gêlêng kang ginêlung
Hogêndhorêp lan Mayor Tênangkus
atanapi Adipati Panaragi
katur nindya mantri sampun
Pringgalaya wus rumojong

Tumênggung Singaranu
wong numbakanyar bupatinipun
sapanêkarira panèwu myang mantri
miwah saprajuritipun
kang kinèn jagi pakewoh

ana ing lurung-lurung
ingkang samya kamargan wong ngintun
wus siyaga kang tinuduh pacak baris
budhal sabala gumuruh
sikêp kaprabon prang popor

baris lèr Wijil gunung
ya ta wontên mungsuh ingkang rawuh
wadyanira Pangeran Mangkunagari
gêgêdhêgi juligipun
sabên wong ngintun sinêbrot

Surajaya Tumênggung
Sewataranata julukipun
rowangira pitung puluh nora luwih
praptane barisan bidhung
nanging datan purun tanggon

duk samana binujung
dening barisipun Singaranu
palayune anggubêt jêbul ing wuri
mrêpêki maring praja gung
jêbul wetan jêbul kulon

tan antara gya wangsul
prapta malih binêrêg lumayu
jêbul babad krura mangkrak ngêngobongi
linanggar gagal mangidul
binujung gubêd mangalor

wanci baskara surup
Surajaya lan sarowangipun
mara sandi mindhik-mindhik arsa dingkik
barisipun Singaranu
kang yun linurah ing Pangrok

rêm-rêm sirêm manêmpuh
marang jroning barisan dharusul
ngamuk punggung panggah limanggala gêdhig
kang tinêmpuh kuwur mawur
mung sakêdhik kang prang popor

tikêl pat rowangipun
kathah wadyanipun Singaranu
nging tan nyana lamun mêngsahipun prapti
Dyan Tumênggung Singaranu
panggah ing prang têmah layon

samana sampun katur
maring tuwan mayor kalihipun
katigane katur risang nindya mantri
yèn Singaranu Tumênggung
kasambut madyèng palugon

Mayor Hondhorêp bêndu
briga-brigi paran baya iku
mantri desa bisa matèni bupati
apa tan merang ing kalbu
Pringgalaya kang mangkono

ing wuri sapa kang wruh
pra pangeran ingkang dadi mungsuh
gawe gita tikêl pitu lan ing mangkin
ingsun amerang kalangkung
lamun kapanggih sang katong

mangkana sigra nambur
kaku tyase Hogêndhorêp Mayur
kalih èwu kêkapalan kang dèn irid
kinêrig para tumênggung
wêngis wicarane mayor

gêni têmên tyas ingsun
daya-daya wruha dhapuripun
cêcakruke Si Surajaya trayoli
de umbag gumuna anung
angina lawating pelor

rewange mung wong dhusun
nora luwih saka pitung puluh
têka kuma dibya matèni bupati
payo Surajaya amuk
aywa mingkar dipun tanggon

tanggulangên wong gêndhung
lamun arsa wruh sudiraningsun
baya sêbit kupingira ingsun gigit
gêgêlah mindha gul-agul
ora wurung amacethot

ngungsia jurang parung
èrèng-èrèng rêrayung ing gunung
amancala putra mancala aputri
nuksma ati tikus langu
mumbula langit dèn adoh

Ajijaya nung anung
kumpulêna yèn kewala ingsun
maksih wêruh saparan masthi sun ungsir
rasakna têtambanipun
wong kang nglanangi palugon

samana mangkat gupuh
pra prajurit kapalan rong èwu
pinarapat tinindhihan ing bupati
samya asêsumbar amuk
payo kene aprang popor

gancangan lampahipun
kang turôngga adheyan gumrudug
sakathahe wadya Kumpêni lan Jawi
juwêt asêsumbar amuk
yèn nyata kacung dèn tanggon

ing nalika puniku
kang para upsir myang pra tumênggung
para mantri mratah praptèng wadya alit
mangan anginum lumaku
samya amuk wuwusing wong

wusnya lêpas kang laku
wontên wong desa ngaturi wêruh
lamun Surajaya umpêtan samangkin
anèng ing dhusun Waluyu
wus katur mring tuwan mayor

mayor parentah gupuh
maring sagung kang para tumênggung
dèn marapit gêlare apasang rakit
Surajaya yèn darusul
ywa kongsi gagal marojol

duk mayor tampi tuduh
nuju kèndêl nèng Serenan dhusun
sigra budhal kang sèwu mangilèn sami
desa Waluyu dèn irup
ingkang wetan maro ênggon

mayor lan pra tumênggung
sampun manjing ing desa Waluyu
pinggir desa wus pêpêt kèbêkan baris
tarap kêpung dènnya ngêpung
sikêp sanjata myang waos

ngêrakat barisipun
wong pitung puluh dèn but rong èwu
Surajaya sampun amiyarsa warti
dadya bingung ting bilulung
sarowange lajêng ngalor

wus dalu wancinipun
rowangira samya ting palinguk
dene pinggir desa sampun dèn barisi
dadya wus anyipta lampus
Surajaya tansah dongong

kulithihan trapipun
sigra manggih rekadaya luhung
rowangira kinèn mindha sikêp sami
karya pikulan rong puluh
têtiga ingkang ginotong

Surajaya pan sampun
masang obor pan amung têtêlu
kang pikulan prasamya dinokok ngarsi
alok Surajaya amuk
jatine pikulan kothong

mangidul lampahipun
Surajaya lan sarowangipun
ing samarga-marga cangkême ngacuwis
alon Surajaya amuk
samêngko yêkti katanggor

binèthètan kontholmu
kanggo tontonan anèng marga gung
sinujènan wêsi bang kongsi mangingis
sinêmpal-sêmpal baumu
ajur mumur dèn dhêdhêplok

wuri pikulanipun
ana kang ngidung Sinom parêmbun
wênèh ana Asmaradana Kinanthi
ngêlak-ngêlik mêlang-mêlung
sinênggakan sarwi alok

wurine kang sumambung
gêgamêlan cangkême kumruwuk
kinêndhangan narunthung kadya thong-thong grit
ayêm rarase tyas konus
tan môntra yèn namur lakon

kang baris anèng kidul
ngrungu swara wong mlaku kumruwuk
wontên juga panuwane pra minantri
Mêrtasura aranipun
kabangan lir kabarongot

dadya kalangkung bêndu
wêngis lanas pamicaranipun
hèh mandhêga sira iku gênjik ngêndi
dene cocotmu kumruwuk
turut dalan alêlagon

lah apa ta gobogmu
gumarunggung lir guwa kang sirung
tan miyarsa para gêdhe anêdhaki
tuwan mayor kalihipun
arsa analikung mungsoh

ngubrês durung katêmu
sira kumaki nrang baris agung
datan kêndhat gêgêmbyakan acariwis
kurang ajarmu kalantur
nora nganggo angon kosok

apa talotok asu
dudu uwong mulane dharusul
yèn mangkono pantês lambemu sun gunting
sun dublag bata cocotmu
lamun maksih angacêmong

Surajaya duk ngrungu
sarowange tan nêdya maèlu
ujar ingkang datan jujur ngranjam ati
wangsulane rum-rum jinum
ayêm pasanging pasêmon

dhuh dhuh dara priyantun
sampun ganas mangku sêrêng bêndu
dinaliha yèn kawula tiyang alit
lêgêtane kirang emut
watara rêringa kothong

kawula tiyang pikul
kapatihan prapta arsa ngintun
para mantri ingkang sami andon jurit
mila cariwis kumruwuk
kinarya jampining angop

lan malih kula ngrungu
Surajaya arsa dèn talikung
sarowange yèn kacandhak dèn gêbiri
awit tuwan mayor bêndu
dèn ubrês dèrèng kapanggoh

anggèn kula kumruwuk
acarawak rèhning wanci dalu
bok ginagas sambang rapêt mung supadi
inggih botên karya kisruh
pangupayane kang mungsoh

Mêrtasura duk ngrungu
sakancane datan nyana tuhu
nêpsunira sakala lilih mangsuli
lah ya wis banjura wêdhus
gya laju lampahnya alon

praptèng kidul Waluyu
samya gumuyupating galuguk
guguk kêkêl buwang pikulan matèni
obor sarwi nguwus-uwus
wak ingsun tan malih bangkong

tan dadi tikus langu
maksih maujud manusa tuhu
mawa obor sinumêt padhang ngluwihi
suprandene tan ana wruh
kang dèn barisi mrakongkong

samana sampun laju
Surajaya lan sarowangipun
rinikatkên byar rina wus praptèng wukir
mayor ingaturan wêruh
yèn Surajaya wus lolos

inggih ing wau dalu
ngakên tiyang kapatihan ngintun
para mantri ingkang sami pacak baris
sigra ambuwang pêpikul
dupi kapungkur ing mungsoh

tuwan mayor duk miyarsa
kagyat ing tyas gawokira tan sipi
dhêlêg jêtung pungun-pungun
sigra bubarkên wadya
mayor angling maring sagung pra tumênggung
pun Surajaya punika
punapa tlotoking dhêmit

putu gandarwo Sêmbuyan
dudu uwong dene julig kapati
kinêpung ing wong rong èwu
marojol enak-enak
kang angêpung bingung kadi kênèng cubung
kaya apa dhapurira
bok iya bisa kapanggih

matane arsa sun cuplak
gêr gumujêng sadaya pra bupati
sadangunira lêlaku
anênggih kang rinêmbag
datan liyan amung kajuliganipun
Surajaya dene kadya
brakasakan bôngsa sandi

tan antara lampahira
tuwan mayor lan sagung pra bupati
barisan Burêng wus rawuh
Dipati Panaraga
awêwarti pangeran ing wau langkung
amangilèn dèrèng têbah
têlik kula lagya prapti

kèndêl nèng dhusun Papringan
wontên tigang onjotan saking ngriki
mayor angundhangi sampun
siyaga ing ngayuda
Adipati Panaraga wus sarêmbug
bêkta prajurit kapalan
kalih èwu malah luwih

sigra budhal gêgancangan
langkung ngangah-angah mayor kêkalih
sagunging para tumênggung
samya nandêrkên kuda
prapta wanci baskara ngajêngkên surup
wontên ing dhusun Papringan
Pangeran Mangkunagari

datan nyana lan angira
lamun mêngsah Kumpêni andhatêngi
dene wayahe wus dalu
mila balane ura
akêkaring ana ingkang ngambil rumput
pangerane lagi prapta
saking ing wana pribadi

Hogêndhorêp munggèng ngarsa
mung pêpitu kanthine andhingini
waspada paningalipun
pangeran katon dharat
gya pinêstul kagyat langkung dènnya gugup
wit dèrèng sikêp gêgaman
kalithihan marang wuri

tan dangu tambur gumêrah
kukuk surak wadya môncanagari
Kumpêni ngêdrèl gumrudug
wadya môncanagara
amarapit mangilèn desa kinêpung
wadyabalane pangeran
nadhahi prang ting kulicir

kathah kang lajêng umpêtan
ingkang mangsah kajodhi angêmasi
balane pangeran sumyur
buyar pating salêbar
kang kabrasat palayune rêbut dhucung
nunjang palang tan angetang
jurang parang dèn ungsèni

para dyah arêbut paran
kuwur ing tyas mawur katawur ngisis
wus kapisah ênggènipun
mung nêdya ngungsi gêsang
ting jalêrit rarywa lit kawêlas ayun
pangeran arsa umangsah
punakawane bondhèti

pinêksa ngaturan oncat
lumaksana ing rêh enggal ngoncati
lumayu maksih binujung
ingêdrèl saking wuntat
mungsuh sirna baskara diwasa surup
saking pitulunging Suksma
marang darahing Matawis

prapta ingkang gara-gara
bayu bajra wor jawah riwis-riwis
gora rèh asindhung riwut
pêtêng dhêdhêt limêngan
dadya kewran kang bêbujung samya wangsul
akathah bandhanganira
kalih bêlah kang turanggi

sanjata waos akathah
wus makuwon wau sagunging baris
ana ing Papringan dhusun
samya andum jarahan
suka-suka dènira ajayèng pupuh
yèn sampuna surup surya
lawan jawah riwis-riwis

pangeran yakti kacandhak
nadyan manjing wana dèn osak-asik
rèhning jawah angin dalu
sampun akarisakan
pan kinira tan bakit pulih tri taun
kabanjur brastha swuh sirna
kang dadya riwuking bumi

wau ta kang winursita
pangeran kang kasoran ing ngajurit
palajênge kang tut pungkur
Ki Rôngga Panambangan
nusup-nusup mêdhun jurang singub-singub
tan angetang pringga baya
nèng wana sigra kapanggih

Tumênggung Kudanawarsa
kanthi sutanira jalu satunggil
lan pangeran sêliripun
nama Mas Ajêng Matah
gendhong suta sapihan kêkasihipun
Dyan Ajêng Sombro mlas arsa
katisên anèng wanadri

rêreyongan lampahira
wong lanange kapat bocah tan luwih
karo bocah èstrinipun
dalu pêtêng tur jawah
marga lunyu dene tanggung jawahipun
laju dènira lêlampah
tan bakit nadhah lan guling

nuntên kang eyang kapanggya
anèng wana Dyan Ayu Sanawati
lan kêkalih rowangipun
langkung dènnya kasrakat
lampahira nilap-nilap jujur gunung
analasak wana pringga
wit ajrih kawruhan janmi

dadya angiras umpêtan
putra alit agung dènira nangis
saking tan kambêtan sêkul
amung pisang alasan
kang anama bacici kaluthuk sèwu
kang dadya rêm-arêmira
panangise rare alit

dene ta wonge kang tuwa
kang pinangan amung dhangkèling kunci
kalangkung kawêlas ayun
pangeran datan dhahar
sanès ari kathah abdinya kapranggul
dharat myang wahana kuda
ngumpul sawidak kang abdi

Tumênggung Kudanawarsa
alon matur tanggêl lampah puniki
mindhak kawadakèng mungsuh
dene prayoginira
luhung nilap angèla kaswarèng mungsuh
wadya ingkang kêkapalan
kinèn lumampah rumiyin

pun Tumênggung Surajaya
anunggila wadya môngka têtindhih
dene paduka pukulun
sami dharat kewala
bucal badan manawi wontên pitulung
angungsi rama paduka
Jêng Pangeran Mangkubumi

dadya rêmbag wus pinisah
ingkang dharat lawan ingkang turanggi
wontên Pakiringan dhusun
dènira pêpisahan
ingkang dharat kalih dasa cacahipun
pinisah malih ing lampah
kantun pitu mêgatruhi

