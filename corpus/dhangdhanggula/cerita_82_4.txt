mangu-mangu anon kalangêning
tontang wetan katon sirat abang
pêtha pêpanthan rakite
kilat-kilat ambarung
lir sasmitanira ing ratri
matur yèn wus antara
enjang wayahipun
manuk muni mawurahan
lir amungu barungan sata wananjrit
kadya ngatak mangkata

byar raina baskara wus mijil
sang kusuma sêksana tumêdhak
sangking pinggir têlagane
nut iring-iring gunung
rangu-rangu sang kadi Ratih
lumampah ing satitah
madyaning wana gung
tan ana baya kaetang
sanggèn-ênggèn sang rêtna dènira guling
rinêksèng buron wana

tan winarna lamine nèng margi
sang kusuma gènnya nasak wana
miwah ngambah padesane
cinêndhak lampahipun
duk sêmana sang rêtna prapti
nêgari ing Ngamarta
kathah kapidulur
ngambah rêratan nêgara
namur momor marang wong mring pasar sami
tan ana kang graita

lamun iku putrining nêrpati
sang kusuma sayah lampahira
raryan pinggir dalan gêdhe
ngaup anèng wêwarung
ingkang darbe bango lon angling
ing ngriki dè- // n sêkeca
bok ngantèn alungguh
ing pundi wisma andika
ayu anom têka lêlaku pribadi
pundi ingkang sinêdya

sang kusuma alon anauri
kula bibi wong sajaban kitha
padesan pinggir alase
angluru kadang sêpuh
nguni wontên ing Dwarawati
anyèthi sang lir rêtna
mangkya wartinipun
umiring mring Madukara
ing gustine kusuma Banoncinawi
anutakên ing priya

kula bibi pan dèrèng udani
Madukara pundi pêrnahira
kang darbe bango saure
pan wus cêlak nak ingsun
lurung ingkang mangidul niki
têrusan Madukara
marga gêng anjujug
inggih taman Madugônda
pan ing mangke kusuma Banoncinawi
sampun adarbe putra

miyos jalu warnanya apêkik
sampun yuswa kawan dasa dina
puniki lurung kang ngalèr
pan anjog dalêmipun
satriya gung ing Jodhipati
dene Sadewa wetan
sakilèn kêdhatun
dalême Radèn Nangkula
ari catur dalême ngêpung nêgari
madya pura Ngamarta

pan wong agung Madukara mangkin
salamine ingkang garwa babar
kundur lamun dalu bae
siyang nèng tamansantun
kêlangênan lesan jêmparing
mangkana sang kusuma
angandika arum
gih bibi liwat tarima
dika tuduh gèn karya dodolan laris
sang kusuma gya têdhak

sangking bango anurut ing margi
ingkang ngidul tan dangu lampahnya
katon munggul gapurane
pucak mutyara mancur
nawung sunaring surya kadi
sasmita anginggalna
marang lampahipun
wontên witing nagapuspa
ngapit kori pangira kanginan kadi
angawe sang lir rêtna

lampahira sang kusuma prapti
lajêng manjing salêbêting taman
pan mêksih minêp korine
sang dyah pan eram dulu
rarênggane kang tamansari
sêdaya sarwa rêtna
lir taman swarga gung
botrawi kinêmbang toya
sri kawuryan kêmbang-kêmbange ngubêngi
kang samya jinêmbangan

sêdhêng panjrah ingkang sarwa sari
kamurutan gandanya mrik ngambar
sang dyah ayêm ing tyas rèrèh
kataman arum-arum
midêr mêthik kang sarwa sari
kang samya jinêmbangan
satêpining ranu
karsanya sang lir kusuma
marma dangu ngayêmkên sarira dhingin
nadyan mangke marêka

mring Sang Parta kêlamun wus aring
kalih wêlas sikêp ingkang taman
juru nyiram pêthetane
lawan ingkang angangsu
datan wontên ingkang ngaruhi
kinèndêlkên kewala
sang dyah solahipun
dènira angundhuh sêkar
juru taman anarka yèn Larasati
satuhune mèh kêmbar

marma datan purun angaruhi
ing sasolahira sang lir rêtna
dènnya angalap sêkare
wau ta kang winuwus
Dananjaya nuju marêngi
têdhak marang ing taman
kang umiring namung
Ki Lurah Bagong lan Sêmar
pan gumrêdêg gêguyon samargi-margi
sang dyah kagyat miyarsa

gugup minggah marang ing botrawi
Dananjaya sakêdhap uninga
duk sang rêtna kumlebate
nanging pênyananipun
Dèwi Ratih nênggih kang prapti
sabên-sabên mangkana
yèn têtuwi jujug
pan anèng taman kewala
Dananjaya midêr sarya sru dènnya ngling
mirungu dèn têmaha

sapa ingkang anga- // lapi sari
kocar-kacir kaliwat mêjana
mèt nora nêmbung kang duwe
kaya pa warnanipun
katêmua punagi mami
pitung bêngi wongira
sun kungkung jinêm rum
hèh Sêmar Bagong kariya
anèng jaba sadhela sun arsa guling
sajroning yasakambang

sang kusuma têtela miyarsi
Dananjaya dènira ngandika
sang dyah tambuh ing solahe
arsa mêdal kabutuh
Dananjaya ngêngakkên kori
sang dyah dheprok karuna
anèng ngarsanipun
jungkêl nutupi wêdana
Dananjaya ningali dèrèng anggalih
lamun putri Cêmpala

mêksih nyana lamun Dèwi Ratih
sarwi gumujêng dènnya ngandika
hèh babo iki rupane
dene nora sêsiyung
wani ngrusak ing tamansari
liwat sangking mêjana
yêkti kênèng ukum
wus dadi punaginingwang
ingsun kungkung nèng paprêman pitung bêngi
sang dyah sinambut sigra

miwal asta rinangkul wus kêni
nèng êmbanan tansah ingarasan
sang dyah sumaput tingale
nèng êmbanan lir kantu
tan panon rat idhêpirèki
miyarsa linging Parta
yayah nguwus-uwus
sêmbranane parikêna
Dananjaya sêrambut dèrèng anggalih
lamun putri Cêmpala

mêksih ginalih yèn Dèwi Ratih
pan satuhu sang rêtna mèh kêmbar
lan Dèwi Ratih warnane
mangkana dangu-dangu
Dananjaya dènnya angliling
ing wêdana sang rêtna
winawas yèn dudu
kusuma ing Cakrakêmbang
wruh kalamun kusuma Wara Srikandhi
langkung pangungunira

dangu jêntung datan bisa angling
Dananjaya wusana ngrarêpa
anungkêmi wêdanane
dhuh babo mirah ingsun
apuranên dasihe gusti
sumôngga ing dêduka
dènnya kamipurun
akarya atur sêmbrana
ing na anggèr sêrambut datan angimpi
yèn paduka kusuma

ingsun nyana lamun Dèwi Ratih
jêr si kadang wani saban-saban
lamun têtuwi adate
jujug ing tamansantun
tan wruh ratu-ratuning Ratih
sarining endraloka
sêkaring swarga gung
musthikaning jagat raya
kang nêdhaki ing dasih ingkang kaswasih
sun cipta pirang warsa

nalika nèng nagri Dwarawati
mèh-mèh bae sun ngêmohi garwa
mulat marang sarirane
prapta ing mangke durung
ilang cipta kawula gusti
mring sang liring kusuma
karsaning dèwa gung
kang asih ing kawlas-arsa
gustiningsun tinibakakên pribadi
anèng ing Madukara

dadya mangke abdine tur pati
sang kusuma lamat-lamat myarsa
Dananjaya ing wuwuse
dadyèngêt pungun-pungun
nèng êmbanan umatur aris
mangke dika udhuna
kawula rumuhun
amba matur liring sêbda
sangking praja Sang Parta suka miyarsi
ngaras sarwi ngandika

mangke dika dhawuhakên gusti
liring karsa wontên jro paprêman
botên kêkècèr karsane
sang dyah binêkta sampun
mring jinêm rum ingarih-arih
sêrênging tyas pan samya
putri lawan kakung
rarasing rèh karasikan
tan cinatur sawusnya luwar ing rêsmi
mijil lênggah kalihan

mêksih munggyèng pangkyan sang lir Ratih
Dananjaya alon angandika
sarwi ngaras sri natane
dhuh babo mirah ing- // sun
dene kesah sangking nêgari
jarwaa liring karsa
paran kang pinundhut
gusti marang dasihira
pati urip ingsun datan darbe karsi
sumôngga ing sang rêtna

sang kusuma pan umatur aris
milamba kesah sangking nêgara
ngungsi marang sarirane
sumêdya nuwun tulung
sangking susahing tyas tan sipi
linamar ratu sabrang
masesambêkipun
yèn tinampik ngêrbasèng prang
rama prabu ajrih têmah anampèni
kawula mrih pinêksa

nglampahana ing karsanirèki
marmanipun kawula glis kesah
sangking praja sayêktine
kawula lampu lampus
laki ratu sabrang tan sudi
tan lyan sêdya kawula
amung nuwun tulung
mring paduka lan anêdya
anggêgugu pangawasaning jêmparing
marmamba kalampahan

anêmpuh byat wirang lawan isin
mring paduka sakêthi tan nyana
lamun makètên dadine
sang rêtna gya rinangkul
sah ingaras awanti-wanti
dhuh atma jiwaningwang
kang sawang jumêrut
intên-intêne pun kakang
dasihira gusti ingkang angukuhi
brantane ratu sabrang

tumplêka ngêbêki bumi
ratu sabrang ingkang prapta
ing prang tan gumingsir tanggon
wuwuha sapuluh raja
dèn kêbak tanah Jawa
ditya rasêksa myang diyu
kang abdi datan suminggah

pangawasaning jêmparing
inggih gusti dasihira
ingkang mulang sasagêde
lesan rambut amrih pêgat
mrih sigar miwah lesan
dhoging pêking amrih rêmuk
mrih bolong kawula wulang

sang kusuma maleroki
andêlna yèn mêksih anyar
wong iki kèwês luwêse
yèn wus lawas-lawas luwas
sang dyah sigra ingaras
sêtyanana dasihipun
lamun cidra ing ubaya

Sêmar Bagong dangu ngintip
sangking Jawi wus waspada
kalih sarêng dènnya dhèhèm
Dananjaya sigra mêdal
Sêmar umatur latah
radèn sintên rowangipun
ting garênêng gagunêman

Dananjaya anauri
kakang ingsun cêcarita
Sêmar Bagong sru guyune
sintên rencange carita
tingal kula wanudya
warnanipun langkung ayu
munggèng pangkon pindha garwa

Dananjaya mèsêm angling
kakang aja wara-wara
sun jarwani sayêktine
rajaputri ing Cêmpala
wus tinutur sêdaya
ing tingkah myang sêdyanipun
praptane nèng Madukara

Sêmar ngungun matur aris
sinumpêt môngsa kenginga
lamining dina tan wande
dawaning catur kawarta
dhatêng garwa paduka
sayêktine sangêt mabuk
pênêt yèn jinarwanana

Dananjaya ngandika ris
iya kakang bênêr sira
ananging prakara kiye
lamun kongsia kapyarsa
mring sinuwun Ngamarta
mendah dukane maringsun
tuwin rama ji Cêmpala

miwah kangbok pramèswari
iba dukane maringwang
mulane sun sidhêm bae
dene lamun arinira
biyang kulup têtanya
mulane sun datan kundur
lawan nèng taman kewala

warahên yèn ingsun lagi
anglakoni // tapa nendra
anèng botrawi wangêne
liya patang puluh dina
iku sira gumyahna
mring kabèh kônca-kancamu
ayya na seba maringwang

yèn wus patang puluh ari
ana manèh pikir kakang
iya kang enak linakon
rolas sikêp juru taman
wêtokna sangking taman
mungna sira dhewe kantun
iya lawan sutanira

anèng jroning tamansari
iya tunggua maringwang
lawange kuncinên bae
poma kakang wêkas ingwang
sapa kang jaluk lawang
nadyan silih biyang kulup
iya balèkna kewala

Sêmar sandika turnèki
mêdal panggih lan Sucitra
pan sampun ginumyahake
yèn gustine tapa nendra
wangsulira mring taman
lawange kalih tinutup
pinati kuncine samya

cinatur ing sabên ari
Dananjaya pamulangnya
jêmparing marang sang sinom
lesane ingkang kinarya
dhoging pêking lan rema
yèn dalu akaron lulut
anèng jroning madeyasa

gumyah pawartaning jawi
lamun lagya tapa nendra
langkung rêmpit pratingkahe
satriya Andananjaya
lawan putri Cêmpala
dènira nèng tamansantun
sagung wadya Madukara

tan ana kang graitani
ing tingkahe gustinira
nyana tapa sayêktine
namung Bagong lawan Sêmar
siyang dalu tan pisah
ngladosi sakarsanipun
anèng taman Madugônda

kunêng gantya kang winarni
nênggih nêgari Cêmpala
sapungkurira sang sinom
sapraptaning pitung dina
sagung para wanita
kang jaga jawining pintu
prasamya angarsa-arsa

têdhaknya gustinirèki
dene wus praptèng antara
dadya sêdaya rêmbage
sagunging cèthi parêkan
êmban babu lan inya
wus rêmbag samya amungu
sigra nikèn ban lan inya

lumêbèng jroning botrawi
minggah marang pasarean
mêrang kang miyak samire
gustine datan katingal
sajroning pasarean
binalengkrah sêdaya wus
suwung tan ana katingal

êmban inya sarêng anjrit
sagunging cèthi parêkan
sêdaya lara tangise
sampun katur mring sang nata
sigra têdhak mring taman
miwah pramèswarinipun
lara dènira karuna

langkung ribêng tyasira ji
wus pêsthi panyiptanira
lamun kang putra lolose
sangking dahat lumuhira
akrama ratu sabrang
sang nata nimbali gupuh
ing Radyan Dhêsthajumêna

miwah rêkyana apatih
wus prapta ngarsa narendra
rahadyan lara tangise
sang prabu alon ngandika
lah wis aja karuna
balikan padha sirèku
iya mikira ngupaya

sira patih ingsun tuding
mring anak prabu ing sabrang
paring uninga lungane
gustimu têka nêgara
murca sing pagulingan
ingsun bangêt jaluk tulung
mring anak prabu ing sabrang

ing lungane nini putri
dèn rewangana ngupaya
hèh ta kulup sira dhewe
lumakua mring Ngamarta
lêlancaran kewala
tur uninga ana- // k prabu
ing lungane kakangira

dene wadyanira sami
Cêmpala kang pra dipatya
sêbarên sadina kiye
kabèh padha ngulatana
ngosak-asik mring wana
miwah marang gunung-gunung
kalih umatur sandika

wus mundur sangking ngarsa ji
prapta ing jawi parentah
pra dipati kang sêparo
wus budhal sawadyanira
sinêbar angupaya
Kyana Patih Dhêsthakètu
mring Pakuwon Sawojajar

Radyan Dhêsthajumêna glis
lancaran marang Ngamarta
namung lan wadya sêlawe
wau lampahe ki patya
Dhèsthakètu wus prapta
pakuwon lajêng tumundhuk
ing ngarsa Jungkungmardeya

umatur saha wotsari
pukulun amba dinuta
ing rama paduka katong
kinèn maringi uninga
arinta sang lir rêtna
musna kalanirèng dalu
murca sangking pagulingan

tan wontên banon kang gigrig
icalnya sang lir kusuma
kadya pinundhut dewane
arinta sang narpa putra
lan sagung pra dipatya
Cêmpala sinêbar sampun
prasamya kinèn ngupaya

mring wana myang wukir-wukir
pukulun rama paduka
myang ibu pramèswarine
sangêt ing panangisira
dhatêng paduka nata
wadyanta sêdayanipun
pinundhut pitulungira

ngupayaa mring sang putri
yèn kapanggih ing samôngsa
ibunta myang rama katong
tumut ngèngèr mring paduka
Prabu Jungkungmardeya
myarsa ki patih turipun
wus nyipta yudakênaka

lah iya patih matura
mring jêng ramamyang ibu pramèswari
ayya sungkawa ing kalbu
ilange sang kusuma
lamun mêksih urip ngêndi paranipun
yèn mêksih ngambah bantala
sayêkti lamun kêpanggih

sênadyan silih ngungsia
Suralaya kêcandhak dening mami
Dhêsthakètu amit sampun
mundur sangking ngajêngan
Prabu Jungkungmardeya ngandika asru
mring Patih Jayasundarga
bapa mataha dèn aglis

sagunging bala rasêksa
budhalêna kabèh ayya na kari
ngupaya gustinirèku
lunga sêka nêgara
alas-alas guwa miwah gunung-gunung
ayya na kang kaliwatan
jurang pèrèng kali-kali

konên ngosak-asik samya
dalan-dalan anjabaning nêgari
kang sungil kang siluk-siluk
jaganana ing buta
pra dipati manusa patahên gupuh
kang sêparo budhalêna
sawadyabalanirèki

ngosak-asik jro nêgara
sira dhewe bapa ingsun bubuhi
ngosak-asik jro kêdhatun
sabên wêngi dèn samar
ayya kongsi kawruhan lakunirèku
kang sun jaga bokmênawa
pênggawene sri bupati

miguna mring jênêng ingwang
kyana patih sandika turirèki
mundur sangking ngarsa sampun
praptèng jawi parentah
marang sagung pra dipati ditya sampun
gumuruh nêmbang têngara
budhal sawadyanirèki

ingkang ngalèr sapunggawa
ingkang budhal mangetan sabupati
miwah sapunggawanipun
mangilèn sapunggawa
alas-alas guwa jurang gunung- // gunung
tan ana kang kaliwatan
sêdaya dèn osak-asik

dene kang bala rasêksa
sapunggawa pinatah anjagèni
sêdaya kang lurung-lurung
pra dipati manusa
sabalane sêpalih pinatah sampun
nêlasah sajroning kitha
anamur momor wong bumi

Ki Patih Jayasundarga
sabên dalu anjêjêp jroning puri
kunêng gênti kang winuwus
Radyan Dhêsthajumêna
lampahira praptèng nagri Ngamarta wus
tinimbalan marang ngarsa
umatur lamun tinuding

mring kang rama tur uninga
yèn kang rayi Rêtna Wara Srikandhi
kesah nalikaning dalu
murca sing pagulingan
purwa madya wusana pan sampun katur
yèn linamar ratu sabrang
pan dadya kesahirèki

Sang Aprabu Yudhisthira
duk miyarsa langkung ngunguning galih
pangandikanira arum
iya yayi matura
ing jêng rama mêngko sapungkurirèku
bocahira ing Ngamarta
ingsun sêbare ngulati

Rahadyan Dhêsthajumêna
amit nêmbah mundur sangking ngarsa ji
Prabu Yudhisthira sampun
parintah mring Nangkula
sigra ngatag pra mantri samya angruruh
mring Rajaputri Cêmpala
budhal sagung para mantri

Sang Aprabu Yudhisthira
sampun paring uninga marang sori
ingkang rayi praptanipun
Radyan Dhêsthajumêna
pan dinuta mring kang rama sang aprabu
kinèn maringi uninga
kesahe Wara Srikandhi

linamar ing ratu sabrang
ingkang dadya marganya dènira nis
sangking pagulingan dalu
de wadyabalanira
ing Ngamarta kang sêparo wus sun tuduh
ngubrês sagung alas-alas
jurang guwa wukir-wukir pramèswari duk miyarsa
langkung sangking sungkawanirèng galih
sigra nuduh êmbanipun
nukma mring Madukara
Rêtna Wara Durpadi graitanipun
mring satriya Dananjaya
ana têrkanirèng galih

dene lami tan sewaka
sang kusuma tan antuk dhahar guling
sangking sungkawaning kalbu
kunêng gênti winarna
Dananjaya ingkang tansah karon lulut
anèng taman Madugônda
lan Rêtna Wara Srikandhi

apan wus saingga garwa
yèn raina sang dyah lesan jêmparing
kang kinarya lesan rambut
sang kusuma wus wignya
miwah lesan dhoging kukila ginantung
sok wruha prênahe kêna
miwah yèn mêksih kaèksi

antara samadya côndra
dènira nèng Madukara sang putri
langkung rêmpit tingkahipun
sênadyan wadyanira
Madukara sêdaya apan dèrèng wruh
yèn Rajaputri Cêmpala
anèng jroning tamansari

pan namung pamyarsanira
yèn gustine nèng taman tapa guling
mangkana ingkang winuwus
Rêtna Wara Sumbadra
lagya lênggah sarwi mangku putranipun
Rahadyan Ôngkawijaya
Larasati myang Sulastri

ingkang tansah munggèng ngarsa
aglar sagung parêkan para cèthi
sang rêtna ngandika arum
paran wartaning jaba
dene gustinira suwe nora kundur
Larasati matur nêmbah
pukulun gumyahing jawi

raka paduka pangeran
anèng taman nglampahi tapa guling
winangênan laminipun
ing kawan dasa dina
nanging dènnya tapa nendra rencangipun
kalih putri ing Cêmpala //
kusuma Wara Srikandhi

praptane mring Madukara
lêlingsène gusti guru jêmparing
kang kinarya lesan rambut
sipat katingal kêna
lamun dalu kang winuruk ganti muruk
Srikandhi kang dadya lesan
watgata ing sabên ratri

gumujêng Wara Sumbadra
gumêr sagung parêkan para cèthi
sang rêtna ngandika arum
apa sakarsanira
kangjêng paran dènira nèng tamansantun
lan Rajaputri Cêmpala
pan ingsun nora saksêrik

nadyan silih sawindua
anèng taman apa sakarsanèki
Larasati sira iku
ing batin dèn narima
padha momong bae mring sutanirèku
sokur banjura kagarwa
ana rewang ngong ngladèni

Larasati matur nêmbah
botên mikir kang sapunika gusti
nadyan akramaa sèwu
inggih sokur kewala
nanging dipun pasaja ing karsanipun
gusti dhumatêng paduka
sampun mawi ngêngilapi

kang dados ngungun kawula
inggih rayi tuwan Wara Srikandhi
dene ta putrining ratu
sêmbada yu utama
bok inggiha ngupados margi kang patut
sasêmbèr-sêmberan iya
dêstun anginggah-inggahi

bok sampun bêdhog kewala
ngadhag-adhag gumledhag nyundêl anjing
numbuk-numbuk nubruk-nubruk
ngandêlake warnanya
jêr si ayu dheweke lan gustiningsun
hèh Sulastri yèn anaa
iya pêngajaning gusti

padha samêngko kewala
ingsun larak tan etang praptèng pati
binêbak saingga bubuk
mring pangeran sun têmah
iya sangking panas-panase tyas ingsun
kusuma Wa Sumbadra
pangandikanira aris

sira iku bocah apa
lamun ngucap nora nganggo pakering
wuwus tan pantês kawuwus
bok wis padha narima
pan ing mêngko wus ana lêlirunipun
kang minôngka kangjêng paran
iya sutanira iki

aja na kang munasika
mring jêng paran kang lagya tapa guling
tutuga sakarsanipun
lawan putri Cêmpala
Larasati Sulastri myarsa tumungkul
wau ta cundakanira
kusuma Wara Durpadi

kang nukma nèng Madukara
dangu dènnya momor parêkan cèthi
têtela dènira ngrungu
Larasati turira
mring sang rêtna nikèn ban anulya mantuk
praptèng jro pura Ngamarta
ngarsane gustinirèki

katur solahing dinuta
dènnya nukma marang Wara Srikandhi
pan sampun samadya tèngsu
dènnya nèng Madukara
pan piningit wontên jroning tamansantun
mring satriya Dananjaya
sang dyah gêguru jêmparing

têtelamba angsal warta
pan ing dalu momor parêkan cèthi
mêningi dènira matur
Kèn Larasati marang
gustinipun rayi dalêm sampun tamtu
wontên taman Madugônda
kinêkêr angore wèni

narpadayita Ngamarta
miyarsa aturing cèthi
tan sinipi dukanira
kagagas wiranging galih
mring solahe kang rayi
pramèswari têdhak gupuh
marang ing Madukara
mung lawan cèthi satunggil
ingkang mêntas nukma marang Madukara

miyos lawang bêbutulan
mring raka tan mawi pamit
nèng marga datan wi- // narna
ing Madukara wus prapti
jumujug tamansari
asru dènnya dhodhog pintu
Sêmar kagyat miyarsa
sapa ta kang jaluk kori
dhodhog lawang liwat nora wruh dêduga

mokal yèn nora ngrungua
gustine atapa guling
age balia kewala
pramèswari anauri
Kakang Sêmar dèn aglis
ingsun ingkang jaluk pintu
pramèswari Ngamarta
ngrungu lamun Si Srikandhi
anèng kene ingsun arsa tatêmua

Ki Lurah Sêmar miyarsa
swaranya kang minta kori
yèn pramèswari Ngamarta
Sêmar lumayu angênthir
sêdya atur udani
pramèswari praptanipun
satriya Dananjaya
duk mijil sangking botrawi
Lurah Sêmar matur sarwi mêgap-mêgap

pukulun atur uninga
punika rakanta prapti
narpadayinta Ngamarta
asru dhodhog minta kori
kawula jrih mêngani
sampun uninga pukulun
lamun rayi paduka
Wara Srikandhi nèng ngriki
pan ing wau nglingnya arsa kapanggiha

Dananjaya duk miyarsa
langkung pangungunirèki
ciptaning tyas paranbaya
dadine lêlakon iki
dene kongsi kapyarsi
mring kangbok sapa kang matur
kakang paran rèhanta
bêcik êndi sun mêngani
lawan ora Sêmar alon aturira

èwêt lêlakon punika
upami tuwan wêngani
sayêkti yèn dados gêndra
tan wande ulêng sang putri
yèn botên dèn wêngani
pramèswari yêkti matur
mring raka sri narendra
mendah ta dukanirèki
kêdhatêngan putri tan atur uninga

Satriya Andananjaya
langkung ribêng jroning galih
alon dènira ngandika
payo kakang dèn wêngani
kapriye gone mikir
ing budi pan wus katutuh
Sêmar sigra wangsulnya
sinorog mênga kang kori
pramèswari sampun manjing jroning taman

tumundhuk Sang Dananjaya
mêndhak satêpining kori
pramèswari mèsêm lingnya
yayi dhayohan sirèki
rinira Si Srikandhi
nèng ngêndi sun arsa pangguh
Dananjaya turira
wontên sakilèn botrawi
kêlangênan jêmparing sampun sakenjang

lajêng sang narpadayita
Dananjaya mêdal jawi
Sêmar asru aturira
niku radèn dhatêng pundi
têka dadak ngesahi
lêrêse radèn têtulung
botên sande punika
ingkang rayi dèn gêbugi
Dananjaya gumujêng dènnya ngandika

ingsun ngêdoh bae kakang
mêrana kang rada dhêlik
aja kongsi amiyarsa
kakang bok dukanirèki
sira bae yya têbih
ngintipa sajaban pintu
lan Si Bagong ngawasna
paranta dadine mangkin
Sêmar Bagong wangsul ngintip anèng lawang

wau sang narpadayita
wus prapta kilèn botrawi
Wara Srikandhi tumingal
mring raka kagyat tan sipi
gupuh dènnya mlajêngi
tundhuk ngrangkul padanipun
sarwi lara karuna
kathah sêsambatirèki
pramèswari alon dènira ngandika

wis yayi aja karuna
dèn aris payo alinggih
sun arsa têtakon warta
kang dadi lunganirèki
liwat karya prih- // atin
sokur wus padha rahayu
kang rayi duk miyarsa
asrêping galih dinugi
ingkang raka rawuhe tan mawi duka

kèndêl dènira karuna
aris wus tata alinggih
Rêtna Srikandhi turira
milamba angingkis ratri
sangking praja tan mawi
pamit ing rama myang ibu
linamar ratu sabrang
jêng rama myang ibu sori
sampun parêng nampèni panglamarira

têmahan amba pinênsa
mila nuntên angesahi
pan kawula lampu pêjah
laki sabrang botên sudi
prapta kawula ngriki
duk lagya samadya tèngsu
sampun lami sêdyamba
mariki guru jêmparing
inggih dhatêng rayi tuwan Madukara

kang raka mèsêm ngandika
apa ta wis pintêr yayi
gonira sinau manah
turnya pan sarwi sairib
lamun lesan dhog pêking
sagêt amba namung rêmuk
lamun rema mung pêgat
pramèswari ngandika ris
lah ta mara manaha sun arsa wikan

lesane sigra pinasang
rema lawan dhoging pêking
sang rêtna mênthang gandhewa
lumêpas ingkang jêmparing
dhoging kukila kêni
kacundhuk sênjata sumyur
nulya rema pinanah
pêdhot kataman jêmparing
pramèswari gumujêng dènnya ngandika

yayi wus pintêr têmênan
iya gonira jêmparing
mara ingsun wurukana
kapencut bisa jêmparing
kaya pa rakitnèki
nalikanira winuruk
marang ing kakangira
kang rayi umatur aris
gih sumôngga kakang bok kawula wulang

kang raka sampun ngaturan
gandhewa lawan jêmparing
kêndhêngnya sampun pinasang
kang rayi lênggah nèng wuri
sarwi umatur aris
dhuh kakang bok kula nuwun
langkung sangking dêgsura
rakitnya mulang jêmparing
mara yayi ngarah apa wus sun sêdya

kang rayi sigra tur sêmbah
ngrakêti pungkurannèki
asta kanan sami kanan
nyêpêng jêmparingirèki
gandhewa asta kering
rakite kadya angrangkul
manglung jôngga tumumpang
anèng pamidhangannèki
pipi kering tumèmpèl nèng pipi kanan

rakite kadya angaras
iringing grana nèmpèli
pangarasan ingkang kanan
jaja karakêt ing gigir
jêngkunira kêkalih
mipit ing wêwangkongipun
astanya kering kanan
pangrangkule angapithing
Rêtna Wara Durpadi kêlangkung duka

nulya mingêr dènnya lênggah
angajêngakên kang rayi
saryyandik laraping netra
mawinga-winga mawêngis
paranta ari mami
dhuh ariningsun wong ayu
bêcik jaba kewala
ing jro ulêrên wus bacin
bêcik têmên mêngkono ing solahira

dudu solahing wong manah
solahe wong nyundêl anjing
jêjamahan kang wus lanyah
rênyuh nyunyur nyonyar-nyanyir
bok ya dèn idhêp ngisin
kapriye ta pangrasamu
dene-dene dhudhaa
têka dadak sira bruki
bojone wus satus kaya warnanira

pageneya kangjêng rama
pêputra têka mêtoni
de jêng ibu tanpa ramban
wèh kadang mangkene iki
sêmbèr lèwèr nyaluwir
anglo- // nthe kongsi mêthunthung
ngadhag-adhag gumledhag
mêdhot amamah kêndhali
lumuh-lumuh wong lumuh kinèn jêjamah

dene ta tinari krama
kumayu aminggat wêngi
ingsun nyana tyase nyata
dènira lumuh akrami
praptaning don si anjing
têka nubruk numbuk-numbuk
ngêbruki kongsi babrak
bêdhog wong wus duwe rabi
angur oblo mêksih anduwèni wirang

sru angluh angala-ala
kusuma Wara Durpadi
mring kang rayi dukanira
saputing tyasnya tan sipi
anjrit jungkêl ing siti
tanpanon rat idhêpipun
myarsa dukaning raka
gumêrgêt Wara Durpadi
ingkang rayi gya ingukêl remanira

apan sarwi jinêjêgan
lah age minggata anjing
sênadyan sira nglonthea
golèka liyan nêgari
gêgawa marang mami
wus dangu pêmalanipun
inguculkên sêksana
kang rayi mundur anangis
minggah marang botrawi nganthi sênjata

endhongnya sinandhang sampun
anèng gendhongan mathinthing
gandhewa nèng asta kiwa
pantês wanguning prajurit
rajaputri ing Cêmpala
acancut ramping tarincing

ingkang pinundhut puniku
marang sang raja pinutri
apan dudu panah lesan
sênjata agêming jurit
dènira Sang Dananjaya
aran sênjata dhêdhali

mijil sangking tamansantun
kusuma Wara Srikandhi
mêdal lawang bêbutulan
wau ta ingkang winarni
narpadayinta Ngamarta
sawêdalnya ingkang rayi

ngandika mring êmbanipun
biyang timbalana aglis
ariningsun Si Sumbadra
niken ban sigra lumaris
manjing dalêm panggih lawan
kusuma Banoncinawi

sang dyah miyarsa kumêpyur
anggèr kawula tinuding
ing raka narpadayita
paduka dipun timbali
marang taman Madugônda
ing rakanta pramèswari

sang dyah miyarsa kumêpyur
apa ta wus suwe bibi
kangbok rawuhe nèng taman
nikèn ban umatur aris
gusti sawêg sapunika
sang kusuma gya lumaris

sarwi ngêmban putranipun
Sulastri lan Larasati
tan kantun kari nèng wuntat
samarga pating jêrawil
hèh Sulastri tingalana
gustimu gènnya lumaris

rêspati angêmban sunu
tindaknya nglêlêntrèh ririh
mêntas babar kasangsaya
blonyoh ing sarira mêksih
wênês ijo amêrdapa
liringnya luruh alindri

tejane wênês sumunu
kasor raras ruming sari
kaya rêmuka kanginan
lah ing ngêndi ana putri
ingkang kungkulan ngakasa
ingkang kasôngga ing bumi

tan ana mirib gustimu
Sulastri alon nauri
lagi pangeran kewala
wong agung dhatnyang sayêkti
karêm putri ing Cêmpala
yèn mungguh pangrasa mami

nêmbah amung patutipun
marang gustiku sang dèwi
kang bok la- // n sira kewala
warnane Wara Srikandhi
tanbuh ingkang piniliha
mêksih pantês jajar linggih

wau ta sang dyah wus rawuh
salêbêting tamansari
pramèswari ngawe sigra
kene linggih ari mami
lah ta êndi sutanira
bagus têmên sun tingali

kang putra ngaturkên sampun
anèng ing pangkon liniling
sang rêtna mèsêm ngandika
bagus têmên bocah iki
luruh sêmune jêtmika
lan bapakne wus tan kalih

pira yayi ngumuripun
sang rêtna umatur aris
kangbok sawêk kalih wulan
namung kirang pitung ari
narpadayita ngandika
bênêr mung kacèk sêsasi

sutanira ngumuripun
lan Si Pôncawala yayi
kakang adhine mèh kêmbar
pasêmone mèh sairib
hèh ta yayi praptaningwang
marma jujug tamansari

sun ngrungu warta kalamun
arinira Si Srikandhi
anèng taman Madugônda
lawase wus madya sasi
gêguru mring lakinira
pangawasaning jêmparing

ingsun mau wus katêmu
lan rinira Si Srikandhi
mêningi lagi mêmanah
nulya gugup anêmoni
sun minta wruh patrapira
dènira mulang jêmparing

Srikandhi nulya sung tuduh
tingkahe mulang jêmparing
dupi sun wruh patrapira
tan taha-taha tyas mami
lonthene nuli sun pala
sun tundhung sing tamansari

buh ta mau paranipun
lungane mêksih anangis
buh mulih marang Cêmpala
buh banjur minggata yayi
kusuma Wara Sumbadra
miyarsa ngungun tan sipi

nêmbah alon dènnya matur
punapaa dèn dukani
kangbok pangraos kawula
wontên Madukara ngriki
sênadyan kalih wulana
apan dalêmnya pribadi

datan wontên paenipun
lawan ing Cêmpala nagri
yèn kawula mêningana
kangbok gèn tuwan dukani
yêkti malang botên suka
kesahipun sangking ngriki

sêdya kawula pukulun
têtêpa dadosa kanthi
gumujêng narpadayita
iya sokur-sokur yayi
lamun tan dadi tyasira
liwat panarima mami

lah wis ingsun pamit mantuk
yayi nya sutanirèki
Wara Sumbadra tur sêmbah
bok inggih kèndêl rumiyin
aso nèng dalêm sakêdhap
pramèswari ngandika ris

mênawa dèn ayun-ayun
mring kakangira sang aji
gon ingsun mring Madukara
nyolong bae nora pamit
putra sampun tinampanan
lajêng kundur pramèswari

Ki Lurah Sêmar andulu
yèn pramèswari wus mijil
tur uninga mring Sang Parta
pangandikanira aris
lah ta priye mau kakang
ing dadine Si Srikandhi

apa nora nana mêtu
iya têka tamansari
Ki Lurah Sêmar turira
sayêktine lamun mêksih
yèn kesaha sangking taman
wêdalnya kula udani

mung pramèswari kang kundur
nanging kawula wêtawis
ing wau sangêt pinala
kapyarsa dènira nangis
paduka kang damêl dosa
têka botên dèn tulungi //

mendah sakite tyasipun
mring paduka sang suputri
lah ta dawêg dipun inggal
inggih paduka rih-arih
mumpung maksih anèng taman
Dananjaya ngandika ris

yèn age-agea ingsun
kakang nêmoni pribadi
mring rajaputri Cêmpala
mêksih kabêranang runtik
bêcik sira bae kakang
ingkang nêmonana dhingin

dimèn rèrèh ing tyasipun
têkakna prasêtya mami
dene ta padha wanudya
lawan kadange pribadi
ingkang prapta anèng taman
mulane ingsun lungani

yèn ta wonga liyanipun
utawa lanang kang prapti
ayya kang padha satunggal
sênadyan sri narapati
Cêmpala lawan Ngamarta
praptaa ing tamansari

gawaa bakale mantu
sawadyabalanirèki
Sang Prabu Jungkungmardeya
ditya diyu myang rasêksi
dèn kèbêkan Madukara
nora nêdya sun ginggangi

ajura dèn kumur-kumur
sêrambut datan gumingsir
dene lamun sang kusuma
kêmaron tyase ningali
iya marang Si Sumbadra
jinaluk lunganirèki

aja sumêlang ing kalbu
esok sore sun turuti
nora mada sangking wônda
satuhu ayu linuwih
ing warnane Si Sumbadra
nanging atine tan bêcik

bangêt lêngus wani kakung
kongsi duwe anak siji
lan ingsun apan papêksan
sangking puwase tyas mami
bêbutuhan durung ana
ing budi ingkang nyondhongi

Sêmar jêngèk dènnya matur
niku radèn kadipundi
têkatombok gustiningwang
ingkang botên nika-niki
sêjagat môngsa wontêna
brôngta bêktine mring laki

Dananjaya ngandika ris
ujar lamis mung kinarya
angenaki ati bae
satus putri ing Cêmpala
môngsa ta kêlakona
ambuwang ing biyang kulup
lah ta wis sira mangkata

Sêmar pinêksa nuruti
sampun lumêbêt ing taman
ing wayah surup srêngenge
lagya tanggal kaping tiga
Rêtna Wara Sumbadra
sêmana lagyarsa kundur
kèndêl ningali mring Sêmar

thumuk-thumuk lampahnèki
nguwuh mring putri Cêmpala
sang dyah anggarjita tyase
wus narka lamun dinuta
marang ing gustinira
mring Larasati lingnya rum
Si Sêmar ika kang prapta

angulati Si Srikandhi
apa ta ika dinuta
iya marang ing gustine
Larasati saurana
sira kang kêmbar swara
apa baya karêpipun
Nikèn Larasati sigra

ngadêg ing ngarsa sang dèwi
cumênthèng panguwuhira
kakang Sêmar kene-kene
baya ta sira dinuta
marang ing kanjêng paran
dene dadak cêluk-cêluk
Lurah Sêmar amiyarsa

mring swarane Larasati
dinuga putri Cêmpala
dene sami cumêngklinge
Lurah Sêmar sigra mara
sarya sru aturira
wontên jawi dalu-dalu
puniku mundhut punapa

kang mindha alon nauri
ninis ngisor nagapuspa
kang rada isis nèng kene
sa- // riraningsun grahuyang
Sêmar wus praptèng ngarsa
ngulap-ulap alon matur
dene ta wau karuna

dipun napakakên gusti
mring raka narpadayita
kang mindha alon saure
nora kinapakkên ingwang
pan namung dinukanan
kang dadi panangis ingsun
dene ta tininggal lunga

iya mring gustinirèki
Sêmar alon aturira
kawula niki kinèngkèn
ing rakanta jêng pangeran
maringkên prasêtyanya
milane rakanta wau
inggih ngesahi kewala

rawuhipun pramèswari
dening priyayi wanudya
sarta kadang tuwa dhewe
yèn priyaa ingkang prapta
sayêkti katandangan
sênadyan rakanta prabu
ing Ngamarta ingkang prapta

sayêktine dèn tanggoni
miwah ramanta Cêmpala
bêktaa badhe mantune
ing sabrang Jungkungmardeya
sabalane sadaya
ditya rêksasa myang diyu
dèn kèbêkan Madukara

botên nêdya dèn ginggangi
rangkêpa sayuta ngarsa
tan gumingsir ing prang tanggon
dene lamun tyas paduka
sungkawa dèrèng rêna
botên purun kinêmaru
lan Dèwi Wara Sumbadra

sampun sumêlang kang galih
pan inggih samôngsa-môngsa
rakanta ing pambucale
dhasare wus lami dènnya
puwas marang kang garwa
botên mada warninipun
tuhu yèn ayu utama

nanging winada kang galih
lêngus wani marang priya
kang dadon botên condhonge
malah ingkang pangandika
dènnya ngantos pêputra
satunggal ing dadosipun
papêksan ing galihira

laminya kantos sêmangkin
tinêksihakên kang garwa
pan inggih sangking dèrènge
antuk kang condhong ing karsa
ing mangke mung paduka
ingkang dados condhongipun
marma sih anrus ing driya

Larasati duk miyarsi
ingampêt tyasnya tan kêna
kadya sinêntak guyune
iku apa nyata kakang
mêngkono jêng pangeran
wus puwas mring garwanipun
condhonging tyas mung maringwang

sih trêsna ing lair batin
Sêmar umatur supata
botên watak gawe goroh
lah ta mangke têtakèna
yèn panggihan piyambak
mênawi dora turingsun
Larasati latah-latah

gya jinawil sangking wuri
mring Dèwi Wara Sumbadra
winisik ing sêsaure
Larasati saurira
winisik sigra ngucap
iya kakang yèn satuhu
mêngkono linge jêng paran

sih trêsna ing lair batin
nuli sira aturana
sun arsa miyarsa dhewe
pangandikane jêng paran
Sêmar umatur sagah
ing mangke pêsthi yèn rawuh
sampun dika kesah-kesah

kula turane tumuli
raka paduka pangeran
Larasati lon dêlinge
iya nuli aturana
kakang sira sun ganjar
iki ali-aliningsun
mirah rêga sèkêt reyal

Sêmar gupuh anampèni
mundur sarwi lênggak-lênggak
samarga-marga sasêndhon
kusuma Wara Sumbadra
alon dènnya ngandika //
Larasati nya sutamu
gawanên ngiwa mênara

ring-aringên ingkang bêcik
ing mêngko kêlamun prapta
ingsun têmonane dhewe
priyayi ing Madukara
kaya pa lamun prapta
kang putra tinampan sampun
mring Larasati ingêmban

lan Sulastri mundur aglis
ngiwa marang pojok bata
sang rêtna miranti gone
jumênêng sor nagapuspa
lagya tanggal ping tiga
sangandhaping nagasantun
ragi pêtêng tan pêrmana

andulu sawiji-wiji
nanging grêmênge katingal
wuwusên wau lampahe
Ki Lurah Sêmar wus prapta
ing ngarsanira radyan
wus katur saaturipun
solah-tingkahing dinuta

dènnya manggihi sang dèwi
rahadyan suka miyarsa
kaya pa mau dêlênge
rajaputri ing Cêmpala
apa nora sungkawa
Ki Lurah Sêmar umatur
tingale sae kewala

mila radyan dèn aturi
têdhak soring nagapuspa
kêdah miyarsakkên dhewe
kang dados janji paduka
mring kula tan anggêga
Dananjaya sukèng kalbu
sigra tumêdhak rahadyan

lumêbêt ing tamansari
jujug soring nagapuspa
tan taha-taha galihe
wus pêsthi putri Cêmpala
kang jumênêng katingal
anèng soring nagasantun
lajêng pinondhong kewala

rinungrum ingarih-arih
apan sarwi ingarasan
gusti mirah ingsun anggèr
intên-intêne pun kakang
ingkang sawang kumala
apuranên dasihipun
dahat cidra ing ubaya

marmane ingsun lungani
rawuhe narpadayita
dene ta priyayi wadon
yèn lananga ingkang prapta
ayya ingkang satunggal
sênadyan satusa èwu
dèn kêbak ing Madukara

nora sêdya sun ginggangi
dhuh anggèr pan ora-ora
Si Sêmar mau ature
sayêkti lamun sangkingwang
ngaturakên prasêtya
mring kusuma jiwaningsun
anjalmaa kaping sapta

tan nêdya mulat dyah malih
ngamungna sang lir kusuma
kang asih marang dasihe
kusuma Wara Sumbadra
nalikanya miyarsa
yèn ingkang raka satuhu
dènnya ngungkurakên trêsna

murub kadya binêranang
datan kêna ingampêt tyasirèki
miyarsa lingirèng kakung
dahat anglêk ing driya
lir tinunjêl sela tinotog ing alu
pêdhês wêngis saurira
dhuh babo wong apa iki

jug-ujug prapta angêmban
singa katon tan nganggo dèn titèni
mondhong dudu bedhangipun
nora ngrasa sêmayan
rinarêpa mênawi mangke kaliru
kula dede lonthe dika
ngapithing kaya wong gêthing

angaras nora nganggo was
bok dèn awas wuwuse ngasih-asih
apa wuwus nguwus-uwus
age diku udhuna
Dananjaya miyarsa kagyat kêlangkung
dene dadya ingkang garwa
gya tinurunakên aglis

sa- // triya Andananjaya
pan anglênggêr meranging tyas tan sipi
lêngêr-lêngêr sèwu ngungun
sakêthi nora nyana
yèn kang garwa dhêlêg-dhêlêg joto jêtung
datan kêna angandika
sang kusuma bêkas-bêkis

lah age dawêg ulihna
awak kula mring nagri Dwarawati
prapta kawula pukulun
apan botên nênêka
mara dhewe soroh badan nubruk-nubruk
ngêbruki wong Madukara
margane dika parani

ing mangke dika wus puwas
inggih ulihêna kêlawan bêcik
sampun mawi nguwus-uwus
sayêkti tanpa tuwas
ngawètakên mring wong lawas bêngis lêngus
lêngus wani marang priya
marma ulihna dèn aglis

botên nyênyukêri tingal
yèn awèta kawula anèng ngriki
nyênyampuri mring wong agung
karya nisthaning praja
pantês dika kang timbang sayêkti namung
rajaputri ing Cêmpala
bapa raja ibu sori

botên wontên kang kuciwa
satriya di akrama putri adi
sêmbada bêkti ing kakung
beda lawan kawula
ala rupa têtampikan nora payu
lêngus wani marang priya
tan wruh kanisthanirèki

sumêngka angôngka-ôngka
nistha papa anyèthi mring wong singgih
kaniaya kakang prabu
têka sêsèlèh kadang
têmahane mung dèn anggêp raganingsun
bêbutuhan têtambêlan
aji wong anyundêl anjing

langkung garês wuwusira
sang kusuma sangking gêrusing galih
ngoso-oso nguwus-uwus
mangundhat ngundhamana
Dananjaya èbêking tyasnya kêlangkung
miyarsa lingnya kang garwa
sèwu susah sèwu sêdhih

angrasa ing lêpatira
langkung sangking ngrarêpa ngasih-asih
apuranên biyang kulup
sakèhing luput ingwang
pan wus nyata lamun ingsun sèwu luput
nanging biyang kulup aja
sira trusakên ing galih

wuwus lamis mung sun karya
angenaki atine Si Srikandhi
sakêthia warnanipun
kaya putri Cêmpala
môngsa dadak kêlakona raganingsun
ambuwang kang wus sêsuta
rewang ngong sapati urip

apa kang sira tamakna
yèn nêdyaa cidra prasêtya mami
ing nguni marang sirèku
babênduning jawata
suralaya kabèh nampêka maringsun
mênawa duwea cipta
liya sangking sira gusti

rewang ngong salara-lapa
kongsi prapta ing ariloka binjing
têtêpa rèntèng-rêruntung
kusuma lawan sira
praptaning don ayya na kang nyandhing-nyandhung
gusti ngamungna lan sira
sang rêtna asru ambêkis

dhuh ewa têmên wak ingwang
amiyarsa wuwus kinarya lamis
lan ewa têmên wak ingsun
mring wong tuhu ngubaya
dene kaya lir wong ala raganingsun
têtêp mantêp ing prasêtya
mung nêdya utamèng laki

sênadyan rabia sasra
sukalila ing lair nrus ing batin
wus sun sêdya momong maru
narima dadi tuwa
wus sun sêdya anjalmaa kaping pitu
tulusa ang- // èstupada
marang sariranirèki

tan wruh kinarya butuhan
Dananjaya ngrarêpa ngasih-asih
dadia dhêg amun-amun
lamun duwea cipta
kêlap-kêlap marang sira biyang kulup
utawa nganggêp butuhan
lêbura padha sakiki

sang dyah gabêr wuwusira
dhuh-dhuh adhuh mambu wong cidra janji
inggih sokur lae sokur
botên ngagêm butuhan
mring kawula sih trêsna anrusing kalbu
kula inggih tur prasêtya
sênadyan nèng Dwarawati

botên ginggang ing panyipta
gèn kawula marêkan anyênyèthi
marang paduka wong agung
pisah ngriki kewala
ing dêlahan têtêpa saliraningsun
angèstupada paduka
wus narima lair batin

amomong anak papêksan
nanging sampun tunggilan anèng ngriki
karya nisthaning wong agung
inggih binjang kewala
nèng dêlahan têksiha karsa maringsun
anganggêp cèthi butuhan
Dananjaya duk miyarsi

aturing garwa mangkana
ngêrês-êrês nanging garês tan sipi
sangsaya ribêng tyasipun
arum dènnya ngandika
dhuh bok aja mêngkono dhuh biyang kulup
yèn kongsia sira tinggal
baya wurung wong wak mami

marang ngêndi paranira
aja ingkang marang ing Dwarawati
lumêbua gêni murup
ambyur têlêng samudra
ingsun môngsa karia sayêkti milu
kusuma saparanira
marang ngêndi sun tut wuri

mati urip aja pisah
lawan sira Dananjaya mêrpêki
kang garwa arsa sinambut
nanging sampun prayitna
pinêrpêkan mundur lajêng dènnya kundur
Sang Parta têksih tut wuntat
sang dyah nguwuh Larasati

hèh Larasati rènèkna
sutanira ingsun bane pribadi
putra ingaturkên sampun
ngêmban sarwi lumampah
pan ingoso-oso rahadyan sru muwun
Dananjaya angandika
kene kulup milu mami

lah biyang kulup rènèkna
ingsun bane dimèn mari anangis
sang dyah wêngis sauripun
lae anak papêksan
arsa dèn ban mring wong agung mênèk nguyuh
wontên ngêmbanan paduka
môngsa wandea binanting

lah ta dene iki bocah
nèng êmbanan dadak nganggo anangis
sun kapakakên sirèku
kaya wong dèn la-êla
ngadi-adi ngudi apan ngadu-adu
bayi dadi mung papêksan
bok iya dèn nglara ati

wus manjing dalêm sang rêtna
miwah Larasati lawan Sulastri
sang dyah sigra nutup pintu
ingantêp lir pêcaha
wus kinunci Dananjaya kèndêl mangu
myarsa tangise kang putra
cinêblèkan anjrit-anjrit

bingung tyasnya Risang Parta
sigra wangsul Sêmar tibaning runtik
Lurah Sêmar kang kawuwus
marang ing warung jajan
sêsupene mirah kang kinarya urup
sêkul lawan pêpanganan
Bagong agung dèn pêpengin

dènnya linggih têngah lawang
amêrgagah sêgane dèn kakahi //
ngiwit-iwit dènnya muluk
lamun wis sapulukan
nulya kèndêl nyawang pêpangananipun
kapundhung kuwèni nôngka
Bagong dangu angrêrintih

dhuh ki rama bok iyaa
ingsun jaluk sêga iwak sathithik
môngsa ta êntèka iku
sêmono sira pangan
eman-eman dadi wadhang mêsthi mambu
baya angur sun pangana
Sêmar bêngis anauri

bok ambungên sikutira
mambu apa têka sae si anjing
jêgug sêga jaluk muluk
dudu sêga jalukan
sira jaluk dene têka enak-enuk
si punuk datanpa ngrasa
mundur aja ngrêregoni

