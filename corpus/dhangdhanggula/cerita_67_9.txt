wis warata tangarane muni
wong nagara uwis pêpak sowan
arêp anggrubyug tindake
kocap Dani lan Danu
uwis sowan wiwit ing bêngi
tansah ajaga-jaga
yèn ta ana dhawuh
ing sawise rada padhang
uwong loro nuli maju ditimbali
iya tumuli sowan

sang aprabu nuli dhawuh lirih
wis ta ayo ingsun dandosana
pangagêman anyar kuwe
Dani nyêmbah lan matur
ila-ilanipun dhuh gusti
nuntên parênga lukar
agêm dalêm klumbruk
kantuna ngagêm rangkêpan
agêm dalêm kang sami kapetang lami
kaparingna kawula

sang aprabu manthuk lan kadugi
ngandikane o o iya iya
kabèh ingsun lilakake
sang prabu sarwa nurut
nuli lukar Dani ngukuti
nanging sajak katara
ngiwa nêngên bikut
ature mèh ora nyêmbah
lah sumôngga ngagêma punika gusti
agêm dalêm rasukan

nadyan pados dhatêng pundi-pundi
botên wontên mênggah kintên kula
ah thik brêgas kaya ngene
coba sawangên Danu
gone muni mangkono kuwi
sajak kaya amênthang
Danu manthuk-manthuk
mangkene anggone kôndha
jênêng anèh kowe kôndha ngono kuwi
lah sing kagungan sapa

sang aprabu nuli didandosi
nanging ya mung sarwa saraweyan
ora ana pa-apane
Dani tumuli matur
sampun rampung samangke gusti
ngiloa sapunika
sang prabu ya nurut
wise ngilo angandika
pancèn nyata bêcike anggêgirisi
sasat prabot kajiman

Dani nuli sumêla nyambungi
milanipun yèn tiyang kang ewah
tuwin kang goblog nalare
namung sumêrêp suwung
sang aprabu saya kadugi
ngandika sêmu bingah
bênêr ing kandhamu
sang prabu wise ngandika
nuli dhawuh arêp miyos ing saiki
tindak arak-arakan

kana kene têtabuhan muni
carabalèn suwarane ngangkang
slomprèt tambur bangêt rame
sang prabu miyos jêdhul
digarubyug para bupati
upacarane pêpak
jajaran gumrudug
ana wong sing ngampil kunca
angêcêcêng tangan ngacung anggocèki
nanging ya ora nyata

sauwise miyos Danu Dani
nuli mêtu banjur lunga bablas
sênêng saparan-parane
kocapa sang aprabu
kang digrubyug para bupati
kabèh sajak katara
ngaku padha wêruh
jalarane ora liya
êmung saka nêtêpi ujar kuwalik
kaya sing wis kacrita

awit yèn ta ngaku wêruh sêpi
orabêcik têmên ratune kuwi...wurung diarani owah
dadi murih kapenake
ya padha ngaku wêruh
nanging mungguh nyatane kuwi
iya banjur konangan
sabên uwong wêruh
lan tumrap uwong ing jaba
ora ewuh awit ora duwe wêdi
lan samar apa-apa

nuli ana bocah isih cilik
tur nèh bocah anake wong desa
ngadêg pinggir dalan gêdhe
muni karo angacung
bêcik têmên ratune kuwi
mung kathokan lan kotang
andèkna digrubyug
upacarane ya pêpak
apa iya niyate mung golèk isis
dhêmên ngliga sarira

wise ana uni ngono kuwi
nuli ana wong kang mèlu kôndha
malah gumrunggung swarane
lo iya sang aprabu
thik mung ngagêm rasukan gondhil
la kuwi uwong apa
sing tangane ngacung
o jawane ngampil kunca
athik anèh apa ta têgêse iki
apa kanggo kaulan

sang aprabu nuli wiwit ngrêti
anjanggirat ing batos ngandika
bênêr ujare wong kuwe
ora ana sing luput
nanging priye mungguh saiki
yèn ta ingsun bubarna
saya sèwu luput
awit jênêng pasamuwan
yèn ngantia pêdhot dalan ora bêcik
ya wis môngsa bodhoa

nuli banjur tindake ngubêngi
wong kang nonton saya suk-êsukan
suwarane bangêt rame
dene ramene mau
ora liya padha ngrasani
bab anèhing sawangan
karo anggêguyu

 malah barêng uwis lumrah
sabên uwong nonton padha anggarapi
ratune mung kathokan

nadyan akèh uwong padha muni
nanging ora ana wong sing nyapa
malah para bupatine
rekane ora krungu
awit yèn ta wani ngrasani
gêdhene ngelikêna
sasat padha ngaku
yèn têmêne padha owah
dening padha ngaku ora amêruhi
kaya wong-wong sing nacad

sang aprabu tindake lêstari
ngampêt lingsêm ing sadalan-dalan
nganti kondur saikine
ora nganggo adhawuh
lan gêdhene nganggo ngraosi
babar pisan wis ora
awit kabèh mau
yèn arêp didawakêna
pakolèhe mung anyêbar wirang isin
rata nyang kene-kana

uwis cuthêl dêdongengan iki
lowung-lowung kanggo wacan bocah
dene mungguh pakolèhe
dongengan ngono mau
mung supaya bisa nênangi
wani duwe pikiran
aja ewah-ewuh
awit samubarang nalar
yèn wis bênêr tinêmune ya mung bêcik
bocah wajib anggulang

Tamat.