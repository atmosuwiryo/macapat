sang juwita alara anangis
Alap-alap tan wani marêka
pan maksih têbih prênahe
sakèh wong dalêmipun
samya nangis pating jalêrit
ana kang niba-niba
sinjangnya kagulung
tan etang supe kagungan
wênèh nglingkab tapihya dumugi kuping
pijêr supe karuna

kang sawênèh nangis niba tangi
gudam-gudam sambat rama biyang
gene sun lagi antuk sèh
tinilar marang kakung
ana ingkang nangisi nyai
cinêthot sarwi ngucap
sira durung tutug
lagya olih sih sadhela
wêkasane sira tinilar ngêmasi
dhapure acilaka

para sêlir sangêt dènnya nangis
gêgulungan ing saparanira
kagulung sumur sirahe
nuju sat sumuripun
pan kajungkêl sirah nèng siti
brahalaneanglela
gumêbyar lir bêruk
wong Mataram kang tumingal
amancêrêng lir kucing mulat cacindhil
anuli tinulungan

wontên inya wau kang satunggil
angangên-angên sajroning nala
kaya priye wêkasane
agung sami anuhun
wong saiki kandhêga tangis
ingsun mangsi wurunga
binoyong ing besuk
ni inya aris angucap
mring Tumênggung Alap-alap ing Matawis
ni inya matur nêmbah

ki tumênggung mangke kadipundi
renandika gusti ing Santênan
lah kadipundi ing mangke
Alap-alap amuwus
alah nyai kadi punapi
ing rena jêngandika
kawula tan purun
yèn kawula masesoa
yakti ajrih kawula dhatêng sang aji
pamothah ratu êmas

nikèn inya wuwuse amanis
lah kiyai joli pêkênira
linêbokna pan dèn age
mangke kawula matur
sun ririhe sang rajaputri
manawi kenging lêjar
dening atur ingsun
sigra ni êmban lumampah
sampun prapta ngarsane sang rajaputri
rada kapara ngarsa

solahira Lap-alap kapati
nikèn inya andheprok nèng lêmah
mêlasasih ing ature
dhuh nyawa gustiningsun
lah kèndêla gusti kariyin
punapa ingkang wêkas
tansah agung wuyung
dawêg gusti linampahan
wus wiyahe wong lanang mati ngajurit
wong wadon dadi tawan

sang suputri tan kandhêg anangis
lara-lara gènira karuna
wong jro pura nangis kabèh
inya tan kandhêg matur
sênggruk-sênggruk bari anangis
dhuh gustiku mas nyawa
mindêla karuhun
inggih manuta priyôngga
sampun kongsi ginêpok wadya Matawis
gusti dados punapa

nikèn inya asru jêlah-jêlih
lah mênênga wong sadalêm pura
pan aja ngrundah atine
pan gusti lagi liwung
têka padha anjurung tangis
balik padha dandana
lang-olanga sangu
lah sira môngsa wurunga
dipun bêdhol binoyong wadya Matawis
payo pan linampahan

sang juwita manahe wus gigrig
pan lagi mingsêk-mingsêk kewala
ni êmban tumulya age
pinondhong sang dyah ayu
nuli munggah dhumatêng joli
para garwa sadaya
jinoli tinandhu
wong dalêm prasami mêdal
cinawisan tandhu wus sami anitih
wênèh nunggang têtundhan

sakathahe rabining priyayi
sampun sami tinandhu sadaya
wus bubar king nagarane
sadayanangis umyung
lare alit samya alit
ana kang jaluk sêga
wênèh jaluk banyu
jaluk susu nyang dodolan
pan kathah bêboyongan saking ing Pathi
lir pendah wong angarak

tandhu joli andulur pan asri
jajarane asri tiningalan
tumbak benang nèng ngarsane
langkung pangrêsanipun
magêrsari para prajurit
kocapa sri narendra
wus bubar karuhun
apan wus praptèng Mataram
sri narendra anggêganjar sakèh mantri
miwah para santana

duk bêdhahe nagara ing Pathi
sinêngkalan sirnaning pandhita
tinata ratu babade
samana sang aprabu
pan adangu sang rajaputri
purwane lakinira
ing pambalikipun
katur yèn pun Endranata
kang ngadoni kang botên agawe bêcik
sang nata asru duka

duk samana sira sri bupati
sampun miyos wau siniwaka
pan kandhêg satinggil bae
pinarak sitisulur
Martalulut kang dèn timbali
lan Ki Singanagara
ngandika sang prabu
Martalulut Singapraja
sundukana Si Endranata dèn mati
ana ing pagêlaran

wadya Mataram pan sami ajrih
aningali dukanira sultan
pan sami konjêm mukane
Endranata wus lampus
Pan binêdhèl usus dèn ambil
wus kinarya balabar
anèng pasar agung
sri narendya sampun jêngkar
anggadhaton sakèhe wadya Matawis
kang mati ginupita

wus mangkana ing alami-lami
sri narendra miyos siniwaka
pêpak wadyabala kabèh
miwah santananipun
Panêmbahan Purubayèki
kang tansah munggwing ngarsa
punika tinantun
kanjêng sultan angandika
lah ta uwa Purubaya kadipundi
prakawis Surapringga

ingkang rama wartane wus lalis
ingkang kari amung anakira
Ki Mas Pêkik pêparabe
punika karsaningsun
sun boyongi marang Matawis
pan arsa uningaa
panêmbahan matur
punapa ing karsa nata
ulun inggih umiring sakarsa aji
apênêt katimbalan

tan kawarna solahirèng margi
Surabaya Pangeran Kapdhêk
anèng ing padhukuhane
Ngrêrêpèh wastanipun
Alap-alap anuli prapti
andhawuhkên timbalan
kawulang ingutus
dening raka jêngandika
ing Mataram punika karsa pinanggih
kalawan jêngandika

pan andika tinimbalan aglis
mring Mataram lawan ingkang garwa
kinèn bakta sagarwane
sawiji sampun kantun
tan lênggana Radèn Mas Pêkik
sigra anulya dandan
sanak putunipun
Ki Alap-alap utusan
mring Tumênggung Sapanjang anuli prapti
sami kinèn adandadan

angiringna mring Radèn Mas Pêkik
dèn karêksa anèng ing dêdalan
anulya adandan kabèh
sigra wus dandan sampun
Alap-alap Radèn Mas Pêkik
miwah wong Surabaya
rumêksa ing pungkur
datan kawarna ing marga
sampun prapta ing dasa Butuh sira glis
angujung mring astana

pan asare ngastana sawêngi
Ki Mas Pêkik asare nèng dagan
têngah dalu ing wayahe
ana swara karungu
asung pêmut dhatêng Mas Pêkik
alah Ki Surabaya
wruhanira besuk
ing Pajang ana narendra
putunira asêtya dadi narpati
ana ing Wanakarta

kang ingaran iya Ratu Kuning
iya iku kaki putunira
kilèn ing kitha purane
kagyat sira awungu
wus raina anulya angling
mring kang tunggu ngastana
lah sira angrungu
ing swara tan katingalan
Pajang kene cinêtha ana narpati
anênggih putuningwang

ingkang aran ta Sang Ratu Kuning
kadhatone nênggih Wanakarta
Ki Kunci aris ature
Radèn Mas Pêkik matur
lah kariya kang tunggu kunci
sigra anulya bubar
tan kawarnè êdu
Ki tumênggung Alap-alap
angaturi wuninga dhatêng Matawis
matur mring sri narendra

lamun Radèn Mas Pêkik wus prapti
sri narendra miyos siniwaka
pêpak wadyabala andhèr
miwah santananipun
pêpak kabèh sami tinari
sultan aris ngandika
mring kang pinisêpuh
lah ta uwa Purubaya
kadipundi ing mangke Radèn Mas Pêkik
dhumatêng ngarsaningwang

inggih sintên kang yoga ngabêkti
lamun prapta punapa manira
ngabêktia sapatute
punapa awak ingsun
ingkang patut dèn kabêktèni
pakanira rasakna
ing saprayoginipun
panêmbahan sigra mojar
yèn kawula inggih ta Radèn Mas Pêkik
kang pantês ngabêktia

inggih sampun kungkulan narpati
botên wontên kawula kang nistha
pang sampun kawon kawruhe
ing mangke yêktinipun
tinimbalan dhatêng ing ngarsi
tan kuwasan lênggana
milane sang prabu
pantês punika kang nêmbah
sri narendra suka angandika aris
lêrês uwa andika

angandika sang sri narapati
ta wong gandhèk sira gêpahêna
Radèn Mas Pêkik marene
wong gandhèk awotsantun
tan adangu wus dèn timbali
sigra Ki Alap-alap
lampahe lumaju
ing alun-alun wus prapta
sigra pepe anèng sakidul waringin
kurung samya agêlar

sarayatira Radèn Mas Pêkik
pan binêkta apepe sadaya
wus katur sang nata ge
pan tinimbalan sampun
ya ta prapta ngarsa narpati
Pangeran Surapringga
umarêk tumungkul
dhuwung sumèlèh ing kisma
sakalangkung ajrihira ing narpati
muka konjêm pratala

dhasar sangêt ajrih Radèn Pêkik
katanggung dening sihing narendra
datan tumênga mukane
lir surya kêmbar iku
sênênira Sultan Matawis
sakèhing wong pan merang
mangrêpa tumungkul
Adipati Surapringga
sigra matur mring Jêng Sultan ing Matawis
pêjah gêsang kawula

pan sumôngga katur paduka ji
mila botên asowan jêng sultan
tan môntra wadi gatine
dadya sawab mring ulun
dening warêg boga pêngasih
mudha dimudha dama
tan môntra ing sêmu
myang paduka naradipa
pan sinêkti de siniwi wong sabumi
anyakrawati ing rat

lwir katurunan lêlatul kadri
kadhawuhan andika sang nata
animbali gêgêbale
lir malekat tumurun
mring kawula dhawah sêjati
padhange tyas kawula
midhangêt pukulun
saandika sri narendra
langkung manis kawula dahat agipih
marêk dhatêng paduka

kangjêng sultan suka ing jro galih
amiyarsa aturing dipatya
ing Surabaya sumèlèh
jêng sultan ngandika rum
mring dipati ing Surabanggi
mila ngong sira undang
pêpanggih lan ingsun
wus pinasthi ing Hyang Suksma
patêmone lir surya kalawan sasi
sêdhênge sasadhara

wus raina sang hyang surya mijil
sapandulon prake lawan côndra
iya iku patêmone
sakêdhap sasi surup
timbangane surya lan sasi
salah siji ilanga
pêsthi jagad suwung
upama manira surya
Ratu Pêkik upama ta sira sasi
pêsthi timbangan ingwang

tanah Jawa iya ing Samawis
pêkênira yèn nora nanaa
yêkti rusak puwarane
jênêng Mataram puput
yèn tan têmu lan sira malih
sira pama sagara
pancurane ingsun
pêsthi sira nadhahana
toya agung talaga yèn tan nadhahi
yêkti puwara asat

para ingsun trêsna ingkang ati
yayi Surabaya lir êmbanan
yèn tan ana sêsotyane
dadya êmbanan suwung
mapan merang myang aningali
ucula ing ênan
sirna tan kadulu
sêsotya tuwin êmbanan
cahya mancur akèh kang wong aningali
pan arsa ngêmbanana

lah Dipati Surabaya iki
sira wismaa anèng Mataram
maksiha ing kadipatèn
nagaranira iku
sun wèhakên mring sira maning
wadya ing Surabaya
ja owah ing laku
kang linggih lampit kêndhaga
apan iya maksiha linggihe lami
aywa owah kang saban

Surabaya kalawan Matawis
apan tunggal Ratu Pêkik ika
darbe nagara kêkalèh
lamine tan winuwus
adipati ing Surabanggi
pan sampun tinariman
kang rayi sang prabu
Ratu Wandhan wastanira
kang kagarwa ya marang Sang Ratu Pêkik
sampun awor asmara

wus alami dènira wor rêsmi
Ratu Pêkik kalawan kang garwa
lan Ratu Wandhansarine
sultan anèng kadhatun
angandika marang ing cèthi
timbalana riningwang
Ratu Wandhansantun
matura yèn ingsun gêrah
yèn dèn wèhi nuli mentara dèn aglis
matura marang ingwang

sigra mentar punang cêthi prapti
tan asuwe ing Kasurabayan
sigra prapta ing ngarsane
Ratu Pêkik ta wau
punang cèthi pan nuli angling
kawula pan dinuta
inggih dipun utus
dhatêng raka jêngandika
kangjêng sultan nênggih kinèn animbali
dhatêng rayi sampeyan

kangjêng sultan lagya gêrah nênggih
ingkang wêling raka jêngandika
lamun si awèh lakine
lumêbu mring kadhatun
dèn tinjoa gêrahku iki
lan lakine tan suka
aywa ta lumêbu
Adipati Surabaya
têbah jaja sumôngga ing asta kalih
tan kèri lêngganaa

sigra mangkat Ratu Wandhansari
wus lumêbu sajroning kadhatyan
sigra prapta ing ngarsane
kangjêng sultan awungu
sigra Ratu ing Wandhansari
ngabêkti mring kang raka
angusapi lêbu
Ratu Wandhan atur sêmbah
kakang aji punapa sampeyan sakit
manah kula kapita

kangjêng sultan angandika aris
ariningsun luwih saking lara
pan ana ati ênggone
sun rasa saya ngranuh
ing larane kang anèng ati
dene ana pandhita
Giri durung nungkul
durung aseba maringwang
iya iku kang dadi laraning ati
tan ana têtambanya

tanah Jawa ingsun kang rêsiki
wus arata para ratu kalah
ingsun pêrangi kalahe
mulane Giri iku
tan sun rusak nagarèng Giri
sun kalahakèh ing prang
durung pêsthinipun
wus pinasthi Giri ika
mring pandhita kang mêsthi jayaning jurit
ngalahakêh pandhita

sakathahe kang doh ing Jawi
pasthi kalah marang lakinira
wus kasoran lêluhure
Susunan Giri dangu
pan gêguru mring sang ayogi
Susunan Ngampèldênta
iku purwanipun
atapa kathah yuwana
tanah Jawa sadaya sami lumiring
angalahakèh ing aprang

sigra mulih Ratu Wandhansari
sampun prapta anèng Surabayan
wus panggih lawan lakine
manêmbah ngaras suku
ing pratala Sang Ratu Pêkik
garjita ing jro nala
prapta garwanipun
anarka yèn ana karya
Adipati Surabaya wruh ing wangsit
mênêng èsmu sasmita

tan winarna laminya ing mangkin
Ratu Wandhansari sinarenan
sampun dènnya mong karêsmèn
sasampuning pulanghyun
Ratu Wandhan angling bêbisik
karsaning kangjêng sultan
wus babar maring sun
Adipati Surabaya
sigra mojar sun sêngguh nora kayèki
kang karsa kangjêng sultan

yèn wêruha kang karsa narpati
amrih rusake Giri Pandhita
pinrih ngidhapa wujude
wus kagêm ngastaningsun
pan wus anèng sêlaning driji
Pandhita ing Aldaka
ing saèstunipun
watara môngsa kalaha
umpamane lir amithês wohing ranti
pasthi kalamun bêdhah

Ratu Pêkik asru dènira ngling
mring sang rêtna manira nênêdha
ratumas iku jatine
lah aturêna ingsun
caosêna sowan narpati
apan ta ingsun arsa
pamit ing sang prabu
kang garwa datan lênggana
sigra mangkat wus prapta ing dalêm puri
sarimbit tinimbalan

sapraptaning kalih ngarsa aji
adipati lawan Ratu Wandhan
wus ngabêkti kêkalihe
sumungkêm anèng lêbu
dêlamakan sri narapati
sang prabu angandika
kaya pa sirèku
Pandhita ing Giripura
sayêktine sun têmpuhakên sirèki
nungkule si pandhita

Ratu Pêkik umatur wotsari
paduka nata datan lênggana
nênggih atur kawulanggèr
Surabaya Sang Prabu
andhatêngna mêngsah kang sêkti
anênggih Rajèng Cina
piranti nèng gunung
wong Surabaya tan ebah
pan suwawi kalawan paduka aji
kawula pamit yuda

wontên dene rayi paduka ji
inggih botên pan kawula bêkta
katura dhatêng sang angrèh
wontêna ing kadhatun
pan wong èstri pan angribêti
botên dados dandanan
prakawis prang pupuh
botên wande dados bôndha
têmpuhing prang satêmah tan kobêr jurit
pijêr ngrawati garwa

sri narendra gumujêng saryyangling
karsaningsun yayi garwanira
para gawaa ta mangke
mapan sasêdyaningsun
rabènira sadulur mami
barênga pêjah gêsang
kalawan rabimu
wus wiyahe ing wanodya
pan kang lanang kalah ajurit ngêmasi
bojo dadya boyongan

Ratu Pêkik umatur wotsari
inggih nuwun sih paduka nata
tan lênggana ing karsane
anulya sami kondur
Ratu Pêkik lawan kang rayi
manêmbah mring suku sang
mangusapi lêbu
kangjêng sultan angandika
alah lara ta sira aja gumingsir
barênga pêjah gêsang

Adipati Surabaya aglis
sinangonan êmas myang sêlaka
arta lawan busanane
ratu mas sinung sangu
panganggone kang luwih adi
rêtna lawan kancana
artanipun agung
jêng sultan nulya andonga
salamêta yayi dènira ajurit
mênanga yudanira

atur sêmbah sira sang dipati
lan kang garwa anulya lumampah
sampun prapta ing dalême
wong Surabaya kumpul
ing wartane wus olih mulih
sigra samya adandan
sawadyane kêbut
sang dipati sampun bubar
ing Mataram kalihan lawan kang rayi
tan kawarna ing marga

sampun prapta naganirèki
Surabaya sigra atêngara
amêpak wadyabalane
sawadyanira rawuh
nulya marêk mring sang dipati
Ratu Pêkik ngandika
sagung mantrinipun
hèh sakèhing wadyaningwang
mulaningsun iki dikakake mulih
ingutus adon jaya

kinèn gêpuk nagara ing Giri
para mantri tur sêmbah sadaya
angaturakèn sanggupe
yèn sampeyan anggêpuk
dhatêng Giri mapan kacangking
gôndra pintên ing Arga
pan karoban wuwuh
wadya Surabaya kathah
wadya Giri punika amung sakêdhik
pundi margane mênang

karêp ingsun anak mas ing Giri
nanging ingsun pan ora sun ambah
ingsun prih idhêpe bae
nungkula krana patut
wontên mantri tuwa sawiji
pan inggih kawula mirsa
wartine sang wiku
pan darbe anak-anakan
Endrasena punika digdaya sêkti
arsa magut ing aprang

panggawene sang raja ing Giri
angrujuki sang ratu ing Cina
amapaga ing karsane
wadya punggawanipun
ngandêlakèn lamun patitis
juritipun Ki Cina
bêdhil agêmipun
singa kang dèn bênêrana
pan waspada wadya Cina ambêbêdhil
Rajêng Giri pracaya

angandika sira Sang Dipati
Surabaya sokur yèn Si Cina
amapaga ing yudane
môngsa mundura ingsun
mara uwis bêndhea aglis
sigra nêmbang tangara
gêgaman wus kumpul
prajurite sami prapta
sampun pêpak nèng alun-alun abaris
ginêlar salobogan

alèlèr-lèlèr waradin
prajurit lawan prawira
anulya kinèn abêndhe
abubarêna gêgaman
panulya tiningalan
gêgaman bubar gumuruh
kadi wukir kawêlagar

sigra bubar sang dipati
sakalihan ingkang garwa
anitih joli garwane
kang raka lumakwèng wuntat
nitihi kudanira
ginarêbêg wadyanipun
prajurit lumampah ngarsa

solahe lir banthèng kanin
lir singa lodra mamôngsa
anggêgilani tandange
gêgamanira balabar
lir tasik tanpa wêkas
datan kawarna ing ênu
wus prapta ing Argapura

hnêngêna ta rumiyin
Adipati Surabaya
Rajèng Giri winiraos
wus ngaturana uninga
yèn arsa ingunggahan
mring wong Surabaya rawuh
praptane saglar sêpapan

angandika Natèng Giri
yèn mangkono wartanira
yakti saolèh-olèhe
alah payo winêtonan
prange wong Surabaya
dadia têtindhihipun
putraningsun Rajèng Cina

kawula anuwun idi
alami kularsa-arsa
damêl dalêm salamine
sampeyan dipun pracaya
dhumatêng wak kawula
pan inggih kawula purun
mungsuh ing wong Surabaya

anulya tangara aglis
pêpak ingkang wadyabala
wong Giri wus pêpak kabèh
sarta gêgamaning yuda
marbot modin sadaya
santrine wus samya kumpul
kadi kontul arêratyan

kêtib pangulu dhingini
pranan kalawan santana
Ki Cina senapatine
samya wong Cina balanya
kathahe winatara
pan ana wong kalih atus
wus manjing Islam sadaya

para santana ing Giri
sampun apêpak sadaya
pan nindhihi gêgamane
pan nulya sigra tangara
mangsah ing rananggana
sêdyane barênga ngamuk
sigra anulya umangkat

bêndhe bêdhugnya tinitir
wong Surabaya uninga
anulya nata barise
putra Cina wus amapan
sami ngagêm sanjata
kang binêdhil nora luput
wong Surabaya kèh pêjah

karsanya angidêg wani
anulya kinariyinan
wong Giri angamuk kabèh
wong Surabaya tumandang
sampun campuh ing yuda
suraknya lir gunung rubuh
santrine sami babêksan

sakathahe wadya Giri
prasami ambêk palastra
saha bala ngamuk kabèh
sinosog ing ganjur rantab
binêdhil binakolang
tan kandhêg pangamukipun
wong Surabaya kèh pjah

wus bubrah tataning baris
wong Giri wus anèng têngah
pangamukira wus amor
barise pating sulayah
gustine tan karuan
wong Surabaya katawur
prajurite kèh palastra

wong Surabaya angisis
wong cilik kathah lumaywa
kang prajurit bubar kabèh
ulate wus pandirangan
datan môngga puliha
ya ta kasaput ing dalu
kang amburu sampun bubar

wong Giri wus samya bali
wangsul marang prênahira
wadya Surabaya kabèh
kang prajurit samya sowan
dhumatêng gustinira
sadaya sarêng umatur
ngaturakên pêjah gêsang

kawula tiwas ing kardi
wadya tuwan kathah pêjah
kang gêsang samya kaponte
kaburu kaponthal-ponthal
inggih tiyang Aldaka
sadaya pan samya têguh
sêdyane malêbu pêjah

putra Cina kang nindhihi
tuhu kalamun waspada
datan luput pambêdhile
wadya tuwan kathah pêjah
adipati miyarsa
ing ature abdinipun
ya ta angrês sang dipatya

manahe sampun amiring
angraos datan kawawa
tan anêdya pulèh gêtèh
Ratu Wandhan wus uninga
yèn kang raka kèwêdan
aris ing pamuwusipun
umatur dhatêng kang raka

yèn makatên kang ajurit
kawula anêdha lila
pêrange sun dandanane
kang raka gupuh ngandika
dhuh gustiningsun nyawa
ratune saliring santun
kayaparan karsanira

wadyanira maskuari
balane akèh kang pêjah
kang garwa aris ature
sok uga dika liloa
manawi ta kawula
sagêt mulihakên purun
kang raka asru ngandika

sakarsanira mas yayi
ingsun pan nora suwala
dhatêng andhèrèk kimawon
sigra anulya raina
Ratu Wandhan wus mêdal
pinarak nèng tarub agung
akalihan ingkang garwa

sineba dene ing mantri
Ratu Wandhan angandika
mring kang wadyabala kabèh
hèh wadyane lakiningwang
iki darbe manira
reyal namung wolung èwu
dumên lan wong pawingkingan

sakathahe wadyaningwang
pan sadaya wus linèlèr waradin
arta lan busana agung
sakèh prajuritira
kabèh sampun tampi ganjaran jêng ratu
pan dinum kadi rajapan
sadaya sampun waradin

sawiji datan kliwatan
sakathahe prajurit Surabanggi
Ratu Wandhan ngandika rum
lah kabèh wadyaningwang
ya sakèhe ganjaran ingsun puniku
lah padha sira gawea
angingoni anak rabi

ing besuk yèn mulih sira
praptèng ngomah aywa sira kuwatir
pan ingsun mulih ing besuk
iya maring Mataram
sami ngaturakên pjah gêsangipun
yèn wus karuhan prangira
angrasa tan angundhili

sun matur ing kangjêng sultan
lamun kalah ênggènira ajurit
yèn kajodhi yêkti iku
iya ing pêrangira
pan akabèh prangira padha kaburu
pra mantri kathah kang pêjah
samawana wadya alit

sakèhing wadya prawira
apan sami tur sarwi anangis
miwah pra prajurit wau
kabèh sami karuna
saha bêkti ature mring radèn ayu
dhuh gusti kamangkarannya
paduka pan darbe kardi

kawula datanpa ngrasa
yèn taksiha karya jurit puniki
kawula gusti anuhun
ing raka jêngandika
kenging botên kenginga palalu lêbur
môngsa kawula gingsira
kabèh matur kang prajurit

kawula gusti ing benjang
tandhing aprang lan putra ing Cinèki
inggih kawula dèrèng wruh
tètère pangagêngnya
wong ing Giri ing pêrange kang ginunggung
ingkang aran Endrasena
pan ingkang wasis abêdhil

datan nêdya pan gingganga
agandhènga kônca tandhing kuwanin
sawênèh ana amuwus
sikêp kawratan dona
pan gumuruh samya angajak prang pupuh
lah payo padha apêrang
mupung ingsun sugih wani

pasthi sèwu sisih ingwang
lamun nyadhang ing pêpikulan mami
sawênèh pan ana muwus
salêksa sisih ingwang
yèn wus ngangkat karanjang êmbatan ingsun
Ratu Wandhan angandika
yèn sira amangun jurit

pan ingsun karsa uninga
iya polah ingwang arêbut jodhi
kalangkung kapengin ingsun
ayun crahing ayuda
kang prajurit manêmbah sami umatur
dhuh gusti atur kawula
sampun paduka ningali

prajurit kadi gupala
tanpa ngraos yèn gusti kongsi uning
Ratu Wandhan aris muwus
hèh prajurit sadaya
wruhanira ujare lêluhur ingsun
prajurit langkung digdaya
ing Jawa tan ana tandhing

saking rama ji ing kuna
pan linêwih marmane ingsun iki
anjaluk tingkah prang pupuh
prajurite sadaya
saha bêkti ature mring gustiningsun
pan kula maksih nèng dunya
kenging tan kenginga gusti

alah iya sun tarima
muga winalêsa dening Hyang Widi
Ratu Wandhan malih muwus
mring prajurit sadaya
iya padha asingêdana puniku
manawa campuhing yuda
dening ingsun têngarani

yèn bêdhil muni ping sapta
alah poma iya wawêkas mami
sakèhe prajurit ingsun
yèn wus kuwur ing yuda
aglis anêmpuh andon ngantêp prang pupuh
Ratu Wandhan wus lumampah
ingiring para prajurit

nèng ngiringan rada têbah
prajurite anulya dèn undhangi
Ratu Wandhan sikêpipun
sadaya sarêng prapta
nulya binusanan punang sikêp sampun
panganggo kang murub muncar
dinulu kadya prajurit

kabèh sikêp Surapringga
kulambine abra sangkêlat abrit
ana ijo kuning awungu
kang kulambi sangkêlat
kang sawênèh sora sari klabinipun
sami trênggos kulukira
sarta sinondheran sami

ngajrihi yèn tiningalan
Ratu Wandhan nulya siyaga aglis
saksana umangkat sampun
wau Sang Ratu Wandhan
ingkang tansah kalawan ing kakungipun
Adipati Surabaya
lir grah swaraning wadya lit

Sang Prabu ing Giripura
apan sampun miyosi ing ajurit
bala Surabaya wau
sami apan tumingal
datan nganti tinêran têtandangipun
wong sikêp ing Surabaya
anulya pating barêkik

suraking bala lir gêrah
wong ing Surabaya malatar sami
wuninga Sang Natèng Gunung
sigra mêdali inggal
sakalihan lawan putra Cina iku
ingkang aran Endrasena
pan sampun angagêm bêdhil

saksana wong Surabaya
singa ingkang binêdhil apan kêni
nanging wong Surabayèku
datan arsa mundura
tan tinolèh kang pjah ingidak purun
tandange wong Surabaya
datan nêdya angunduri

pan karasa pêparinge Ratu Wandhan
anêdya malês bêcik
pan pating gulibrah
sikêping Surabaya
kang ngamuk saya nêngahi
sikêp prakuswa
lir ombaking jaladri

sampun rukêt kang aprang tumbak-tinumbak
rame agênti kêris
apêdhang-pinêdhang
ana kêkanthèn asta
sawênèh bithi-binithi
putra ing Cina
ngamuk amobat-mobit

putra Cina pangamuke saya nêngah
kadi banthèng akanin
anglir sima môngsa
sing katarajang bubar
wong Surabaya tan pulih
bubar lumajar
wong Surabaya ngisis

Ratu Pandhan ningali balane rusak
sigra nulya nudingi
marang balakuswa
kinèn mêtu sadaya
bêdhil sampun dèn sulêdi
muni ping sapta
prajurit angawaki

dipun lambung wong Giri saking ngiringan
nanging datan udani
bubar ting sulayah
pêpati ting jalêmprah
wong Giri bubrah angisis
putra ing Cina
kinêpung ingprajurit

putra Cina angamuk sabalanira
tandange gêgilani
apan katadhahan
Cina ngamuk sadaya
pan samya anêrêk sami
pating sulayah
prajurit akèh mati

gègèr samya wong Cina giris sadaya
arsa ngamuk awêdi
saksana lumajar
sami angungsi ngarga
kang kari padha akanin
pating sulayah
sadaya sami ngungsi

ana ingkang angungsi raja pandhita
sawênèh ngêrbut rabi
wênèh ngungsi jurang
lumayu mring sagara
ing Giri wus dèn ubêngi
barise kapang
ing Giri samya gusis

kawarnaa Adipati Surabaya
minggah dhatêng ing Giri
lawan ingkang garwa
prajurit anèng ngarsa
pinapag ana ing panti
dening wanodya
garwane sang ayogi

sami nangis garwane raja juwita
sadaya angabêkti
dhuh karsa punapa
anggèr nêdha kawula
ngapurane sang ayogi
lêhêng gêsanga
yèn kenging kula gusti

angandika Dipati ing Surabaya
hèh wanudya ing Giri
datan sêdya paran
yèn kêna ki pandhita
mulane sun têka ngriki
arsa panggiha
kalawan sang ayogi

sêdyaningsun ni mantu mring lakinira
nora ingsun patèni
yèn kêna elinga
nungkula mring Mataram
ngaturêna pati urip
pan ora nyana
kalamun mapag jurit

laminira yèn pikire atiningwang
têkaa ngarsa mami
aywa salah blila
lah mara timbalana
lan aja anggawa kêris
lah ta dèn inggal
têkaa ngarsa mami

ingkang garwa sami nimbali sadaya
umarêk marang laki
prasami anêmbah
gusti atur kawula
andika dipun timbali
mring sang dipatya
Prabu ing Surabanggi

pan agêpah saure raja pandhita
anulya dandan aglis
tan mawi curiga
sampun prapta ing ngarsa
sang pandhita atur bêkti
mring sang dipatya
pandhita langkung ajrih

angandika Sang Prabu ing Surabaya
mring pandhita sirèki
paran karsanira
sira pan ingsun gawa
marang Surabaya mangkin
sira idhêpa
marang Sultan Matawis

Sang Pandhita ing Giri pan aturira
datang lênggana gusti
wus ing karsaning Hyang
paksa ing kina-kina
inggih bumi langit iki
singa gethanga
dados asmara ati

angrês manahe dipati
ningali ing mantunira
pan sarwi ngandika alon
aywa maras atinira
sun gawa mring Mataram
asêba marang sang prabu
sarwi sira tinakonan

kawula dhatêng nglampahi
sang dipati angandika
mring wadyabalane kabèh
lah ta sira jaganana
wadya matur sadaya
yèn suwawi ta sang prabu
sang dipati pinêjahan

milanya têmah ajurit
abdi dalêm kathah pjah
saking pandhita angsale
sang dipati angandika
ingsun nora winênang
amêjahi sang awiku
pan dudu bubuhan ingwang

lah ta benjing putu mami
ingkang numpês Giri ika
lah uwis dipuna age
anulya sira tandhua
pan nuli sang pandhita
binaktasarwi tinandhu
miwah sakèh para garwa

wong cilik wus dèn boyongi
sang dipati sigra bubar
datan kawarna lampahe
wus prapta ing Surabaya
watara laminira
asare mung gangsal dalu
arsa seba mring Mataram

sadaya adandan sami
sang pandhita wus binakta
pawongan ginawa kabèh
miwah ingkang rajabrana
sigra anulya bubar
datan kawarna ing ênu
wus prapta nagri Mataram

asowan wau sarimbit
malêbêt sajroning pura
kang raka kandhêg ing regol
Ratu Wandhan sampun prapta
nèng ngarsane jêng sultan
saksana pan sampun tundhuk
sumungkêm nèng padanira

sri bupati ngandika ris
lah êndi lakinira
kang rayi tur asêmbahe
inggih wontên paregolan
sang nata angandika
lah timbalana dèn gupuh
malêbu ing ngarsaningwang

sampun tinimbalan aglis
tan asuwe sigra prapta
sumungkêm pada sang katong
ingandikan sigra nêmbah
matur saha wotskar
kawula paduka utus
anggêcêk ing Giripura

raja pandhita kalindhih
punika kawula bakta
saha garwanipun kabèh
myang sarajabrananira
mangke atur kawula
katura dhatêng sang prabu
sri narendra angandika

ingsun anarima mami
saking karya pêkênira
raja pandhita ing mangko
ngong paringakên ing sira
miwah rajabrêrana
lawan saisining Gunung
sira ingkangaduwea

anuhun sang adipati
sigra sinungan barana
miwah ta rajakaputrèn
dhumatêng kang rayi ika
sang nata angandika
lah wis mulia sirèku
marang padalêmanira

kang rayi sarêng wotsari
mêdal saking jroning pura
anjujug marang dalême
sampun prapta dalêmira
miwah sakèh boyongan
lawan rajabrananipun
wus sami dinum sadaya

sakèh ingkang para mantri
ing Surabaya sadaya
wus sami dinuman kabèh
prajurit lawan satriya
lêlurah lan gêbayan
warata dhatêng pêpikul
kakucah lir guladrawa

kawarnaa laminya ing mangkin
kang kocapa Sang Prabu Mataram
dawêg siniwèng wadyane
pêpak mantri tumênggung
jajarane apan arakit
tumbak lêmbing myang panah
bêdhil jajaripun
Priyantaka pan ajajar
lan wong nyutra wong nulup nèng kanan kering
pêpak anèng ing ngarsa

wong Jagabaya jajare sami
Angkragnyana sami anèng ngarsa
wong Priyantaka sambunge
wong Wisamarta iku
Kartiyasa sisihirèki
Wirabraja ajajar
lan Brajanalèku
wong kapilihan nèng ngarsa
lan Nirbaya Patrayuda jajarnèki
kalawan wong kanoman

wong agandhèk mantrianom nangkil
lawan malih wong Singanagara
wong Martalulut jajare
gabayan pêrnahipun
rada kiwa niyaga wingking
wong kidul kabèh seba
jajare wong mandhung
winastan wong Astranôngga
Maudara Jagasura Judhipati
Gowong lawan Margôngsa

pêpak kabèh sadaya tinangkil
para bupati miwah santana
munggwing ing ngarsa prênahe
kalawan malihipun
pinisêpuh wus samya nangkil
wong pasisir kalawan
môncanagarèku
pêpakan samya aseba
sri narendra samana ngandika aris
dhatêng Madurarêja

uwa Madurarêja ing mangkin
kita lumampaha ing ayuda
pan dadia têtindhihe
wong pasisir sadarum
pan adunên iku ing jurit
nagara ing Jakarta
uwa wartanipun
pan kancikan ing Walônda
bupatine ing mêngko uwis kalindhih
nagara ing Jakarta

kang punika rêbutên ing jurit
alah kenging marang wong Walônda
lah wadya pasisir kabèh
nuli apranga cucuh
Adipati Madura aglis
mundur saking ing ngarsa
nuhun pamit sampun
sri bupati angandika
pêkênira gawaa ing mriyêm mami
kêkalih kang prayoga

pan mêtua ing lautan benjing
anggawaa wong pasisir ika
adipati nêmbah lèngsèr
bubar ing alun-alun
sapraptaning wismanirèki
pra mantri lan santana
anom tuwa rawuh
Dipati Madura mojar
mring santananira ingkang alit-alit
lah padha pradandana

iya ingsun kinèn anindhihi
ing pêrange wong pasisir ika
kangjêng sultan parentahe
Jakarta kinèn gêpuk
anundhunga mring wong Walandi
sakèh santananingwang
miwah anak putu
sira kabèh pradandana
nanging pangrasaningsun nora mulih
nadyan ingong mênanga

pasthi lamun ingsun datan mulih
ya ta garwane sang adipatya
myarsa wuwuse lakine
sami anangis umungsêsambate amêlasasih
myang anak putu samya
sadaya amuwun
kiyai kados punapa
ngandikane têka mêmarasi ati
kang raka lon ngandika

apan uwus karsaning Hyang Widhi
lah ta uwis ya padha kariya
dèn padha abêcik kabèh
sira sapungkur ingsun
môngsa sira wurunga benjing
anusula maringwang
ing pangrasaningsun
sigra Pangeran Madura
wus angrakit tata gêgaman kang baris
sampun pêpak sadaya

miwah para mantri ing pasisir
apan sampun pêpakan sadaya
sampun mrantos gêgamane
bêdhil agêng wus mêtu
sigra sampun utusan mulih
wau Ki Baurêksa
acêcawis sampun
sadandananing ayuda
Ki Dipati Mataram kabèh wus cawis
miwah Dipati Sampang

Surabaya kalawan Garêsik
ing Lamongan Lasêm Sêdayunya
Tuban Dêmak Jêparane
Juwana lawan Kudus
ing Samarang wus sami mulih
marang nagaranira
sowang-sowang sampun
mariyêm kêkalih ika
wus binakta dhatêng ing Sampang nagari
jaga mêtu nglautan

pan samana wus samya ajangji
lan ing Sampang miwah Surabaya
kang mêtu ing dharatane
Ngastina gèn tatêmu
atêmpukan sakèhing baris
Ki Madura lampahnya
tan kawarnèng ênu
wus praptèng nagri Ngastina
sakathahe samana wong ing pasisir
wus sami ingutusan

ingkang kêlèn sampun sami cawis
miwah wetan kang wus sami prapta
apan sampun kumpul kabèh
sampun dangdan parau
tan antara bubar tumuli
sigra anulya mancal
babar layaripun
wus sami silêm dharatan
kang sawênèh ana angangkat kumudhi
Kaliwungu ing Kêndhal

Batang Wiradesa ing Samawis
ing Barêbês kalawan ing Têgal
Pamalang kumpulan gêdhe
tinata layar sampun
ting galêbyar dinulu asri
tan kawarna samana
Carêbon wus rawuh
anggènnya atata-tata
sigra mangkat saking Carêbon nagari
tan kawarnèng lautan

ing Jakarta apan sampun prapti
anulya nata ing barisira
Pangran Madura pondhoke
kidul wetan kuthèku
kinêpung ing pondhok pasisir
wus misuwur samana
pan arsa ginêpuk
iya marang wong Walônda
wong Jakarta obah wong Jawa wus balik
seba mring Ki Madura

apan ingkang kari mung Kumpni
prasami ngati-ati sadaya
amunggul balowartine
amapan maryêmipun
myang gurnada lan gutuk api
Walônda pan andina
apuyêngan iku
panggêdhene wong Walônda
kang parentahèng sakathahing Kumpni
kapitan namanira

Jakup Wispèh kapitan namèki
agêng inggil apan tur prawira
ing sabrang pilih tandhinge
apan pilih kang mungsuh
ya kapitan lamun ajurit
malih wasta Kapitan
Bèlêm wastanipun
Endrus namaning kapitan
kang satunggal Sitoye namanyanênggih
satunggil Jrodo ika

lan malihe wastaning Kumpni
Kapitan Karèng ingkang satunggal
Kapitan Gêbyug wolune
sêkawan petoripun
pan nêmbêlas Litnan Walandi
lopèrès tan winarna
wong Walônda wau
andina-dina mêlatar
tamburipun pan tansah brang-brangan muni
wus samya nêdya pêjah

wong Walônda ingkang alit-alit
langkung sami tintrim manahira
tansah nèng jro kitha bae
tan ana wani mêtu
nêngna ing tèng Walandi
ucapên wong Mataram
Ki Madura wau
barise sampun tinata
pra dipati sadaya wus dèn utusi
sampun pêpak sadaya

anrangbaya kang sampun aprapti
Barêbês Têgal Roban Samêdhang
Pêmalang sarêng praptane
miwah Wiradesèku
Batang Kêndhal lan Lèpènlangi
Samarang lan Jêpara
ing Tuban Sêdayu
ing Kudus lawan Juwana
ing Garêsik Surabaya lan ing Bangil
Gêmbong Lasêm Lamongan

lan ing Sampang kinèn miyos warih
jaga mungsuh kang mêtu lautan
Ki Dipati Madurane
sigra dènira muwus
mring sakèhe para dipati
sakèhe sanak ingwang
Pasingsingan ngong tantun
yèn rêmbag sanak manira
ing Jakarta dawêg ginêpuk ing mangkin
inggih wong Jawa têlas

inggih samya aseba mariki
jroning kitha mung kari Walônda
Ki Baurêksa ature
kula ngaturi rêmbug
dening wadya kang mêdal warih
punika dèrèng prapta
ingantos karuhun
kang dhingin wus prajangjeyan
ing ayuda sarêng lêbur tan gumingsir
gêpuk kitha Walônda

lah punika kalamun suwawi
yèn tan prapta lêhêng ingantosan
sadina kalih dinane
Ki Madura pan rêmbug
anuruti ature sami
Tumênggung Baurêksa
ing saaturipun
miwah pasisir sadaya
angrêmbagi kèndêla ing kalih wêngi
sigêgên tan winarna

kang kocapa Sang Natèng Matawis
anèng pura kalane pinarak
kalihan kang uwa bae
sri bupati ngandika rum
inggih uwa Purubayèki
andika sumusula
mêyangana iku
kang jurit marang Jakarta
inggih uwa puniku dika tuwani
kang mêtu ing lautan

nanging uwa ing wawêkas mami
pan ing dika tuwani piyambak
kinarya pratôndha bae
tandhaning aprang pupuh
Panêmbahan Purbaya aglis
sigra pamitan mentar
mêdal sing kêdhatun
panêmbahan lampahira
tan ambêkta gêgaman kang mawi baris
mung kapêdhak lêlurah

tan kawarna ing marga wus prapti
ing Jêpara wau panêmbahan
apan darbe palwa dhewe
wastane kang parau
Kaladuta warnanya asri
pan sampun tinitihan
babar layar sampun
prapta têngahing lautan
nêngêna panêmbahan ingkang lumaris
warnanên Ki Madura

apan sampun amiyarsa warti
penêmbahan anusul punika
Ki Madura ing jro tyase
angraos isinipun
dening lampah dipun tumpangi
sigra sami tangara
wau Ki Tumênggung
Baurêksa wus satata
barisira kalawan baris pasisir
apan sampun kumêrab

miwah ingkang mêdal laut nênggih
wong ing Sampang wus mêdili yuda
gumrê sauran surake
wong Walônda wus wêruh
lamun arsa dipun inggahi
sigra nulya tangara
gumêr swarèng tambur
Kumpni wus amalatar
mariyêming gurnada gurnat miranti
gutuk api wus mara

wus atata satabêl ngadhêpi
saradhadhune ababrêgadan
Walônda bêdhil sikêpe
ing sakumpninipun
wong Walônda ingkang nindhihi
kopralipun têtiga
pan alpèrèsipun
satunggil sampun tinata
sabrêgada iya kapitan satunggil
litnang kalih kang nata

alpèrèse sampun angidêri
kang anèng lor kulon kidul wetan
pan sampun tata barise
dene ta kathahipun
pan Kumpni ingkang winilis
amung kawan brêgada
wau kang winuwus
kapitanipun kang nama
Jakup Wèspèh jaga ngidêri Kumpni
pan sami prajangjeyan

kang prajangji apan barêng mati
aja ana gumingsir ing yuda
wong Walônda rêmbug kabèh
ajangji barêng lêbur
ya Kapitan Wèspèh nulya ngling
sapa sudi ing sira
yèn sira tan purun
wus ala ajêjêriha
wong Walônda wus bubuh-bubuh anjangji
sami ungkur-ungkuran

Walônda sampun atata
kidul wetan wau kang dèn kandêli
warnanira kadi mêndhung
bêdhilira tinata
mariyême gurnada gurnat lan êbum
gutuk api lawan lela
kalantaka angidêri

sanapan pating galêbyar
pan tambure brang-brangan mlingi kuping
Kapitan Jak Wèspèh kidul
lawan kapitan papat
kang anama Kapitan Bèlêm Wisdrus
Tubyus wastane satunggal
kalawan Kapitan Wali

Ki Mandura atêngara
wong pasisir kang kilèn mangsah jurit
sigra atangara sampun
suraknya asauran
karsanira angrangsang kutha anggêpuk
prasami ababêdhilan
sêdyane angantêp jurit

wong pasisir sami rampak
wong Kumpni pan sampun ngati-ati
mariyêm sinulêt sampun
swarane kadi gêlap
mungsuh rowang bêdhile lir gunung rubuh
wong pasisir kathah pjah
pan misih sudirèng jurit

nanging maksih binêdhilan
mariyême sadaya taksih muni
anggêgilani karungu
kadi prawata bêntar
mimisipun dinulu pan kadi daru
wong pasisir sami mêndhak
kang katrajang datan urip

tan môngga-môngga puliha
wong pasisir pan sampun kathah mati
ingkang mundurr nandhang tatu
gêgaman wus arusak
duk samana sampu kasaput ing dalu
wong Jawa mundur sadaya
manahe kalangkung giris

enjang wau Ki Mandura
karsanira umangsa jurit malih
wadya kang ana ing laut
pan sampun ingutusan
kinèn sarêng mara ing panggêpokipun
wadya pasisir sadaya
mariyême wus miranti

Walônda sampun atata
babêdhilan ingkang anèng pasisir
mariyême nèng parau
muni ngungkuli kitha
sinulêdan swarane lir gunung rubuh
kadi gêlap asauran
pêtêng dhêdhêt angliwêngi

wong Jawa akathah pjah
pan Kumpni kèh tatu akèh mati
saradhadhu akèh lampus
kopral lawan sareyan
wong Kumpni samana prêrange bêlung
dening kukusing sundawa
pati-pati dèn gagabi

dadya kang mêdal lautan
pan akathah angsalipun pêpati
mariyême pan pakantuk
Kumpni kathah pjah
têtindhihe Kapitan Drus sampun lampus
litnang kêkalih wus pjah
sareyan têtiga mati

nanging sampun ginêntenan
kapitane litnang wus dèn suluri
apan maksih pêrang pupuh
gumuruh babêdhilan
duk samana sampun kasaput ing dalu
prasami arêrêmbagan
Kumpni pan sampun tintrim

hnêngêna pan samana
kawarnaa panêmbahan wus prapti
angambang ana ing laut
nitih pun Kaladuta
kapalira agêng apanjang abagus
nênggih kucaping carita
wontên palwa agêng prapti

nênggih kapaling Walônda
karsanira wau ayun miyangi
gêgaman kang ana laut
punika dados sêmang
kapalira pan têtiga kathahipun
Panêmbahan Purubaya
pan nuli amarêpêki

Kumpni kang anèng palwa
sadayane pan sampun ngati-ati
mriyême sinulêt sampun
ngajênging panêmbahan
datan kandhêk palwane anandêr asru
ngadêg lir taksaka lanang
warnane anggêgilani

baita nulya angrunjang
angin sangêt swaranya kadi bêdhil
saking barat sangêt nêmpuh
palwa tarung lir gêlap
palwanira baita Walônda lêbur
kèrêm anèng ing samudra
kang kari prasamya lari

sampun misuwur kang warta
Panêmbahan Purbaya sampun prapti
aprang nèng luhuring laut
palwane Lônda pêcah
apan kèrêm palwa kêkalih lumayu
Kumpni sampun miyarsa
manahe pan sampun giris

wus kaloka mring Walônda
yèn Pangeran Purubaya sinêkti
kaloka yèn bisa mabur
iya kala samana
wong Kumpni antintrim sadalu-dalu
ngawang-awang binêdhilan
saksana obate tipis

enjing malih kawarnaa
Panêmbahan Purbaya sampun minggir
wong pasisir sami dulu
kang ana ing lautan
sarêng mangkat sêdyanira pêrang pupuh
sampun aminggir sadaya
Kumpni sampun arakit

rêmbagira pra kapitan
bêdhil gêdhe anèng pinggir pasisir
tinutup ing karsanipun
sampun ingarah-arah
ingkang yogya mimis bisaa malêbu
anulya bêdhili sigra
Kumpni pangrahnya sisip

ngênèni lambe kewala
malah gêmpal lambe mriyêm Matawis
ambêdhil-binêdhil dangu
parau kathah pêcah
wadya alit akèrêm kathah kang lampus
Kumpni pan kathah pêjah
kapitannya roro mati

Panêmbah Purubayanya
sigra têdhak saking palwanira glis
panakawane tatêlu
punika kang binêkta
kang ambêkta lantaran lawan kakuthuk
lan kang ngampil pakinangan
Kumpni sampun udani

nulya sigra binêdhilan
mariyême sadaya dèn sulêdi
swarane lir gunung rubuh
gurnat lawan gurnada
gutuk api swarane kadi galudhug
tambure gumêr lir bêdhah
salomprèt pating jalêrit

panêmbahan angandika
Si Walônda dening kapati-pati
ambêdhili marang ingsun
lah iya êntèkhnê
tandangira Kumpêni sangsaya gugub
lir ambêdhil wêwayangan
bêdhil buntêt tanpa mimis

sawênèh bêdhile sêmpal
panêmbahan sangsaya marêpêki
Walônda sangsaya gugub
gègère apuyêngan
kang sawênèh bêdhile marêp mandhuwur
manahira butarêpan
manawa ana ing langit

panêmbahan angandika
hèh Kumpni dening kapati-pati
apa ngandêlkên kuthamu
dumèh kandêl awiyar
apan kinèn nêmêni masthi yèn lêbur
sigra nulya tinudingan
kutha bêngkah sêdhêng jalmi

Panêmbahan Purubaya
nulya kondhur pan maksih dèn bêdhili
pan eca sês lampahipun
lir bêdhil wêwayangan
panakawan têtiga sami rahayu
pan sampun minggah mring palwa
ya ta kasaput ing wêngi

panêmbahan angandika
sakathahe wau wong ing pasisir
lah wis kariya sadarum
ingsun layar manêngah
sun jagani mungsuh kang mêtu ing laut
anulya sigra alayar
sakêdhap datan kaèksi

Panêmbahan Purubaya
pan abanjur sêdya marang Matawis
ri sampun akarya tatu
akarya gara-gara
wong Kumpni manahe sangsaya kukut
saksana mêndhung katingal
gumuruh dipun bêdhili

dandananira mèh têlas
obat mimis samana sampun tipis
warnanên kang anèng kidul
Tumênggung Baurêksa
anrangbaya padha saking bitingipun
sakathahe wong Ngastina
prasami anglanggar biting

Walônda mimise têlas
apan têlas salir prabuting jurit
mimisnya dikum ing uyuh
kinuthah lawan berak
kang sawênèh gajih cèlèng wêdhakipun
Kumpni sampun uninga
wong Jawa angitêr biting

anulya dandan sadaya
wus malatar mriyême dèn sulêdi
gurnada gurnat myang êbum
swaranira lir gêlap
ywa wong Jawa kang katiban kabur-kabur
Ki Tumênggung Baurêksa
samana sampun akanin

katiban mimis sêsawat
pupunira tugêl manguwir-uwir
wong pasisir kathah lampus
mimis pan kadi jawah
wong Kumpni mimise kêdhik kang kantun
watara kari sadina
datan duwe malih-malih

bitingira sampun bubar
wong pasisir manahe kêtir-kêtir
ya ta kasaput ing dalu
wong cilik kathah minggat
samya mulih akèh amora ing dalu
wau Dipati Madura
arsa ngawaki pribadi

kadang kadeyan sadaya
wus pinêpak sadaya pan tinari
pan ingsun arsa angamuk
kuthane Si Walônda
ngong unggahi pan arsa sun amuk purun
lah padha asêsucia
payo padhamati sabil

prasamya matur sandika
kang santana lawan kang bala mantri
asanggup barênga lêbur
enjange kawarnaa
Ki Mandura samana pan sampun mêtu
sigra tangara kang bala
bêndhene ngungkung tiniti

Walônda sampun mêlatar
bêdhilira pan sampun dèn isèni
berak dèn wor mimisipun
Ki Mandura wus mangsah
pra santana balanira sarêng nêmpuh
Kumpni pan kagegeran
bêdhile wus dèn sumêdi

swarane bêdhil lir gêlap
kang pratala lindhu bah gonjang-ganjing
wong Mataram akèh lampus
kang sawênèh aniba
nulya tangi kang tiba banjur lumayu
sawênèh ana kang sêmpal
baune manguwir-uwir

kang sawênèh kaprawasa
janggut sêmpal baune rontang-ranting
sawênèh pupunya putung
ingkang kêna sêsawat
kang sawênèh ana tugêl gulonipun
sirahe pan galundhungan
tan ana tawa ing mimis

sawênèh bêdhile kontal
nulya tangi umangsah ngamuk malih
Ki Mandura pêrangipun
mimis kadi parada
yèn alèrèn nulya ingusapan sampun
anulya mangsah ing rana
wus parêk kalawan biting

wong Walônda kagegeran
mimis êntèk tinja kinarya mimis
gènnya ngisèni kasusu
tan anganti wêwadhah
têpiyone kinarya cêcidhuk tablun
sawênèh sinendhok tangan
wênèh cinorok kulambi

apan sampun binêdhilan
Ki Mandura sampun cakêt lan biting
swaraning bêdhil gumrudug
tambure brang-brangan
pan sênapan kadi garojogan sèwu
pêtêng kukusing sandawa
salomprèt pating jalêrit/  

wong Mandura akèh pjah
ingkang têguh prasamya wuru tai
sawênèh awak gêluprut
sawênèh gulagêpan
prajurite sadaya akathah wuru
wênèh mutah bêlateran
tan kobêr umangsah jurit

Pangeran Madura sayah
undurira prasami wuru tai
Ki Madura mungur-mungur
sadaya mutah-mutah
pra santana watara kari rongpuluh
wadya cilik sampun têkas
kang urip tan bisa tangi

samya banjur mring bangawan
samya adus busana dèn kumbahi
prasamya asalin sampun
mulih mring pasanggrahan
Ki Mandura balanipun kathah rêmpu
pan maksih samya sudira
pan asêdya ngrangsang malih

Walônda wus kagegeran
panggêdhene akèh kang padha mati
kapitan papat kang lampus
litnangipung sakawan
alpèrèse ingkang mati kalih puluh
Kumpnine sabrêgada
kang kari sama atingtrim

dandananira wus têlas
mimis obat apan nora na kari
manahira eyang-eyung
nêdya pjah kewala
mung taine kang kinarya mimisipun
sumêdya lêbur sadaya
nora nêdya dèn unduri

hnêngêna kang tugur nèng pan Jakarta
kucap Sultan Matawis
lagya siniwaka
pêpak kang wadyabala
para santana wus nangkil
Pangran Purbaya
samana lagya prapti

sampun seba dhumatêng sri naranata
anulya matur aris
kawula sang nata
andika kèn lumampah
anjangkungi ing ajurit
dhatêng Jakarta
sampun ulun lampahi

sampun karyatilar tilas gara-gara
pun Kumpni atintrim
wadya jêngandika
wong pasisir sadaya
kathah rusak kathah mati
pun Baurêksa
wartanipun akanin

pun Madura sampun ngawaki priyôngga
tumpês balanirèki
anak putunira
sampun akathah pêjah
pun Madura ngrangsang biting
Kyai Madura
kondure dening tai

pun Walônda obat mimise wus têlas
tinja kinarya mimis
têlas kedahira
asêdya têtumpêsan
manahira sampun gigrih
yèn bantonana
baris saking Matawis

pasthi bêdhahipun nagari Jakarta
ing mangke kadospundi
ing karsa sang nata
botên si yèn awona
apênêt lan wong Walandi
sri naranata
nulya ngandika aris

inggih uwa Purubaya karsaningwang
sun kèn mundur kang jurit
lah ta wong Mataram
ing benjang wruhanira
ing sapungkur-pungkur mami
nak putuning wong
yèn lunga sing Matawis

wong Kumpni ingkang têtulung ing benjang
hèh wong gandhèk dèn anglis
lan Singanagara
lah sira timbalana
kang anèng Jakarta jurit
Ki Baurêksa
uwisna padha mangkin

Si Madura aja mulih mring Mataram
prênahna anèng Kali-
wungu dèn gonana
uwis sira mangkata
utusan wus nêmbah pamit
nulya lumampah
tan kawarna ing margi

wus alayar sampun têka ing Jakarta
nulya sira kapanggih
lawan Ki Madura
anulya tinimbalan
kinèn mundura kangjurit
gih jêngandika
wontêna Lèpèntangi

Ki Madura garjita ing manahira
angrasa lamun sisip
sigra nulya bubar
sampun anitih palwa
Baurêksa dèn suduki
kala samana
wong pasisir atintrim

sampun bubar wadya pasisir sadaya
Walônda aningali
langkung sukanira
sampun angrasa gêsang
wus angrasa wong Kumpni
yèn kangjêng sultan
kang asru angalimi

pira-pira sukanira wong Walônda
wus olih rêmbug bêcik
tan anyana mnang
dandanane wus têlas
marmane sira nusuli
marang Mataram
ngaturi bulubêkti

kawarnaa Ki Madura sampun prapta
wontên ing Lèpèntangi
sanak putunira
langkung kawêlasarsa
saundurira ing jurit
saking Jakarta
samana dèn babadi

wong apêrang anatasi buta tala
iku sangkalanèki
Pangeran Madura
pan sampun pinêjahan
nênggih wontên Lèpèntangi
wus ing astana
nèng Kaliwungu nênggih

tan winarna duk samana laminira
sang nata ing Matawis
enjang siniwaka
pêpak kang wadyabala
mantri gung-agung sumiwi
para santana
kabèh samya anangkil

angandika sang nata ing arinira
Pangeran Adipati
Salarong namanya
lah sira amintara
anindhihana prajurit
wadya Mataram
adunên ing ajurit

ing Blambangan pan iku sira bêdhaha
lawan Pringgalayèki
paniku ngiringa
marang mring kakangira
wadyabala ing Matawis
sira adua
yèn ana wong ngalangi

patènana sira gawea tongtonan
pan ingsun anggawani
jêjênênging yuda
gandhèk pan sanakira
Padurêksa wastanèki
anake paman
Pringgalaya sumêndhi

iku iya ingong karya angganingwang
kalawan ya si adhi
basanana kakang
lawan Si Padurêksa
pan iku sêsulih mami
sun karya tingal
sisipe wong Matawis

apan uwis padha sira pradandana
sêsikêping ajurit
lawan wêkas ingwang
yèn mênang yudanira
Bêlambangan yèn kalindhih
lah boyongana
aja na kari siji

dina Soma adhi lah sira mangkata
kang rayi awotsari
sang nata gya jêngkar
saking ing panangkilan
malêbêt ing kênyapuri
ngiring badhaya
sêlir pan para cèthi

ingkang sowan prasami bubar sadaya
sampun arakit baris
wong môncanagara
pan sampun ingutusan
lan kinèn saosa sami
gêgamanira
sakapraboning jurit

tan kawarna laminya têka sadaya
sigra miyos tinangkil
pêpak kang punggawa
mantri lan sinatriya
miwah Pangeran Dipati
Salarong prapta
kalihan ingkang rayi

kang awasta Adipati Pringgalaya
putranipun kêkalih
kang amilu yuda
sampun pêpak sadaya
miwah ingkang para mantri
gêgamanira
ngalun-alun abaris

angandika sri narendra ing Mataram
bubarna kang abaris
lah ta adhi poma
sira pan dèn prayitna
kang rayi matur wotsari
anulya budhal
miwah kang para mantri

wus lumampah gêgaman agêng gumêrah
prapta jabaning taji
andhèr ambêlabar
tan kawarna ing marga
pan sampun praptèng Kêdhiri
môncanagara
wau ingkang dèn anti

Jagaraga Kaduwang lawan Magêtan
Madiun sampun prapti
miwah Pranaraga
Caruban Kêrtasana
Kalangbrèt lawan ing Rati
Srêngat Balitar
sadaya sampun prapti

Garobogan Balora lawan ing Jêpang
Sêsela lagya prapti
wong pasisir kiwa
kang milu angluruga
ing Lasêm lawan ing Pathi
Sadayu Tuban
Nglamongan lan Garêsik

Surabaya kalawan ing wong Madura
sadaya samya kêrig
miwah Wirasaba
Pasuruan ing Malang
punika sampun prajangji
ing Pasêdhahan
pakumpulaning baris

sampun bubar saking nagari ing Daha
datan kawarnèng margi
praptèng Pasuruan
pan sampun tata-tata
wong pasisir sampun prapti
môncanagara
sami amêpak baris

sampun bubar gêgaman prapta Lumajang
nanging maksih lumaris
wau sampun prapta
watêsing Bêlambangan
arêrêb anata baris
sampun kawarta
misuwur ing wong Bali

Bêlambangan andina gègèr puyêngan
wus putusan lumaris
maring Bali ika
pan sampun binantonan
wong Bali kang bêcik-bêcik
kang tau tatag
angalahkên nagari

panggêdhene kêkalih winarna
wastane kang sawiji
Dewajalêngkara
wastane kang satunggal
pun Dewatung wastanèki
sami prakosa
dêdêgnya agêng inggil

prajurite Panji Balèlèng wastanya
Ki Panji Macankuning
pamuknya akathah
wau datan kawarna
ing Balambangan wus prapti
atatan-tatan
sami anata baris

Ki Dipati Balambangan kawarnaa
putranipun kêkalih
wasta Ki Mas Kêmbar
kinèn atunggu pura
wus bubar saking nagari
pan sampun prapta
tapêl watês ing pinggir

sampun pêthuk sami anawang-winawang
kalawan wong Matawis
pan sami prayitna
sami nata gêgaman
prajurite amiranti
bêdhil pinasang
obat kalawan mimis

ingkang dadi gêgunungan miwah dhadha
Pangeran Adipati
Salarong punika
kang kinarya pangarsa
sêwu numbakanyar nênggih
sami prakosa
wong Bagêlèn prajurit

wong Bumija kang anèng pangawat kiwa
ing dados têtindhih
Pangran Pringgalaya
miwah wadya Mataram
kang baris sampun pinalih
samya atata
miwah wadya pasisir

anèng kiwa kang têngên môncanagara
wong Bali sampun prapti
wong ing Bêlambangan
sampun ayun-ayunan
wong Mataram lan wong Bali
têngara gumrah
rame bêdhil-binêdhil

wong Mataram atarab samya amapan
angantêp jurit
dangu bêbêdhilan
wong Bali kathah pjah
prajurite angawaki
sigra narajang
sakthahe wong Bali

ting barêkik wong Bali sami rumakang
anut kukusing bêdhil
wong ing Balambangan
tulup pangantêp upas
prasamya anakêr wani
têmpuhing yuda
lir ombak nêmpuh ardi

lindhu awor kang yuda wus salong pêjah
pangamuke wong Bali
lir banthèng kabranan
kadi sima ababal
kalangkung anginggit-inggit
wadya Mataram
prayitna anadhahi

lêmbing busur pasir tiba kadi udan
wong Mataram kèh mati
sigra anarajang
angawaki priyôngga
pangamuke wuru gêtih
para santana
sadaya aningali

Adipati Pringgalaya wus uninga
yèn kang raka ajurit
Radèn Padurêksa
anuli tinulungan
sigra mangsah tan asari
para santana
sadaya angawaki

wong Mataram tandange angamuk rampak
bêdhenira tinitir
gong maguru gôngsa
têtêg kaya butula
gumrudug swaraning bêdhil
swaraning surak
kadi rubuh kang langit

wus atêmpuh wong Balambangan kèh pêjah
wong Bali akèh mati
miwah wong Mataram
akèh kêni ing upas
pasêre kadya garimis
wadya Mataram
kèh bingung nora eling

pangamuke wong Bagêlèn kadi setan
wong Bali kadi bêlis
wong Bali kèh pjêh
kari apanjang tumbak
gêgaman ganjur pakulih
putung watangnya
pinancasakên malih

pan wong Balambangan akèh ingkang pjah
pêrangira kalindhih
pan sami lumajar
angungsi pamondhokan
sampun sinapih ing wêngi
wadya Mataram
kang buru samya bali

Jêng Pangeran Salorong ika tumingal
balane akèh mati
knê dening upas
nulya sira tumêdhak
kang mati dipun sipaki
waras waluya
kang knê tumbal mimis

hnêngêna wontên ta ingkang kocapa
santana ing Matawis
anênggih kang putra
Pangeran Pringgalaya
kalangkung dados wawêri
anèng Mataram
lampahe amêmaling

wastanipun Rahadèn Wôngsakartika
pan dados maling yêkti
karyane ajinah
lan matèni têtiyang
kalangkung dadya wawêri
wadya Mataram
tan ana ingkang wani

milanipun binucal mring Pasuruan
Dyan Wôngsakartikèki
ana ing Mataram
angrêrusuhi jaman
pan sampun miyarsa warti
yèn arinira
kalih tumuta jurit

nulya mangkat anusul mring pabarisan
anjujug mring kang rayi
pinanggih rinira
Rahadèn Padurêksa
uninga nulya ngabêkti
datan anyana
kakang pinanggih ngriki

ingkang raka aris dènira ngandika
pan ingsun takon yayi
paran juritira
kang rayi aturira
kuwalahên ing ajurit
ing sanak ingwang
santana ing Matawis

angur ingsun matia anèng paprangan
sun amuke ing wêngi
yayi mungsuhira
Bali lan Balambangan
dening sira sun bubuhi
lamun raina
sira ngamuka yayi

sampun rêmbug kang rayi lawan kang raka
ingkang raka apamit
kang rayi tur sêmbah
kula botên tumuta
kang raka ngandika aris
lah yayi aja
dudu sabannya yayi

pan wus mangkat Rahadyan Wôngsakartika
sampun prapta ing biting
nulya linumpatan
wus malêbêt samana
anulya dèn amuk wani
wong Balambangan
gègèripun sawêngi

apuyêngan wong biting asalin tumbak
lawan batur pribadi
wong Bali kèh pjah
miwah wong Balambangan
kang ngamuk datan kaèksi
bangun raina
anulya dèn unduri

nanging maksih gègère taha-tinaha
malah tumêkèng enjing
pan sampun raina
nulya nata gêgaman
akarsa apulih gêtih
liwung ing nala
bature akèh mati

sigra mangsah wong Mataram wus uninga
apan sampun miranti
nulya têmpuh ing prang
wong Bali lan wong Jawa
bêdhilira sarêng muni
lir pendah gêlap
bêdhil gêng-agêng muni

lêbu mlêtuk malêdug wanara galak
bumi agonjang-ganjing
Radèn Padurêksa
angamuk mring payudan
pangamuke mobat-mabit
numbak anigas
wangke sungsun atindhih

mayit Bali lan mayit ing Balambangan
lan mayit ing Matawis
pan tumpang-tinumpang
wong aprang kathah pjah
wong Balambangan kèh miris
tatane rusak
wus bubrah bosah-basih

Radèn Padurêksa tandange lir sima
sinosog ing wong Bali
pan nora rinasa
lir pendah panjang putra
sinosog ing roning pari
wong Balambangan
pêrange wus kalindhih

lir andaka tandange Ki Padurêksa
sarira kuthah gêtih
panganggone basah
wong Bali sampun bubar
ya ta kasaput ing wêngi
mundur kang yuda
sakèhing wong Matawis

wong Kabalèn Balambangan sampun susah
manahira atintrim
prang raina kalah
kathah longe kang pjah
yèn wêngi dipun amuki
akathah pjah
gègèr sawêngi-wêngi

kang anama Rahadyan Wôngsakartika
pangamuke ing wêngi
Radèn Padurêksa
pangamuke raina
mila wong Bali atintrim
wong Balambangan
pan sami alolosi

prajurite samana akathah pjah
gagêdhene wus mati
iya kalih pisan
wong Bali sampun têlas
kang urip pan samya mulih
wong Balambangan
bubarira ing wêngi

wus raina wong Mataram pan tumingal
yèn wus bubar kang baris
nulya atangara
angajak ngrangsang kitha
karsane ambêboyongi
sampun lumampah
wong cilik jêjarahi

Ki Mas Kêmbar samana sampun kapêcak
anulya dèn cêkêli
pan sampun binasta
wong cilik binêdholan
wong dalêm wus dèn boyongi
yèn ana bôngga
wasisan dèn patèni

Balambangan sadaya angursi arga
ajar kang dipun ungsi
wastane kang ajar
Ajar Salokantara
wong Mataram kang nututi
akathah pjah
dèn amuk tan apulih

pan wus katur mring Pangeran Salarongan
sigra kinèn ngunggahi
kang para prawira
anulya ingunggahan
samya marambat manginggil
wong Balambangan
pan sampun dèn tumbaki

Kyai Ajar Salokatara kapêdhak
nulya cinêkêl wani
pan sampun binêkta
marang ing pasanggrahan
ingaturakên ing gusti
Ajar Saloka
jêjêr tan arsa linggih

Adipati Pringgalaya panasbaran
ki ajar dèn parani
jinêglong angrêmpah
ajar sampun asila
Ki Pringgalaya linarik
yèn angucapa
wong iki liwat luwih

Jêng Pangeran Salarong asru ngandika
lah sira ki wêwasi
dahwèn lakunira
angukuhi ing mêngsah
mêngko sira sun patèni
ajar angucap
pan nora sun gingsiri

taha ingsun atapa salah wêweka
apan ingsun dèn ungsi
amapag ing pêrang
pan karsane priyôngga
dening sun tumêkèng pati
môngsa bakala
wus karsa Hyang Pramêsthi

mapan ingsun benjang amalês ing sira
yèn ana ratu lêwih
gèthèk baun kiwa
iku sira antia
adipati asru angling
kacarewetan
anulya dèn patèni

kae Ajar Salokantara wus pjah
binuncang ingkang jisim
sami kagawokan
sakèhe wong Mataram
Dipati Salarong angling
akèn tangara
bubarêna kang baris

Balambangan lanang wadon binoyongan
siji tan ana kari
miwah Ki Mas Kêmbar
binakta mring Mataram
saksana bubar kang baris
wong bêboyongan
linampahakên dhingin

tan cinutur lêlampahaning carita
sampun praptèng Matawis
prasami aseba
dhatêng ing pagêlaran
sri bupati sampun mijil
prapta sadaya
kang raya awotsari

ulihnê mring nagara Balambangan
ngayumana kang kari
nandhanga upata
yèn balila maringwang
apan anêmua bêcik
wus ingupatan
ingatêrakên mulih

sigra bubar sri narendra siniwaka
kandhêg ing srimanganti
gandhèk saradula
tinimbalan wus prapta
anulya dipun takèni
solahing yuda
sadaya dipun titi

saradula umatur sarwi anêmbah
kawula nuwun gusti
pan rayi paduka
tangkêpipun awignya
sarêng rusaking ajurit
Ki Padurêksa
angawaki pribadi

pangamuke anglir mong tan antuk môngsa
braja tan anêdhasi
wong Bali kapêdhak
wontên sadulurira
kang mangsah ngamuk ing wêngi
Wôngsakartika
wastanipun anênggih

pan karuhun putranipun Pringgalaya
ingkang dados wawêri
gih paduka bucal
dhatêng ing Pasêdhahan
punika ingkang ajurit
wong Balambangan
kawonipun ing wêngi

saradula têlas ature sadaya
jêngkar sri narapati
kundur angadhatyan
tan winarna samana
sampuning alami-lami
ing dina Soma
sang nata sigra mijil

wus angrasuk kaprabon narpati
abusana kaot
wus apaès lir hyang-hyang baguse
singa mulat padha lênglêng brangti
duk miyos tinangkil
upacara mêthuk

wus lumampah ngarsaning narpati
caratan paidon
prangmêdani panjrah pawohane
wohing jênggi wuri sawunggaling
banyakdhalang kari
kandhaga sumusul

orêg kabèh sagung ingkang nangkil
sadaya samyanon
sri narendra adi busanane
angluwihi sagung ingkang nangkil
sakèhing pra mantri
jrih mulat tumungkul

lyan anaa wadyanya nyamèni
busananing katong
gya kinèn ngudurakên kancane
sarywa ngliningan tan crah prayogi
undurna aririh
prasami lumayu

wusnya salin nulya wangsul nangkil
warnanên sang katong
wus pinarêk ing singasanane
asung cipta mring sakèhing mantri
sakèh wadya ajrih
lungguhe tumungkul

datan ana swaraning kumrisik
miwah kang kêkayon
datan ana obah sakathahe
saking paksi tan ana kumlisik
kêmasan lan gêndhing
myang kang manuk êngkuk

amung punika kapirsa muni
pinirsa dening wong
langkung rêsming kapirsa swarane
wus adangu sira sri bupati
dènira tinangkil
ngandika sang prabu

amariksa kathahe prajurit
Bêlambangan kang wong
sapa ingkang amojok jurite
sami matur sakathahe mantri
anênggih rumiyin
kang rosa prangipun

anandhahi pangamuking Bali
jajênêng sang katong
Padurêksa punika wastane
wontên sadhèrèkipun satunggil
angamuk ing wêngi
langkung sêktinipun

pun Wôngsakartika wastanèki
ngandika sang katong
iku sapa mangkono arane
dening ingsun durung wruh ing nguni
sigra awotsari
kang dinangu matur

nênggih nakipun paman sang aji
Pringgalaya kang wong
ingkang dumadya wawêri rajèng
nênggih ngriki ingkang anglampahi
malingi sang aji
karuhun tinundhung

angandika wau sri bupati
sakèhing sanak ngong
lamun nora ana pakewuhe
nglakonana lara lawan pati
yèn ana kang jurit
iku kang angamuk

mara timbalana dipun aglis
sêbaa maring ngong
lawan sira Padurêksa mangke
ingsun junjung kaki adipati
Têpasana adi
iku lungguhipun

ajajara lan santana mami
sèwu kang lêlunggoh
pra santana angèstrèni kabèh
sigra jêngkar sang nata tinangkil
malêbêt jro puri
pra garwa amêthuk

tan kawarna laminya ing mangkin
midhangêt sang katong
ing Sumêndhang Ngukur pambalike
langkung duka wau sri bupati
wus mijil tinangkil
wau gung supênuh

para mantri wus angudanèni
yèn duka sang katong
mukanira konjêm siti kabèh
langkung ajrih mulat ing narpati
tan ana kumlisik
prasami tumungkul

èsmu duka sang nata dèrèng ngling
dhumatêng punang wong
ing Sumêndhang Angukur wartine
kang katur mring sun mêngko ambalik
gêcêkên tumuli
lan nagara Ngukur

Si Tumênggung Singaranu aglis
lan sabalanya wong
lurugana ing Ngukur dèn age
lan tumpêsên sakathahing jalmi
sok lananga ugi
aywana kang kantun

wong bumija iridên dèn aglis
numbakanyar kang wong
lan wong sèwu iku sakancane
iya adunên kabèh ajurit
lawan wong pasisir
milua anglurug

para mantri kang kinon wotsari
ngandika sang katong
lamun kalah wong Ngukur jurite
lah tumpêsên kabèh ywa na kari
kang kinèn tur pamit
lèngsèr nêmbah mundur

wus lumampah sakathahing mantri
wong Bagêlèn kulon
wong Bumija mijil gêgamane
wong pasisir sampun dèn utusi
prasami ajangji
Banyumas akumpul

tan kawarna pan sampun apanggih
gêgaman agolong
ing Banyumas gone kumpul kabèh
wus arêmbag bubar para mantri
tan kawarnèng margi
wus prapta ing Ngukur

wong pasisir êlor dèn barisi
wong Banyumas kulon
wong Bagêlèn kidul ing barise
wong Bumija wetan dènnya baris
wus amêtu jurit
kuthane kinêpung

wong desane sami dèn boyongi
kang lanang punang wong
pinatenan kabèh lan bocahe
arsa angamuk datan kuwawi
wong jro kitha tintrim
pan sami akuru

wus agilig sagung wong Matawis
ngrangsang kutha kang wong
miwah para bupatine kabèh
sigra kinèn têngaraning jurit
gêgaman wus mijil
sarêng angkatipun

wong jro pura kabèh sami nangis
gègèr jaga awor
bupatine wus cilik atine
prajurite tan kênèng tinari
uwus ngrasa mati
budine anglunthung

wong Mataram samya anglêbêti
wong jro kutha riyon
ingkang wani arêmpêg ature
sigra mangsah anêmpuh ing jurit
nulya anglêbêti
wong kutha tinêmpuh

Adipati Sumêndhang wus kêni
binêsta binoyong
wong wadone wus tinawan kabèh
gêdhe cilik datan ana kari
wus binêkta mijil
tangisira umyung

wong ing Ngungkur ingkang dèn gendholi
cacah sèwu ingkang wong
sampun bubar kabèh ing barise
tan kawarna lampahirèng margi
wus praptèng Matawis
katur ing sang prabu

yèn ing Ngukur sampun kawon jurit
wongipun kaboyong
sampun tapis kabèh wong lanange
langkung suka wau sri bupati
tan winarnèng kawi
anênggih winuwus

kala kangjêng sultan acangkrami
midêr-midêr kêbon
saampilan tlêmpak landheyane
kajêng wrêgu kampil ing wadyèstri
nèng kêbon pan asri
buron wana agung

sapraptane kakêbonan asri
jêng sultan amanggoh
kidang jalêr kalangkung galake
iku kalangênaning narpati
kidang umulat ing
sultan gya tinêmpuh

kangjêng sultan wus prayitnèng wèsthi
ampilan kang waos
wus ingagêm talêmpak ngastane
kidang nandêr sultan anadhahi
andhêman ngênèni
raina sumêmbur

nanging kidang asru pambantêring
anêmpuh sang katong
tlêmpak wrêgu sangêt mantêlunge
krana kidang prapta nèng ing ngarsi
malah sultan kongsi
kagêyor kang pupu

nanging datan karaos kang wêntis
panggayoring buron
saking jêng sultan dahat têguhe
dadya tan pasah wêntis kang busik
wusing kidang mati
sultan ngandika ris

iya sakèhe nak putu mami
ing sawuriningong
aywa ana nganggo landheyane
wrêgu apan iku nêniwasi
sigêgên sang aji
dyan malih winuwus

kangjêng sultan jênêngira aji
kadhatone roro
ing Sagara Kidul satunggile
Nyai Kidul kagarwa narpati
mila sri bupati
kalih puranipun

Nyai Kidul mapan iku pêri
parayangan katong
nora suka pan dudu jatine
mapan mijil saking manungsèki
putraning narpati
ingkang asêsunu

duk kapanggih putra ingkang brangti
sarêng mulat kang wong
sarêng korud putra lan putrine
saking karsaning Hyang Kang Linuwih
rasanya anunggil
dadya Nyai Kidul

kangjêng sultan arsa acangkrami
bubaring kadhaton
Pamancingan samana jujuge
sampun prapta têpining jaladri
sakathahe pêri
prasami amêthuk

Nyai Rara pan sampun lumaris
amêthuk sang katong
êjim pèri padha ngiring kabèh
anampani caraka narpati
sang nata kinanthi
dening Nyai Kidul

