Namaning kang sato-kewan nênggih
satwa wrêgu atbana guhana
wrêga grigu ataga-ne
buswan wrêgana pasu
dewauwa namanirèki
tutuha hwa ha windra
bruwar rêda lawus
lowidha, lawan srikangga
Namaning kang asu sona cika anjing
sêgawon, swa, srênggala

Bugêl kuwata capira nênggih
Namaning kang sawêr sarpa taksa
-ka urar, naga-ne,
antaga bujanggèku
aliman myang nuwenda tuwin
wisu lawan wiswaka
ran ulêr winuwus
prêtika urtta ratyaka
krimimara Namaning iwak-loh nênggih
mina mataya mayangga

Jita maswa mara tuwin hoti
Namaning kang ece daki tyacya
karaca myang kumirane
Namaning cèlèng wijung
andhapan wêg cêlêngan jubris
waraha wwag sungkara
durgangsa babwi-ku
Gantya namaning kang cêcak
cêcca wêcca srêpana cêrca myang murti
De namaning cêkaklat

Cintaka myang trikaklak utawi
usaya De codhot namanira
labeka myang swarima-ne
condhot swatgoga-nipun
Namaning kang coro winarni
lipasa curyya wragna
karlaka puniku
Namaning cacing warcita
anwil lusi wrêjita miwah nauti
ranning rase winahywa

Gahandaka marwaga danuki
rasya lowa widada widarsa
Dene ta kêbo namane
miswa gomi andanu
sarawana maesa mundhing
danuka kartiwaka
sêtyaka karêbu
gopaka lawan badhakas
Namaning kang kucing mangkya kang winarni
mongsiya pusa pwasa

Kumawangga windula lindhiki
myang kucingha kalawan uriddha
Namaning kidang ing mangke
arina kênas ujung
myang sanggari asyana tuwin
walkasa awinangga
waulapan sampun
Namaning kancil sahasa
criga sasa makala palguna tuwin
marguna myang awika

Namaning kang kasturi winarni
rahawiddha padyaksa turila
Namaning kênthus ing mangke
kawandaka pêthangkus
gênthorang myang katyaka tuwin
kênthu miwah dumira
Namaning kang kuwuk
brewa griwa garêmusa
gapadula sêrêgampa grêdama twin
kuku kalawan grêdda

De namaning kêthèk kêra juris
kuthilapas rewanda wanara
palwaga gocara bêdhès
monyèt kuthila munyuk
kênas wre bruk palgosa kapi
Namaning kawuk dêksa
myang manyawakipun
sarira miwah wiyangga
Namaning kadhal umikaka tuwin
karla didika bundhan

De namaning kodhok kang winilis
pas canthuka wrêstija weyangga
lawan wiyung De namane
kapithing kang winuwus
darika myang kathira tuwin
patri kamitra Gantya
kijing namanipun
patna krêmisa lindhana
Namaning kang kalabang ingkang winarni
kanaba manggakala

Sigusapa sangkathasirsèki
Namaning kang kalajêngking ika
pracika myang wrêsika-ne
wikatha karkalèku
Namaning kêmangga winarni
wwarmata kamamatsa
kyaka umêngipun
mwang gumênggêng De namanya
kalong gingga gingguna karmana lêngkir
De namaning kang kombang

Madukara sadpada pohali
bramara myang lyali Madubrata
Ranning kupu karmija-ne
drupawa trijanipun
Namaning kang kinjêng winarni
kirada trawanggana
trungka sadpadèku
Dene namaning kang konang
karlipa myang kardipta prawiku tuwin
paryyana De namanya

Paksi dara kutu-kutu tuwin
parpati myang andhara hambara
De namaning trênggalunge
wilangga trangglang-ipun
manggrita myang, trambawa Dening
namaning kanang tukang
tutungka dakyèku
limbo kandhuki jupwasa
Mangkya gantya namaning kanang trênggiling
tranggilo hola krêta

Taranggirwa arikta Gumanti
namaning kang tikus karathika
wênggong wênggyang musika-ne
kulthaka britanipun
myang jinaddha Gantya namaning
têkèk basu thatmaka
darnita walutru
pêrcalung De namanira
kanang tawon tusara wilata tuwin
aksawata Gumantya

Namaning kang tinggi kang winarni
marusukra kinggyana kindraka
bangsarha Dene namane
sapi andaka lêmbu
andana myang gumarang tuwin
nadarika iyata
lahambana biksu
gutara sunwata growa
myang karwita Ranning simping sipi-sipi
kima wringga kamura

Namaning kang sêmut barakithi
tutsma turida lawan kasarya
Dene namaning warak-e
barkita durganggèku
ascarrêma karthupa tuwin
libra masdla panyula
wahêndhê rêpan-ipun
De namaning wêdhus menda
badra waddha badrewana dumba kambing
bajrowisa gandhoga

Apkendra myang ami De namaning
ingkang wrêgul wurikta sababa
baglana tuwin sêgêre
De walang namanipun
wancak wancal wancal tuwin
kithika De namanya
walangkapa-nipun
cangkring dumrada sragita
De namaning wrêna winata liplèki
kalandaru grisawa

Tuwin nandha Mangkya namanèki
ingkang lutung anjani kajura
jonni krêsnandha budhêng-e
krêsnangga wirukè-ku
myang kanuki Mangkya namaning
luwak wulik harwwaka
lwarddha byatatiku
lêwis kyatbata witrindha
Namaning kang landhak pangsyang êntir-êntir
waragdhêg wirundisa

Sujika myang duryangga Gumanti
namaning kang lingsang yungywing, kapwa
waringga myang nokara-ne
canana de namèku
ingkang lawa labar cot sèri
sembuka, lawan sopta
De namaning lêmut
nyamuk rakaddha murinda
Namaning kang lalêr masika ladrèki
pastika myang srisa

Namaning kang lancêng kang winarni
wêlatana tungkara sungkara
De namaning pritgantil-e
gadhasih rês-rês cucur
tadhah-karsa tidharsa tuwin
wlasarês De namanya
prakutut winuwus
uka kiswara kitiran
Namaning kang prênjak tamu-yana tuwin
srimataka lawan hla

Namaning kang pitik ayam pitrik
ahyam sata kalawan kuraha
Dene namaning pênyune
masiran myang kurmèngku
kêtêm lawan kêtêmwang mangkin
Namaning jaran kapal
turangga kudèku
abapra aswa undhakan
parasita kalangkya wajik kalêngki
De namanya

Kang jalarang dya-rarang prihaha twin
dabrika myang singgara punika
Namaning jangkrik jogan-ne
mitsnaddha rinritèku
Namaning kang yuyu winarni
rakatha kalakatha
lawan karkathèku
kratdhika tuwin lartika
Namaning macan sardula kesari
arimong magadipa

Sima singa mangha margapati
arimba mong bragalba myang wragra
Namaning kang manjangane
sangsam jênggulan-ipun
rusah wrangga sangkula randhi
arusa lan manglada
Namaning mamanuk
kukila garudha kaga
garura myang garêlya sihinbra paksi
De namanipun mêrak

Wayuninda badhak lancur tuwin
kuwong cohung kalawan manyura
Namaning maliwis rêke
griwis silêman-ipun
cakrawaka cakarwa tuwin
cakrangga De namanya
mimi mithukèku
imi-imi myang mindara
amintuna Namaning gajah waniti
dipangga brajamuka

Dirodana liman dwipa èsthi
amatêngga diraddha samadya
sasajang myang kunjana-ne
gajaksa gathu-muthu
lawan èsthi Gantya namaning
garangan wlagra sapwan
gitra katri namung
Dene namaning kang gagak
ajap-ajap kangga dhandhang ugi mung tri
Gantya namaning gêmak

Puyuh kakali lawan manintir
Namaning gangsir makri tistrasa
myang tanghira de namane
banthèng go angun-angun
goh andaka jawiddha tuwin
yawa gwaksa gawindra
grina sawarèku
Namaning bajing yawingga
ikurita niyuninda panduba twin
wasukka De namanya

Rikang bunglon bisawarna tuwin
saputhata taruja kilasa
lawan tanu De namane
bajul Buwaya-nipun
wubaya myang wayama tuwin
walawaya wayura
Namaning kang bulus
wayangga lawan kurmanda
myang wacungha welusa Dene namaning
banyak angsa awija

Warangguru angsa De namaning
ingkang bèbèk kambangan sakrita
cakrama myang duwaba-ne
Dhuh anak mung puniku
kang kalêbêt ing dasanami
Nurwitri lon atanya
dupi namanipun
kewan pêksi gagrêmêtan
iwèn tuwin ulam-loh saminirèki
winêdhar plêncat-plêncat

Lah makatên mung supados gampil
wit nama kang sirah aksara ha
dumugi aksara ba-ne
mila pating palêncut
Ki Nurwitri umatur malih
sênggung kalawan lintah
kang dèrèng kasêbut
o inggih kula kalepyan
ranning sênggung sahira sênggora tuwin
lêngkasa lawan sriba

Namanira lintah ujêl nami
Ki Nurwitri ririh aturira
sranduning badan kang dèrèng
winêdhar namanipun
têlanakan jêmbut myang pênthil
ki wisma mèsêm lingnya
kula dèrèng mangguh
sanès ingkang ulunrêmbag
nyênyamikan lan wedang langkung mlasasih
minta sinaruweya

Cacêngklungên dènnira manganti
rêntahing sih mangayun rinahab
lah suwawi ywa talangke
mrih lêga manahipun
suka ing tyas kang sinung angling
tanggap samya mangrurah
wedang nyamikipun
nutug pakantuk manadhah
nyai wisma mangarsa mangancarani
êsês kalawan nigan

Ki Saloka udud datan apti
muhung mucang apune kakehan
mentol sabêton bibire
narocos ngowèh idu
adhuh nyai nyuwun usadi
kiranging duga-duga
apura dikladuk
nyai wisma ngling dènenggal
mamahana cêngkèh saking tigang siki
sa Allah awaluya

Ing tapsirih wus ulundèkèki
tanggap mêndhêt cêngkèh wus dènmamah
ngowe saras bêbengore
malêngèh lon amuwus
sampun mantun raosing sakit
mentol sabêton ical
tan na labêtipun
nuwun nyai yèn sêmbada
rèhning ulun katêmpah sêpuh pribadi
tan pantês Lonthang-lonthang

Lir kang anèm wajibe kêdah samêkta
mênèk wontên sukêr sakite nèng marga
sintên ingkang kajibah têmtu kang wrêdda

Mila bilih nyai kaparênging karsa
ulun nyuwun sasêrêpan bab usada
nyi wisma ngling punika langkung prayoga

Nanging sampun tinartamtokkên jodhonya
namung kangge lantaran saèstunira
saras botên saking kwasaning Hyang Suksma

Jampi bêntèr-êtis wontên kawan warna
kang sawarna sêdhah kapanggih rosira
bêngle dlingo ron ringin têmu langya

Kang dwi warni êbungipun pisang Saba
podhisari murmak dagi asêm krêsna
apan sami binorèhakên sarira

Katri warni apan namung abên tiga
têmu kunir brambang binênêm punika
ugi sami binorèhkên patrapira

Catur warni nanging dèn-unjuk punika
bêras adas kunci mrica-kumukusnya
brambang cabe gêndhis sarêm sawatara

Jampi cantên mladheyan brit pamêndhêtnya
sinosoga manginggil de abênira
pu kunir hèr wayu pinipis popokna

Jampi amêjahi cacing ron laosnya
dlingo bêngle mungsi bawang sarêm sarta
arêng-jati dèn-mamah cinêkokêna

Pamurunge cacar duk lagya panasnya
dipun dusi landhaning kang pisang Saba
kinurungan karanjang sasampunira

Siniraman kinêmat sariranira
wusing garing binorèhan kang warata
krokot adas-pulasari abênnira

Jampi sarap apan wontên kalih warna
godhong kawis kalawan kuliting bawang
jêram pêcêl bêngle pinipis jamokna

Kang dwi warni binorèhakên kewala
kulit tigan ginêsêng lan lisah klapa
dlingo bêngle kadubang kinarya toya

Ing nalika borèhakên mawi maca
ayat Kursi la illa hu kumdu mugya
ayal wala yaudu hu satamatnya

Jampi racêg godhong katèpèng abênnya
adas-pulasari tanapi barambang
binênêma apèn atanapi sêcang

Cinêkokkên maring larene punika
ampasipun pinupukkên bunbunannya
adatipun racêg mêndhak gya waluya

Jampi kuping wêrak tuwa bawang seta
pan winêjêt ingêngêt pinupuhêna
dhatêng kuping kang kraos sakit punika

wontên malih jampi kuping oyodira
kang galagah adas-pulasari nulya
pinipisa kang lêmbat pinupuhêna

Kang sawarni malih jampi kuping ika
bawang pêthak lawan kunir pinupuhna
maring karna kang karaos tan sakeca

Kuping ingkang ganda bacin usadanya
ronning sênting lan mêndhang kunir mripatnya
pinipis kang lêmbat nulya pinupuhna

Jampi kopok kamladheyan sênting ronnya
lawan kunir pinipis êbun toyanya
pinupuhkên marang kang mêdal kopoknya

Jampi kuping tuli sapta somah mrica
oyot kelor rêmpêluning ayam krêsna
lênga wijèn pinupuhkên kang tan myarsa

Sarwi maca Palak Binas kaping tiga
wontên malih godhong dhadhap srêp punika
pinususa pinupuhkên kang tan myarsa

Usadanya mripat kang lamur punika
ron kacipir pinusus ing astanira
pinupuhkên dhumatêng mripat kalihnya

wontên malih jampi lamur uwohira
turi rêta sarêm sawuku lawan
lisah klêntik pinupuhkên patrapira

Usadanya mripat mlêthus êmpunira
kunir lawan jênene tiganing sata
asêm kawak arêng jati pinupuhna

Usadaning mripat gatêl sarêm priya
mung sawuku myang isining lêrak nulya
dènmamaha pinupuhkên kang karasa

Usadaning maripat sakit punika
asêm kawak kunir pacing sidawayah
toya tuli anulya pinupuhêna

Usadanya mripat malêtik jalaran
saking cacar kang lagya enggal punika
paku wêsi binakar kang ngantos rêta

Tinuruhan toyane kang jêram linglang
kang sapalih inguyup de sapalihnya
pinupuhkên marang kang malêtik sarta

Sabên ari winêwahan upa juga
pamupuhe dèn-nuli-nuli ywa weya
kang malêtik adatipun lajêng sirna

Jampi bèlèk duduhe jambe kang mudha
myang babakan kayu jurang adas-pala
-sari lawan sunthi ingindêl toyanya

Pinupuhkên dhumatêng bèlèk punika
kang wus klakyan ngêrês pêdhês gatêl rêta
myang balêrêng sirna pulih kadi kuna

Jampi puyêng pulasari kapulaga
myang kumukus tuwin bawang sawatara
pinipisa lajêng inguyup kewala

wontên malih pinilisakên kewala
oyoting jruk pêcêl jêbug sunthi mrica
dlingo bêngle kang lêmbat pamipisira

wontên malih pilising puyêng punika
namung kalih warni kumukus titiga
myang lêmpuyang tigang iris pinipisa

Pilis puyêng kadadak lêgon laosnya
myang warêsah babakaning têmu krêsna
lan sadhêgan ponpon linawêt ing sela

Jampi watuk mpuning kunir traos rêta
asêm-kawak toyanipun santên klapa
inguyupkên padatan lajêng waluya

wontên malih jampi watuk lisah klapa
kunci asêm-kawak nanging mawi donga
Illa iya Allahu amung punika

Jampi watuk datan mêdal riyakira
sunthi lawan oyod gandarosa krêsna
toyaning jram linglang pinipis uyupna

Usadanya tiyang aluntak ludira
lêmpuyang myang jêram linglang sarêm ika
inguyupkên adatipun sring waluya

Kang sawarni malih sunthi bawang seta
mung sabungkul jêram linglang toyanira
inguyupkên asring akarya waluya

wontên malih triris bonggol pisang Saba
godhong wringin têmu brambang asêm-lama
lawan sarêm inguyup saras kang raga

Jampi sambang godhong kawis cabe tiga
lawan ganthi masoyi kamukus samya
linawêta amung dènuntal kewala

Kang sawarni malih ron waringin sarta
babakannya myang awu pawon punika
toyanipun tuli lajnêng inguyupna

Usadanya padharan badhêdhêg ika
kasèmbukan lampês sulangking abênnya
tumbar mungsi cabe-wungkuk amung tiga

Miwah laos tigang iris kathahira
myang lêmpuyang tigang iris sadayanya
pinipis kang lêmbat inguntal kewala

Usadanya padharan kang kraos bêngka
dlingo laos pinipis wedang toyanya
ingurapkên mring padharan kang warata

Bilih mulês punika usadanira
sahang miwah êmpuning kang kunir-priya
sinimbarkên ngarsa wuri kang warata

Yèn padharan kakên jampinipun eca
kukuluban walikadhêp pinêcêla
dyan dhinahar sampun mawi taha-taha

Jampi sakit wawratan ron api-api
myang majakan pucuk miwah podhisari
adal-adal cêmêng inguyupkên nulya

wontên malih jampi wawratan warnèki
lêmpuyang tri iris sarêm arêng-jati
dènmamaha ingêlêt toyanirèki

Bilih sakit wawratan-rah jampinèki
adas enggal lawan oyoting kamrunggi
inguyupkên lajêng pampêt adatnèki

Kang sawarni malih yèn wawratan gêtih
asêm abrit brambang sarêm lisah-klapa
dipun êpès binênêm nulya tinêdha

Jampinipun wawratan umbêl punika
jêbug klapa binênêm deabênnira
podhisari pucuk kêncur sidawayah

Myang cangkok kang sidawayah tinoyanan
pathinira mêntah matêng kang lêmpuyang
inguyupkên tanapi kinarya sibar

wontên malih wawratan umbêl jampinya
êmpu puyang binakar pucuk majakan
podhisari pinipis inguyupêna

Usadanya tan-toyan datan-wawratan
tri ris laos tri ris puyang mungsi tumbar
pan pinipis anulya inguyupêna

Yèn tan-ngêntut punika usadanira
oyoting kang waluh lawan bawang seta
jêram nipis pinipis inguyupêna

Jampi mêjên bluluk binênêm abênnya
êmpu kunir podhisari jintên krêsna
asêm kawak kêncur sarêm arêng-jatya

Kang sawarni jampi mêjên jintên krêsna
podhisari majakan dwiwani samya
dhinahara ingêlêt dalah ampasnya

Awawratan lêlêngêtan jampinira
tanpa abên mung oyod kêncur kewala
linolohkên adate nulya waluya

wontên malih lêngêdên usadanira
oyod dilêm lawan jêbug pamipisnya
ingkang lêmbat kinarya tapêl kewala

Usadanya sakit untu lah punika
êrahipun sêmut lan gêndhis kalapa
tinamakna ing untu kang tan sakeca

Ing nalika namakkên iki japanya
adhi untu marênga si kakang untu
kukuh-kukuh adat ical sakitira

Untu ingkang sangêt sakit usadanya
bawang pêthak lawan asêm pinipisa
kang alêmbat pinupuhna kang karasa

Ing nalika mupuhkên iki mèlira
tangêt barang lara winor mung punika
ingkang sampun sasakit lajêng waluya

Abuh ingkang tanpa sangkan usadanya
asêm-kawak kayu-lêgi linawêda
ingkang lêmbat anulya winêdhakêna

Bilih abuh sariranira sadaya
jae tigang iris lawan oyodira
wit rêmpêlas pinipis gya winêdhakna

Ugi abuh tanpa sangkan usadanya
angkuping woh kudhu lan bras pitu nulya
dènmamaha sinêmburna kang warata

Abuh datan sagêd ngêlêt usadanya
ron mêntaos ron sêntingron mandhakakya
abênnira miri adas bawang seta

Miwah sarêm kang lêmbat pamipisira
winêdhakkên dhatêng kang abuh punika
adatipun kang lir Balabag gya mulya

Ki Saloka tanya malih mring ni wisma
jampine
ingkang tumrap dhumatêng jalêr kewala
pedahe
bilih wontên kawêdharêna
saene

Nyai wisma mèsêm lah ngangkah punapa
sarèhne
tiyang sêpuh wus nir walangsangkêrira
milane
kula wêca usada mung tumrap priya
clêmêde

Jampi apês lung pare tri punggêl lawan
bênglene
tigang iris pinipissa ingkang lêmbat
nulya ge
ingurutkên dhumatêng dêdakarira
wratane

Jampi pêluh lisah ayam cêmêng ingkang
muluse
dènatêngi dene wawadhahira
cupune
bilih arsa sahwati dènusapêna
dakare

Lamun arsa amung nikmating wanita
gajihe
ayam cêmêng mulus dènusap-usapna
dakare
ing nalika purusa ayun tumama
mring hèsse

Loloh priya inguntal dimèn utama
sahwate
laos kunci sunthi kajêng lêgi mênyan
madune
wawrat ngawan-saga pinipis kang lêmbat
lumêre

Ki Saloka kalangkung sukaning nala
de olèh
kawruh kèhing usada saking racikan
warnane
tanya malih punapa inggih wontêna
jampine

Tumrap dhatêng ingkang sarasan kewala
saene
nyi wisma ngling inggih wontên wah prayoga
tanduke
mring sarira sakeca padharan lêga
namane

Ya sadhêgan anton-anton gi-anggi-nya
saene
apan mawi binobot sadayanira
pamrihe
sagêt ajêg punika wawatonnira
bobote

Adas wrat nêmlikur dhwit pulasarinya
wawrate
tigang dhuwit mungsi nêm dhuwit wawratnya
tumbare
wawrat sangang dhuwit cabe tri dhuwitnya
wawrate

Mrica wawrat sadhuwit kayu lêgènnya
wawrate
pitung dhuwit pala wawratnya sakawan
dhuwite
botor matêng ginorèng sangan wrat sakwan
dhuwite

Kadhawunge ginorèng sangan kinipas
wawrate
kalih dhuwit wah kêncur sampun rinajang
pinepe
ngantya garing wawrat nêm dhuwit kèhira
nulya ge

Binubuk myang ingirigan kang alêmbat
lajênge
ginorèng sangan namung sawatara
pamrihe
bilih lami tan sagêd jamur punika
prêlune

Saupami badhe damêl kang akathah
wawrate
wêwahipun mirit kang kasêbut ngarsa
malihe
yèn adamêl sakêdhik sudaning wawrat
lugune

Inggih mirit saking kang kasêbut ngarsa
sudane
kajampènan tiyang sêpuh katakêra
kathahe
mung satunggal suru agêng ingkang kêbak
pinêrês

Bilih lare namung sapalihe wrêdha
takêre
lamun kagêm loloh barambang lêmpuyang
wêwahe
puyang mêntah matêng dwi grigèh myang brambang
kalihe

Bilih kagêm loloh cahabe lêmpuyang
wêwahe
cabe tiga iji kalawan lêmpuyang
mêntahe
kalih grigah angêt kuwat mring sarira
pamrihe

Kagêm loloh bêndha laos wêwahira
bêndhane
ingatêngan amung satunggal kalawan
laose
sapalihe dhas-ayam mung tumrap wrêddha
êkase

Kagêm jampi pêdhètan wêwah bungira
kelore
tigang punggêl woh inggu dwi klungsu lawan
jêrame
-pêcêl namung sairis sunthi samanya
klungsune

Bilih mèncrèt brambang puyang êron sabrang
wêwahe
sadayèku pinipis sarêng sadhêkan
ingombe
amung bêndha laos punika inguntal
patrape

Mung pêdhetan ingombe kinarya dhasar
pedahe
ngêndhakakên kuwaya lawan usada
bêngange
yèn bubucal murus têrkadhang mung lêga
wêdale

Loloh parêm ênèm anggi-angginira
warnine
adas pulasari kayu-lêgi pala
sarine
kêmbangpulu manis-jangan sidawayah
tumbare

Jintên irêng kumukus jongrahap murmak
daginge
cabe brambang saprantu kêncur kunirnya
tambahe
jêram pêcêl pinipissa mawi toya


Bilih kagêm loloh sêpuh parêm wêwah
ge-angge
pucuk ganthi pucuk pandhan widasari
cêngkèhe
jae kêling majakan mêsoyi mrica
mungsine

Pon-êmponnya wêwah bêngle têmulawak
puyange
pinipissa tinoyanan sawatara
kathahe
mudha wrêddha panginume wusnya nadhah
sêkule

Mangkya loloh sawanan racikanira
warnane
dlingo bêngle bawang inggu ragi lirang
adase
-pulasari kêmbang sumba tumbar mungsi
palane

Kayu-lêgi kumukus sêntok mêsoyi
sarine
rasukangin cêngkèh pucuk kapulaga
karange
lawan botor kêdhawung ginorèng sangan
kalihe

Gya linawêt toyanira sawatara
kathahe
pangunjuke sontên ing sadèrèngira
sêrape
Sang Hyang Surya punika mung tumrap jalma
sêpuhe

Mangkya loloh kalamun luntak ludira
maliye
watuk mawi ngêdalkên êrah punika
warnine
kawulipun panawar jambe rannira
abênne

Adas pulasari ginodhog kinarya
wedange
pangombene yèn wus asrêp lan tan kêna
angombe
sanèsipun tumêkanira waluya
lawase

Mangkya loloh kamatus kang nama rujak
warnine
traos abrit sagalindhing ingatêngan
maliye
tiga pêntil jram pêcêl sajêmpol asta
agênge

Brambang abrit tiga iji lombok rêta
isine
binucalan dene kathahe dinuga
pêdhêse
pêntil jêram lombok brambang rinajangan
nulya ge

Ingulêg nèng lèmpèr kang ngantos warata
mukête
gya binukti sasampuning kalêbêtan
bojane
tinêlasna sadaya ywa nganti tirah
rujake

Dènnya loloh baladhêg tri ari ika
etange
ingkang kaping kalih jêramnya sakawan
ping trine
jêram gangsal sakèh loloh èstu mawa
sarême

Sampun têlas mung punika kawruh para
lolohe
Saloka ngling kalangkung panuwunkula
èstune
warnaning kang anggi-anggi kèh kalepyan
namane

Miwah kathah ulun kang dèrèng uninga
wujude
nyai wisma amêndhêt bothekannira
nulya ge
anêdahkên wujud tanapi namanya
Silisire

Sampun jinèntrèh sadaya
nyi wisma malih wacana
tumanduke kang usada
mrih istijab utaminya

Saèstu kêdah ngupaya
ari wuku tigang dasa
pinilih kang pratelakna
asung usada waluya

Kêmis Lêgi wuku Sinta
lênggahe anjampènana
sakit maripat punika
saèstu dadya waluya

Ngat Kliwon Tolu wukunya
punika usadanana
sadhengah raga tiarda
tartamtu dumadya mulya

Slasa Wage Gumbrêg ika
lênggahe anjampènana
tyang ewah kang saking raga
mantuka èngêtanira

Sênèn Kaliwon Kuningan
lênggahe sung jampi marang
tyang elik dènnya jodhoan
wangsul atut raruntungan

Sabtu Pon ing wuku Pahang
nandukkên usada marang
jalma ingkang lagya nandhang
sakit tamtu saras girang

Kêmis Kaliwon panuju
apan Marakèh kang wuku
anjampènana puniku
tyang sakit saras saèstu

Ngat Lêgi lan Sênènira
Paing Kulawu wukunya
anjampènana tyang roga
istijab têmah waluya

Punika yèn tan kasêsa
madyane anyingkirana
sangar naas ringkêl jalma
atanapi tali-sawa

de yèn kêdah sanalika
tumanduke kang usada
sampun was-uwas ing nala
sumendhe karsaning Sukma

Ki Saloka saya suka
angling kapundhi mustaka
nyai ingkang pangandika
wus tumanêm nèng wardaya

Ki wisma lon angandika
wontên wirayating kuna
tyang desa têbih ing praja
wus wrêddha sênêng ra-ura

Pancèn dènmirêng-mirêngna
mring anak putu myang tangga
puniku bilih rinasa
akathah paedahira

Mas Cêbolang lon turira
prayogi winêdharêna
ulun kêpengin miyarsa
ki wisma gya ura-ura

Yèn jalma sok dhêmên padu
punika kawongan asu
lamun ginitikan iku
tan na tulung ngaru-biru

Wong ladak kawongan warak
kumalungkung ngoyak-ngoyak
tan wêlas ragane gupak
êndhut têmah gêlis rusak

Agahan kawongan gajah
ngêndêlkên gung luhur miwah
têlale gadhinge branggah
blaine lali ing tingkah

Wong jail kawongan sima
tangèh amriha raharja
sikarèng budi sêdhêngnya
kèh cinampok pêjahira

Wong drêngki kaworan tikus
dahwèn panastèn tan arus
baludhus karêm gadêbus
tan na rêna mung mring lampus

Wong murka kawongan buta
watak tan wruh bêcik ala
butêng candhala angangsa
têmah asor nistha-papa

Wong bêlêr kawongan lalêr
gawe risi miwah jêmbêr
amung melik kang dènincêr
sinêrtu iku wus bênêr

Wong ngiwa kawongan baya
ngrasa tan nana uninga
prandene sakèing jalma
wruh gawene badhog jalma

Wong climut kawongan lêmut
gunane nunungkul blurut
kèh jalma panas basêngut
dèncablèk kewala mumut

Wong maling kawongan kala
-jêngking nandukkên antupnya
pramila sakèhing jalma
niyate mung mêjahana

Pan namung sadasa pada
yèn siyang dènnya ra-ura
sakèndêle bêdhug ika
sadèrènge Asar sunya

Yèn ratri sabakdanira
Ngisa awit ngura-ura
tumêkèng sanendranira
tanginya saput bantala

Dados ing sadèrèngira
bêdhug siyang kèndêlira
Asar dumugining Ngisa
tan purun ra-ura maos

Ujare nêbihkên marang
rijêki satêmah barang
puniku kèngêtaningwang
matur nuwun Mas Cêbolang

Nahên sampun tigang ari
Cêbolang sarowangnèki
dènnya nèng Wanakartèki
tandya pamit mring ki panti

Dhuh kyai bilih marêngi
rèhning sampun tigang ari
gèn-ulun anyunyukêri
wontên ing Wanakartèki

Sartanipun anampèni
sih kadarmanipun kyai
atanapi nyai ugi
paring sasêrêpan jampi

Kalangkung nuwun kapundhi
bingahing manah tan sipi
sadaya atur pamuji
dinirgakna yuswa sami

Ywa kirang juga punapi
lumastari andamari
pêpêtêngipun sasami
mangke bakdaning Subêkti

Kula sarencang sadaya
nglajêngakên lumaksana
muhung pangèstu panduka
wilujêng tan na sangsaya

Nyai Kyai Wanakarta
mangayubagya ing karsa
sarta asung pamujyarja
tulus praptèng kang sinêdya

Myang asung sangu sadhêgan
binungkus ron klaras gêdhang
tanapi jampi racikan
sadaya sampun katampan

Dupi bakdaning Subêkti
sasarapan wus miranti
wedang sarbat liwêt brati
sambêlgorèng pête ati

Pakantuk dènnira bukti
wus luwaran sadayèki
samya ngujung ganti-ganti
wus mêdal saking ing panti

Ki wisma kalawan nyai
ngatêr praptèng jawi kori
wus lêpas lampahirèki
anduduk mangetan sami

Nêngna wau ki Wanakarta kang kantun
nahên ta lampahirèki
Cêbolang sarencangipun
wanci dungkap pajar sidik
mahawan ing têgal alon

Rarya ngucul maesa lêmbu myang wêdhus
kinalungan gêntha klinthing
rame swaranira umyung
binarung pamêcut muni
klenthang-klonthang thèr-thèr thor-thor

Kawimbuhan kluruking sata mawantu
pêtoking ayam nyarêngi
pawèstri nosoh myang nutu
kakothèkan mawa gêndhing
kawuryan arjaning dhukoh

Rajakaya nèng pangonan samya ngrênggut
katang lêdhung gambêng wilis
kewan mêlês lêmu-lêmu
menthok banyak bèbèk brati
nèng lèpèn lit cocor-cocor

Kang samya ngon ngarubung bèdhiyangipun
binênêman wigêmbili
talês pohung tela kimpul
amung janji mambu gêni
lagya angêt gya binadhog

Ting kacêmut ngadêg mandhi sulak pêcut
uninga jalma lumaris
nèng têpi pangonnanipun
bêkta tarêbang kakalih
rarya ngon gumrubyuk anon

Mas Cêbolang sarowangnya tinut-pungkur
tarêbang ingkang cinangking
tinabuhan garan pêcut
ribêt kang samya lumaris
Ki Kartipala anggêmprong

Ngudubilah bêdhès-bêdhès glidhig bêsur
ginêmbrang têrbang kakalih
rarya ngon kagèt lumayu
malajêng gya nyêlak malih
têmah kèndêl kang samyandon

Ki Saloka ngrawut ronning cungcung bêlut
satêkêm pinusus aglis
wus dadya arta sadarum
ingècèr-ècèr nèng margi
sakèhing kang rarya angon

Rarêbutan mêndhêti arta kang runtuh
lumastari kang lumaris
kapapag jalma wus sêpuh
klênthung-klênthung marang têgil
kandhêg nèng ngandhaping sawo

Asung salam jawat-tangan sadaya wus
aganti-ganti waradin
ki wêrda alon lingipun
anak kula nilakrami
rèh sadaya nêmbe panggoh

Pinangka myang sinambat sinêdyèng kalbu
Cêbolang mèsêm nangkêpbi
pratela wutah-rahipun
nama myang sinêdyèng kapti
tanapi umatur alon

Nuwun ulun nyuwun sasêrêpan èstu
sintên sinambating kasih
ing pundi namaning dhusun
gêmah arjane nglangkungi
ki wêrda mangsuli alon

Paringdalêm jêng Sinuhun ing Mantarum
kula nami Ki Mastuti
Mêthakan sinungan lungguh
kalihdasa karya siti
ing Pajang Mutihan dhukoh

Lah puniki tilas karaton satuhu
nagri Pajang duk ing nguni
Cêbolang malih umatur
nguni sintên kang mandhiri
nèng kraton Pajang kang kojor

Winêdharna paran cariyosing dangu
punapi luluhurnèki
jêng sinuhun ing Mantarum
Ki Mastuti amangsuli
nunggil pancêr sanès oyot

Nanging mangkya wus kumpul nèng Sri Mantarum
cariyosipun ing nguni
Brawijaya sang aprabu
kang mungkasi Majapait
agami Buddha sang katong

Putra satus satunggal putri myang kakung
ingkang ulun criyos katri
sadaya botên kawuwus
ingkang angka tiga putri
rêtna Pambayun kinaot

Ibu Ratu Andwarawati puniku
putri ing Cêmpa nagari
ratu Pambayun kramantuk
Dayaningrat nagri Pêngging
adipati kang palunggoh

sarêng sampun krama nama Ratu Ayu
Andayaningrat ing Pêngging
puputra kakalih kakung
Kêbokanigara nami
Kêbokananga kang anom

Ingkang sêpuh têtêp ka-Budan ginilut
sampurna saraganèki
ingkang anèm wus umangsuk
Islam agama kang sukci
têtêp nèng Pêngging sang anom

Mung sinêbut Kiyagêng Pêngging puniku
puputra jalu satunggil
Bagus Krèbèt namanipun
ramèbu wusing ngêmasi
nulya pinondhongan gupoh

Mring nyi randha dhusun Tingkir wismanipun
lajêng karan Jakatingkir
bagus sinêkti kalangkung
lalampahan tan winarni
lajêng suwita sang nganom

Mring jêng sultan Bintara ingkang panutup
kanggêp pasuwitanèki
kinasih pinundhut mantu
jinunjung dadya bupati
ing Pajang sinungan lunggoh

Siti kawanèwu karya gih sèwu jung
sasedanipun jêng mulki
ing Bintara wahyunipun
karaton cumlorot ngalih
mring ngriki dadya kadhaton

Adipati ing Pajang jumênêng ratu
amêngkoni tanah Jawi
Prabu Wijaya jujuluk
puputra kakung myang putri
ingkang jalu mung sawiyos

Nama radyan Banawa sasedanipun
kang rama Pajang nagari
tan tulus wahyu kadhatun
kraton pindhah mring Mantawis
dene kang jumênêng katong

Panêmbahan Senapati Ngalagèku
dene dyan Banawa naming
pangeran sêbutanipun
sinung pangkat adipati
ing Pajang puputra wadon

Warni ayu cahya anuksmèng sitangsu
anama dyah Banowati
dhaup lawan Jêng Sinuhun
Amangkurat Nyakrawati
sedakrapyak parab katong

Sang dyah ayu lajêng sinungan jujuluk
pramèswari Ratu Adi
pêputra Jêng Sultan Agung
ingkang jumênêng samangkin
buyut sultan Pajang yêktos

Mas Cêbolang rênèng tyas miyarsa wuwus
nyuwun sasêrêpan malèh
putra kang kakalih wau
dumuginipun samangkin
paran gancaring cariyos

Mangkya putra angka triwêlas winuwus
kang ibu saking nagari
ing Cina kakasihipun
anênggih Dèwi Subanci
tri wulan dènnira bobot

Tinrimakkên dhumatêng putra pambayun
Arya Damar awawangi
kang sampun jinunjung lungguh
adipati Plembang nagri
dhawuhdalêm rama katong

Salêbêting garbini tan kenging dumuk
mituhu sang adipati
dupi praptèng mangsanipun
babar jalu saha mawi
cahya nêlahi mancorong

Sinung nama Radèn Patah Radèn Yusup
Dyan Kasan Dyan Praba nênggih
sang dyah têtêp garwanipun
Arya Damar adipati
tan alami nulya bobot

Miyos jalu ing warna ugi binagus
dyan Kusèn namanirèki
diwasanya kalihipun
nga-Jawi sêdyanirèki
suwita ing sang akatong

Kang jinujug Sunan Ngampèl Surèngkewuh
Radyan Patah nyulayani
tan laju mring Majalangu
kandhêg anèng Ngampèlgadhing
Kusèn suwitèng sang katong

Langkung asih sang aprabu Majalangu
pinacak dadya bupati
wontên ing nagari Têrung
Pêcattandha akêkasih
sigêg Dyan Patah kacriyos

Sunan Ngampèl kalangkung-langkung sihipun
dhasar uning jangkanèki
Dyan Patah pinundhut mantu
dhaup lan putri kang nami
Ratu Jumantên kinaot

Gih punika kang jujuluk Ratu Panggung
atut dènnya palakrami
rahadyan minta pituduh
badhe dhêkah kang prayogi
kinèn malampah mangulon

Bilih manggih galagah gandanya arum
ing ngriku kinèn dhêkahi
radyan lumaksana gupuh
praptèng Bintara wanadri
amituhu ing sapakon

Anggènnipun babadra datan winuwus
dadya dhusun gêng nglangkungi
kiwa têngên kathah sujud
bubuka pruwita sami
agami Islam kinaot

Wus kapirêng ing sang prabu Majalangu
dipati Têrung tinuding
animbali rajasunu
praptanira Majapait
wus inganggêp putra katong

Gya ingangkat anama Dipatya Anung
ngrênggani Bintara nagri
myang winisik têmbenipun
ing Bintara dadya nagri
karan ing Dêmak kadhaton

Pan ing ngriku santuning agami luhung
atasing dhawuh narpati
adipati klilan mantuk
têtêp jumênêng dipati
nahan risaking kadhaton

Majapait ing Dêmak dadya nagri gung
sang dipati jumênêng sri
apaparab Sultan Jimbun
Sultan Sah Alam Akbar-i
sasurud-dalêm sang katong

Tilar putra nênêm putri tuwin kakung
kakunge ingkang winarni
pangran Sabranglèr puniku
kang gumantya narapati
tan alami nulya layon

Kang gumantos jumênêng nata rannipun
Radyan Trênggana kakasih
tulus ngrênggani kadhatun
garwa putranya sang mulki
Kalijaga wali kaot

Kangjêng Sultan puputra nêm putri kakung
putra putri kang sumêndhi
Dyah Banar jujulukipun
tinrimakkên Jakatingkir
prabu Wijaya kinaot

Apuputra rahadyan Banawa wau
besanan lan Senapati
mêdali Jêng Sultan Agung
sampun kapungkur kang kalih
angka patbêlas kacriyos

Sang aprabu Brawijaya
nandhang gêrah rajasinga kang nami
ingusadan sakèh dhukun
nir deya tan waluya
saya ngrêda gêrahdalêm sang aprabu
wanci dalu mirêng swara
dumêlingkinèn nyarèni

Putri Wandhan warni jênar
linaksanan dyah Wandhan dènsarèni
sapisan thil gêrahipun
sênggang sami sakala
Wandhan jênar anggarbini miyos kakung
sinung ran Bondhankajawan
pinaringkên juru tani

Nami ki Buyut Masahar
sarêng yuswa wolung taun sang pêkik
pinaringkên kyai Tarub
dhudha putra satunggal
èstri ayu cahya manuksmèng sitangsu
lir murca kinêdhèpêna
paparab dèwi Nawangsih

Rahadyan Bondhankajawan
sinung nama Dyan Lêmbupêtêng nênggih
diwasanya pinèt mantu
dhaup kalawan sang dyah
Mas Cêbolang angling punapa puniku
Kyagêng Tarub kang akrama
widdhadari Nawangsasi

Patutan èstri sajuga
Ki Mastuti manthuk-manthuk mangsuli
inggih punika ki bagus
lajênge kang carita
Kyai Tarub datan lami nulya surut
dyan Lêmbupêtêng gumantya
Kyagêng Tarub asisilih

Puputra tri kalih priya
ragil èstri bajêng Dyan Dhukuh nami
diwasa pinundhut mantu
dening kangjêng susunan
ing Majagung sarta sinung nama sêpuh
Sèh Ngabidulah dalêmnya
ing Wanasaba ngrênggani

Karan Kyai Wanasaba
kang panêngah Dyan Dhepok kang wawangi
punika ugi pinundhut
mantu ing jêng susunan
Majagung pinaringan nama sêpuh
Sèh Ngabdulah dalêmira
ing Gêtaspandhawa nami

Karan Ki Gêtaspandhawa
ragil èstri Rara Kasihan nami
Kyagêng Ngêrang garwanipun
aran Nyi Agêng Ngêrang
Kyagêng Gêtaspandhawa nulya susunu
jalu èstri kalihwêlas
putra angka dwi winarni

Bagus Segom namanira
diwasanya Kyagêng Sela wawangi
Kyagêng Sesela susunu
jalu èstri kawanwlas
-putra ingkang kasadasa gya tinutur
Bagus Anis namanira
suwita ing Pajang ngriki

Jêng sultan sangêt sihira
pinardikakakên sinungan siti
nèng Nglaweyan dhepokipun
katêlah namanira
Kyai Agêng Nglaweyan tumêkèng surud
sumare wontên Nglaweyan
tan têbih saking ing riki

Kyagêng puputra dwi priya
kang pambajêng Bagus Kacung wawangi
punika kang kulagalur
Bagus Kacung paparab
Kyai Agêng Pamanahan lumastantun
suwita jêng sultan Pajang
dumadya lurah prajurit

Sinêlir wira tamtama
Kyai Agêng putranya jalu èstri
tridasa satunggal namung
mêndhêt cêkaking crita
putra angka kalih radyan Bagus Srubut
paparab dyan Bagus Damar
Danangjaya asisilih

Punika pinundhut putra
ing jêng sultan Pajang sinung kakasih
risang Sutawijayèku
Dyan Bèi Loringpasar
sihing sultan lir putranira satuhu
Kyai Agêng Pamanahan
katrimah dènnya mêjahi

Arya Panangsang ing Jipang
gya ginanjar pasitèn ing Mantawis
Pamanahan ajujuluk
Kiyagêng ing Mantaram
Nyai Agêng Ênis Kiyagêng Mantarum
lan garwa seda pinêtak
nèng wingking masjid Mantawis

Sasedanya sultan Pajang
pulung kraton dhumatêng ing Mantawis
Dyan Bèi jumênêng ratu
wontên nagri Mantaram
nanging botên karsa sinêbut sinuhun
amung Kangjêng Panêmbahan
Senapati ing Mantawis

Seda ginantya kang putra
ajujuluk Mangkurat Senapati
dhaup lawan putranipun
Radyan Banawa Pajang
amiyosi Jêng Sinuhun Sultan Agung
pra luhur linangkung limpat
wontên Jêng sultan Mantawis

Sukèng tyas Kimas Cêbolang
amiyarsa tuture Ki Mastuti
umatur tatanya arum
punapi tan linarang
ulun badhe jiyarah risang linuhung
kang sumare ing Nglaweyan
pusaka sultan Mantawis

Sintên kang kinarsakêna
adhêdhepok minangka jurukunci
anggèr sasêrêpan-ulun
kang sampun kalampahan
botênwontên cêgah walang-sangkêripun
janji sampun angsal lilah
lan ki jimat jurukunci

Nama Ki Ngabdul Antyanta
prênah kaki kalawan sri Mantawis
arine Ki Ngabdul Julur
ki Sali namanira
anèng dhusun Sala dadya kamisêpuh
punika darah Sesela
kang wayah Kiagêng Anis

Samya têdhak Pagêrarga
kaliye samya sinêbut jalmalim
bilih anak sêdya laju
kula angatêrêna
mring Nglaweyan puniki mèh kèndêl bêdhug
wanci Luhure cêkapan
samya wêkdal anèng masjid

Cêbolang dahat sukèng tyas
lah sumangga kula kang atut-wingking
tandya mangkat runtung-runtung
Ki Mastuti nèng ngarsa
kapiyarsa têngara kênthongan Luhur
lampahira sampun prapta
ing lèpèn mêt toyastuti

Nulya mring masjid sadaya
Ki Antyanta ngimami wus Usalli
tumuntur kang samya makmum
rahap tumanêm ing tyas
sawabipun kang ngimami jalma luhung
pasèh tartib kêdalira
têtêp kasdu takrul takyin

Paragat dènnira wêkdal
angluhurkên asmanira Hyang Widdhi
tuwin Jêng Nabi Panutup
anulya sasalaman
Ki Mastuti lawan-tangan saha matur
dhuh kakang kauninganna
kula ambêkta têtami

Anami Kimas Cêbolang
wus dèn-andhar purwa wasananèki
atanapi sêdyanipun
dènnya ayun jiyarah
Ki Antyanta kawistara sukèng kalbu
dangu mawas mring Cêbolang
rumêsêp sarjuning galih

Hèh Cêbolang lwih utama
nanging mêngko sabakdanira tahlil
lêrêpa nèng wismaulun
rumakêta tyasira
kayadene nalika ana Mantarum
maring kalulutmu praja
nanging sayêktinê sangling

Yèn praja gung sarwa ana
yèn ing kene tartamtu sêpa sêpi
Mas Cêbolang nêmbah matur
atut kang pangandika
kadiparan yèn muhunga muwah-muwuh
têkabur ingkang adhakan
tangèh dumugi ing jati

Guguk Ki Ngabdul Antyanta
payo jêbèng mring pasareyan dhisik
wus cinandhak astanipun
Ki Mastuti kalawan
santri catur ki Sali Salama nuju
martuwi tumutur marang
astana sawingking masjid

Kukus dupa garu ngambar
tapuk tahlil gumrênggêng tan sarênti
sawusing paragat mundur
saking ing pasareyan
Kyai Ngabdul mantuk bêkta tamunipun
pandhapa wus ginêlaran
myang sunggata wus rinakit

Sapraptanira ing wisma
Mas Cêbolang Ki Sali Ki Mastuti
pinrênahkên dera lungguh
anèng têngah pandhapa
para santri tharik munggèng ngèmpèr ngayun
sunggata lumadyèng ngarsa
pangududan myang tapsirih

Tinungka wedang nyamikan
wus warata ki wisma ngancarani
lah payo saananipun
êsês tanapi mucang
wedang muhung lumayan ginawe kêmu
nyanyamikan saananya
lumayan ywa ngintir-intir

Dhêku kang samya sinabdan
angrahabi bujokrama mrakati
Ki Ngabdul Antantya bikut
dènnya sadhiya nadhah
glaran pasir sinasaban sinjang pingul
sêkul ingèn mênthik ngambar
pêcêl ayam jangan mênir

Tumpêng mêgana nèng têngah
pisang kêpêl balimbing nganan ngering
kinubêng rampadanipun
ulam mawarna-warna
brambang bawang timun sumêrit kinêcut
lalaban kêmangi cambah
sambêl ulêg pêcêl pitik

Wus rampung gya atur wikan
Kyai wisma lawan tamunira tri
sakawan anadhah kêmbul
sadaya amirasa
apikantuk dènnira manadhah nutug
wusing ngrabasèng woh-wohan
wangsul mring têngah pandhapi

Wênèh lajêng sês manigan
Ki Mastuti paliman turira ris
rèhning ulun sampun tuwuk
wah wau tan criyosan
dhatêng nyai manawi dènayun-ayun
ulun mantuk mring Mutiyan
sami kantuna basuki

Nakmas kantuna raharja
jawatasta Ki Mastuti wus mijil
nahênta pra santri sampun
sinung nadhah sadaya
datan pae kalawan bêndaranipun
ki wisma bèr bojakrama
rumakêt mamalading sih

Arum wijiling wacana
sira jêbèng lan rowangira sami
angasoa marang tajug
nglêrêmakên sarira
Mas Cêbolang marang santrinira catur
manêmbah lumèngsèr samya
maring tajug pondhoknèki

Sasêgah rêmma mirasa
alumintu pantês tan nguciwani
dhaup lawan wancinipun
tanapi sabên wêkdal
kang ngimami ki wisma kadhang rinipun
Ki Sali ing dhusun Sala
pan dèrèng kalilan mulih

Bakdaning sêmbahyang Ngisa
pinarakan anèng srambining masjid
amanggihi tamunipun
Cêbolang gung tinanya
duk pinanggih lawan Ki Wanakartèku
sadaya sampun kawêdhar
wasana umatur aris

wontên kang dados tyasamba
ngandikanya Ki Wanakarta nguni
jangkaning prajèng Mantarum
èstu datan widada
malah têmbe risaking praja tartamtu
wahyuning karaton Jawa
pindhah saking ing Mantawis

Pratistha ing Wanakarta
mapan ingkang mawa cahya nêlahi
rèh dahat ngungun gêgêtun
pêpêting tyas udrasa
sru kagagas têmah munajat Hyang Agung
punika lamun èstua
pindhahe kêraton Jawi

Mugi-mugi lêstantuna
salaminya tumêkèng jaman akir
Antyanta mèsêm lingnya rum
atut pamujinira
nanging mirib crita kang wis tinartamtu
jangkaning karaton Jawa
karsaning Hyang salin-salin

Yayi Sali sira ingkang
paham crita jangkaning Tanah Jawi
lan mara wêdharna gupuh
dimène sutanira
Ki Cêbolang nir rêntênging tyas margiyuh
wêkasan suka narima
ang-Gambuh kang sinung angling

Kalanira sang Prabu
Jayabaya Kadhiri ngadhatun
katamuan pandhita saking Rum nagri
nama Molana Ngalimu
Samsujèn tuhu kinaot

Putus sanggyaning kawruh
amumpuni ing ngèlmu misuwur
ing pamêca têtês tètès tatas titis
uninga sadèrèngipun
winarah wus katon mêlok

Sri nata sru kayungyun
miminta sih barkahing ngaluhung
tandya puruita maring sang ayogi
suraosing kawruh luhung
narbuka gaibing Manon

Sêngkêraning Hyang Agung
wawadose cipta sasmitèku
ingkang uwus kasêbut ana sajroning
Kitab Musarar sadarum
jangka kang bakal kalakon

Mangkana sang aprabu
Jayabaya tyas ngumala mêrdu
tan na cicir piwulang kang dèntampèni
sadaya sampun kacakup
nèng sanubari gumathok

Paripurnaning tutur
Sri Narendra Jayabaya uwus
tampi kanugrahan cipta sasmitèki
karsa nganggit jangkanipun
Tanah Jawa kang kalakon

Pinurwa kalanipun
ingisènan jalma saking Ngêrum
kang kaping dwi tumêka ing dina akir
kiyamat kobra wus gadhug
tutup sakèhing lalakon

Kinarya tri jaman gung
jaman ingkang wiwitan winuwus
dènaranni jaman Kaliswara nênggih
punika pambabaripun
ungêl-ungêlan sayêktos

Dene ta laminipun
taun Surya pitungatus taun
pitungatus salikur ing taun Sami
sajroning jaman puniku
kèh swara kang elok-elok

Kumaraning jagad gung
asring ana kapyarsa gumuntur
gara-gara gêtêr dhèdhèt erawati
wit akèh manungsa luhung
anggêntur tapa mrih kaot

Sarta kèh jawatèku
ngejawantah nir sarananipun
tumurun ing ngarcapada dumadya ji
kadhang brahmana kinayun
mrih rahayuning sakèh wong

Jaman madya winuwus
ingaranan Kaliyoga iku
wardinira babaring tuwuhan nênggih
taun Surya laminipun
sapta tus taun kalakon

Pitungatus salikur
taun Candra jroning jaman iku
asring ana barubah bêlah kang bumi
kadhang ana tanah mawut
dumadya kang pulo-pulo

Awit ing jaman mau
sêdyaning kang manungsa linuhung
kang ngêmasi akèh kang padha manitis
manuksma majanma èstu
nèng marcapada karaos

Gantya ingkang winuwus
jaman ingkang wêkasan puniku
ingaranan jaman Kalisêngarèki
wardi bantêring kang ranu
ing taun Surya pinathok

Lami saptatus taun
de taun Lèk saptatus salikur
ing sajroning jaman iku Tanah Jawi
akèh udan dêrês têruh
kalawan mangsa tan jumboh

Dhatêngkên banjir agung
kang bangawan ngalih ilinipun
tandha dadya suda barkating kang bumi
adadira andêdangu
kabêgjane sakèhing wong

Kêdhik panrimanipun
awit dene manungsa sawêgung
panggiluting kawruh tumêkaning pati
ngugêmi ing kawruhipun
pribadi minangka waton

Jaman gung katri mau
ing sajaman kapetang pipitu
ingaranan Sapta-manggala winardi
dadya jaman alit pitu
bah osik kang wus dhumawoh

Jroning Pulo Jawèku
ing sajaman apan etangipun
pan ginarba taun Surya sadayèki
kurang luwih nyatus taun
gumantining kang lalakon

Sajroning satus taun
padha nêlung rambahan puniku
dènwastani Mangsakala têgêsnèki
wasta jaman ngayah-ngayuh
sarambahaning lalakon

Tigangdasa tri taun
utawi tridasa catur taun
mangkonèku pamangkatira sang Aji
Jayabaya ênggènnipun
mratelakake lalakon

Jalma saisinipun
Tanah Jawi ingkang uwus-uwus
kalampahan kacrita ing nguni-uni
atanapi ingkang durung
kawêdhar sampun pinathok

Ing mangkya kang winuwus
jroning jaman Kaliswara wau
pan kaperang dadi jaman pitu cilik
lah iki pratelanipun
sajroning jaman sawiyos

Dene ingkang rumuhun
ranning jaman Kalakukilèku
wêrdi jaman Pêksi wahananirèki
jalma padha ting bilulung
kadi pêksi ngupayanggon

Kang kadwi arannipun
jaman Kalabuddha wardinipun
jaman Nungkul padha kaananirèki
kèh jalma nungkul manungku
mring panêmbahing Hyang Manon

Kaping tri arannipun
jaman Kalabrawa wardinipun
jaman Murub dene wahananirèki
kèh jalma murka bêrgundung
tan ana panrimèng batos

Ranning kang kaping catur
jaman Kalatirta têgêsipun
jaman Toya dene wahananirèki
apan akèh udan agung
banjir lir samodra êrob

Ping gangsal wastanipun
jaman Kaladwabara liripun
jaman elok mungguh wahananirèki
sajroning jaman puniku
akèh kaelokan yêktos

Kaping nêm wastanipun
jaman Kalaswabawa puniku
wêrdi jaman Rame wahananirèki
sagunging bumi satuhu
akèh prameyan gumalong

Ingkang kaping saptèku
jaman Kalapurwa wêrdinipun
apan jaman Wiwitan wahananèki
ing bumi bumi sawêgung
akathah ingkang tumuwoh

Gantya ingkang winuwus
jroning jaman Kaliyoga iku
apan uga kaperang pitu dumadi
jaman cilik arannipun
lah iki babaring criyos

Dene ingkang rumuhun
jaman Kalabrata wêrdinipun
jaman Laku mungguh kaananirèki
kèh manungsa amanungku
ulah nastapa mrih kaot

Kapindho arannipun
jaman Kaladupara puniku
wêrdi jaman Kori wahananirèki
akèh manungsa pikantuk
wawêngan saking Hyang Manon

Kang kaping tri puniku
jaman Kaladwapara satuhu
wêrdi jaman Mokal wahananirèki
akèh kalakon linangkung
nglêngkara barojol waton

Nahan kang kaping catur
ranning jaman Kalapranitèku
wêrdinira jaman Sêtya wahananing
kèh jalma tumênên tuhu
ing pambudi nora jedok

Ping lima arannipun
jaman Kalatêtêka punika
wêrdi jaman Tigas wahananirèki
akèh jalma manca rawuh
ingkang saking liyan pulo

Kaping nêm arannipun
jaman Kalawisesa puniku
wêrdi jaman Wênang wahananirèki
kèh jalma katrap ing kukum
jumênêng wawênang katong

Kaping Sapta rannipun
jaman Kalawisaya satuhu
wêrdi jaman Sikara wahananèki
akèh jalma ingkang laku
pitênah samèng tumuwoh

Gumantya kang cinatur
jroning jaman Kalisangarèku
pan pinerang dadya jaman sapta alit
lah iki pratelanipun
ing sajaman cinariyos

Kang dhihin arannipun
jaman Kalajangga wêrdinipun
jaman Sêkar-gadhung wahananirèki
akathah jalma linuhung
olah kaluwihan kaot

Kapindho arannipun
jaman Kalasêkti wêrdinipun
jaman tuhu Kawasa kaananèki
kèh jalma ulah pinunjul
kasantikan kang katongton

Katêlu arannipun
jaman Kalajaya wêrdinipun
jaman Unggul wahananing sakèh jalmi
olah karosan sawêgung
amrih kuwating dumados

Kaping pat arannipun
jaman Kalabêndu wêrdinipun
èstu jaman Babêndu wahananèki
kèh jalma sulayèng rêmbug
dumadya prang lair batos

Ping lima arannipun
jaman Kalasuba têgêsipun
jaman Suka wahananira kèh jalmi
antuk kabungahan èstu
rêna lêjar sakèhing wong

Kaping nêm arannipun
jaman Kalasumbaga puniku
wêrdi jaman Misuwur wahananèki
kèh jalma gawe misuwur
mrih kasusra ing lalakon

Kasapta arannipun
jaman Kalasurata rannipun
wêrdi jaman Alus wahananirèki
akèh jalma sabiyantu
ing budining karahayon

Hèh jêbèng uwus putus
wêdharing kang jangka jaman mau
karsaning Hyang Sri Jayabaya Kadhiri
tinambahan ing pangawruh
mawujud dadi pasêmon

Roncènne tan sunwuwus
ing pasêmon amung dunungipun
ana jaman tataning karaton Jawi
pitung rambahan Pinocung
dhewe-dhewe kang lalakon

