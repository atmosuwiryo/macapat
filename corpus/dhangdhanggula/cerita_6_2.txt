bagus anom awasis ing ngèlmi
Ajisaka pan ginuron ing rat
saking akathah kawruhe
prawira sudibya nung
tur aguna sarana sêkti
wong punjul ing apapak
mrojol kêrêpipun
manjing ajur-ajèr bisa
luput pêjah duk ngancik Kakêndhêng wukir
Jimakir nuju kasa

sasi Bêsar wukune Manail
pujôngga makirtya ring carita
wikanta rèh kasidane
sirna wuk dasa windu
sêngkalane Jisaka lagi
dhukuh ing Kabuyudaan
sabatipun agung
babêktane saking sabrang
nganggit Kawi Arjunawijaya tuwin
Rama lan Bratayuda

lawan Kawi Panitisastrèki
nganggit Sastra Sandi Dasanama
Côndragêni panganggite
nèng Kabuyutan iku
Natasastra kawruhing wardi
anom tuwaning sastra
Basa Kawi pangwruh
anganggit kawi wiha
Bimasuci Bomataka kang dèn aji
puruhitèng Jisaka

wong bangkilèn amangeran sami
Ajisaka asêsilih nama
Sang Yyang Mudha Batharane
sabatipun pan agung
para buyut lawan wêwasi
para êmpu pujôngga
kalilan mêmuruk
wus wasis-wasis sadaya
sirah tunggal sasi Sura salin warsi
tan tênggak tan atusan

tanpa ewon sêngkalanirèki
Sang Ajisaka karya sanjata
maryêm siji langkung gêdhe
papa rontakanipun
bêndhe wolu gêndera kalih
lan anyipta têlaga
sapa kêlar junjung
ing maryêm antuk kamulyan
lamun musna bêndhe rontèk iku masthi
dadya têngran nagara

pasthi ana prang gêdhe yèn mulih
bêndhe rontèk kang darajad karta
têngah tlaga sapulone
wong ngêlangi yèn tutug
pulo masthi olih kamuktin
Ajisaka lêlana
kang kinèn atunggu
sabat siji luwih wignya
pan kalilan mêmuruk wênang gêntèni
angrèh sabat sadaya

sakawruhnya Jisaka wus ênting
wus katelat lan Mudhik Bathara
Ajisaka saanane
mentar Ajisaka wus
ananira ingkang anami
Sang Yyang Mudhik Bathara
tunggal jatènipun
yèn pisah loro dadinya
ja kaliru ya Ki Mudhik Batharèki
ya tunggal Ajisaka

lir satu lawan rimbagannèki
Ajisaka kesah kang atêngga
Dhatuk Mudhik Batharane
sabat papat kang tumut
Ajisaka jajah nagari
nglangut anut sakarsa
sagèn-ênggènipun
makirtyèng kidung pralambang
nyêngkalani kang lami myang kapiyarsi
sami angawruhana

sirah tênggak tusan kang mêkasi
nuli sirahe sira abêna
sêngkala dhingin lan mangke
dèn waskitha sirèku
milang bathi lan tunanèki
milang mêmêt wruhana
bokmanawa na wruh
ngèsêman nayakaning rat
Ajisaka nèng Jawa anyêngkalani
lêlana midêr ing rat

saking kilèn dènnya amasisir
mangetan bali dèrèng dèn ambah
gunung wus kancikan kabèh
wong mirut padha suyut
luru ngèlmu lan guru tulis
purwane Babad Sabrang
kang minôngka paku
duk Ajisaka ngajawa
kèh jêjanggan para êmpu buyut tabit
myang bramana ngajawa

ing gunung Kêndhêng dèn sêngkalani
kunir awuk tanpa jalu ika
sirah tunggal sêngkalane
gunung Yyang Jabug awuk
nusa Jawa sirnaning bumi
nusa Barong babadnya
nênggih pring sadhapur
nusa Têmbini nir janma
ing Bawean sêngkalane cèlèng mati
babade sirah sanga

ing gunung Agung dèn sêngkalani
tulup kumukus ing wukir Brama
ala radi sêngkalane
ing gunung Mahamèru
nênggih wêlud anglèng ing bumi
tuwin wukir prawata
ing sêngkalanipun
kaya gapura rinupa
ing Arjuna pawaka rodra karêngi
anênggih wukir Pandhak

kang anyôndra ing gunung Mêrapi
bramana lêbu gni punika
wukir Pêndhêm sêngkalane
sarira wong condrèku
wukir Rèngêl sêngkalanèki
ing mônca trus ing lêmah
wukir Surya ngetung
anênggih bahning pawaka
wukir Bancak kurungan aisi pêksi
ing Lawu catur muka

sirnaning wiku ing gunung Sumbing
ala ulu roro kang bujôngga
ing gunung Anyar babade
bahning awarna kukus
gunung Wilis dèn sêngkalani
karo asêmpal pangnya
myang ing wukir Kidul
gunaning wong yèn ingetang
jênêngipun sang wiku ing Dhangdhanggêndhis
saya ginuron ing rat

tata-tita yarta sasampuning
midêr ing rat nyôndra pagunungan
warata sakèh ardine
wus cinôndra sadarum
saking Bantên Jakarta prapti
lajêng dhatêng Karawang
ing Carêbon rawuh
nuli ngancik Bêrbês Têgal
myang Pamalang kèndêl ing Ngastina Pati
Batang Kêndhal wus kambah

mring Kaliwungu ngancik Sêmawis
mring sêgara lir ngambah dharatan
anacahkên pulo kabèh
gancaring caritèku
tan ingucap anuli prapti
pulo Kojor araryan
nulya ngancik sampun
pulo Majêthi samana
sabat kalih pun Dora Sêmbada kari
atunggu rukma kala

sami pinêndhêm puloJamêthi
Jisaka kentar mring Danaraja
lajêng mring Pajang kuthane
saênggone mêmuruk
kerut padha anyabat sami
dhatêng ing Surapringga
wangsul ngilèn sampun
marang nagari ing Mêdhang
ing Balêbêr Jisaka kalêson kampir
wismèng Rôndha Sêngkêran

dhukuh sakèhing kang duwe panti
Rôndha Sêngkêran mukti wibawa
akathah anak putune
Rôndha Sêngkêran iku
têtilare kyai apatih
tan duwe anak lanang
mung jugèstri ayu
lagya birai ing sêkar
wastanira Rara Dèwi Rarasati
ayu punjul sapraja

midêr ing rat tan antuk kêkalih
datan wontên ingkang umiriba
marang sang rêtna citrane
kunêng ingkang winuwus
nyai Rôndha Sêngkêran mijil
kagyat ana dhatêngan
gupuh-gupuh wangsul
pawongan kèn gêlarana
lampit ngandhap tinumpang klasa panjalin
sayana nginggil pisan

parêkan mijil kinèn ngaturi
sampun kerid Ajisaka lênggah
pra sabat munggèng wurine
lungguh ing lante alus
pasugata wohan sumaji
dènnya lênggah Jisaka
amardapa mungguh
bok rôndha jêngêr tumingal
têtamunya bagus anom èsmu wingit
kêmbar lan putra nata

ni rôndha ngling bageya ta kaki
bagus anom atigas kawuryan
pundi pinôngka ta anggèr
lan kang sinêdyèng kayun
praja Mêdhang dèrèng udani
anggèr anyar katingal
Jisaka sumaur
anêdha pasihan dika
tanpa wisma lit mila saênggèn kampir
tanpa dunung pinôngka

songsong mega wong akandhang langit
kêmul pujôngga nusu arina
kaèksi alit milane
datan uningèng tuwuh
nyai rôndha gumuyu angling
ngêndi ana mas nyawa
sun takon satuhu
Ajisaka saurira
saking sabrang nagari ing Atasangin
arsa wruh nagri Jawa

yèki bibi nagari ing pundi
nauri ni rôndha kene nyawa
Mêdhangkamulan arane
bisikane sang prabu
Sri Dewatacêngkar rannèki
patihe mula-mula
iya lakiningsun
wus lalis ingkang gumantya
sadulurku taruna punapa bibi
datan adarbe putra

kaki duwe siji nging pawèstri
lagya pasuson tinilar ngrama
lamun sudi sira anggèr
sira sun akên sunu
arinira wong ontang-anting
sumaur Ajisaka
bibi tarimèngsun
putranira ni bok rôndha
kinèn mijil iki sadulurmu prapti
yasaking pangumbaran

sapanên nini kadangirèki
dangu kèndêl isin awêcana
yèn aja jrihyèng bibine
lon wijiling pamuwus
èsmu isin wêcana ririh
radèn sami raharja
ingkang lagya rawuh
kumêpyur Ki Ajisaka
gagap-gugup saure anuwun yayi
gumuyu ni bok rôndha

katon apa mas kadangirèki
bibi sun sidhêp Dèwi Supraba
kang tumurun bagèkake
sang dyah mèsêm tumungkul
sabat kalih dènnya ningali
samya kumêdhèp têsmak
panone sumaput
sajêge durung tumingal
Ajisaka kagimir tansah asabil
emut yèn amandhita

nyai rôndha wuwusira aris
jaman iki warti wis kêburan
amung kari Mêdhang bae
idhêpe maksih bingung
wong sajaman gêgurungèlmi
bramana saking sabrang
ngêjawa mêmuruk
wartane sêkti sumbaga
sudibya nung ngèlmu panitisan wasis
bagus misih taruna

gawa sastra kêrdha lan kêkawi
yèku ingkang winurukkên ing rat
iku kaya pa rupane
yèn parêka sun ayun
anggêguru Ajisaka ngling
gumuyu aris mojar
lumrah kang wus kusus
kirim suda warta mindhak
sayêktine kang kawarta inggih mami
nyai rôndha gupita

bêgjane pun bibi sira prapti
mêmuruka ingsun pugung mudha
sang dwija saguh nulya ge
ni rôndha wus winuruk
manjing supi purnaning pati
pratikêl panitisan
idhêp adhêpipun
ing urip tan kêna pêjah
wus sampurna ni rôndha ngaji kakawin
mêmuruk wus kalilan

ingkang putrawinuruk pribadi
sampun wasis Ni Rara Sumbaga
dhasar wong ayu rupane
sang wara dwija sampun
gêlar kasudibyanirèki
kerut wong sanêgara
sumungkêm sadarum
kaloka ing jana priya
wong ing Mêdhang anggêpe sami angabdi
nèng Karandhan wus lama

Kyana Patih Tênggêr mirsa nuli
mring Karandhan kapanggih Jisaka
ki patih gêguru mangke
bawa rasa sadalu
puruhita ing prama kawi
sastra lan kasantikan
kaprawiran putus
kadigdayan kanuragan
ngèlmu singkir pan sampun têlas ingaji
myang ngèlmu panitisan

kyana patih alon lingirèki
manira iki ngupaya janma
kalêbu badhe dhahare
iya ing ratuningsun
sadinane manungsa siji
kagèt Ki Ajisaka
ing manah gagêtun
dene angrêrusak janma
akèh suwung praja desa sun tingali
ya ta kang kawursita

sabatira kèh prapta miyarsi
samya matur nuwun kinukuhan
ratu makatên tingkahe
tan arus ing tumuwuh
têka agung karya pêpati
tan amrih karaharjan
tulusing tumuwuh
mandar karyaa kapenak
ing wong praja miwah dhusun-dhusun sami
ngrêbda oyod rondhona

yèn marêngi paduka sang rêsi
aparinga usadaning praja
Ajisaka lon wuwuse
hèh paman patih ulun
turna dadi dhahar sang aji
nanging suwuna papan
bumi mring sang prabu
sawiyare dhêsthar ingwang
yèn wus tampi nuli dèn dhahara mami
ki patih kagyat ngucap

pun paman anggèr dèrèng kadugi
angaturna dhatêng sri narendra
luhung mêmuruka bae
ing ngriki kathah jugul
Ajisaka aris nauri
dêdimène ta paman
ingsun jarag labuh
ambelani mring wong kathah
janma Mêdhangkamulan môngsa na wani
ingsun kang wani pêjah

nyai rôndha asru dènnya nangis
adhuh gusti paran yèn tinilar
pêsthi milu labuh kabèh
Ajisaka gumuyu
aja uga bibi kuwatir
ki patih aris ngucap
dhuh lêrês bok ayu
sang wiku muwus mring patya
tanpa karya gêguru tan tega pati
ngur aja puruita

yèn nora kita labuhi pati
nora nana angandêl wong Mêdhang
wong mati pindhah lawase
paman dèn ngandêl ingsun
ora uga ingsun ngêmasi
lah paman aturêna
dhumatêng sang prabu
yèn wus olèhbumi ingwang
ingsun uga paman bisa gawe janmi
Natèng Mêdhang tan cuwa

dhahara wong sapuluh saari
nora kurang nauri ki patya
môngsa-boronga karsane
golong gupitanipun
duta nata prapta mring patih
andhawuhkên timbalan
ngandika sang prabu
janma lan kinèn mundhuta
wus alama andika botên nyaosi
tan eca dènnya dhahar

kyana patih sauripun aris
pan manira sampun antuk janma
momol tan kiyal daginge
maksih taruna bagus
sarêng anon jêngêr duta ji
satuwuk dèrèng wikan
wong bagus kadyèku
anging putra sri narendra
angungkuli wus adandan kyana patih
wisata so andurma

wus kairid Ajisaka ni mbok rôndha
tumut arsa nglabuhi
muride sadaya
tumut padharsa bela
wong ing Mêdhang mèh sêpalih
manguntur prapta
katur dipun timbali

kang nimbali awasta Bok Sokadana
kêmbar Jisaka kari
wus prapta ngajêngan
patih nêmbah suku sang
sri nata ngandika aris
apa lèh sira
saosan dhahar mami

wus alawas ingsun tan eca adhahar
yèn nora môngsa janmi
alêsu grahuyang
buh rasane wak ingwang
nuju enak ingsun bukti
bocah parêkan
lêmu sun gadho ênting

iku patih ingsun nuli dhahar nendra
mêngko agagat mani
lawas tan amangan
janma riwe drês mêdal
sarira kaya dèn dusi
acêlangaban
watuk sambi awahing

wus sapta ri muruse padharan ingwang
mili dalinding gêtih
larane tan pira
mulêse datan kêlar
rina wêngi mêrbês mili
agulimpangan
awak lir dèn gêbugi

kaya ngapa patih yèn tan olih janma
kabutuh sira pasthi
patih ingsun môngsa
sun nora etung bôngsa
bok nyambêlèh mantri siji
kang rada ala
agampang anyalini

Ki Apatih Tênggêr umatur anêmbah
angsal sasat tan olih
mila sapunika
dede abdi ta Mêdhang
janma moyang nora panti
saking ing sabrang
kêdah katur sang aji

suka lamun dadosa dhahar sang nata
nanging darbe prajangji
nuwun bumi Mêdhang
mung sawiyaring dhêsthar
bumi dèn suwun kariyin
yèn sampun tômpa
sumôngga ing karsa ji

langkung trustha sri narendra angandika
apa tuwa kang janmi
pan taksih taruna
wêtah lêmbut dagingnya
dawêg ecane binukti
awak kumidang
mangke wontên ing jawi

suka-suka bok rôndha apan ngandikan
Bok Sêngkêran wus prapti
saos sêmu waspa
agèr sira ngandikan
Ki Ajisaka wus kerid
praptèng ngajêngan
jêngêr sri narapati

langkung pêkik dene eman yèn matia
angandika sang aji
hèh apa ta sira
kang sanggup dadya dhahar
nanging jaluk bumi dhingin
sawiyaring kang
dhêstharira puniki

alon matur inggih kawula kang sagah
ngandika sri bupati
luhung ngawulaa
ingsun gawe bupatya
eman warnamu apêkik
maksih taruna
bagusmu tanpa tandhing

Ajisaka sumaur anuwun kula
pasihanira aji
kêdah paripêksa
anuwun bumi Mêdhang
ngandika sri narapati
nyata tan kêna
ingsun eman sirèki

nulya undhang sang nata marang apatya
punggawa miwah mantri
kinèn sanenggaa
sasikêping ayuda
baris ngalun-alun sami
ya ta sang nata
mijil mring pôncaniti

sampun pêpak ing alun-alun malatar
ngandika sri bupati
hèh sagung wadyèngwang
iki Si Ajisaka
sêdyane anjaluk bumi
saambanira
ya dhêsthare pribadi

yèn wus cukup anuli sira cêkêla
wong kudu bosên urip
êndi dhêstharira
wus katur dyan binabar
lakon sadina pan maksih
wiyaring dhêsthar
ngêbêki ing nagari

Sang Dewatacêngkar tindak jêjaranan
dhêsthar wiyare maksih
lêlakon sapasar
sapuluh wêngi prapta
lêlakon satêngah sasi
praptèng sawulan
wiyare dhêsthar misih

têlas sagung têlatah ing bumi Jawa
Dewatacêngkar kandhih
saparan kabuya
kapêngkok ing samodra
Dewatacêngkar anuli
gêbyur Sagara
Kidul sirna sang aji

Sang Dewatacêngkar salah kadadean
pan dadi baya putih
wus kêna ing papa
cintraka ramanira
gêngira kagiri-giri
kagila-gila
kadya prabata siwi

gigirira wiyar kacukulan wrêksa
kisèn sela lan curi
mêksih dadya nata
saisining samodra
tatanipun kadya janmi
pêpatihira
Gajahmina Dipati

Ki Tumênggung Pamprang lan Ki Arya Lodan
Rôngga Saradulyèki
Dêmang Wikridita
Ki Pandêlêgan Lumba
santananira narpati
Tumênggung Pamprang
Arya Kaluyu tuwin

Radèn Arya Polèng Radèn Arya Buntal
Ngabèi Bêlangkuning
Radèn Dêmang Ponthang
miwah Dyan Arya Pethak
Sagara Kidul ing nguni
loro ratunya
siji Raja Ngin-angin

kang satunggal iya Sang Dewatacêngkar
susah Raja Ngin-angin
nabda asêngara
sapa ingkang nyirnakna
baya putih sun ngèngèri
kalangkung tikbra
tyase Raja Ngin-angin

pa karyane baya putih ngadhang marga
bêbegal amêmati
dharat miwah toya
arsa malês ing lara
wirang arsa pulih gêtih
gênging sarira
saengga wukir siwi

panjangira lamun malang saonjotan
tutuk yèn mangap kadi
wiwaraning guwa
yèn molah agênturan
kombak wening jalanidhi
swara goraya
minta ruwatirèki

yèku lirning wong wani marang ing yayah
kêna papa cintrèki
kunêng kang winarna
Sang Wara Ajisaka
sampun jumênêng narpati
anèng ing Mêdhang-
kamulan karta-karti

Ajisaka têtêp jumênêng narendra
Mêdhangkamulan uning
bupati tan owah
miwah mantri sadaya
pêpatihe maksih lami
Ki Adipatya
Tênggêr wêwah amukti

ya ta putranira Sri Dewatacêngkar
jalu pambajêngnèki
ran Sang Daniswara
saksirnane kang rama
gya lolos saking nagari
datanpa wadya
mung sakawan kang ngiring

nanging samya binujung marang wong Mêdhang
parentahing narpati
Sang Sri Ajisaka
tan kêna wong kampiran
sajroning karatonnèki
pan pinacakan
pinoma wanti-wanti

angèstokkên sagung wong Mêdhangkamulan
dènnya srinarapati
milua ing wadya
kayungyun prentahira
agung palamarta adil
wadya ing Mêdhang-
kamulan wêdi asih

ri sêdhênge sri narendra sinewaka
pêpak kang pra dipati
myang para prawira
Patih Tênggêr nèng ngarsa
Ulubalang Langlangwèsthi
lan pra sakabad
pandhita para rêsi

pan wus samya sumiwi para narendra
yayah konjêm ing siti
Prabu Ajisaka
ngandika mring apatya
miwah mring para dipati
lah pirsakêna
Si Dêduga Mênawi

ingsun gawe têtindhih bupati dhomas
Si Dêduga kang kering
Si Manawi kanan
Si Duga anamaa
Sêtyalêgawa Dipati
lan Si Manawa
iku ingsun paringi

anamaa Dipati Dutanagara
nanging karone maksih
anèng jro kadhatyan
tan kêna pisah ingwang
samya nuhun saur-pêksi
hèh pirsakêna
sakèhe wadya mami

yèn ing mêngko Rôndha Sêngkêran têtêpa
mardika amêngkoni
sagung wong Karandhan
sun wuwuhi ngêrèhna
wong sabiting kanan kering
kang padha pêrak
desa ing sakèh sami

wadya nuwun samya asaksi sadaya
lawan wêngkon apatih
wong ingsun ing Mêdhang
dèn padha enak tyasnya
kya patih matur ngabêkti
kalangkung eca
sumungkêm lair batin

sampun kondur Prabu Jaka Ajisaka
ngadhaton wus alami
nagri sangsaya arja
murah sarwa tinumbas
tulus kang tinandur sami
wong cilik eca
mungsuh nora na wani

kang wadya lit tutug dènnya dagang layar
dharat miwah pasisir| nora na culika
saparan-paran kêna
akèh bramana ngêjawi
nahan kocapa
kang kêna brôngta kingkin

putranira Sri Bupati
Dewatacêngkar kang nama
Sang Arya Daniswarane
ginadhang gumantya nata
mangke kèngsêr sing praja
langkung dening kawlas-ayun
nusup-nusup wanapringga

manjing jurang minggah ardi
saengga kidang manjangan
binuru dening wong akèh
parentahira sang nata
wus karsaning Pangeran
radèn dadi tapanipun
benjang mêngku tanah Jawa

anurunkên para aji
ing tanah Jawa sadaya
wong desa ngundhangan kabèh
pasisir myang pagunungan
aja kandhêg kampiran
tinutkên sadosanipun
wong desa ajrih sadaya

samya tinibanan tulis
samya kinèn anyêpênga
mring Radèn Daniswarane
sakèhing wong bumi Mêdhang
mila kalunta-lunta
sakalangkung kawlas-ayun
Radèn Arya Daniswara

kalunta sampun atêbih
saking nagari ing Mêdhang
nora dhahar nora sare
sinêdyakakên atapa
panakawan sakawan
yèku sutaning tumênggung
nama Bêgja lan Daulat

pun Manawa pun Manawi
punika paliyanira
Bêgja Daulat êmbane
ature lir calapita
dhuh gusti dawêg raryan
botên nadhah botên nginum
karipan kularsa nendra

angandika sang apêkik
yèn nora bêtah balia
ingsun lakonane dhewe
pirabara sinung gêsang
Bêgja Daulat mojar
bosên têmên sok Amupus
jamak angangge têkiyar

lumampah raina wêngi
ngidul ngilèn manjing wana
gunung alit na guwane
guwa Têrusan ranira
puniku pangalapan
yèn dudu janma linuhung
yèn tan ilang mulih edan

ing jro ajêmbar arêsik
mangunturipun ing têngah
paju papat pamêrite
ingkang kidul ing kadhatyan
nêrus dhatêng sagara
ngilèn nêrus gunung Ulu
kang ngetan nrus gunung Dapa

kang ngalèr têrusannèki
nênggih dhatêng ing sagara
kang ngidul sinungan manèh
ran manguntur pangrantunan
pan wêrit nora kêna
iku wiwara kadhatun
kang êlèr sanggar langgatan

pangiwane ana bèji
ing têngah pan gêdhong gêdhah
asri ana pêthetane
gêdhong nora kêna mênga
ing jro ana kanthil mas
langse tinundha kumêndhung
kang ngetan mring patamanan

jawi wiwara arêsik
kayoman cêngkèh satunggal
winastanan pasar Dièng
pasare dalu kewala
nora na wruh satunggal
guwa Têrusan puniku
kêdhatone Sri Sindhula

sasirnane Galuh nuli
ngalih ing guwa Têrusan
karantên langkung endahe
wau Radèn Daniswara
kapencut mangun tapa
tan winarna solahipun
lamine ana ing guwa

jinajah sakèh kang wêrid
wus linêbonan sadaya
arêmên pasang rakite
gêdhong gêgêdhah wus mênga
linêbonan sadaya
jinajah sawêngkonipun
sira Radèn Daniswara

wau ingkang dèn tapani
sajroning wiwara jaba
anèng guwa pakaryane
wau Radèn Daniswara
pan sampun tigang côndra
binantêr ing tapanipun
angêningakên ing tingal

mênêng ayoga sêmèdi
laminira amrayoga
sacôndra tan ngaksamane
tan panêngran jayanira
Rahadèn Daniswara
murub jroning guwa wau
jumênêng prabawanira

pratingkahing radyan mantri
pinarak ing sila tumpang
ngayunkên pamêlêngane
kang asta kalih tumumpang
pinangku anèng pangkyan
asta kiwa nurut pupu
kang asta têngên tumumpang

dhumatêng ing asta kering
anurut jarijinira
kang pinêlêng panuduhe
kewala Sang Daniswara
nyirnakkên pôncadriya
wus sirna kawulanipun
dumadya prana pranawa

Dyan Daniswara wus êning
waspada ingkang sinêdya
sampun ilang manungsane
ngraga suksma Daniswara
dalucoba kèh prapta
panakawan gila turu
dyan dhatêng wanita endah

apan iku widadari
pêpitu lan Mayangkara
samya yu-ayu warnane
mêdal kori kidul ika
umarak ing sang tapa
Dèwi Sangkaningrat iku
sami lan Dèwi Supraba

ayune tan na tumandhing
Mayangkara Sangkaningrat
pan apantês lêlewane
dadya kêpyuring wardaya
apupur gêgunungan
gènnya paès langkung patut
watak mênêng aprêsaja

asinjang pathola wilis
asamir jingga maruta
kêncana luru têpine
amindha Dèwi Supraba
nora na kang miriba
madyaning pada sadarum
tan amimba Mayangkara

malih mêdal wetan singgih
Mayangkara sêkaring rat
lir gambar winangun yune
solahe wayang-wuyungan
watêke antêng raras
awèh edaning wong kakung
tan ayu dening busana

tan asor yèn ngusut nênggih
pamulune langkung jênar
lir cêpaka ing gandane
ingkang lagya wuryan sêkar
sumunu sêsênênnya
sang rêtna di sêmonipun
kadi wulan kapurnaman

kalangkung endah sang dèwi
pathola wungu sinjangnya
gadhung mêlathi samire
pupuripun lêlamatan
paèse kaduk raras
wontên malih saking pintu
Ni Dèwi Rêtna Widata

aruruh tingalirèki
kadi tulis bisa ngucap
sang dyah tan ana rêngune
amanis sariranira
apaès sêmu raras
sêmunya manis dinulu
sapolahe gawe rimang

madyanira nawon kêmit
ujunging jaja awijang
ramping arata têngahe
sarigilig ajênar
turut uruting ôngga
rarasing rêsêp prêmbayun
mandul-mandul yèn lumampah

kang saking kilèn amêrit
anawang côndra puspita
agandês-gandês lakune
èsmu langar kaduk raras
lir kêncana rineka
bisa polah sêmunipun
tur bisa ngêdoli ulat

kang mêdal saking pamêrit
taman rêtna gondasmara
apantês ing sasolahe
ngêmbat-êmbat lambungira
nawon kêmit têngahnya
pantês luwês tingalipun
tungtung manis ingkang warna

samya marak ingkang tapi
ingkang lagya ngraga suksma
Sangkaningrat matur alon
mila rahadèn kawula
umarak ing andika
angèngèr marang pukulun
yèn sêmbada anjuru dang

dèn dukani YyangPramèsthi
mila tumurun kawula
mung andika ingkang katon
amawongan anjuru dang
gusti kawulakêna
mangke ing têmbe pukulun
kawula angèstu pada

inggih kawula ta gusti
atanya dhatêng andika
punapa inggih sêdyane
atapa sajroning guwa
lawan sêdya punapa
jarwanana wong abagus
sadaya minta sih tuwan

radèn putra datan gingsir
kang godha kaku galihnya
Sangkaningrat was tingale
yèn sang tapa ngraga suksma
suwung kari pramana
sojar payo padha mundur
anèng kene tanpa karya

yayi atunggu wong mati
sang dyah wus kondur sadaya
nanging tan suda manahe
dèn têtungkul sang atapa
nganti pêpak pramana
wong padha sêkti dibya nung
akarya malih panggodha

malihwarna prapta malih
sami ayu-ayu pelag
samya jênar sarirane
kadi tanggal ping patbêlas
akarya lara brôngta
sami rimong kêmbênipun
sang tapa dahat tan obah

payudara dèn ungkabi
dèn arasakên sang tapa
radyan cinandhak astane
cinêkêlkên payudara
rinangkulkên ing jôngga
kang satunggal astanipun
rinangkulkên pangarasan

sarta mandêng aningali
sang tapa winangwang-wangwang
sarta pinandêng tingale
sang dyah masang gunanira
ênggène ing sêsotya
dhêsthi cangklêng aranipun
dimèn sang tapa tumingal

pamrihe dipun rêmêni
pasthi kêna gunaningwang
ya ta sang tapa tingale
dyan jaka sampun waskitha
tingale datan owah
malah mangke sang rêtna yu
anggodha malah kagodha

têmahan abrôngtakingkin
sakèhe putri punika
kasabêt brôngta wirage
manahe kumênyut samya
ningali kang atapa
enjing malah ngantos surup
anggodha malah kagodha

wus gumanti ingkang sasi
sang dyah lali wadinira
têka sami rêmên kabèh
dene baguse sang tapa
sami atêbah jaja
rimang manahe dyah ayu
kayungyun marang sang tapa

sêling-surup manahnèki
kang widadari sadaya
anggodha kagodha dhewe
kapat amundur sadaya
dening sang tapa ika
ginodha tan gingsir wau
saking gênturing kang tapa

wasana kang widadari
sakalangkung wirangira
marang sang tapa ciptane
mantuk marang ênggènira
samya wayang-wuyungan
tansah katingal sang wiku
kocapa Prabu Sindhula

eyangira sangapêkik
wus dadya jangkêping dewa
guwa Têrusan purane
langkung wêlas mring kang wayah
anulya tinurunan
tanpa sangkan rawuhipun
radèn wruh api tan wikan

eyangira sang apêkik
wus dadya jangkêping dewa
guwa Trusan kadhatone
langkung mêlang mring kang wayah
anulya tinurunan
jog tanpa sangkan nèng ngayun
radèn wruh api tan wikan

ingkang eyang mèsêm angling
wudhara gènira tapa
wus katrima mring Yyang Manon
sira kapatêdhan garwa
widadari lêlima
wus pinasthi sira putu
yèku jatukramanira

besuk nurunkên para ji
ing tanah Jawa sadaya
saturunirèku kabèh
kaki tan kasêlan-sêlan
ing mangke durung môngsa
dene Ajisaka iku
dadi ratu sêkti guna

ing jangjinetigang warsi
nora kêna sinuwawa
yèn durung têka jangjine
gampang bae yèn wus môngsa
pasthi sira gumantya
madêg ratu run-tumurun
amêngku rat nusa Jawa

besuk jangkêp tigang warsi
sun idèni putu sira
ngrêbuta prajamu age
mêngko sira tutugêna
ing tapa bratanira
dèn bangêt gonira mêsu
madhêpa mring kadigdayan

kanuragan lan kasêktin
supaya nêmu wisesa
jroning prangira rarêmpon
tinarima ing bathara
rahayu yudanira
kawijayanira nulus
ayya sangsayèng driyanta

kudu tuwajuh nèng ati
tan kêna basa trakadhang
tan kêna mangkono mangke
nuli emut nuli boya
iku kaki tan kêna
wruhanira putuningsun
rêncananing pôncadriya

dupi sampun ngrêdon kaki
iku ingkang pôncadriya
angèl pambuwange anggèr
kaki tan kêna ngambilan
iku kang pôncadriya
awèh wulanguning kalbu
ambêbingungi ing manah

ngulapi paningal êning
kaki maring ngayunira
kang pôncadriya bekane
tingal têrus ingulapan
klimput raga wisaya
radèn ngabêkti anuhun
pamulang wuruking eyang

radèn matur saha bêkti
sintên ulun dening lintang
asih dhatêng kawulane
sang wiku gumuyu suka
patut sira tan wruha
iya eyangira ingsun
ing Galuh Raja Sindhula

kang muksa lan nagri mami
kaki aja taha-taha
sira sun mong sêlawase
wulang ingsun marang sira
kaki ja salah karya
tapanira maksih durung
tega pati tan mangkana

lah aja kapiran kaki
tutugêna tapanira
mentara mring guwa mangke
mangulona bênêr sira
wana ana wong dhêkah
ulatana dèn kapangguh
ing wismanira bok rôndha

Rôndha Kasihan rannèki
dhukuhe ing Pathukulan
sawiji lanang anake
sira putu angèngèra
turutên sapakonnya
yya sumêlang tyasirèku
poma kaki lakonana

tutugêna tapa kaki
besuk yèn wis tigang warsa
ngangkata jumênêng katong
rêbutên nagaranira
Prabu Anom Jisaka
ilang dhewe besuk putu
wus ta kaki akaria

tulungên rabinirèki
yèn lipur sira tinggala
ingsun ingkang among radèn
wus musna sang wiku raja
Rahadèn Daniswara
arsa ngimur garwanipun
radèn panggih lan kang garwa

garwa samya widadari
gangsal paringing jawata
sinarenan sadayane
tan antara samya nendra
kang garwa gangsal pisan
rahadèn aris tumurun
kapungkur wiwara guwa

kapitolèhên rahadyan
dene garwa tinilar samya guling
pinêgêng ing trêsnanipun
kalangkung dening brôngta
panakawan sakawan tan kêna kantun
lampahe amurang marga
tan ana baya kaèksi

lampahe kalunta-lunta
manjing jurang munggah ardi kang sungil
kadya jungkung manggih timur
lir layangan apêgat
radyan putra nutugakên tapanipun
tanpa dhahar tanpa nendra
ingkang sinêdya ing galih

pituduhe ingkang eyang
desa Pathukulan tinêlêng galih
ngilèn bênêr lampahipun
anusup wanapringga
tarataban myang iring-iringing gunung
kunêng warnanên bok rôndha
wisma têngahing wanadri

yaiku ing Pathukulan
ni bok rôndha kalangkung kawlasasih
malaratipun kalangkung
busana gêgombalan
sabên dina adol godhong karyanipun
kang pinangan kêkuluban
doh desa lan bandar têbih

yèn awade gêgodhongan
nginêp marga darbe anak satunggil
jalêr warnanipun bagus
Jugulmudha ranira
jaka tuwa tanpa nyandhang digang digung
tanpa mangan kadya ajar
cawêd babakan kusambi

sabuke oyod-oyodan
tanpa karya bêlêripun nglangkungi
awake kêrêp sinusuk
nora amambu toya
ingkang jamak ngingonana biyangipun
Ki Jugulmudhèku boya
ibunyatan dèn opèni

mung ugungane kewala
dèn lungguhi mring Ki Jugulmudhèki
acupêt bodho balilu
sungkanan tur doyanan
titikane cêrobo tur bêtah turu
boya pisan yèn puruna
nênandur macul tan bangkit

nora bisa amêmêrang
witing sungkan tan bisa gawe biting
bêtah mêlèk bêtah turu
yèn wus dhodhok tan lunga
kongsi bêdhug kêpanasên bêkah-bêkuh
tan mingsêr kongsi sadina
tan lunga lajêng sawêngi

bêtah nglapa bêtah mangan
bêtah linggih yèn turu tan ngalisik
yèn ana panganan ayun
nênandur boya pisan
Jugulmudha nging ana titipanipun
wêkêl tuhu jrih ing biyang
lan agêng tarimanèki

nora watak adol dora
isinan yèn kabutuh labuh pati
yèn dèn srêngêni mring biyung
banjur turu sapasar
kêpanasên kodanan nora awungu
lêmês bumi Pathukulan
yèn jamake angomahi

barang kang tinandur mêdal
langkung pênêd rata sitinya wêdhi
ngayun kali wingking gunung
toyanipun tumumpang
anadene ni mbok rôndha karyanipun
duk wirya rabining patya
Galuh duk rusaking nagri

ki apatih tumut musna
karsaning Hyang garwa taruna kari
nging tilar wêtêngan wau
mijil Ki Jugulmudha
nora gatra ni rôndha pomahanipun
tan duwe latar tan marga
rungkud kiwa têngênnèki

ing ngarsa wuri pan wana
omah-omah pagêre godhong jati
payon karambatan bulu
pêtêng barang rumambat
kadya sudhung nora pakra lawangipun
amung sêdhêng wong bêrangkang
datan purun ambabadi

lamun udan Jugulmudha
katrocohan kang awak lir dèn dusi
sawêngi nora lèh turu
gêrêng-gêrêng kewala
yèn ngratêngi nora purun ngamèk kayu
yèn matêng nuli mêrgagah
biyange tan dèn umani

ki jaka lan ibunira
samya ngisis anèng ngisor kêsambi
ni rôndha ris wuwusipun
lah kaki Jugulmudha
iki priye tanpa wêkas putraningsun
angur sira ngawulaa
mring Mêdhang gustimu lami

kaki nora abêbakal
ingsun pan kapengin sira ingoni
wiryaa kadi rumuhun
kaya swargi ramanta
bosên têmên kangelan ingsun anutug
sumaur Ki Jugulmudha
dhuh biyung sun nora apti

ngawula ratu birawa
mangan janma nora ajêg tan adil
wartane kaki sun ngrungu
kang jumênêng ing Mêdhang
Prabu Ajisaka madêg adil kukuh
langkung asih mring kawula
iku ngèngèrana gusti

nadyan mêngkono tan arsa
iku satru nora kêna ngabêkti
yèn tan têdhak turunipun
Gusti Ratu Sindhula
nora arsa ngawula sun plaur lampus
ingsun arsa angawula
benjang yèn ana ratwadil

kapanane sêdhêng pêjah
ing saiki apa pinangan kaki
Ki Jugulmudha sumaur
lah biyung nora bisa
padha mupus ya biyung sapuluh-puluh
yèn durung têka jangjinya
binurua angoncati

lah kapriye wasananya
bosên têmên datan amangan mami
nora wande padha lampus
lah ta biyung mênênga
ngong tuturi impèn ingsun mau dalu
sadalu aku tan nendra
katon kawulangèn èsthi

lan mong rare nyunggi wulan
sarêng tangi gêgêtun impèn mami
nulyanasmara karungu
besuk ing Pathukulan
ana ratu sumbaga sêkti pinunjul
pêpatihe besuk sira
kèdhêp sawarna kumêlip

iku antinên bok biyang
kapanane kaki kasêlak mati
kunêng wau kang winuwus
Rahadèn Daniswara
nusup-nusup mêdal ing wananon dhukuh
kandhêg lampahnya duk miyat
inggih dhukuh langkung sêpi

Bêgja Daulat tumingal
lamun ana janma pêpatèn nênggih
Bêgja Daulat umatur
gusti inggih punika
wontên tiyang kêkalih radèn amuwus
Bêgja Daulat dèn inggal
takona sun arsa kampir

ing dhukuh ingkang kocapa
nyai rôndha lan putra lagya ninis
ni rôndha alon amuwus
karia ingsun arsa
adol godhong mring pasar nulya na rawuh
janma nguwuh takèn marga
Jugulmudha amêdali

ingirid wus padha lênggah
wong têtiga lan Ki Jugulmudhèki
Ki Jugulmudha amuwus
adhi tigas kawuryan
dika pundi Bêgja Daulat sumaur
manira wong tanpa wisma
moyang saênggène kampir

sintên nama pakênira
anauri ingkang sudi mêstani
kawula pun Bêgja iku
ari ngong pun Daulat
balik kakang Ardalepa kakang ingsun
atanya puniki dhêkah
ki raka wêstane pundi

ari satêngahing wana
yayi iki Pathukulan rannèki
iya iki wismaningsun
amung lawan pun biyang
tanpa rowang Bêgja Daulat gumuyu
midêra salawe dina
sang bathara durung manggih

wong awisma kadi dika
nora môntra dèn ambah dening janmi
tan karuan wuri ngayun
sumaur Jugulmudha
wus pinasthi karsaning Hyang Maha Luhur
hèh yayi môngsa bakala
Bêgja Daulat tanya ris

kakang sintên kang sinambat
anauri dêlape kang mêstani
Jugulmudha aran ingsun
pun biyung karan dhêkah
Rôndha Pathukulan pun biyung ranipun
Ki Bêgja osikirèng tyas
iki kang sinêdya gusti

kakang karia sun arsa
angaturi gusti kantun nèng Jawi
Jugulmudha gupuh-gupuh
lah yayi dèn ainggal
gustinira ingaturan wus malêbu
wus panggih tata alênggah
rahadèn ngandika aris

bibi nilakrama ingwang
pasang tabe ni rôndha anauri
jêngêr sumêngêrên dulu
bagusira rahadyan
cahya mancur sakêdhap salin pandulu
katingal kang ngiring kathah
pratiwa swandana èsthi

angraos dhayohan raja
Jugulmudha iya mêngkono maning
angucap kadya ngrêmpêlu
kônca iku titihan
pan lêbokna dèn guyang panas wus dangu
ni rôndha ngling lah manjinga
pura sakèh para gusti

sumambung Bêgja Daulat
hèh ya bocah sakèhe magêrsari
padha lêbokna gamanmu
Mênawi lan Mênawa
asru ngucap kônca mondhok ja narucuh
sakuwu-kuwu dèn tata
lan dèn padha ngati-ati

emut sarêng gumyak sumyak
ya gustiku dene amrabawani
kawistara kang sinuhun
ya pagene wak ingwang
angrampêlu katon ingkang dhèrèk agung
kula gih kadya mangkana
katon kèh kônca bupati

Mênawa Mênawi ngucap
kakang kula katingal nata baris
nyai rôndha aris muwus
sun tan katingal wana
katon praja sanalika tingal ingsun
yèki wangsiting bathara
wis mênênga ja ginupit

aris matur nyai rôndha
anggèr Bêgja kula kampiran gusti
kêsasar gusti sang bagus
pun bibi anilakrama
kang sinambat ing sih pundi kang kapungkur
ing ngajêng pundi sinêdya
tanpa wisma ingsun bibi

kang sun sêdya Pathukulan
arsa ngèngèr mring sira ingsun bibi
andhêku tan sagêd matur
kang abdi ngèstupada
anak kula pun Jugulmudha puniku
katur gusti ngabdèkêna
kunêng radèn wus alami

angèngèrdhatêng bok rôndha
sampun gêntur kasutapanirèki
ni rôndha sugih kalangkung
sapraptanya rahadyan
prabawane Bêgja Daulat puniku
ingkang nêkakakên bêgja
sugihe kadya duk dhingin

mawane dening Ki Bêgja
lan Daulat satuhu gawa sugih
Radèn Daniswara iku
ngiring Bêgja Daulat
radèn dènnya namur tapa kasabipun
nênandur gaga sêsawah
ababad-babad wanadri

pala kapêndhêm kasimpar
wus ngêmohi barang tinandur dadi
wus karsaning Maha Luhur
Ki Jaka Jugulmudha
sarawuhe radèn sarêgêp kalangkung
pan nora nganggo ingatag
barang karya dèn tandangi

pintêr pikir kèh akalnya
anjalimêt lêmut dipun jaringi
salir barang-barangipun
radên lan Jugulmudha
nanêm wiji lawan panakawanipun
wus lama kang têtanduran
sêdhênge lagya ngêmohi

têgal gaga lawan sawah
sampun wêrni ingkang kapirsa sami
tôngga desa prapta agung
Pathukulan wus gêmah
sami prapta anggawa brana dunya gung
anging Radyan Daniswara
ingurupan datan apti

kinèn ambêkta kewala
sakêlare anggendhong amikuli
wus lama doh wartanipun
lakon satêngah wulan
samya ngalih wong milu omah wana gung
bêkta sandhang lawan arta
tigang èwu kèhing janmi

sêmana wong Pathukulan
samya ulah kasudiran kasêktin
karosan aulah bagus
myang ulah katêguhan
pangawasan dene gustine wus punjul
sumbaga prawirèng yuda
karsaning Hyang gula milir

radèn putra angantosi jangji
dèrèng dhatêng wêlinge kang eyang
mila dandan-dandan bae
kunêng ingkang winuwus
nagri Mêdhangkamulan nênggih
jênênge Ajisaka
Prabu Jaka iku
kêlangkung gêmah raharja
sruwa murah eca manahe wong cilik
gawe bupati dhomas

Ajisaka dinulur Hyang Widi
wus katrima pan istijratira
dadi sakarsa-karsane
sabên dina sang prabu
karya janma siti kinardi
ing balêdhug gènira
ana bèjinipun
ajro lir sagaranakan
têngah bèji sinung wot pirantinèki
gènira gawe janma

ing Mêdhangparamêsan gènnèki
bèji ngaran têlaga Madirda
bèji puniku arane
pêrnah sakilènipun
saking kitha Mêdhang nagari
têlaga Mahadirda
ngèrèng-èrèng gunung
ya ing Mêdhangparamêsan
pirantine gènira agawe janmi
Sang Prabu Ajisaka

Randhujajar pamemehannèki
yèn aking gya bêkti amêmuja
linulur ing sakarsane
tôndha Gusti Hyang Agung
krana murah marang kang abdi
kang têmên-tinêmênan
sipat baka kayun
nora kapir nora Sêlam
lamun eklas anênuhun dèn paringi
tan sêpi ing ihtiyar

Jisaka wau dipun turuni
malaekad Dajil lanatolah
dewa kang tinurunake
sang antiga sumurup
nulya sagêd agawe janmi
pirang-pirang angsalnya
ginawe tumênggung
mila na bupati dhomas
iya iku têrtantune dènnya kardi
langkung tangkar-tumangkar

nanging kang kinarya milih janmi
ingkang wêdal tuhu nora dora
kang goroh kawêlèh-wêlèh
lan ginêbyur ing banyu
malah mangke kinarya adil
yèn ana wong mradata
iya parapadu
iku kinarya pratôndha
pasilêman yèn silêm puniku pasthi
kalih ingkang mradata

nagri Mêdhang arja anglangkungi
kutha pênuh samya wismèng desa
iku adiling Hyang mangke
Dewacêngkar rumuhun
mangan janma angrisak nagri
adiling Yyang Jisaka
karya janma agung
dadya gêmahkên nagara
sêmuning Yyang ingkang pinangan rumiyin
olèh têmpuh wong anyar

kunêng gantya kang winuwus malih
nagri Mêdhang sira Prabu Jaka
nèng pura lawan sabate
anggunêm kang cinatur
ingkang kari pulo Majêthi
pun Dora lan Sêmbada
masthi nora nusul
awêdi wawêkas ingwang
sira Duga Prayoga kentara sami
mring pulo timbalana

 têtunggone konên gawa nanging
lakunira Duga lan Prayoga
Mênawa anusul dhewe
tata tita sirèku
ambanjura Duga ngabêkti
manêmbah ing suku sang
karo padha mêtu
kunêng gênti ginupita
sabat kalih kang kari pulo Majêthi
pun Dora lan Sêmbada

samya mirsa gustine dadya ji
anèng Mêdhangkamolan wus lama
yun nusul ajrih wêlinge
wau ta gurunipun
sapa-sapa ingkang nimbali
mundhut gadhuhanira
aja sira angsung
yèn dudua ingsun dhawak
mila sami mituhu wêlinging gusti
Dora cidrèng wêcana

Dora cidra anusul ing gusti
nora nganggo rêmbag lan kancanya
ambolos lumampah dhewe
pun Dora wus kapangguh
lan pun Duga Prayoga nuli
ingirid manjing pura
asowan sang prabu
sumungkêm pada suku sang
angandika Prabu Jaka sira prapti
Dora êndi kancanta

Si Sêmbada tan barêng sirèki
paranta Dora matur anêmbah
Sêmbada lawan ature
di dalêm kula nuhun
ulun ajak nusul tan apti
wali tita diwasa
mêksa datan purun
pramila kawula tilar
sarêng mirsa sang nata supe kang wêling
kalimput atur Dora

wiku raja lir yayah sinipi
pratôndha duka jaja bêranang
kumêdut padon lathine
anglir rêraub marus
ujyalanya lir sang yyang rawi
garap dènnya ngandika
Dora ingsun utus
timbalana Si Sêmbada
pônca latri Dora sira sun wangêni
yèn mêksa nora arsa

ya pundhutên gadhuhane kêris
lan tunggone aran rukmakala
miwah sêsotya sakèhe
yèn dahat tan apurun
lah wis apa kalamun wani
cangkingên dhase nulya
katura maringsun
sandika nêmbah wisata
gêgancangan wangsul mring pulo Majêthi
Dora pulo wus prapta

wus panggih Sêmbada nglingnya aris
têka ngêndi sirèku ya Dora
lawas lunga têka mangke
Dora nauri ingsun
nusul gusti mangkya dadya ji
anèng Mêdhangkamolan
kitèki ingutus
Sêmbada nimbali sira
kinèn mundhut gêgadhuhanira kêris
lan tunggonmu sadaya

nauri kapriye sira dhingin
padha mirsa ingkang pangandika
panêmbahan ya mêngkene
sapa-sapa kang mundhut
gadhuhamu kêris puniki
ja awèh yèn dudua
sun dhawak kang mundhut
wong loro padha miyarsa
mêngko sira têka amundhut pribadi
palang mangan tanduran

sirku nêrajang bênêr pribadi
ewamêngkono sarèh kêkancan
payo seba matur dhewe
Dora sugal amuwus
apa ora ngandêl mring mami
awèha tan awèha
amêksa sun pundhut
sirèku tan nganggo taha
buwang bênêr yèn sira pundhut pribadi
masthi ingsun tan suka

ana ujar tan sira piyarsi
amarunggul nganggo têmu dhawak
Dora asru pamuwuse
priye ujarmu iku
aja sira mungkar ing gusti
amurang sarak sira
nganti sun parunggul
tan bêcik enggal ulungna
pun Sêmbada nauri kêras sathithik
ujarmu ora enak

malaku ginugu sun tan ajrih
marang sira ajrih gustiningwang
Dora lakunira kuwe
manawa sira iku
ngamadaka sira wus lami
ngawula gusti liya
Dora nabda asru
aja akèh ujarira
apa nganti sun wasesa sira mangkin
tan jrih nyangking dhasira

capêng karna Sêmbada sru angling
Dora calathumu sok mêtua
sirarsa marunggul bae
arsa mêksa maringsun
mara payo lah padha siji
sêdhêng singa tiwasa
ya ta kalihipun
sigra anarik curiga
ha na ca ra ka da ta sa wa la gênti
ajaya-pinarjaya

tan tumama agitik-ginitik
tunggal kawruhnya pa dha ja ya nya
ganti kantaka arame
ngêntèk tênaganipun
cang-binuncang banting-binanting
tôndha sami digdaya
agêbug-ginêbug
dumadya ma ga ba tha nga
barêng mati sandhangan pêpak sinandhing
suku wulu talingan

 kunêng Prabu Jaka kang winarni
nganti duta liwating antara
tan kêna wis samayane
ngandika sang aprabu
sira Duga Prayoga sami
nusula mring Si Dora
lawan duganingsun
cakra manawa na salah
pun Dêduga Prayoga wisata aglis
singarsa inggal prapta

ing pulo Majêthi tan kêpanggih
pun Dora Sêmbada ingulatan
kêpanggih mati karone
ha na ca ra ka lampus
tabêt da ta sa wa la sami
sêkti pa dha ja ya nya
mati barêng sampyuh
môngga ba tha nga sih pêpak
sandhangane karone misih sinandhing
nukupi cakra pengkal

Duga Prayoga ngungun kêpati
sigra mantuk sakêdhap wus prapta
ngarsèng gusti lon ature
amba ulun kautus
analika ing abdi kalih
pun Dorapun Sêmbada
na ca ra ka sampyuh
tabêdnya da ta sa wa la
pa dha ja ya nya ma ga ba tha nga sami
pracihnanipun pêpak

sandhanganipun pêpak sinandhing
suku wulu pêpêt cakra pengkal
gitik-ginitik tabête
lêpihan sampun katur
aturira tinata titi
anjêngêr sri narendra
pan tigang pandulu
nora kêna angartika
sigra angling ingsun dhewe kang wus jangji
tan kêna tinututan

Dora goroh ature mring mami
Sêmbada têmên tuhu parentah
ngong bêndu dening ature
cidra Si Dora iku
nulya Ajisaka anganggit-
anggit pinônca warna
sastra kalih puluh
ginawe warga nglêlima
wit ha na ca ra ka sawarganirèki
pindho da ta sa wa la

pa dha ja ya nya wargaping katri
warga kaping pat ma ga ba tha nga
yèku sawarga-wargane
rinimbag dadya catur
anglêlima rimbagannèki
ingaran sastra dênta
minôngka wit iku
wêwinihing sastra Jawa
wus sinungan sandhangan sawiji-wiji
wêne-wênèh ungêlnya

wus pinônca wali muka nuli
nata tulis nom tuwaning sastra
sastra sandi sarimbage
krana wong nurat iku
lamun tan wruh sandi yya nulis
ingèsêman pujôngga
sandi kèh warnèku
sandi sastra sandi sutra
miwah sandi kirana upaya sandi
tata prunggu nung swara

sastra kang wênang gênti-ginênti
kang muni badan tanpa sandhangan
sami sastra sandhangane
miwah kang dadi guru
guru lagu lan guru tulis
katiga guru lampah
ana dibya guru
ingkang kapara ingêdhang
ya A kara arane kaparèng gêndhing
I kara aranira

kang kapara ngêdhung ukarèki
kaparèng ngêdhong U karanya
kang ngêdhèng E kara rane
kaparèng pêpêt iku
ya lê kara aranirèki
akèh kramaning sastra
ayogya parèku
agêng alit anom tuwa
ing aksara ungguhe sawiji-wiji
ingkang dadi sandhangan

samya sastra kang urip kang mati
tanapi sastra salawe warga
nglima-nglima sawargane
kathahing pêncaripun
sastra Jawi lan Arab sami
Prabu Jisaka wignya
tulus jênêngipun
kasukane saba wana
anggrit sangsam banthèng mesa kidang kancil
singa ngun-angun wagra

ambaburu lan sabatirèki
nora arsa ambêktaa bala
sakalangkung kasêngsême
barang kêpanggih sampun
kunêng Prabu Jaka ningali
wontên bujôngga tapa
lami sampun gêntur
munggèng imbanging himawan
wus sudibya warnaning sisik lir manik
endah amôncawarna

pan binêbêd lata awaknèki
Prabu Jaka dulu ula tapa
langkung apanas galihe
duka sru dènnya muwus
arêp dadi apa sirèki
dyan amênthang gandhewa
lumarap wus lampus
bujôngga kêna warastra
nulya ana swara kapyarsa sang aji
hèh Prabu Ajisaka

asikara sira mêmatèni
besuk têmbe Prabu Jaka sira
angambung kêlanangane
mring bujôngga puniku
gêtêr-patêr samya nauri
sênggani pôncawora
udan drês wor lesus
salaminya Prabu Jaka
durung ngrasa luwe mangke ngrasa ngêlih
kasrêpan namur lampah

wisata arsa angaub maring
wismèng rôndha sasar darbe karsa
maring bok rôndha putrane
nguni kapalang timur
mangke sampun mêpêg birai
endahing warnanira
dahat karya wuyung
duk timur wèh êla-êla
guladrawa kasilir rèh manuluhi
ing wardaya sri nata

mangkana Sang Prabu Jaka
Jisaka pan sira apti
anamur dhatêng Kêrandhan
mung sabate kang tut wuri
nora na kang udani
lajêng saking wana wau
ayun wruh warnanira
bok rôndha putrane èstri
ciptaning tyas sang nata kinarya garwa

Prabu Anom Ajisaka
prapta tan ana udani
amêng-amêng ing Karandhan
dhukuh Sangkèh dèn ubêngi
dangu dènira nganti
ni rara nora amêtu
dyan kinèn samya gêntang
pra parawan egar sami
samya têtabahan lêsung lir gamêlan

ni rara kacaryan myarsa
nulya mêdal saking panti
sinjange pathola rêkta
samire gadhung tinêpi
kawuryan mêntas sisig
gêgunungan pupuripun
awida gônda jênar
wus mêpêg birainèki
midêr ing rat wong sa-Mêdhang nora angsal

kumênyut sarêng tumingal
Prabu Jaka wus kagimir
anyipta asmaragama
sang rara dèn parêpêki
nora na kang udani
sumbaganira sang prabu
kang tut wuntat ni rara
amêng-amênganirèki
kate pêthak ingkang asanggar dalima

ni rara arsa anggêntang
sinjange sampun kawingkis
jumangkah nglêsung angidak
dhasing pari suku kering
kawingkis ingkang wêntis
lumarap lir kilat daru
èsmu wulan katingal
pyuh campyuh asmara gati
Prabu Jaka tan emut purwa duksina

anikmat lir wong asmara
korut mijil maninèki
ni rara parêng anikmat
wus korut mijil kang mani
sakala nora eling
kang nutpah sampun cinucuk
mring kate ingkang sanggar
nulya nutpahe sang aji
dipun cucuk mring kate sanggar dalima

nutpah ro dadya satunggal
pan wus karsaning Hyang Widi
sarêng emut sri narendra
kondur wirange tan sipi
gêtun mujung aguling
dene sikara sang prabu
nyipta asmaragama
sawuse mijil kang mani
sangêt ngungun dene ta asalah karya

angraos yèn katiwasan
kunêng Karandhan winarni
wau ta kang kate pêthak
sanggar dalima mèmèti
wus nigan tanpa krami
bok rôndha ingkang amundhut
sinèlèh padaringan
bêras dèn dang rina wêngi
nora têlas malah wêwah bêrasira

apa mawane antigan
cinoba gène ingêlih
sinèlèh nglumbung antara
bêras padaringan ênting
rôndha angambil pari
wus pinasang andhanipun
minggah nglumbung tan nyana
yèn anêtês tigannèki
nging asalah kadadean warna ula

nglangkungi agêng apanjang
kêbak lumbung dèn lêkêri
rôndha mèt pari sabêlah
lir ginugah sigra tangi
ula têtakèn aris
hèh nini apa gawemu
kagyat ni rôndha niba
agila jrih aningali
nibatangi lumayu mring kapatihan

karsane atur uninga
taksaka suka ningali
ing polahira bok rôndha
ngore rema niba tangi
ula gumuyu bêlik
nulya anjog saking lumbung
marani ibunira
ni rara niba tan eling
ula suka lunga nututi bok rôndha

rôndha kêpatihan prapta
ki patih kagyat sarya ngling
kangbok ayu ana apa
lumayu aniba tangi
mêgap-mêgap dènnya ngling
tan tutug taksaka rawuh
anjog anèng ing wuntat
ni rôndha niba tan eling
kyai patih kagyat ajrih arsa lunga

bujôngga gumuyu suka
kaki patih aja wêdi
alah payo padha lênggah
mêngko sun tuturi dhingin
kya patih langkung ajrih
gumêtêr gènira lungguh
ngucap gugup anggragap
taksaka apa sirèki
tanpa sangkan sumaur punang bujôngga

tata krama kadya janma
ulun iki kaki patih
arsa sowan kangjêng rama
ing Mêdhang Sri Narapati
ki patih mari ajrih
wus rèrèh ing lampahipun
de ula tata janma
kaki matura rama ji
mêngko arsa kaki sun murwa carita

kya patih lêga tyasira
ngungun mangunêng ing galih
tan mili graitanira
saking anèhe tan sipi
lan durung aningali
taksaka gênge kadyèku
nanging pinupus ing tyas
wasana ngandika aglis
lamun sira arsa seba mring sang nata

iya sun matur karia
sampun wisata ki patih
taksaka nusul tut wuntat
ki patih prapta ngarsa ji
nêmbah ulun tur uning
jawi wontên taksaka gung
nging sagêd tata janma
durung tutug nulya prapti
kagyat jumbul patih matur gih punika

Prabu Jaka angandika
ula apa sira iki
dene bisa tata janma
wani-wani manjing puri
aseba maring mami
punang bujôngga umatur
marminta purun amba
asowan paduka aji
arsa nglêbu tapak pada padukendra

kapengin ingakên putra
garap ngandika sang aji
putra manèh yèn duwea
garwa sun durung arabi
cobaning dewa luwih
ula kang kaya rupamu
sun sanjata lungaa
taksaka duk amiyarsi
mêrbês mili bujôngga kaya manungsa

taksaka matur ngrarêpa
ulun tur purwanirèki
punapa supe paduka
wontên wana amêjahi
bujôngga gêng ing nguni
nulya na swara karungu
tuwan kenging ing dhêndha
mêjahi bujôngga nêpi
nuntên tuwan kalêson mampir Kêrandhan

anukma karsa uninga
ing pun biyang wus birai
kêparêng pun biyang gêntang
paduka gya marêpêki
nanging nora na uning
kate pêthak ingkang wêruh
ingkang sanggar dalima
paduka amatak aji
ing asmaragama anuntên pun biyang

kengis wêntis katingalan
acampuh asmara gati
tuwan korud lan pun biyang
nutpah tumiba ing siti
cinucuk kate putih
kang sanggar dalima wau
ngon-ingone pun biyang
nulya ngêndhok tanpa krami
dipun pupu tigannya maring ni rôndha

dinokok ing padaringan
uwos dèn dang rina wêngi
malah wuwuh nora têlas
nulya dèn alih pun nini
ing lumbung nêtês mami
punapa kêsupèn ulun
têdah lawan pinôngka
emut mirang sri bupati
nulya kondur karaos yèn kasinggihan

lurah para nyai mêdal
awasta Bok Puspasari
andhawuhakên timbalan
ki patih timbalan aji
ula ngakên putra ji
andika taros yèn purun
nglampahi sayêmbara
ingakên putra sang aji
sayêmbara dalêm nênggih darbe warang

kidul bênêr pêrnahira
wontên satêlêng jêladri
nging kalangang satru jaya
baya putih ngadhang margi
yèn sirna baya putih
ulèku ingakên sunu
yêktos putra sang nata
ingakên putra sayêkti
lamun dede yêkti lêburtanpa dadya

Ula Nglinglung dhinawuhan
turing taksaka nyagahi
mung bêkti kula mring nata
mugi ta angsala kardi
lan barkahing rama ji
abot wong ingakên sunu
lah wis kaki karia
turêna sun amit mati
langkung angrês ki patih mijil luhira

gih anggèr dipun prayitna
mugèstu angsala kardi
ngidul bênêr lampahira
kang kamargan gêmpur sami
sanadyan jurang radin
wus prapta Samodra Kidul
ambyur lumêbèng toya
prapta têlênging jaladri
asêsumbar iki putrane sang nata

kang wêwangi Prabu Jaka
ing Mêdhang sumbaga sêkti
ya aku putrane lanang
ginadhang gumanti aji
kinudang-kudang mami
anyirnakkên satru mungsuh
ratu jaya ramendra
jumênêng pangran dipati
lah rêbutên ingsun lir manjangan pêjah

opyakên lir pring dhapuran
padha wong sumbaga sêkti
tanggonana dibyaningwang
ngajak pirang ari ratri
padha prawirèng jurit
aja mungsuh rama prabu
yèn durung sun palastra
sun bae kalahna dhingin
di rupane satru jaya kang andurma

dur miyarsa Dewatacêngkar bramantya
yèn tinantang ajurit
angrik kapiyarsa
sora saking dharatan
baya ta ing mêngko iki
manira bisa
malês ing lara pati

baya putih anandêr kang toya piyak
alun kandhêg tan muni
baya putih wikan
yèn taksaka kang nantang
hèh sapa aranmu anjing
nantang maringwang
baya bosên aurip

anauri Tunggulwulung aran ingwang
putranira sang aji
ing Mêdhangkamulan
tur sudibya jayèng prang
lah parêka baya putih
padha prawira
aja na anguncati

payo padha aprang ngadu kasantikan
yèn sira nyata luwih
sarêng nêmpuh lawan
gapyuk udrêg-udrêgan
agênti banting-binanting
buwang-binuwang
naut-manaut sami

sarêng nabêt-sinabêt pêthit kalihnya
angrok asilih-ukih
ngêntèkkên tênaga
parêng padha prawira
lir kinêbur kang jêladri
toyanya panas
lêtuh latêk umijil

aru-ara Sêgara Kidul sêmana
kocak ingkang jêladri
mumbul guntur ingkang
samodra dadya udan
têmpuk kang saking ing langit
prabawanira
kombak ningyak umuni

gêtêr-patêr sêngganilesus limêngan
sumirate kang warih
marang ing awiyat
sumawur kadi jawah
pêtêng dhêdhêt wor ngin-angin
têkèng maendra
jumêgur padha muni

pan kagiri-giri goraning kang swara
pyuk têmpuh ning kang warih
ramening ayuda
kèdêr idêr-idêran
dêdêl-dinêdêl mulêti
pagut sarosa
kagyat naga nèng tasik

samya mêdal tumingal ingkang ayuda
yèn padha gustinèki
ngadu kaprawiran
samya tinon kewala
tan ana wani marpêki
sruning kèbêkan
sarta wèh ngrêsing ati

saenggane lir gunung kang mijah-mijah
sumaput prabawaning
kang prang padha dibya
sindhung lesus satbuta
prakampita widik-widik
rob kang sagara
we panas kadya api

ula iwak akathah kang samya pêjah
kontal kabuncang gisik
katanggor ing parang
rahnya bang sumamburat
isining we kawlasasih
andina aprang
nora na ngrasa ajrih

wong Sagara Kidul samya ningali prang
prangira baya putih
kalawan taksaka
ajrih yèn ngilonana
dene padha gustinèki
ingkang kayangan
Sagara Kidul nguni

Ratu Angin-angin lêga manahira
baya putih lèh tandhing
kamaroning manah
dene sang baya pêthak
nèng tasik milu dadya ji
panêdhanira
kalaha baya putih

dadya jêmbar polatanira sang nata
Sagara Kidul mangkin
wau ta kang aprang
baya putih kasoran
sinaut ilatirèki
tugêl watgata
gya cinakot pinuntir

wus palastra sang bajul putih kinipat
binuncang tibèng ardi
Gunung Kidul ingkang
marma na gunung Liman
kadadean baya putih
têrtantu kuna
kunêng ingkang winarni

Sang Taksaka Linglung wusnya mênang aprang
bungah marwata siwi
adarbe pangrasa
lamun ingakên putra
nging karyane kari siji
anggênês warang-
ira kang rama aji

lan Sang Ratu Angin-angin langkung lêga
icale baya putih
ngrasa kapotangan
nulya ngling ngungandikan
wus prapta manjing ing puri
Raja Ngin mojar
mulane sun timbali

luwarana Nglinglung ing punaginingwang
jumênênga narpati
anèng ing samodra
sakêdhap sukur sira
kêkêla anèng jêladri
Linglung turira
inggih kula lampahi

nging sakêdhap ngluwari punagi tuwan
nuhun kulapuniki
saèstu dinuta
nêgês warang ramendra
inggih prênahipun ngriki
ngong dèrèng wikan
mojar Raja Ngin-angin

iya ingsun dadi warange ramanta
sira ingsun tuturi
Nglinglung lakunira
sun tampani matura
ing ramanira sang aji
benjang yèn têka
Buda Cêmêngan iki

sasi Sura ri sêdhêng purnamasada
Galungan taun Alip
pêpak pra dewata
lan aja krama liyan
mungna lawan suta mami
lah kulup poma
aja dera ngoncati

Nglinglung sira sun tuturi ramanira
tan tulus dadya aji
amung tigang warsa
wus karsaning Yang Suksma
nuli na jumênêng aji
kang duwe lawas
yaiku warang mami

kèringan ngrat nanging mêngko durung môngsa
Nglinglung maksih ginaib
sira anuruta
Nglinglung ...| lêlêmbut ing tanah Jawi
padha aseba
ingsun ngawula benjing

saturune iya ingkang momong ingwang
yèn sira nora ngabdi
pasthi nora kêna
ngambah nagara Jawa
ya sira ingsun lilani
ngratoni dharat
rèhna lêmbut ing ardi

karyanira dadya panêngêran jaman
yèn dahuru nêgari
mênange lan kalah
iku sira dèn awas
apa kang dadi prakawis
ing panjênêngan
sira sun pitayani

wis ngulona Nglinglung iki marga gampang
ja ngambah marga lami
lah uwis muliha
tinggalên bojonira
aja ngrubêdi ing margi
Nglinglung wus mêsat
ngilèn dènnya lumaris

mêdal têlêng jêladri amblês buntala
wus mênga jêbul ngardi
nênggih ing Pasundhan
mila têrtantunira
kathah blênge tanah Jawi
ya patilasan-
ira Sang Nglinglung nguni

nulya malih amblês bumi jêbul Dêmak
ing Wala wastanèki
blês malih buntala
jêbul ing Gêrobagan
ing Ngêblak kang dèn lèrèni
sineba ngula
wontên ing ngriku lami

Raja Nglinglung sineba sakèhing ula
nulya akrama malih
putri ayu endah
Rêtna Blorong arannya
ratuning ing Banyuwangi
Nglinglung anulya
amblês bumi wus prapti

ing Cêrèwèk lajêng ing Kuwu wus prapta
nèng Kuwu kèndêl lami
anulya asowan
dhumatêng ingkang rama
anjujug kiyai patih
kaki matura
yèn ingsun olèh kardi

langkung trustha ki patih nauri sabda
sokur bage mas gusti
payo padha seba
sampun prapta ing pura
kaparêng Bok Puspasari
marêngi mêdal
canthèl atur ki patih

Puspasari langku dene suka bungah
nêmbah matur sang aji
nuhun tur uninga
putra paduka prapta
lampahipun angsal kardi
girang sang nata
kasmaran ing pawarti

