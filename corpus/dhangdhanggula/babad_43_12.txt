tan sarônta wanita kinanthi
gya binakta umanjing ing tilam
dèn êlus-êlus sri natane
pinaripih ingungrum
aywa dadi tyasira yayi
pan amung apuranta
maring sun kang agung
sangking tan kawawa nandhang
kataman ing turidasmara mas gusti
kang mimba kumalèngrat

liwunging tyas sangking gênging kingkin
kerut dening manising wadana
brastha sirna prayitnane
setan ingkang angriwuk
limuting tyas kalamun lagi
ngadoni ngadilaga
karsaning Yyang Agung
jurunging tyas kang durmala
ing wasana kalantur angarih-arih
dhuh atma jiwaningwang

awlasana paringa jêjampi
wukir ali kilèning samodran
baya iki wus wijile
ingsun tinitah mêngku
wanudyèndah baya absari
Kusuma Wilutama
kang lagya tumurun
anêdhaki kawlasarsa
yam-yam tilam jêjimatinging jinêmrik
gambir-gambira laya

wus dèn êmban tansah miwal kapti
wiragane mèsêm angujiwat
kacaryan miyat baguse
widagda ing pangungrum
nabda matur anyêndhal liring
gusti udhunna ingwang
parlu yun têturuh
winangsulan sabda marta
aywa susah sênea ngêmbanan yayi
kang mimba kumalèng rat

rum-aruming kartikaning sari
kang salaga mas rêtna pakaja
ingkang wit êmas galigèn
apan sarwi angidung
kidungira ing têmbung kawi
sardula lan swandana
swara lud tyas arum
wêgang lan gôndakusuma
kumayu kakênan tyasnya muriring
cape lêsu marlupa

sinarèkkên anèng kasur sari
ripu dibya sarosa marwasa
katalampik panangkise
paris malela sumyur
katamaning ing gada wêsi
naratas marang ôngga
tan tumama têguh
kasor ngasmaradilaga
asrah jiwa bêdhahing Dêmak nagari
kunêng gantya winarna

tata tita wus antara lami
pangeran tri nutug akasukan
anèng Dêmak sawadyane
wong cilik samya suyut
Ônggamrêta jinunjung linggih
Bupati Garobogan
wêwah gêng tyasipun
Rahadèn Puspakusuma
wus ingangkat nèng Dêmak dadya bupati
wuwuh kèh wadyanira

sigêg kang wontên Dêmak nagari
ing Samarang ingkang winursita
risidhèn singkêl driyane
têlas pêjah kapupu
amung kantun wadya atlêri
Lasbègêr maksih wêtah
wus pinatah wau
anjagèni marna-marga
parapatan jinaga mariyèm kalih
prapatan jawi kitha

kartêg gantung jinonjitan sami
Bègêrira pinatah ajaga
jawining nagari kabèh
giliran patrapipun
marga-marga prapatan sami
sadaya jinaganan
pinêpêt sadarum
tinumpukan balok kathah
rina wêngiwong cilik anggarap biting
mêpêti têngah ratan

wisma-wisma sapinggiring margi
binubrahan kinèn angaliha
jro kutha dahat liwunge
samya lit manahipun
dyan dipati mêntas asakit
dèrèng waluya pisan
lagya rumbu-rumbu
kasusu watir ing driya
matur marang risidhèn pan arsa mijil
nanggulang prang mring Dêmak

Risdhèn Dhomis sangêt anggendholi
kadiparan nagara Samarang
kalamun sinuwungake
ya ta malih winuwus
sakathahe para Walandi
marpika ing Samarang
samyanglês tyasipun
sawênèh ngungsi mring palya
sarabine myang atmaja datan kari
sangking mirising driya

sagung para tuwan-tuwan langhir
pinundhutan turun mring nagara
prajurit tuwin pangane
sadaya sabayantu
angaturi marang nagari
wontên kang urun pangan
kang sawênèh urun
prajurit sapirantinya
ari ratri puyêngan praja Samawis
mung wong kampung kang bungah

sabên ari pra sami galidhig
bayaranira pan mindhak kathah
dodolan akèh payune
marmane tiyang kampung
samya suka anglêliwati
dènya ngupaya boga
cukup malah langkung
ya ta wus antara lama
dènya susah para manggalèng Samawis
bantune dèrèng prapta

kunêng gantya kang pinurwèng kawi
wadya Bèlgêr nêggih kang ajaga
nèng grêdhu wiru prênahe
wetan kutha puniku
kang nglêrêsi jagi wong Bugis
enjing wanci jam sanga
andulu wong langkung
sajuga murang ing marga
analasak mijil satêngahing sabin
anulya pinarpêkan

kang lumampah wikan dèn parpêki
gya lumajêng mangidul lampahnya
binuru dèn tut lampahe
tan wikan lamun kidul
inggih wontên ingkang jagèni
gya binujung wong kathah
kinêpung lor kidul
wus kacandhak pinusara
dhinedhelan kapanggih ngandhut kintaki
nèng sajroning sabukan

tinakonan ingkang kirim tulis
jarwa Pangeran Purwanagara
kang wontên Dêmak ing mangke
surat kalih puniku
kang satunggal kaatur maring
Kolonèl Dhêbrun ingkang
satunggal punika
mring kang ibu garwanira
jêng kiyai dipati dhongkol têrbanggi
tandya laju binakta

duta wau dhatêng ing Samawis
tan cinatur ing marga wus prapta
ing kadipatèn jujuge
pan sampun canthèl katur
dhatêng wadya kang têngga kori
mangkana Dyan Dipatya
Martalaya wau
bandan kinèn bêkta cêlak
wus kapriksa saliring pakarya titi
purwa madya wasana

datan suka sajrone panggalih
dyan sawega kinèn rakit rata
samêkta gya budhal age
surat kalih kinandhut
kang ngabêkta sampun binuwi
ing marga tan winarna
ing loji wus rawuh
lan Risdhèn Dhomis apanggya
dyan kinanthi manjing ing kamar kêkalih
risidhèn dyan dipatya

gya umatur rahadyan dipati
ing wiwitan praptaning wêkasan
sarta ngaturkên surate
kalih tinampèn sampun
mring risidhèn binuka aglis
kang mring kulnèl têmbungnya
wuse tabenipun
kaurmatan kathah-kathah
wiyosipun rèhning nguni wus prajanji
inggih lawan kawula

sabayantu gèn sun mangun jurit
lan sawadya Kumpêni sadaya
ngrurah Samarang badhene
dene sudara mundhut
arta karyèng ingon prajurit
sudara sampun susah
kula sampun kintun
surat mring ibu dipatya
ing Trêbaya asarêng sêrat puniki
pintên pamintanira

kadhawuhan mring kang bêkta tulis
lan sudara paringa wangsulan
benjang punapa awite
kula budhal anglurug
gêbag dhatêng nagri Samawis
titi têmbunging surat
gya satunggalipun
binuka sinuksmèng driya
surasane kang ibu kinèn maringi
kulnèl pamundhutira

Risdhèn Dhomas kalangkung aruntik
sarirane lir mijil dahana
wasana lon andikane
puniki paran rêmbug
dyan dipati umatur aris
lamun parêng ing karsa
sêrat kula turun
linajêngkên sinungêna
dhatêng Dhêbrun mangke paran ingkang kapti
supadosa kêtêrang

wus katuran wau kang kintèki
dyan dipati sigra apamitan
marang jêng tuwan risidhèn
wus praptèng dalêmipun
duta sampun kinèn nimbali
tan dangu praptèng ngarsa
angandika arum
Dyan Dipati Martalaya
hèh caraka paran karêpmu saiki
urip apa pralina

nangis matur gusti nyuwun urip
dyan dipati aris angandika
yèn têmên aturmu kuwe
tutugna ing lakumu
aturêna layang puniki
mring Dhêbrun dèn katampan
matêngna janjimu
yèn wus inggal balia
sajarwaa apa rèhira pêpanggih
kang tuhu ayya dora

lawan sira sun paringi kanthi
bocah ingsun amilu mring sira
sandika nêmbah ature
ya ta linuwar sampun
sarta pinaringan pisalin
wus dadya rêmbagira
kinèn budhal gupuh
tan cinatur sampun prapta
ing wismane Kulnèl Dhêbrun nuju linggih
kagyat caraka prapta

dumarojog angaturkên tulis
mulung katampèn laju binuka
sampun kadugi têmbunge
ya ta angandika rum
apa lagya prapta sirèki
matur sawêg kewala
tan kèndêl ing ênu
Tuwan Dhêbrun tandya nurat
angsul-angsul wus dadya sinungkên nuli
dhatêng duta kang prapta

mêngko bêngi kalamun sirèki
gawa dhuwit têka ing Trêbaya
jujug ngalun-alun bae
wayah pukul sapuluh
lamun ana singsot dèn aglis
sira marêpêkana
poma wêkas ingsun
caraka mangsuli sabda
kula kèndêl pêkên ingkang lèr ngantosi
inggih rawuh sampeyan

tandya pamit duta dèn sangoni
pan nyapuluh padha ringgit perak
gya mentar sigra lampahe
ing kadipatyan rawuh
gya marêpak marêk ing ngarsi
têtimbalan anyêlak
lênggaha mabukuh
Ki Dipati Mrêtalaya
angandika paran tingkahmu ngong tuding
duta amatur wêca

amiwiti malah amêkasi
dyan dipati sawega gya budhal
marang ing loji lampahe
samana sampun rawuh
lan risidhèn wus apêpanggih
laju satata lênggah
risdhèn ngandika rum
paran ing wartanira
dyan dipati umatur rèhira titi
purwa madya wasana

tuwan risdhèn kaduga ing galih
tandya angambil tromol satunggal
ingisèn karêtas akèh
lan tôndha aslinipun
gya kinunci sinungkên aglis
dhatêng radèn dipatya
jêngandika santun
inggih satunggal punggawa
sintên purun anampèkkên mangke ratri
yèn sampun katampenan

dèn cêkêla Dhêbrun dipun kêni
anggêmbora nayaka punika
poma ywa kongsi kawêsèn
kula ing mangke dalu
nèng pancuran anggèn miranti
asistèn ing jrunatan
lan sawadyanipun
andika anèng paseban
sapanêkar dumugi pojoking masjid
sami dipun prayitna

yèn saèstu luwar ing prakawis
kaya kakang lumaksanèng karya
tampi ganjaran istune
lan minggah pangkatipun
datan pocot laminya urip
rampung ingkang parentah
dyan dipati mundur
nitih rata gêgancangan
praptèng dalêm kadipatèn animbali
nayaka anom tu

Wiwit panêdhakanipun sêrat punika ing dintên Sêtu tanggal kaping Dhesèmbêr rampung ing dintên Saptu tanggal ugi Dhesèmbêr ingkang nyêrat lurah carik ing kabupatèn pamajeg Bayalali. Suradikrama. 68.