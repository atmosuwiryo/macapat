sigra sang wil Drêstha manjing pura sampun
matur silahing tinuding
wiwitan wêkasan rampung
duk miyarsa Dyah Parwati
mar trênyuh tyas kantakèng gon

êmban diyu kampita nungkêmi suku
Balwiki lawan Maridhi
karo karuna samyanglud
anglês tyas anglalu lalis
wil Drêstha dangu andongong

tan antara praptanira Sang Brakuthu
amêmisik karna kering
Dèwi Parwati wus emut
êmban Balwiki Maridhi
padha eling dhêlog-dhêlog

Sang Brakuthu matur yayah angêngimur
gusti punapa ginalih
mindhak angênguyu wuyung
lêhêng mupusa ing pasthi
mantun karantan ing batos

mapan raka paduka sampun linuhung
kalêbêt utamèng pati
mantêp anêtêpi wuwus
punaginira ing nguni
yèn datan ruwat warnawon

tyas anglalu mila aluluh dadyawu
mangkya sampun anêmahi
saèstu manggih rahayu
nirmala waluya jati
ngling sang bathara kinaot

Dyah Parwati asrêt wijiling pamuwus
hèh Brakuthu ana sisip
pan sira mèmuti limut
nanging ta paran ing wuri
tibaning badan têkèng don

sapa kang wruh puwaraning rèh rahayu
yèn ora lawan kaèsthi
sarananing mèt kêkiwul
wong kinaniaya yêkti
yèn amupus kabêsturon

saturune aji wuh godhonge randhu
Brakuthu matur wotsari
yèn makatên karsanipun
pangraos kawula gampil
sami rinêmbag kang golong

Sang Gandarwo Raja Bahlika puniku
Baidhi myang Wrahaspati
piniluta apakantuk
sami sinukèng sakapti
srah jiwangga kang sayêktos

dipun sasat prasêtya barang rèh nurut
ngandika Dèwi Parwati
wong wus asasmita rêngu
sapa kang bisa mêmulih
mèt malatsih kapanujon

aturira Sang Banaspati Brakuthu
pun Drêstha pantês tinuding
kang sampun waskitha tuhu
tinakèn tan madal sumbi
ugêr tumamèng lêlakon

Dyah Parwati kasêmbadan tyas anuduh
wil Drêstha kinèn lumaris
winêling nindaki tanduk
aywa gop yèn ananggapi
myang ngrênggêmi guna manggon

Sang Wil Drêstha matur sandika wotsantun
mêsat wisatèng wiyati
mangayat wor amun-amun
wrin ing ima sinrang ngisis
sumawur sosoran mring sor

praptèng wana Kandhaka laju maniyup
wil Drêstha wus apêpanggih
lan Raja Bahlika nuju
Sang Baidhi Wrahaspati
anèng ngabyantara karo

tinakonan ing karya wil Drêstha matur
mèt panamuring rèh ririh
angarah tibaning tanduk
bêbuka dinutèng gusti
kang sawêg nandhang wirangrong

asung wikan tiwasing priya dadyawu
kataman ing cundhamani
saking kelon wêkasipun
nuruti wirotèng ati
atilar pangatos-atos

mangkya Dèwi Parwati kewran tyas kuwur
tan wontên tinari-tari
têtaringan barang rêmbug
wêkasan musthi pangèsthi
muhung paduka katongton

pantês dadya pandaming wardaya giyuh
yayah hyang surya nêlahi
sèsining jagad kadulu
makatên prabawèng budi
kabudayan ta kinaot

jêr wus kasub sudibya sakti saèstu
myang kamayan mikênani
wikan wêwekaning kewuh
kasudiran tanpa siring
sumirang rèh arang keron

mila wau Dyah Parwati wêlingipun
mung amular mêmalar sih
parênga paring pitulung
srah jiwa raga sayêkti
barang rèh pakon linakon

duk miyarsa Sri Bahlika mèsêm wuwus
hèh wil Drêstha sira iki
widagda mardawèng têmbung
tambangan sinambang liring
amirênaning tyas ingong

ingsun budi kadadeyane yèn kasdu
kasidan sabda sang dèwi
srah jiwangga ring rèh nurut
prasêtya mangkono yêkti
yogyane kudu kalakon

Dyah Parwati kaparênga ingsun wêngku
wasisan dadia rabi
ing têmbunge nora tanggung
atêtulung barang gusthi
milu labuh tibaning don

Sang Wil Drêstha gumuyu wotsari matur
yèn makan têka gampil
pasthi kalampahanipun
kula ingkang ananggêni
anggêr tinulungan yêktos

winangsulan hèh wil Drêstha sira iku
têka wani amêmêsthi
kalêbu wong ngumbar sanggup
saguh anggadhahi gusti
bênêre ora mangkono

umatura karuhun maring gustimu
kayaparan ing pamikir
apa parêng apa lumuh
dadi nora mindho kardi
sirna wurung anèng kono

yèn panuju ingsun iya atêtulung
lamun lumuh apa kardi
tuwas rêkasa ing kalbu
marsudi rêmbug pramati
angur enak atêturon

Sang Wil Drêstha kongkulan sabda tumungkul
wotsari umatur aris
inggih alêrês pukulun
mangke kula kang maripih
manawi sagêd kalakon

pamit sampun kalilan saksana muluk
praptaning Parswasta giri
marêk ing ngarsa dinangu
matur surasèng tinuding
wiwitan wêkasaning don

Dyah Parwati ngungun tyas sasmita rêngu
rumasa kasêsêr aris
rinêksa wisesanipun
kapinêngan mangawêri
marwayèng luh riwe mawor

Sang Wil Drêstha myang Wrahaspati Brakuthu
samya ngrêrapu maripih
mèt pangimur amrih lipur
paripurna mêmalatsih
rumaras atur wêwangson

wong rêrowang tanpa pituwas yèn rampung
mangkana Dèwi Parwati
lilihing nala kalulun
pangandikanira ririh
lah môngsaboronga karo

karya kongas pangrarasing rèh rahayu
Brakuthu Drêstha wotsari
mêsat angambara silum
praptaning Kandhaka sami
niyup tumamèng kadhaton

tinakenan ing Raja Bahlika sampun
umatur sajarwa jati
sang dyah tan lêngganèng kayun
yèn sampun rampung ing kardi
makatên ingkang wiraos

ron tilarsa wiyangga lit jamang wakul
ing pangrèh dipun aririh
sarira sintên kang mêngku
benjang sirnaning kalilip
srah jiwa raga sayêktos

sira Raja Bahlika muwus mêmardu
tau warna ujung katri
ing mantara wor lêlayung
yèn mangkana anuruti
sang dyah ing pamintaningong

ingsun iya mangayubagya wèh rêmbug
rimbaganing barang gusthi
manawa bisa katêmu
lan Dyah Parwati pribadi
dimèn suda brangtaningong

têtalinên wuwus mami
sayêkti datan madaya
môngsaborong prayogane
Brakuthu Drêstha wotsêkar
matur manadukara
yèn makatên saenipun
paduka angawonana

karsa tumindak pribadi
kèrida ing lampah kula
minôngka tôndhayêktine
sih wêlas paduka nata
ing rayi jêngandika
kang sawêg kakênan ing kung
kongas ing asmara tura

sintên kang asung usadi
supadi sudèng turida
amung paduka pantêse
Raja Bahlika kataman
martèng basa la-êla
lananing nala kalulun
sanalika angambara

Baidhi myang Wrahaspati
Brakuthu miwah wil Drêstha
tumutur sarêng mêsate
samya gayuh ing awiyat
samantara tumêrah
praptaning Parswasta mèru
laju manjing purantara

panggih lan Dèwi Parwati
sinambrama ing pambagya
tumanggap sami sukane
wêkasaning kang rêrasan
amrih sidyaning karya
pinuntu pêpuntonipun
kang tumuli kalêksanan

patang prakara rinukti
kapisan karya mupakat
larang pangan kamulane
sagung ingkang têtuwuhan
têrag tanpa woh samya
wiji kêkêl nora cukul
turusan mungkrêd sadaya

kapindho masang sêsakit
kaping tri anggêlar wisa
sumarambah sanggon-ênggon
sagung tirta tarulata
mèsi wiswa sadaya
ping pat ambabar pambawur
prabawaning pangabaran

nanging kasidaning dadi
ana kang môngka sarana
rong prakara winiraos
kapisan pinintèng dewa
manungku panêkungan
kapindho sarananipun
nalôngsa ing yayah rena

angiras atur udani
ing rèh kang wus kalampahan
tan widada kadadène
wêkasan minta aksama
yèn kalakon mangkana
saking pangintên pakantuk
antuk tôndha katarima

wuwusing Bahlika mangkin
karya ngrês surasaning tyas
Dyah Parwati angatuhon
rumasa salah pangulah
wêkasan analôngsa
mangayubagya ing rêmbug
kang lêstari linakonan

Raja Bahlika tumuli
matah kang pantês dinuta
maring Manimantakane
Baidhi lawan wil Drêstha
winêling wus tumanggap
nêmbah mêsat saking ngayun
kang môngka manggala gita

nahan lakuning Baidhi
prajèng Pêngging winursita
Sri Aji Pamasa mangke
dhawah karya pasanggrahan
anèng jaban nagara
wetan lèr kilèn myang kidul
wangun kuwu bêbitingan

barênga tumandang sami
gêlakan panggarapira
patih sandika ature
lagya mêmatah punggawa
kang minôngka pramuka
angadani ing pamangun
mariksaa barang karya

kasaru wadya pamuri
marêk mangarsa wotsêkar
atur uninga wiyose
wontên pandhita dhatêngan
lawan saanakira
miwah endhang cantrik tumut
tinakèn pangakênira

saking nagara Hèrbangi
awasta Brahmana Nirma
kusung-kusung sarwa repot
pambêkanipun sabarang
sadaya darbèkira
datan murwat yèn dinulu
katingal cêkap kewala

tiniti prêluning kapti
amung sêdya ngusi gêsang
ananggakkên jiwanggane
anggêr kalilan marêka
ing ngabyantara nata
badhe sajarwa umatur
ing rèh lêlampahanira

angandika sri bupati
lah iridên sang brahmana
lawan saanak rabine
dimène matur sajarwa
wadya pamuri nêmbah
lèngsèr sanalika wangsul
sampun angirid brahmana

praptaning ngabyantara ji
kalilan lênggah satata
kipa-kipa sangêt mopo
kapêksa nuruti karsa
sinambrama pambagya
marikêlu matur nuwun
kapundhi sabda narendra

angaturkên ulubêkti
bêbêktane saking sabrang
êmas ure sagêgorèn
lan rêtna sotya mutyara
pan sami bêbungkusan
matur punika pisungsung
nging sumapala sadaya

kaatur ing paduka ji
amung dadosa tôndha
karaharjan sadayane
angandika sri narendra
apa nêdha narima
pisungsungira saèstu
dadi suka pirênèng tyas

mangkya paran kang kinapti
sajarwaa kang sanyata
dene wontên pakèwêde
titi sunya aprayoga
matur Brahmana Nirma
wados punapa pukulun
dupi sawêg pasamuwan

botên pakèwêd sayêkti
sajarwa ing lêlampahan
sajatosipun kemawon
inggih kawula punika
kalêbêt bôngsa wasya
kawadaka warda wiku
kasêbut raja pandhita

mêngku nagarèng Hèrbangi
amung praja lit kewala
ananging wingit labête
panggenan raja pandhita
nguni praptèng samangkya
dèrèng nate ara-uru
kagegeran dening mêngsah

awit Sang Brahmana Sidhi
sinidhikara sumitra
Sri Palasara lamine
sampun sadasa turunan
praptèng amba punika
ing nama kasub kasêbut
Bagawan Nirma Wacana

cêngkiwinganing wêwangi
inggih Ki Nirma kewala
pêparab Pak Naru mangke
kabêkta wastaning suta
mung satunggal wanodya
awasta pun Rara Ranu
warna won kadi wanara

parandosipun akardi
rudah wardayèng sudarma
makatên lêlampahane
wontên narendra sudibya
Sang Arjèng Sindupraja
anama Sang Prabu Kèstu
trah Sinduraja ing kina

punika angangkah rabi
dhatêng pun Naru sutamba
tinêngran raja pangangge
mas rêtna maneka warna
miwah wastra di mulya
sarta mêng-amênganipun
pinantês sarwa samapta

cêcanthèng dhakon cangguring
samya mutyara sadaya
sanèsing têngran pangangge
lumintu kang kêkintunan
boga pala sarweca
myang gôndawida rum-arum
wêdalan Sindunagaran

ananging dados mubadir
datanpa karya sadaya
dene pun Naru tyas lumoh
milalu dahat lênggana
dumèh dede sababag
parawan antuk pêpikun
sampun kuciwa ing warna

lawan bèbèt bôngsa laki
sangkanipun tan amôngga
lamun pinêksa tekade
arsa anganyuta jiwa
dupi sampun kawarta
saking nagari ing Sindu
lênggananipun sutamba

ing antawis dintên prapti
dutaning Sang Kèstu Raja
amasang pangasihane
guna dhêsthi lawan gêndam
tan wontên kang tumama
bramantya Narpati Kèstu
amêpak wadya punggawa

arsa ngrabasèng Hèrbangi
dinalih kula kang kêkah
sampun misuwur ing wartos
budhale Sang Kèstu Raja
saking Sindunagara
saha wadyakuswa kêbut
kawula dahat sungkawa

tansah manungku sêmèdi
nêgês karsaning bathara
antuk wangsit sawantahe
kinèn dhatêng tanah Jawa
mung lawan suta semah
santana warga kang tumut
dèn watawisa kewala

Natèng Pêngging Dwarawati
Bathara Aji Pamasa
kang pantês dadi pangungsèn
jodhoning Naru ing benjang
makatên kang wasita
mangkya kalampahan sampun
amba marêk ing ngarsendra

wahananing kang wêwangsit
môngsaboronga ing karsa
amung têmbe upamine
Natèng Sindu anglêlunta
dhatêng ngriki sumôngga
angandika sang aprabu
manawi sami raharja

antuk parmaning dewadi
yêkti sagêd kasêmbadan
pangèsthining tyas ing têmbe
andhêku Brahmana Nirma
wus mangkana winarna
narendra luwaran sampun
tumamèng jro purantara

Brahmana Nirma ing mangkin
sinung prênah pamondhokan
anèng salèring panêpèn
pasugatan tan kuciwa
dupi antara dina
Dyah Naru kagarwèng prabu
sor-soran sori pamungkas

dèn lih nama Endhang Bangi
kabyawarèng sanagara
samana sarêng angkate
kang sami anambut karya
ngadani pasanggrahan
rinakit pandhudhukipun
talêsan sawarni tala

kunêng kawarnaa malih
lakuning Baidhi Drêstha
praptèng Manimantakanjog
laju manjing jroning pura
panggih lan ditya raja
dinangu ing karya matur
salwiring rèh kang kawuntat

nalika Raja Parwata
ginubêl ing atmaja minta sori
kongsi wêkasan dadyawu
kawisesa ing mêngsah
Sri Parwata murina marwasèng ripu
sang maharsi ditya sirna
sor titih santika kontit

Sang Ditya Raja Parwata
sangsaya gêng tyasira katêtangi
mèngêt sudara kapusus
paksa mangsah sahasa
angêrisak sèsining jagad dadyawu
puwara muksa kataman
prabawaning cundhamani

Dyah Parwati mèt saraya
Sri Bahlika gandarwo raja sakti
pamrih pakolih tinurut
yèn sarampunging karya
srah jiwangga sumôngga suka winêngku
marma Sang Raja Bahlika
mijil wêkasing panggusthi

ingkang badhe linaksanan
amêmangsah pangrèh upaya sandi
patang prakara tumanduk
dhihin karya masakat
kaping kalih amêdhar sêsakit agung
kaping tri anggêlar wisa
ping catur ambabar dêsthi

prabawaning pangabaran
asarana apan kalih prakawis
ingkang rumuhun sinêkung
minta parmaning dewa
kaping kalih nalôngsa ing rama ibu
anênuhun pangaksama
pamuranging rèh tan yukti

wêkasan amba dinuta
umatur ingpaduka mêmalat sih
lumuntura wêlasipun
dhatêng putra paduka
Ditya Raja Martiki miyarsa atur
rêngu pasanging sasmita
nanging wuwusira aris

layak bae mangkanaa
Si Parwata kalawan Si Parwati
ujêr padha nora urus
arusing durgandana
kasor dening bacin bangêre si pêngung
pangungasan sarwa sudra
êndhêk-êndhêk myang sukêrjis

lumuh milu kalumrahan
mung nuruti runtiking ati juti
têtika murang silarju
tan wurung kasangsaran
duta karo katrêsan tyas marikêlu
samya matur angrêrêpa
mèt pangrapu mangrapêti

gusti punapa dinukan
putra-putri tiyang sampun kaèksi
samya nêmahi tan tulus
Raja Parwata sirna
Dyah Parwati kantun anandhang kung wuyung
labêting rêngat paduka
andadoskên tulah sarik

paran pedah rinaosa
lêhêng galih mèngêt murinèng siwi
karantaning kawlasayun
manggèn ing yayah rena
sampun mênggah putra wayah kang ambêsur
ginêbagana ing liyan
yèn botên dèn murinani

Raja Martiki miyarsa
katgadèng tyas animbali pêpatih
Sang Dumrapta praptèng ngayun
dhinawuhan siyaga
tata-tata samaptaning aprang pupuh
lawan kinèn angêriga
wadya raksasa gung alit

arahan wil brakasakan
kabèh datan ana kalilan kari
yaksendra panglurugipun
marang nagara Jawa
benjang môngsa kartika taun ing pungkur
Baidhi Drêstha samana
wus kinèn mantuka sami

nêmbah mêsat angambara
samantara praptèng Parswasta giri
matur ing sasolahipun
Dèwi Parwati mangkya
eca tyase rumasa antuk pitulung
myang Raja Bahlika dahat
saharsèng wardaya kèksi

nahan ing wukir Parswasta
kawuwusa Natèng Sindu nagari
samana panglurugipun
praptèng Hèrbangi praja
sêsuwungan Brahmana Nirma tan pangguh
kawarti mangkya miruda
ngungsi marang tanah Jawi

amung lawan garwa putra
kulawarga sawatara kang ngiring
prajèng Pêngging jujugipun
pêksarsa mèt saraya
marang Prabu Aji Pamasa tinuju
ing pangudi ngungsi gêsang
malah kasub ing pawarti

yèn Dèwi Naru ing mangkya
wus kagarwa marang Sang Natèng Pêngging
mangkana pamyarsanipun
Sri Kèstu Sindu Raja
bramantyèng tyas waringutên ngunggut-unggut
madêg sudira tan taha
undhang anglud anglêlari

sumrêging laku samana
samya mêntas ring muarèng pasisir
dadakan akarya kuwu
anèng dhukuh Surukan
paminggiring purwapada tembak timbun
saênggon-ênggon kèbêkan
praptèng karajaning janmi

angêndhih sagung pomahan
otêring wong paminggir samya wingwrin
katrêsan ing ara-uru
rêbut paran sowangan
ana ngetan myang ngulon miwah mangidul
tambuh-tambuh dèn ungsia
nahan samantara mangkin

kawarnaa sri narendra
ing Ngawantipura sawadya sami
samapta panangkilipun
marang Pêngging nagara
amarêngi môngsa asuji puniku
tigas warsa mèh tumanggap
gumantining taun malih

budhalira saking pura
srimanganti kagyat anon wong ngili
dinangu sajarwèng atur
dadya kandhêg samana
rêmbag lawan wadya iyêg sabiyantu
kaprayogèkkên wangsula
matah kang pantês tinuding

kinlènajua tur wikan
marang Pêngging praptaning kang sung titi
parangmuka saking Sindu
arsa mrêp marawasa
wong sajawa paksa winor ing prang pupuh
tanpa tatakramèng raja
sawênang-wênang mèt pati

kasêmbadan ing wardaya
srimanganti tumamèng praja malih
tansah prayitna ing kewuh
masang rèh jagaruna
rinukti kang pangrakit papaning pupuh
pininta-pinta samapta
manggala glar marasandi

wus mangkana samantara
matah wadya kang apantês tinuding
marang Pêngging alêlayu
atur nuwala patra
sira dêmang satru ta pajagan satru
winêling-wêling tumanggap
sanalika mangkat sami

kunêng gantya winursita
Prabu Titipala ing Pôncawati
miyarsa praptaning mungsuh
saking sabrang ngajawa
tanpa krama paksa dumuk angun-angun
arsa marwasa wisesa
ring janma jinor ing jurit

kampita Sri Titipala
undhang tata-tata samapta sami
budhal sawadyane kêbut
marang dhukuh Surukan
ananggulang ing mungsuh kasrêg inirup
pagut prang samya prawira
tan ana kang nguciwani

antara danguning yuda
wadyèng Pôncawati mirut katitih
Prabu Titipala mangu
kesisan balakuswa
nanging kang tyas tan murud paksa kêkiwul
mangsah sudira manggala
angun-angun ambêk pati

tan kewran karoban lawan
singa ingkang katarajang angisis
kèngsêr sor kasuranipun
Sang Sindu Raja mulat
sigra mangsah mamêngkok pamuking mungsuh
kapanggih ayun-ayunan
lawan Natèng Pôncawati

mojar Prabu Titipala
hèh wong apa iki ananggulangi
sumaur Sang Natèng Sindu
yèn katambuhan iya
iya ingsun Sindupati Raja Kèstu
kang lêlana adikara
manganjuri jayèng jurit

arsanjaring wong rat Jawa
sun wisesa kongsi kaèsi-èsi
saking kasokan sêsiku
sikaraning pamasa
masang saniskarèng karya arubiru
ambirat kramaning nata
tanpa pariksa sayêkti

anêmah mamak mêmuta
muput luput kalimputan tyas titi
titikanira tan turun
têka wani mêmalang
angalangi bakal jatukramaningsun
wêkasan karabi pisan
iku wong tanpa pambudi

kalêbu ngilani jaja
anjajagi sapadhaning aurip
ngarêp-arêp rêmpak-rêmpu
iya môngsa wurunga
sirna dening sanjata kamayaningsun
Sang Aprabu Titipala
duk miyarsa muwus wêngis

babo-babo abanira
paksa ngrusak sèsining nuswa Jawi
lamun maksih andêlipun
lah môngsa kalakona
iya ingsun iki kang karya gul-agul
manggalèng ratu tampingan
angrèh uruting pasisir

têngran Prabu Titipala
angadhaton nagarèng Pôncawati
kasub kasudiraningsun
kapêksa sèsining rat
mirut dening karoban prabawèng panduk
pindakaning sara dibya
panglêburan para juti

bramantya Sang Sindu Raja
anglêpasi sanjata dibya sakti
sarya ngling rasakna iku
kang ngaku kalokèng rat
Prabu Titipala prayitna ing kewuh
musthi warastra panulak
lumarap ananggulangi

pagut wor ulêng-ulêngan
ing gêgana kadi atêp atitip
tan pantara sirna larut
sinrang ing samirana
Natèng Sindu angungun tyas kapirangu
mijilakên pangabaran
mawarna-warna kaèksi

nanging sami tanpa karya
pangabaranira kasoran titih
marma mangkya Prabu Kèstu
nyandhak astra pamungkas
pusakaning nguni kang para lêluhur
Natèng Sindu Jayadrata
saking Bagawan Sapwani

sinidhikara lumêpas
angênani ring Natèng Pôncawati
tigas utamangganipun
lena Sri Titipala
parêng gara-gara gurnita gumuntur
gêtêr-patêr tan pantara
têdhuh dhèdhèt erawati

tandhaning nata subrata
para dewa anawur riris sari
sumirat sarwa raras rum
rumarap ring kunarpa
sanalika muksèng rana tan kadulu
Sang Sindu Raja sukèng tyas
yayah nagabônda kèksi

saksana undhang samapta
budhal saking dhukuh Surukan sami
sumusub prajaning mungsuh
ing Pôncawati mangkya
wus kèdêkan wongemawut ara-uru
rêbut paran sowang-sowang
kadi gambuh kang tyas tistis

ya ta wau winuwus
garwanira Titipala Prabu
Dèwi Satya miruda angingkis ratri
panggih lan pêpatih sampun
warta-winartan kang tinon

wêkasan karsanipun
Dèwi Satya mung ngèsthi anglampus
kyana patih satata anêmbadani
lêhêng umatur ing prabu
ing Pêngging dimèn mirantos

yèn prapta Natèng Sindu
sampun kongsi kuciwa ing tanduk
Dèwi Satya anurut aturing patih
mangkat amurang marga gung
mêtu kang tan kambah ing wong

reyongan lampahipun
anggung raryyan anèng siluk-siluk
ngasokakên para rêrepot raryyalit
angiras ramban rêrêmbug
ratri rêrêm sagon-ênggon

kunêng ingkang lêlaku
kawarnaa mangkya mangsanipun
panangkilan para nata marang Pêngging
Jawa sabrang sarêng kumpul
manguyu raharjèng katong

samana praptanipun
para ratu sabrang kang alabuh
ing muara Surukan samya ningali
urut pasisir kadulu
ana tilasing pakuwon

takon pawarta antuk
yèn puniku kang akarya kuwu
Natèng Sindu alêlana andon jurit
saha wadya tansah rusuh
angrêrusak marwasèng wong

pinagut ing prang pupuh
saking Pôncawati tanpa kengguh
malah Prabu Titipala angêmasi
kasoran prang têmah murud
kang wadya miruda morot

mangkya Sang Natèng Sindu
pindhah marang Pôncawati laju
bêbitingan anggung ngirabakên baris
adina-dina nênukup
mèt bahakan ambêboyong

Natèng Ngawanti sampun
samaptèng prang arsa mrêp ing ripu
wande saking aturira kyana patih
dènnya dèrèng mangsanipun
amêthuk praptaning mungsoh

prayogi alêlayu
dhatêng Pêngging ngatas karsa Prabu
Sri Ngawanti kaparêngan tyas anuding
punggawa kêkalih sampun
winêling atur wigatos

ing mangkya marmanipun
Sri Ngawanti mêmpên sawadya gung
anèng praja tansah prayitna ing wèsthi
ya ta sapamyarsanipun
para ratu sabrang iyon

ana kang karsa laju
marang Pêngging umatur ing prabu
kang sawênèh rêmbag maring Pôncawati
munah satru saking Sindu
kang paksa karya rêrusoh

ana rêmbug angumpul
lawan Natèng Ngawanti tumutur
amung gusthi kang apantês dèn lakoni
mangkana wêkasanipun
samya sabiyantu golong

marang Ngawanti sampun
nuduh wadya kang mangkat rumuhun
sapraptaning Ngawantipura kapanggih
lan Sri Sena Raja laju
winangsulan kapanujon

yèn sambada ing kayun
sampun kongsi kawistarèng mungsuh
tulak wangsul kang duta prapta wêwarti
para ratu sabrang rêmbug
mangkat ing ratri kemawon

mangkana duk ing dalu
samya marasandi lampah ulur
para ratu sabrang praptaning Ngawanti
pinatah pakuwonipun
sowang-sowangamirantos

enjing dadining rêmbug
andum karya samya mrih pakantuk
sauruting wukir Kêndhêng dèn barisi
pininta-pinta kang patut
môngka pramukaning kewoh

iriban rakitipun
kadya baris pêndhêman anamur
panataning rèh gêlar durgama rungsit
kang tan kasatmatèng mungsuh
mangkana sampun kalakon

ing ratri angkatipun
ana ngulon ana ngetan jujug
marang prênah bêbukanira pribadi
babadan wana winangun
pakuwon môngka pangayom

ing antara wus rampung
Natèng Nuswakancana anuduh
punggawa kang dinuta atur udani
marang Pêngging angkatipun
winêling saliring wartos

nahan duta lêlayu
kawuwusa ing Pêngging praja gung
Sri Bathara Aji Pamasa marêngi
miyos kadi sabênipun
siniwakèng para katong

samana duk andangu
natèng sabrang tan ana kadulu
kyana patih matur pawartaning janmi
lamun pasisir lèr sampun
kèbêkan praptaning mungsoh

kawarti Natèng Sindu
saha wadya punggawa kêkuwu
ing Surukan saurutipun kinardi
ênggèn pabarisan agung
anggung anggègèrakên wong

kya patih aturipun
dèrèng kongsi wêkasan kadulu
duta saking Ngawantipura duk prapti
nêmbah kang nuwala katur
katupiksèng wosing raos

katungka praptanipun
Dèwi Satya dahat kawlasayun
dyan dinangu matur miwiti mêkasi
narendra miyarsa ngungun
mangu onêng tyas wirangrong

tan antara kadulu
dutèng Nuswakancana wotsantun
matur ing rèh wêwêran warta sajati
wêkasan cumadhong dhawuh
anglampahi ing sapakon

kampitèng tyas sang prabu
têmah madêg kasudiranipun
kang nitya sru sirung samantara prapti
Gandarwo Raja Karawu
angrêrapu matur alon

pukulun sang aprabu
praptanipun mêngsah saking Sindu
botên dados sandeya awit pinasthi
ulêng-ulêng campur bawur
sirna dening dênawa ngrok

mangkya mèh praptanipun
Ditya Raja Martiki puniku
kang kuwawa amêjahi Sindupati
saking sami salah surup
kalintu rèhing pamaos

Arya Boma sumambung
lah Gandarwo Raja Sang Karawu
Natèng Sindu pinasthi kang amêjahi
mung ditya raja puniku
kula datan amaido

nanging sayêktinipun
yèn wontêna karsaning sang ulun
Natèng Sindu saktia kadi punapi
kula dèn abêna purun
atandhing prang sami bobot

mèsêm Raja Karawu
sarywa muwus lah radèn puniku
kasagahaning tiyang amurinani
sudarma pralayèng pupuh
sampun limrah sawiyah wong

anggêr murina tuhu
ing pangraos kasudiranipun
datan wontên kang dumadi dèn ajrihi
nanging makatên puniku
awis kang nêtês sayêktos

kula wêwarah tuhu
Natèng Sindu kasudibyanipun
ing bêbasan tan kêna sinanggi miring
lamun pêpekakapupu
yèn adhompo kasaliyo

Arya Boma ambêkuh
sarywa rawat waspa sumung-sumung
kawuryan lir sardula wikriditya mrih
barakan tinêbak luput
anggung anggro sagon-ênggon

mangkana sang aprabu
angandika lah kakang Karawu
mangkya kayaparan rèh antara yêkti
praptaning kang mungsuh iku
aju undure wadyèngong

kawistara pangandikaning narendra
èsmu ruditèng batin
marma gandarwendra
wotsari aturira
angrêrêpa mêmalatsih
dhuh batharèng rat
kang sudibya di murti

yèn suwawi lawan karsa padukendra
mêmatah kang para ji
sawadya punggawa
bibaring rajawedha
prayogi tinata sami
pangkat-pangkatan
papan panggenan baris

para wiku maharsi ajar manggèna
wontên lêbêting puri
amung mêmarsita
minta arjaning praja
patih myang punggawa mantri
sami tugura
saubênging nagari

sagung para santana kang sêsambanga
saha wadya pamuri
mariksèng pajagan
kang ratu môncapraja
wontên sajawining nagri
lèr kidul wetan
kilèn sarwa miranti

para natèng sabrang sampun aprayoga
wukir Kêndhêng dèn gèni
sagung wadya ditya
kang môngka atas udal
dados cucuking ajurit
sami barisa
wontên papaning wukir

èrèng-èrèng ardi Kêndhêng kang lèr samya
manggèna ing sêsungil
sampun kawistara
masang pringga durgama
wêkasan sumanggèng kapti
kasêmbadan tyas
Batharèng Dwarawati

para duta sampun sami winangsulan
surasaning karsa ji
kabèh tinimbalan
wijiling rajawedha
yèn wus bubaran sayêkti
ana pranata
duta wotsari mulih

duk samana tumapaking tanggal warsa
ing kilaka marêngi
kang surya sangkala
tirta tunggal têrusan
candra sangkala winilis
dwi warna guwa
môngsa kartika mangkin

wijiling kang rajawedha kadi saban
sêsoban sabên ari
sarwa sri kawuryan
praptèng purnamasadha
samana bubaran sami
laju pinatah
pinta-pintaning baris

nulya prapta pratisaraning saraya
wil saking Gôndamayi
Kalarupa Rudra
kang sakti môndraguna
saha wadya angin-angin
myang bêrkasakan
kumrap saking wiyati

catur môngka manggalaning Kalarudra
sang maharaja ngarsi
lawan Sang Silapa
katri Sang Amisuda
kapat aran Sang Marani
sampun pinatah
angrèh raksasa miji

lawan sagung para ditya pêpilihan
saking dhôngka wanadri
pinasrahkên samya
minôngka rèh panêkar
wusnya sampatèng piranti
saksana mangkat
maring utara giri

wukir Kêndhêng iring lor saurutira
sêsiluk sungil-sungil
papaning panggenan
dene para narendra
ing sabrang kêkuwu munggwing
agraning arga
myang iring kidul sami

samaptaning paminta sampun tinata
gêlar durgama rungsit
para Natèng Jawa
mubêngjabaning praja
sakuwu-kuwu pribadi
samya mêmasang
gêlar wukir jaladri

tangèh lamun winuwusa para nata
miwah punggawa mantri
ingkang bêbarisan
tanpa kuciwèng pangkat
pêngkuh rikating pangrakit
samya satata
iyêg ayon panggusthi

ing antara ari mangkya praptanira
Ditya Raja Martiki
sawadya raksasa
saking wiyat kumêrab
anjog ing Parswasta giri
kabèh kèbêkan
kadi robing jaladri

Sang Gandarwo Raja Bahlika samana
kang mêmatah pangrukti
myang panggenan ditya
uruting purwapada
kêmput tan pantara pipit
nanging cinipta
siluman marasandi

wus mangkana rêmbug kasidaning sêdya
patang warna rinukti
parêng kalêksanan
pasanging pangupaya
karywa masakating janmi
wit larang pangan
têtuwuhan tan dadi

nulya mêdhar pagring lan anggêlar wisa
ambabar guna dhêsthi
têluh taragnyana
sagunging pangabaran
tumanduk maring wong Pêngging
sami sakala
pakuwon kèh pêpati

Sang Gandarwo Raja Karawu waspada
gêlaring mungsuh juti
saksana tinulak
saking rèh pamursita
kang sela muksala kèsthi
sirêp sakala
kamayan tanpa dadi

Sri Karawu marêk ing ngarsa narendra
wotsari matur ririh
pukulun nalika
praptaning mêngsah ditya
masang rèh upaya sandi
mèh-mèh kewala
risak sèsining bumi

mangkya sampun abêr punang pangabaran
kabur kaburat têbih
dening paliyasan
saking sela muksala
nanging sapunika taksih
wotên sandeya
rèhning mêngsah tan kèksi

yèn suwawi saking karsa padukendra
cêcundhuk cundhamani
sinidhikaraa
sawatawis kewala
wijiling kang ujwalagni
môngka sêsulak
siluman samya kèksi

nanging kêdah marpêki panggenan mêngsah
mangsah manuksma sandi
limunan wisesa
tan sagêd katupiksa
nadyan para dewa dewi
pilih kang wikan
makatên rèhan mami

prabu manggut kasêmbadan ing wardaya
saksana gandarwo ji
aji ginung mangkya
kaèsthi Danurdhara
winursita candu sakti
katur ing nata
tumanggap manuswani

dyan tumamèng alam limunan wisesa
cundhamani pinusthi
sampun apranawa
samantara kawuryan
sèsining Parswasta giri
sang ditya raja
saha wadya kaèksi

nanging datan ana kang sami rumasa
yèn wus mari mor sandi
marma tan rêringa
anuduh wadya dibya
kinèn marawasèng janmi
kang bêbarisan
jro prajèng Pôncawati

dene dipun nyana yèn iku sadaya
barisan wadyèng Pêngging
lakuning raksasa
ing Pôncawati prapta
laju parêng anrang wèsthi
sura tan taha
samyanjor ing ajurit

sagung wadya ing Sindu kasrêg rinêmpak
gègèr tan môngga pulih
matur awêwarta
maring Sang Kèstu Raja
risaking barisan sami
sinrang ing mêngsah
raksasa saking Pêngging

asru krodha Sri Natèng Sindunagara
sara dibya pinusthi
mijil mawa langkap
mapag pamuking ditya
tan antara tumpês tapis
dening warastra
mêsat sesaning pati

matur maring Raja Martiki samana
ngungun dènira kèksi
bramantya sakala
angawaki priyôngga
mêsat praptèng Pôncawati
panyananing tyas
tan ana kang udani

marma paksa anigasi parangmuka
yitna Sang Sindupati
ananggulang yuda
sara dibya lumêpas
angênani sang ditya ji
datan tumama
kanggêg dènnya mrih pati

samantara rumasa yèn wus kawuryan
Ditya Raja Martiki
sudira kabangan
bangun angun-angun tyas
mangsah angangsêg mèt silib
Sri Sindupraja
panggah prayitnèng wèsthi

samya ngadu prawira pangaribawa
tan ana migunani
danguning ayuda
Rajèng Sindunagara
kasor kang santika kontit
têmah kawênang
lena madyaning jurit

layon muksa parêng gurnitèng gêgana
sagon-ênggon sênggani
mangkana tumingal
wadyèng Sindunagara
yèn ratunira ngêmasi
kasambut ing prang
sar-saran samya ngisis

mèt pangungsèn sowangan sawênèh ana
mulih anumpal kèli
ya ta ditya raja
sukèng tyas mamulinga
mulat mungsuh angêmasi
wadyane sirna
tan ana môngga pulih

asru mojar pagene wong Pêngging padha
lumayu niba tangi
ingsun ora nêdya
amburu maring sira
yèn sun ungsira sayêkti
môngsa uripa
kabèh kèlês kapipis

wusnya muwus mangkana sigra ngambara
praptèng Parswasta giri
Sang Raja Bahlika
mêthuk manadukara
Raja Martiki wêwarti
sasolahira
miwiti amêkasi

mangkya rêmbug dènira sampun kawuryan
mari seluman sami
samaptèng ayuda
masang gêlar gumila
sagunging rêksasa kuthip
myang bêrkasakan
kinarya pramugari

anrangbaya maring pakuwoning mêngsah
mangsaha marasandi
wus saeka praya
ngundhangi wadya tarab
prapta dhinawuhan sami
mêsat sakala
kabèh kêbut jalwèstri

andum paran sêsowangan kang winoran
anamor maruta ris
sawênèh anunggal
kalawan ampak-ampak
ana kang tumamèng warih
lir kabalabak
solahira mèh silip

datan ana ingkang sami kawistara
ing pangrèh
amung wadya tarab ing Krêndhawahana
kang nginte
wruh yèn iku bêrkasakan saking sabrang
kabèhe

marma datan samar maring saniskara
karyane
kaulatkên ing saulah bawanira
samangke
ana mangsah jarangkong kang saking sabrang
sêdyane

arsa maring pakuwoning para nata
mrih pamèt
pinêthukkên jarangkong Krêndhawahana
sru kagèt
atêtanya sapa ngadhang lakuningwang
arane

winangsulan ingsun jarangkong katêngran
duk biyèn
Kenthol Boga ing samêngko karan anak
Pak Galès
balik sira sapa aran ta ngakua
dèn walèh

sru gumuyu jarangkong sabrang asantak
saure
kalingane sira iku bangsaningwang
yêktine
sun sajarwa aran Bagus Samalaha
ing sakèh

nguni ingsun dadi guru kasantikan
kasube
tanpa sama ngèlmuningsun kasunyatan
jatine
marma ingsun kalakon tuwa sinêmbah
wong akèh

lah ta aja anèng kono sumingkira
Pak Galès
ingsun arsa angupaya pêpanganan
yèn olah
sinauran malah sira abalia
dèn age

yèn amêksa laju masthi katêmahan
ajidhèt
asru mojar Samalaha hèh Si Boga
abane
malah sira yèn tan sumingkir bakalan
macèdhèl

Kenthol Boga gumuyu saryya ngling sugal
hèh pênthèt
alajua sun adhangi tangkêp jaja
ing kene
Samalaha mangsah sudira nirbita
ambêke

sigra pagut gêlut gumulung ulêngan
arame
silih-ungkih tan ana ingkang kuciwa
tandange
danguning prang Samalaha kasulayah
anglèlèh

dyan binanting Samalaha rêmpu mêksa
anggane
Kenthol Boga sukèng driya jêjogedan
anglètèr
sumbar-sumbar dene ta nora sapira
rosane

samantara ana jarangkong katingal
anjèngklèk
wuwusira hèh babo ora kajamak
sumbare
ayonana iki jarangkong ing sabrang
panggêdhe

Kenthol Boga gumuyu saryya têtanya
ujare
hèh ko sapa kang umangsah jêjogedan
solahe
kidhung widhung ting kadhobyah ting karêmbyah
akèthèr

sinauran hèh wruhanta ingsun kocap
wong gêdhe
apanêngran ing nguni Ki Mas Gênthara
parabe
kang kasêbut ing wong akèh karan anak
Pak Èjèt

winangsulan yèn mêngkone mêngko timbang
tandhinge
ingsun iki iya kalêbu sinambat
wong gêdhe
tau lungguh jajar lan para gandarwa
rêramèn

lah ta payo Gênthara nuli majua
marene
aja pijêr jêjogedan solahira
nyrêkèngkèng
ora lêmês parigêl kaya manira
kènjère

tan tahên tyas Gênthara anggung winada
jogède
dyan narajang angrunjang sarwi andugang
sikile
Kenthol Boga tiba kalumah saksana
anjènggèl

arsa tangi jinêjêg laju dhinupak
kêkèjèk
dupi eling lumayu akadhrakalan
tan tolèh
apêpulih jarangkong Krêndhawahana
praptane

asru sumbar mara iki ayonana
rowange
pakne Èjèt atêtanya sira sapa
arane
angakua mumpung durung kasangsara
badane

sinauran iya ingsun Ki Baruwang
lung gênje
papagêna iringêna mêsthi abang
buntute
pakne Èjèt gumuyu acukakakan
wuwuse

ah sirèku sugih sêmbrana golongan
wong anèh
aranira tan lumrah nora mupakat
wongakèh
dêdolananing bocah kinarya aran
anglèwèr

aranira kang sanyata iya sapa
têmêne
winangsulan aran ingsun kang pameran
mangkene
canthing bumbung kêmbang suruh piyarsakna
darèngès

sangsaya sru gumuyu Ki Mas Gênthara
ah pothèt
mandanganu anganggo aran wangsalan
jêbule
lah ta mara marenea sun pêpukang
bakale

Ki Baruwang marêki sêsirigan
ajune
dupi arsa cinandhak kêbat acukat
lumpate
praptèng wuri anampiling pêpilingan
jumêprèt

pakne Èjèt kalayaban niba-niba
polahe
arsa malês andugang wus kadhinginan
bininte
ambruk kongsi galangsaran sanalika
anggênjrèt

sarêng ambruk para bêrkasakan sabrang
anggêbèl
mèt pêpulih angarubut Ki Baruwang
lung gênje
warna-warna sagung Kalarupa Rudra
arèngès


bêrkasakan ing Krêndhawahana mangsah
kabèhe
angêmbuli marang bêrkasakan sabrang
yudane
barubuhan tan pilih tandhing lan papan
ênggone


ana wêdhon sabrang têmu dhêdhewekan
lan wewe
tinakonan araning wêdhon sajarwa
Ni Sênthèt
gênti takon arane wewe awêca
Ni Korèk


wêdhon sabrang takon marang wewe Jawa
wuwuse
apa yêkti anggung nganiaya janma
mèt rame
kasingitkên ing asamun sinasaban
sor
- kopèk


yèn mangkono iku nandhang kaluputan
bakale
ora wurung kahyangane dèn balengkrah
wong akèh
sinauran he wêdhon pakolèh apa
wong dahwèn


nadyan nyata mangkono kasandhang dhawak
lupute
tan angèmbèt marang wêdhon kaya sira
Ni Sênthèt
lawan ora kongsi karya karusakan
pamète


beda lawan wêdhon anggung awèh lara
gawene
anyênyêmbur wisa mandi maring janma
dadine
lara barah kabanjur têmahan basah
badane
iku yêkti antuk bêbênduning dewa
ing têmbe
wêkasane dadi intiping naraka
ukume
wêdhon mojar dhuh abamu sok mêtua
si wewe


marenea mènthèl sun idoni sira
dimène
anêmahi barah kabèh badanira
pasthine
datan bisa môngsa gêcok mêntah sira
kaluwèn


sru kabangan wewe tanpa sita-sita
sosote
sidikêpruk linabrag lah arêp apa
padune
wong wus kadhêm kèrêm marang kaluputan
si sêmbèr


mèh arukêt mangkya sami katawuran
prang rame
dadya pisah dening pidhir têtandhingan
yudane
lawan potho sabrang tansah sumbar-sumbar
suwene


ah lelepah doyanaku iwak mêntah
maune
ing saiki aku doyan iwak rêmpah
ginorèng
sesuk aku doyan iwak kang dèn olah
basêngèk


- sru gumuyu pidhir Jawa wuwusira
hèh monyèt
aja pijêr anggêgurit pakarêman
barèse
sapa aranira mumpung maksih arja
jêjêre


sinauran ingsun kang kasêbut nama
Lêmbese
pidhir Jawa gantya tinakonan nama
awalèh
Lêmbuculung panyambang Krêndhawahana
gawene


adan pagut ing ayuda tan kuciwa
karone
samya rosa dikdaya sarwa sambada
badane
marma tansah asêsiring silisiran
tandange


danguning prang wêkasan kang kasulayah
Lêmbese
mêmpis-mêmpis dènira gung binantingan
têmahe
mêsat maring sor pucung pinggir jêjurang
parane


Pocung
Lêmbuculung mangu mungsuhe marucut
dahat kacuwan tyas
sanityasa mèt pangaksi
mintonakên ring rèh mêntas jayèng rana


kumarutug sêsumbar anguwuh-uwuh
anggung anênantang
minta lawan kang nimbangi
Gonggo sabrang miyarsa mangsah saksana


asru muwus he pidhir sapa aranmu
dene nora jamak
sumbarira manas ati
winangsulan Lêmbuculung tukang sambang


Gonggo muwus lamun mangkono mèh jumbuh
Lêmbuculung sira
ingsun iki Lêmbucuring
dadi juru ganggu-ganggu anggêgodha


mangkya rêmbug ingsun yèn sarju sirèku
bêcik ambalika
laju dadi kônca mami
yêkti antuk pangkat kinulawisudha


lêlungguhmu angungkuli kang rumuhun
Lêmbuculung myarsa
winga-winga muwus wêngis 
-
hèh Si Gonggo gagap-gagap panggaota


pangrasamu apa ingsun iki gêmblung
pêngung kaya sira
kêna dèn apus ing pamrih
ujarira kaliwat arda walepa


mamak-mumuk mèt pangrimuk angêngipuk
môngsa kalakona
malah mandar sira bêcik
anungkula jaga mêmikul kewala


bramantya sru Lêmbucuring mara napuk
Lêmbuculung mojar
lah mara mindhoa malih
aja nganggo sigan-sigun solahira


sakarêpmu ingsun yêkti tan amingkuh
Lêmbucuring sigra
napuk nêpak anampiling
Lêmbuculung pinarwasa tan rinasa


Gonggo muwus ah sira kalêbu kêbluk
ana tinapukan
katêpak têka tan kongkih
ingsun uwus sayah lah uwis malêsa


sru gumuyu Lêmbuculung sarywa nyikut
kapanujon kêna
uwangira Lêmbucuring
tiba kantêp tangi lumayu anginthar


ana maju Juwalpayal akêkiwul
mêsat kadi kilat
tumampêl amulêt gigir
kêmput kabèh badane pidhir katimpah


têmah ambruk ambêkane mêlar mingkus
sanalika mangsah
galadrah amèt pêpulih
Juwalpayal dinilat samana muksa


Lêmbuculung wruh galadrah kang têtulung
dahat anarima
katungka tangkêping jurit
mênthèk sabrang mungsuh lan janggitan Jawa


ting garubyug tusan ewon parêng ngrubut
mangêbyuk byuk-byukan
rok rukêt kotbuta kèksi
ing wêkasan uwuk kawur 
- tan karuwan


ya ta wau kawuwusa kang anamun
nèng alam limunan
Sri Aji Pamasa mangkin
langkung suka miyat yudaning drubiksa


Sri Karawu matur nalika prangipun
Natèng Sindupraja
lan Ditya Raja Martiki
datan kadi mangke sukaning pra nendra


pênêndipun yèn sambadèng karsa prabu
Sri Gôndakusuma
lan Natèng Mataun sami
tinimbalan supados tumut tumingal


Prabu Manggut kapanujon ing tyasipun
sang gandarwo raja
mêsat masang candu sakti
kalih sampun tumamèng alam limunan


samya ngungun mulat sawismayèng mungsuh
dènira kawuryan
Sang Ditya Raja Martiki
matah sagung para punggawa prawira


Sang Aprabu Lôndakusuma umatur
pukulun punika
sintên kang pantês tinuding
mêthukakên pranging prawira raksasa


ngandika rum sri bathara iku kulup
ingkang kabubuhan
ditya saking Gôndamayi
sira lawan ingsun mung nonton kewala


Sri Karawu anambungi pênêdipun
mawia totohan
sênêngan kang dèn tumuti
Prabu Jayasusena gumuyu suka


wuwusipun lah inggih prayogi tuhu
mupung lêlimunan
singa kang kawon tan isin
katri tanduk nayèng gita sami suka


mangkya wangsul ditya raja kang winuwus
dènnya matah wadya
manggalèng raksasa sakti
aran Sang Kralkralata kinèn maguta


wotsari wus mangsaha mawa salukun
sumbar minta lawan 
-
sapa kang arsa ngêmasi
papagêna ing yudane Kralkralata


ditya Ènu mangsah sarywa musthi duduk
wus ayun-ayunan
atêtakon nama sami
pêpajaran sajarwèng panêngranira


adan paguting prang sru pupuh-pinupuh
danguning antara
Sang Ditya Ènu katitih
winatgatèng salukun tan môngga sesa


wil Santanu mangsah gandhi kang sinambut
Kralkralata mojar
bok aja pating karêncil
abarênga mara sun lawan priyôngga


sira iku ditya arahan wangunmu
durung tau wikan
ajaraning wong ajurit
kawistara kidhung-kidhung kau kiyal


nora patut amusthi gandhi sirèku
pêpantêsmu baya
amung rêripik wrêksaking
lawan amèt kodhok ijo ing jêjurang


jêr rupamu kaya lairan ing gunung
bèbèt malang pundhak
bangsaning wil loncung boing
tangèh lamun widagda apatrap yuda


duk angrungu wil Santanu asru muwus
babo abanira
sawênang-wênang ngarani
tan kawruhan ing wangunanta priyôngga


sira iku kaya bèbèt mara bau
anggung ngalab opah
angusung bêbathang gênjik
kawistara ujarmu tanpa ukara


nyanyar-nyunyur angayawara ngêngawur
sun watara baya
bôngsa wil jawal kêpadhil
Kralkralata muwus wêngis winga-winga


hèh kapaung sapa aranmu dêdrohun
mumpung durung modar
sinauran sun wêwangi
wil Santanu turasing ditya prawira


- ingsun tau anigas murdaning diyu
ingkang kaya sira
Kralkralata ananduki
yèn mangkana têguh timbul sulaksana


sinalukun jajanira wil Santanu
aniba palastra
Kralkralata muwus malih
lah dhasare nyata pêrêt ron katela


duk andulu ditya arahan sadarum
parêng mangsah samya
marab-marab mangrêpda mrih
angarubut marang ditya Kralkralata


kang panganjur Ni Sahulmuka puniku
Sang Dyumnadumina
myang Rudragsa Wityasrênggi
Sang Warawa Singakrêti Todhikarna


lawan diyu Prastha Kukustha tan kantun
Sang Nindya Nuwinda
Sang Kuskara Sang Keswari
Têkya ditya Derodhana myang Garwita


kabèh nrambul anarumbul parêng ngrubut
angrèb mangrabasa
myang nyênyiwo kanan kering
kang ing ngayun mangayat wuri rumêmpak


ana malu angalawahi nyênyarum
ana kang nomara
nanging tan tumama sami
èsmu sêmang samantara kapalajar


dening pamuk Kralkralata wuru riwut
nirbaya wikara
tan sigan-sigun tyas kadi
kadarpa ring mangrurah ing parangmuka


angênguwuh balia aywa lumayu
iki ana apa
têka kadhungsangan sami
ingsun datan nêdya mrih watgatèng wuntat


sarêng ambruk para bêrkasakan sabrang
anggêbèl
mèt pêpulih angarubut Ki Baruwang
lung gênje
warna-warna sagung Kalarupa Rudra
arèngès

bêrkasakan ing Krêndhawahana mangsah
kabèhe
angêmbuli marang bêrkasakan sabrang
yudane
barubuhan tan pilih tandhing lan papan
ênggone

ana wêdhon sabrang têmu dhêdhewekan
lan wewe
tinakonan araning wêdhon sajarwa
Ni Sênthèt
gênti takon arane wewe awêca
Ni Korèk

wêdhon sabrang takon marang wewe Jawa
wuwuse
apa yêkti anggung nganiaya janma
mèt rame
kasingitkên ing asamun sinasaban
sorkopèk

yèn mangkono iku nandhang kaluputan
bakale
ora wurung kahyangane dèn balengkrah
wong akèh
sinauran he wêdhon pakolèh apa
wong dahwèn

nadyan nyata mangkono kasandhang dhawak
lupute
tan angèmbèt marang wêdhon kaya sira
Ni Sênthèt
lawan ora kongsi karya karusakan
pamète

beda lawan wêdhon anggung awèh lara
gawene
anyênyêmbur wisa mandi maring janma
dadine
lara barah kabanjur têmahan basah
badaneiku yêkti antuk bêbênduning dewa
ing têmbe
wêkasane dadi intiping naraka
ukume
wêdhon mojar dhuh abamu sok mêtua
si wewe

marenea mènthèl sun idoni sira
dimène
anêmahi barah kabèh badanira
pasthine
datan bisa môngsa gêcok mêntah sira
kaluwèn

sru kabangan wewe tanpa sita-sita
sosote
sidikêpruk linabrag lah arêp apa
padune
wong wus kadhêm kèrêm marang kaluputan
si sêmbèr

mèh arukêt mangkya sami katawuran
prang rame
dadya pisah dening pidhir têtandhingan
yudane
lawan potho sabrang tansah sumbar-sumbar
suwene

ah lelepah doyanaku iwak mêntah
maune
ing saiki aku doyan iwak rêmpah
ginorèng
sesuk aku doyan iwak kang dèn olah
basêngèk

sru gumuyu pidhir Jawa wuwusira
hèh monyèt
aja pijêr anggêgurit pakarêman
barèse
sapa aranira mumpung maksih arja
jêjêre

sinauran ingsun kang kasêbut nama
Lêmbese
pidhir Jawa gantya tinakonan nama
awalèh
Lêmbuculung panyambang Krêndhawahana
gawene

adan pagut ing ayuda tan kuciwa
karone
samya rosa dikdaya sarwa sambada
badane
marma tansah asêsiring silisiran
tandange

danguning prang wêkasan kang kasulayah
Lêmbese
mêmpis-mêmpis dènira gung binantingan
têmahe
mêsat maring sor pucung pinggir jêjurang
parane

Lêmbuculung mangu mungsuhe marucut
dahat kacuwan tyas
sanityasa mèt pangaksi
mintonakên ring rèh mêntas jayèng rana

kumarutug sêsumbar anguwuh-uwuh
anggung anênantang
minta lawan kang nimbangi
Gonggo sabrang miyarsa mangsah saksana

asru muwus he pidhir sapa aranmu
dene nora jamak
sumbarira manas ati
winangsulan Lêmbuculung tukang sambang

Gonggo muwus lamun mangkono mèh jumbuh
Lêmbuculung sira
ingsun iki Lêmbucuring
dadi juru ganggu-ganggu anggêgodha

mangkya rêmbug ingsun yèn sarju sirèku
bêcik ambalika
laju dadi kônca mami
yêkti antuk pangkat kinulawisudha

lêlungguhmu angungkuli kang rumuhun
Lêmbuculung myarsa
winga-winga muwus wêngis
hèh Si Gonggo gagap-gagap panggaota

pangrasamu apa ingsun iki gêmblung
pêngung kaya sira
kêna dèn apus ing pamrih
ujarira kaliwat arda walepa

mamak-mumuk mèt pangrimuk angêngipuk
môngsa kalakona
malah mandar sira bêcik
anungkula jaga mêmikul kewala

bramantya sru Lêmbucuring mara napuk
Lêmbuculung mojar
lah mara mindhoa malih
aja nganggo sigan-sigun solahira

sakarêpmu ingsun yêkti tan amingkuh
Lêmbucuring sigra
napuk nêpak anampiling
Lêmbuculung pinarwasa tan rinasa

Gonggo muwus ah sira kalêbu kêbluk
ana tinapukan
katêpak têka tan kongkih
ingsun uwus sayah lah uwis malêsa

sru gumuyu Lêmbuculung sarywa nyikut
kapanujon kêna
uwangira Lêmbucuring
tiba kantêp tangi lumayu anginthar

ana maju Juwalpayal akêkiwul
mêsat kadi kilat
tumampêl amulêt gigir
kêmput kabèh badane pidhir katimpah

têmah ambruk ambêkane mêlar mingkus
sanalika mangsah
galadrah amèt pêpulih
Juwalpayal dinilat samana muksa

Lêmbuculung wruh galadrah kang têtulung
dahat anarima
katungka tangkêping jurit
mênthèk sabrang mungsuh lan janggitan Jawa

ting garubyug tusan ewon parêng ngrubut
mangêbyuk byuk-byukan
rok rukêt kotbuta kèksi
ing wêkasan uwuk kawur tan karuwan

ya ta wau kawuwusa kang anamun
nèng alam limunan
Sri Aji Pamasa mangkin
langkung suka miyat yudaning drubiksa

Sri Karawu matur nalika prangipun
Natèng Sindupraja
lan Ditya Raja Martiki
datan kadi mangke sukaning pra nendra

pênêndipun yèn sambadèng karsa prabu
Sri Gôndakusuma
lan Natèng Mataun sami
tinimbalan supados tumut tumingal

Prabu Manggut kapanujon ing tyasipun
sang gandarwo raja
mêsat masang candu sakti
kalih sampun tumamèng alam limunan

samya ngungun mulat sawismayèng mungsuh
dènira kawuryan
Sang Ditya Raja Martiki
matah sagung para punggawa prawira

Sang Aprabu Lôndakusuma umatur
pukulun punika
sintên kang pantês tinuding
mêthukakên pranging prawira raksasa

ngandika rum sri bathara iku kulup
ingkang kabubuhan
ditya saking Gôndamayi
sira lawan ingsun mung nonton kewala

Sri Karawu anambungi pênêdipun
mawia totohan
sênêngan kang dèn tumuti
Prabu Jayasusena gumuyu suka

wuwusipun lah inggih prayogi tuhu
mupung lêlimunan
singa kang kawon tan isin
katri tanduk nayèng gita sami suka

mangkya wangsul ditya raja kang winuwus
dènnya matah wadya
manggalèng raksasa sakti
aran Sang Kralkralata kinèn maguta

wotsari wus mangsaha mawa salukun
sumbar minta lawan
sapa kang arsa ngêmasi
papagêna ing yudane Kralkralata

ditya Ènu mangsah sarywa musthi duduk
wus ayun-ayunan
atêtakon nama sami
pêpajaran sajarwèng panêngranira

adan paguting prang sru pupuh-pinupuh
danguning antara
Sang Ditya Ènu katitih
winatgatèng salukun tan môngga sesa

wil Santanu mangsah gandhi kang sinambut
Kralkralata mojar
bok aja pating karêncil
abarênga mara sun lawan priyôngga

sira iku ditya arahan wangunmu
durung tau wikan
ajaraning wong ajurit
kawistara kidhung-kidhung kau kiyal

nora patut amusthi gandhi sirèku
pêpantêsmu baya
amung rêripik wrêksaking
lawan amèt kodhok ijo ing jêjurang

jêr rupamu kaya lairan ing gunung
bèbèt malang pundhak
bangsaning wil loncung boing
tangèh lamun widagda apatrap yuda

duk angrungu wil Santanu asru muwus
babo abanira
sawênang-wênang ngarani
tan kawruhan ing wangunanta priyôngga

sira iku kaya bèbèt mara bau
anggung ngalab opah
angusung bêbathang gênjik
kawistara ujarmu tanpa ukara

nyanyar-nyunyur angayawara ngêngawur
sun watara baya
bôngsa wil jawal kêpadhil
Kralkralata muwus wêngis winga-winga

hèh kapaung sapa aranmu dêdrohun
mumpung durung modar
sinauran sun wêwangi
wil Santanu turasing ditya prawira

ingsun tau anigas murdaning diyu
ingkang kaya sira
Kralkralata ananduki
yèn mangkana têguh timbul sulaksana

sinalukun jajanira wil Santanu
aniba palastra
Kralkralata muwus malih
lah dhasare nyata pêrêt ron katela

duk andulu ditya arahan sadarum
parêng mangsah samya
marab-marab mangrêpda mrih
angarubut marang ditya Kralkralata

kang panganjur Ni Sahulmuka puniku
Sang Dyumnadumina
myang Rudragsa Wityasrênggi
Sang Warawa Singakrêti Todhikarna

lawan diyu Prastha Kukustha tan kantun
Sang Nindya Nuwinda
Sang Kuskara Sang Keswari
Têkya ditya Derodhana myang Garwita

kabèh nrambul anarumbul parêng ngrubut
angrèb mangrabasa
myang nyênyiwo kanan kering
kang ing ngayun mangayat wuri rumêmpak

ana malu angalawahi nyênyarum
ana kang nomara
nanging tan tumama sami
èsmu sêmang samantara kapalajar

dening pamuk Kralkralata wuru riwut
nirbaya wikara
tan sigan-sigun tyas kadi
kadarpa ring mangrurah ing parangmuka

angênguwuh balia aywa lumayu
iki ana apa
têka kadhungsangan sami
ingsun datan nêdya mrih watgatèng wuntat

