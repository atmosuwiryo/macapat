abdi dalêm punika gusti angingu
ing nguni bêkisar èstri
lami-lami dados jalu
kang warna langkung prayogi
pantês wontên ing kêdhaton

ya ta mèsêm wau kangjêng sang aprabu
bêkisar dipun tampèni
ing lair suka kêlangkung
ngandika eram nglangkungi
asangêt gumun sang katong

jro wardaya sang nata kêlangkung bêndu
tan samar ingkang panggalih
kang rama sasmitanipun
ing netya datan kêtawis
kêlamun runtik sang katong

bangkit nukma sang nata ing agal alus
sampêt pamêrdining sandi
sang nata osiking kalbu
hèh ta si paman puniki
mring ingsun atur pasêmon

wit putrane pawèstri kagarwa mring sun
mêngko sun patutan siji
mêtu lanang ngong wèh juluk
sun angkat iku sêmangkin
Pangeran Dipati Anom

ya ing mêngko uwis diwasa si kulup
supaya sèlèha mami
ya marang atmajaningsun
mring thole Pangran Dipati
iku umadêga katong

adhuh paman asangêt panêdhaningsun
si paman gènnya ngaturi
prayogi sampeyan mantuk
Pangeran Pêkik gya pamit
lèngsèr saking ngarsa katong

saundurnya Pangeran Pêkik sing ngayun
sang nata ngandika aris
dhatêng ing abdi sêdarum
si paman Pangeran Pêkik
maring ngong atur pasêmon

tan prayoga karêpe si paman iku
ngaturi bêkisar iki
awite wadon satuhu
lawas-lawas dadi malih
lanang iku kang pasêmon

tan prayoga karêpe si paman iku
ngaturi bêkisar iki
ingkang diaturkên ingsun
putrane si paman èstri
barêng kagarwa maring ngong

manak lanang mêngko diwasa si kulup
pantês gumantia aji
si kulup iku maring sun
si paman ingsun arani
pan iku gege kêprabon

nora bêcik karêpe têka kasusu
sang nata malêbèng puri
abdi ingkang mirêng dhawuh
sang nata saklangkung runtik
mring Pangran Pêkik ing batos

ya ta wontên abdi sawiji umatur
dhumatêng Pangeran Pêkik
ngaturkên dhawuh sang prabu
miwiti malah mêkasi
pangeran duk myarsa wartos

sakêlangkung gêgêtun ing galihipun
katumpangan sangêt ajrih
mring dukanira sang prabu
gya rêmbag lawan kang rayi
sang dyah myarsa sangêt gawok

awusana sang rêtna waspanya mêtu
alon pamuwusirèki
kados punapa kang rêmbug
kula kangmas pan umiring
amrih prayogining lakon

Pangran Pêkik alon pangandikanipun
yèn kadi punika yayi
bêcik sira lawan ingsun
apepe ngisor waringin
busana putih wong roro

Ratu Wandhan alon wau aturipun
kangmas yèn kadya puniki
sumôngga nuntên lumaku
bok inggih sri narapati
dukanipun lamun kasok

têmah kasèp sêksana busana sampun
amangangge sarwa putih
pepe kidul wringin kurung
lan garwa sêntana aji
mlêtuk lir kapuk kawuson

pan sêdaya sami ngangge sarwa pingul
sang nata nuju miyosi
siniwakèng ing wadya gung
pinarak anèng sitinggil
karsanira sang akatong

pan angangkat dhumatêng ing putranipun
Ratu Malang kang wus lalis
samangke sinung jêjuluk
Pangeran Natabratèki
anulya wau sang katong

aningali sakidul waringin kurung
tiyang pepe sor waringin
kathah kapriksa sang prabu
gandhèk kinèn mariksani
gandhèk gya matur sang katong

ingkang pepe pangeran ing Surèngkewuh
sagarwa sêntana sami
sang nata sigra adhawuh
timbalana ngarsa mami
kang dinuta awotsinom

sampun kering prapta ngarsane sang prabu
minggah dhumatêng sitinggil
Pangran Pêkik minggah sampun
kêlawan garwanirèki
kang miyat sêdaya gawok

sami wêlas angêrês wardayanipun
sang nata sarêng ningali
dhumatêng kang paman wau
tuwin ningali kang bibi
kumênyut tyasnya sang katong

sri narendra saking dhêdhampar tumurun
kang paman lawan kang bibi
ingaturan tata lungguh
anèng soring dhampar aji
katiga sami andheprok

sri narendra alon pangandikanipun
punapa paman dadya wit
pepe sor waringin kurung
umatur Pangeran Pêkik
dhuh pukulun sang akatong

ulun atur prasêtya ing ngarsa prabu
anggèn kawula aturi
rumiyin kunjuk sang prabu
tan pisan ulun gadhahi
èngêt lan atur pasêmon

tuwin ulun yèn gadhah osiking kalbu
maringi dhatêng sang aji
sumêdya balela ratu
tuwin kalamun gadhahi
gege môngsa ing kaprabon

Pangran Pêkik lawan garwa sarêng matur
lamun kangjêng sri bupati
tan arsa ngapuntên ulun
pukulun amba samangkin
kapêjahana kemawon

ulun gusti kumurêp ngayunan prabu
katuwêka kris kang mandi
cinacaha kongsi ajur
pun dasih dhatêng nglampahi
sêkar pucung kang gumantos

inggih ulun sêdya saos karsa prabu
kalihnya karuna
dènira matur sang kalih
pan tumungkul muka lir konjêm ing kisma

sang aprabu ing nalika myarsa atur
kang bibi lan paman
kang driya kadi jinait
awusana sang nata milya karuna

apan emut suwargining ramanipun
sagung kang sumewa
kang cakêt barêbês mili
sangêt wêlas dènira sami tumingal

sang aprabu ngusapi luh sênggruk-sênggruk
bibi tuwin paman
sampun sungkawa ing galih
sampun kathah ingkang kagagas ing driya

inggih ingsun tan ngraos runtik puniku
lan samangke kula
dhatêng paman amaringi
maklum tuwin dhatêng pun bibi punika

kadwinipun kula wêwarta satuhu
ing benjang yèn kula
paman sampun angêmasi
mêsthi wayah sampeyan kang gumantosa

pan satuhu wayahta kang dadya ratu
mêngku tanah Jawa
nanging kêdhatone binjing
inggih botên wontên nêgari Mêntaram

kratonipun wayah sampeyan ing besuk
pan ing Wanakarta
dene ing Mêntaram ngriki
namung kula kang mêkasi dadya nata

ngaras suku Pangran Pêkik alon matur
nging panuwun kula
mring Allah kang kaping kalih
kangjêng rasul risake praja Mêntaram

inggih sampun sanès ingkang madêg ratu
mungna trah paduka
sang prabu aris mangsuli
paman sampun pinasthi karsaning Suksma

risakipun yèn nagari mèh praptèku
margine punika
wit wayah sampeyan benjing
gih pun thole Dipati Anom kang karya

sarêng ngrungu Pangran Pêkik dhawuhipun
sang prabu mangkana
gagêtunira nglangkungi
sri narendra alon pangandikanira

kalihipun paman bibi sae kondur
sampun ta sumêlang
kathah-kathah kang ginalih
kula paman inggih botên napa-napa

sang aprabu sigra kondur mring kêdhatun
ginarbêg bêdhaya
tanapi pawongan cèthi
praptèng pura sampun asalin busana

sang aprabu nimbali mantri nèng ngayun
kêkalih kang nama
Nayatruna Yudakarti
ya ta alon angandika sri narendra

ingsun utus sakarone sira iku
padha lumakua
marang ing tanah pasisir
utawane ana ing môncanagara

dèn kongsantuk ngluru wanodya kang ayu
bakal ingsun garwa
nanging iya wêkas mami
kang sirambah lah ambungên banyunira

sumbêripun wong nêgara kang dèn inum
yèn banyune ana
sira gônda mambu wangi
ya ing kono ênggone wadon kang endah

kang pinunjul sanuswa Jawa satuhu
nuli pêpakêna
wong wadon sajro nagari
lan wong desa aja na kari sajuga

awotsantun Nayatruna nulya gupuh
Yudakarti mentar
alaju lampahirèki
kang jinujug anèng nagara Japara

Jêparèku ginônda pranyata suwung
lajêng lampahira
dhumatêng ing Surawèsthi
wontên ngriku anggônda toya sumbêran

langkung arum gandane kang toya iku
Kyai Nayatruna
Yudakarti amanggihi
mantrinira Pangeran Pêkik sêmana

ingkang dipun pitadosi têngga wau
nêgri Surabaya
anama Kyai Ngabèi
Mangunjaya Yudakarti Nayatruna

dhawuhipun timbalan dalêm sang prabu
Kyai Mangunjaya
tampi dhawuh Yudakarti
lan dhawuhe Ki Ngabèi Nayatruna

kagèt asru amicorèng jroning kalbu
baya takdiring Hyang
yèn anakku wadon iki
bakal dadi garwane sri naranata

Kyai Mangunjaya lon dènira muwus
mring Ki Nayatruna
kêlawan Ki Yudakarti
dhuh kiyai saking ing pangraos kula

para arum salêbêting Surèngkewuh
tan wontên kang warna
inggih ingkang anyamèni
dhatêng anak kula pawèstri punika Surèngkewuh wanodya pêpak sêdarum
môngsa ta miriba
kalih anak kula èstri
ing samangke sutamba dèrèng diwasa

mangsanipun inggih sawêg brai santun
pun Hoyi namanya
Ki Mangunjaya nimbali
atmajèstri tan adangu praptèng ngarsa

langkung ngungun Yudakarti sarêng dulu
dhatêng ni mbok rara
anjomblong tan bisa angling
netranira wong kalih kumêdhèp tismak

sarêng dulu mantri kalih sami muwus
hèh Ki Mangunjaya
anak andika pawèstri
warnanipun winulat girisi manah

punika anak andika
pinundhut sri naranata
Mangunjaya aturira
sumôngga asta kalihnya
Nayatruna wuwusira
anuli dika dandana
dawêg sarêng lampah kula
dhatêng Mêntaram nêgara

lan anak dika wanodya
puniku andika bêkta
sandika Ki Mangunjaya
dandan lan sagarwa putra
tandhu titihane warga
amor lawan biyungira
anuli budhal sêksana
saking nêgri Surabaya

mangkana ing lampahira
datan kawurcitèng marga
ing Mêntaram sampun prapta
Yudakarti Nayatruna
lajêng angirid sêksana
tanapi Ki Mangunjaya
sarabine lan sutanya
dhumatêng Ki Wirarêja

sapraptanira ing pura
umarêk ngarsa narendra
umatur Ki Wirarêja
ing purwa madya wusana
sang nata ningali sigra
mring Rara Hoyi warnanya
kapanujon ing wardaya
mung sawiji cacadira

kapalang pan dèrèng môngsa
wusana alon ngandika
hèh Ngabèi Wirarêja
bocah wadon iki iya
rêksanên wismamu kana
tutuga angolah warna
besuk yèn wus têkèng môngsa
sun pundhut maring jro pura

Wirarêja aturira
pukulun dhatêng sandika
ni rara lajêng kabêkta
mring wismane Wirarêja
kunêng wau ni mbok rara
anèng wisma Wirarêja
gênti malih kawarnaa
Pangran Dipati punika

samangke lambang asmara
lan garwanira Pangeran
Singasari datan pirsa
nanging dyan ayu punika
gadhah bedhangan malihnya
Pangran Pêkik kang atmaja
Radèn Dhobras wastanira
pêrnah pamanira marang

jêng pangeran adipatya
Pangeran Singasarinya
mung wuninga garwanira
bedhangan kêlawan Radyan
Dhobras punika pirsanya
Jêng Pangeran Singasêkar
sakêlangkung dukanira
ya ta pangran adipatya

wuninga yèn garwanira
Jêng Pangeran Singasêkar
olah lambangsari lawan
Rahadèn Dhobras punika
mangkana pangran dipatya
Pangran Singasari sigra
winadulan tingkahira
kang rayi olah miruda

lan Radèn Dhobras punika
kinarya samata-mata
Pangran Singasari myarsa
sakêlangkung dukanira
ya ta Pangran Singasêkar
Radèn Dhobras pinanggihan
tan pisan kêtarèng netya
wus panggih lênggah atata

pangeran alon dêlingnya
adhi mas lamun sêmbada
suwawia kalangênan
dhumatêng ing kêbon wana
inggih misaya kukila
Radèn Dhobras nut ing karsa
ing driya datan graita
dhasare kurang wêweka

ya ta lumampa sêksana
sapraptaning kêbon wana
gya canandhak ing ngakathah
dhinadhung jôngga wus lena
ing ngriku kang kêbon wana
wontên sumur wus palastra
lajêng linêbêtkên sigra
nulya ngurugan pratala

nginggil tinanêman pisang
tinilar kondur sêksana
kunêng kang sampun palastra
Pangran Pêkik kawarnaa
wrin kang putra datan ana
kapan sampun kalih dina
pra abdi kinèn ngupaya
nulya kang abdi sêdaya

ngupaya antuk pawarta
matur Pangran Pêkik sigra
pangeran têdhak sêksana
ya ta kinèn dhudhuk sigra
sampun mêntas jisimira
ngrungkêbi layoning putra
kêlangkung duhkitanira
pinarêng karsaning Suksma

prapta ingkang gara-gara
kunêng Mêrapi nyuwara
gumludhug awantya-wantya
Pangeran Pêkik karuna
watu gêng mumbul ngakasa
nèng wiyat kadya dahana
ladhu banjir banyu prapta
girisi dinulu janma

sela gêng tarung prasamya
têmahan dadya pawaka
lir pendah udan dahana
ladhu mili ing narmada
kumêlun toya kukusnya
urut lèpèn mangisornya
sagunge kang desa-desa
kurugan ladhu prasamya

ana kabêsmi dahana
janma kewan kèh pralaya
ing Mêntaram aru-ara
udan wor angin prahara
bayu badra agung prapta
kêkês sagunging manusa
sang nata dhawuh sêksana
mring sagung para ngulama

sami kinèn andêdonga
nulak praptaning prahara
ya ta kang para ngulama
gumrumung prasami donga
katrima pandonganira
sagunge para ngulama
gunung Mêrapi sêksana
sirêp urubing dahana

wau ta kala sêmana
sêngkalane tanah Jawa
kêrti kori angin sasra
kunêng sirêping ru-ara
datan antara sêmana
sang nata kang ginupita
animbali putranira
Pangran Dipati mring ngarsa

tan adangu praptèng ngarsa
mabukuh pasilanira
kadi konjêm ing pratala
sri narendra angandika
thole sarèhning ta sira
ing samêngko wus diwasa
prayoga sira kramaa
saiki sira mênyanga

wismane Si Adipatya
Carêbon lah priksanana
dhèwèke duwe atmaja
ayu endah warnanira
iku patut adadia
kulup jodho pêkênira
prayoga sira dêlênga
dhingin mênawa ta sira

wus sênêng wardayanira
nuli sun pundhute marang
iya anèng jroning pura
kang putra matursandika
nêmbah lèngsèr saking ngarsa
laju tindak dalêmira
Carêbon sang adipatya
sarawuhira ing kana

gya ngaturan lênggah tata
nèng dalême sang dipatya
sang dipati wus anduga
kang dadya pêrluning karsa
sang adipati sêksana
wau kang putra wanodya
kinèn nyaoskên sêgahnya
gantèn mring raja taruna

Pangeran Dipati mirsa
dhumatêng wau ni rara
ngunadika ing wardaya
nyata yèn ayu kang warna
nanging sawiji cacadnya
rada lanas pasêmonnya
awani marang wong priya
dangu-dangu panggalihnya

sangsaya têbah punika
tan môntra-môntra rêsêpa
ningali dhatêng sang rêtna
anulya kondur sêmana
umatur maring sang nata
lamun tan condhong ing karsa
mangkana ing liya dina
Jêng Pangeran Adipatya

amêng-amêng tindakira
mampir dhatêng wismanira
Ki Ngabèi Wirarêja
dumarojog tindakira
prapta anèng ing pêndhapa
kacarita anakira
Ki Mangunjaya kang nama
Ni Rara Hoyi punika

sampun mêmêk birainya
dhasar warna yu utama
tan pêgat sadina-dina
dènira ngolah sarira
saya wuwuh ayunira
kang tumingal sami brôngta
sampun kacacak wong priya
tumingal marang ni rara

sayêkti anandhang brôngta
pamulunira ni rara
pantês salêlewanira
pait kilang èsêmira
kala sêmana sang rêtna
pinuju bathik ni rara
anèng ing pêndhapa jaba
lawan Nyai Wirarêja

kagèt ningali rawuhnya
Jêng Pangeran Adipatya
Ni Rara Hoyi sêmana
inggal wau kesahira
lumêbèng marang ing wisma
nolèh-nolèh lampahira
sarwi nata gêlungira
Jêng Pangeran Adipatya

ningali marang bok rara
sangêt kagèt ing wardaya
têrataban galihira
alupa ingkang sarira
mar trênyuh wèsthining ôngga
dangu datanpa ngandika
sangêt ing kasmaranira
Ki Ngabèi Wirarêja

dupi waspada tingalnya
mring Jêng Pangran Adipatya
lumajêng angraup pada
manêmbah alon turira
kadingarèn gusti karsa
têdhak pantining kawula
jêng pangeran driyanira
maksih sru dènira brôngta

