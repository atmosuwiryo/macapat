ya ta kunêng kang praptèng praja anyamur
Wong Agung Surayèng Bumi
kalawan Sang Rajèng Mukub
amindha dhêdhukuh nênggih
mêntas saking Môndalio

nama Ki Sèh Binti sang raja ing Mukub
ngalih nama Sayit sami
nênggih sang pramodèng satru
dene laku kang nuwani
Sèh Binti Mukub Sang Katong

katarima gènira lumaku dhukun
sok anêmbung rare cilik
awingid dènira namur
ngulati ênggènirèki
ing Mêdayin Sang Akatong

kunêng ingkang prayoga laku dhêdhukun
wuwusên sri narapati
ing Cina ingkang amêngku
Hongtete ingkang linuwih
sinêmbah samining katong

lagya orêg prajanira sang aprabu
duk amiyarsa pawarti
kalamun putranirèku
tiwas anèng Kaelani
mati aprang sami wadon

Putri Kelan Kelaswara mungsuhipun
marma gung putêk prihatin
ing Cina awayang-wuyung
mung bantêr brahala gêni
kono ênggone tapikkong

kilèn dalêm prênahe panggenanipun
kang pinangeran sang aji
patang puluh uculipun
ing panah jêmbarirèki
pinasagi ingkang banon

ingkang êlèr kang wetan kulon lan kidul
sapuluh pamanah sami
maju pat sinungan panggung
lawang maju têlu sami
binuntu amung kang kulon

lawang iku ênggone manjingkên kayu
yèn gênine sampun dadi
bantune kayu sing panggung
kinèrèk binêsat sami
tan kêndhat kayu kang anjog

gêntha papat pra dipati ingkang tunggu
nyèwu bala kang jagani
jaga manjingakên kayu
lan mênyan sadina nênggih
lan sawêngi pitung kêbo

wuwuh kayu kurang saking adatipun
ladèn saking pra dipati
dadya balônja sang prabu
ngundhangan wong sanagari
yèn ngatêr kayu marono

pan wong siji ngatêr sadina sapikul
yèn jangkêp sawulan nuli
atômpa bayaranipun
pat bêlas kêton wong siji
kumrubut sarupaning wong

lawan sami nêdya ngumbar ratunipun
nêmêne pamujinèki
wit saking prihatinipun
kesahe sang rajaputri
iku kang gawe wirangrong

pan salêksa reyal sadina kang mêtu
wuwuhe urubing gêni
saengga yèn sampun tamtu
wartane sang rajaputri
sayêkti maring mêngkono

kawuwusa sira Sang Rajèng Mêdayun
ngèngèr rôndha tukang roti
lamine kanggenan iku
iya Kiyai Dulbasir
ni rôndha dunyane wuwoh

marakakên bêgja gonira amupu
Nyai Jungkoh mangke sugih
kêlar ngingoni nak putu
kadange prasami sugih
rinêngkuh mring Nyai Jungkoh

kalênthènge kidul wetan prênahipun
ênggone tuwa Dulbasir
pan mung siji amotipun
rina wêngi dèn kutugi
dènnya linggih mêgok-mêgok

lamun dalu kinutugan sru kumêlun
damar lilin kanan kering
gambar munggèng luhuripun
tapikkong rinênggèng sungging
gambare Dulbasir ngisor

wuri sarwi nyêkêli ing sikilipun
tapikkong kang dèn cêkêli
pinindha gujêng jêjaluk
anjaluk wuwuhe sugih
akêthèna Nyai Jungkoh

sabên-sabên Dulbasir ing wanci surup
sinumpingan wong atali
alungguh buntal tinêluk
ingubêngkên lambungnèki
brêgogok lir loro bonyo

duk puniku Dulbasir sakite murus
dêlinding wus pitung bêngi
tinêngganan kang atunggu
wong roro siji ngluwangi
tinjane lir pèpèr cewok

kang sawiji ngurubakên gêni murub
Nusirwan kuru agêmbil
maggung atunggu Ki Puklung
wau ta ingkang winarni
Wong Agung Jayèngpalugon

kang tinitik pawarta mangke wus antuk
ênggone kang rama mangkin
kang tinakon sauripun
wetan ing ngriku wismèki
rôndhasmara Nyai Jungkoh

mupu tiyang kawlasasih
nênêka saking kadohan
pinupu ing Nyai Jungkoh
ragi sêpuh ngulandara
sêmune dèrèng ilang
labêting wibawa tuhu
dhatêngipun sangêt risak

mung kari mata sathithik
ana têngêr ing awiyat
saking awase Ni Jungkoh
gya pinupu rinawatan
mêngko gêgawa bêgja
dunyane awuwuh-wuwuh
panggawene kaki tuwa

ginêdhong wismane mangkin
Ni Jungkoh sampun kuwawa
nak putu rinayat kabèh
wontên tiyang pitung dasa
kang somahan kewala
gêng alit cacah rinipun
wontên tiyang karo bêlah

wus prasasat mantri siji
rosane sugihe reyal
kang winêngku sadayane
dene ta pangakunira
ki tuwa pêpêdhotan
juragan sugih kalangkung
Dulbasir nagri Karsinah

Dèwi Sirtupelaèli
iya kang duwe padagang
Ki Dulbasir pangakune
risak lakune binegal
pikulan tigang lêksa
wontên nagari ing Mukub
milane kasurang-surang

mantuk mring Karsinah ajrih
mring gustine jêng ratu mas
môngsa wurunga binêlok
niwasakên kang kagungan
milane lajêng ngilang
miyarsa wau wong agung
tumungkul arawat waspa

lumampah tiyang kêkalih
Sèh Binti ginawe ngarsa
Sayit sami nèng wurine
sapraptaning lawangira
lajêng manjing ing wisma
anuju Ki Babah Puklung
alungguh anèng pandhapa

kagyat praptane wong kalih
sinapa têtamunira
kang wuri ana wadine
prabawa munggèng wadana
rinusak datan kêna
cahyane maksih kumukus
lir suwak nagari Kelan

Babah Puklung mudhun aglis
ngacarani tamunira
wong kêkalih sami lunggoh
Puklung mêdhak atêtanya
pun patik nilakrama
jêng tuwan kêkalihipun
dhapur satriya punapa

pundi pinôngka ing wingking
ing ngajêng pundi sinêdya
Rajèng Mukub muwus alon
manira wong angumbara
iya lan ariningwang
Sèh Binti kêkasih ingsun
Sayid sami ariningwang

kêcil memang tanpa nagri
saparan kalunta-lunta
mangke sun anêdya ngèngèr
maring kang aduwe wisma
nêdya lami nèng Cina
gumêtêr Ki Babah Puklung
darajatetamunira

owah dènira alinggih
mudhun alênggah nèng ngandhap
lêmari padha jumêthot
brahala tunggu dandangan
lêlima sarêng rêbah
rêca tapikkong arubuh
prasamya rêmuk sadaya

wusnya matak Sayid sami
ayat Jabur donganira
sarwi ningali kalênthèng
ngidul ngetan tiningalan
kang rama Sri Nusirwan
adrês wijiling ponang luh
wêlas ningali kang rama

jumêthot nginggilirèki
gambare kalênthèng rujad
sadaya sirna sungginge
bawur dalancang kewala
bawur rêrênggan sirna
graitèng tyas Babah Puklung
langkung jrih mring tamunira

mantuk maring wisma aglis
Puklung tutur bêbisikan
mring kakange Nyai Jungkoh
kakang têtamu punika
dede wadose kakang
brahala ing pawon rubuh
gambare kalênthèng rujad

kadi bawane wong iki
isining jagad sadaya
gustine para Hongtete
nanging sêdyane punika
ngèngèr dhatêng andika
Nyai Jungkoh mau emut
pitutur nujum ing Cina

nagri Cina tanpa sami
angungkuli para raja
sugih miwah prakosane
praptane apêse benjang
iya gampang kewala
yèn ana satriya ngunthul
praptane tan mawi bala

iku ngapêsakên benjing
pangwasane Rajèng Cina
Hongtete aris wuwuse
adhi lamun mangkanaa
pikir iki kewuhan
yèn tundhungên dhayoh iku
bok nyata ingkang wilayat

angur binêcikan ugi
lawan pinriha ing ala
puniku kajate ngèngèr
iya têka jurungana
anggusti kabatinan
dimèn eca ki têtamu
matêng pikire mangkana

Puklung mêdal angaturi
anggèr paduka sirama
saosan toya wingking lèr
wong kêkalih sami siram
Puklung atata-tata
ngrakit pasareanipun
gêdhong kalih linangsenan

tundha tri mandhala giri
wusnya siram ingaturan
lajênga mring gêdhong kilèn
duk lênggah dhêdharan prapta
ting-ting tangkuwèh aglar
asêsarean wong agung
sarwi anglirik kang rama

Nyai Jungkoh lan kang rayi
Puklung sami mêmariksa
mring pawon maring kalênthèng
kang sami rusak tulisnya
miwah brahala rêca
rêbah rêmuk angalumpruk
duk praptane tamunira

ngungun sira aningali
bawur sirna sungging gambar
ni umah maras atine
lungguh lan kiyai tuwa
Dulbasir wuwusira
lah punapa karanipun
gambar rucat sungging sirna

Nyai Jungkoh lingira ris
hèh ki bapa tanpa krana
pamuke rêca ing pawon
lawan bawure kang gambar
praptane dhayoh bapa
puniku prabawanipun
bok Hongtete namur lampah

kumêpyur Kyai Dulbasir
ana karasa ing driya
mèmpêr iki pratikêle
si pothèt Marmaya baya
nanging môngsa mrenea
tyasira akêpyur-kêpyur
graitanira sri nata

nanging ta môngsa anaa
darajat mangkono ugi
kang liya saking wong Arab
sudibya kunthara yêkti
adate ya si mukmin
mêngkono mangunahipun
sêngit maring brahala
kinêdhèpna bae mati
sun watara dohe lok môngsa praptaa

nanging bok anak dèn bisa
ngenaki tyasing têtami
manira milu suwita
Nyai Jungkoh anauri
wuwuse Ki Dulbasir
kacondhongan ciptanipun
suwitèng tamunira
ana wêwadine sêkti
rêmpêg samya mèt manahing tamunira

Nyai Jungkoh lan arinya
katiga tuwa Dulbasir
amarak ing tamunira
nanging ki tuwa Dulbasir
salaminipun sakit
sugih lara netranipun
praptèng gon tamunira
katiga dhodhok ing siti
Radèn Sayid sami tumêdhak gènira

sarya ngling bibi linggiha
ing kono padha lan mami
Ni Jungkoh matur tur sêmbah
ila-ila ingkang abdi
wong agung angêjèpi
marang Risang Rajèng Mukub
narik Prabu Nusirwan
binêkta lênggah ing nginggil
angandika Wong Agung Surayèng Jagad

bibi ywa dadi tyasira
pan wong tuwanira iki
mirib lan wong tuwaningwang
milu ngaku bapa mami
wong agung angabêkti
mangraup angaras suku
Dulbasir kipa-kipalali tan èngêt samênir
mring kang putra Wong Agung Surayèng Jagad

ing warna dene lamurnya
ing swara iya tan eling
wus dilalah karsaning Hyang
tinutupan sinung lali
dadya lêga tyasnèki
Nyai Jungkoh duk andulu
Dulbasir kinasihan
maring têtamunirèki
pan ingaku bapa marma suka ing tyas

Sèh Binti alon lingira
bibi aja angajèni
lan ingsun nêdya marjaka
angèngèr maring sirèki
sagawenira bibi
tuduhêna ingsun sambut
aja ta enak-enak
ingsun nêdya mati ragi
anglabuhi bibi ing sakarsanira

Nyai Jungkoh aturira
ingkang punika pan inggih
saking sawêg jêng paduka
inggih paduka kang lami
lan kuwawa amanci
ing sadhahar-dhaharipun
sampun susah ing driya
tuwin pun bapa Dulbasir
pan kuwawa langkunga saking têtiga

kunêng kang wus sami eca
Nyai Jungkoh kalih kenjing
ana wong gunung kang prapta
rante ginotong ing rinjing
kabotan wong kêkalih
mèyèk-mayèk kang amikul
rante iku kancana
wus awor kalawan siti
pan ingêdol ingajèn rante kuningan

tinumbas salawe reyal
wong gunung suka nampani
kang adol wus mulih suka
ing wuri kinumbah nuli
rante wusnya barêsih
sirna kang akuthah lêmpung
mulya rante kancana
satus dhêpa winitawis
ingaturkên Hongtete ingkang anumbas

pinaringan kalih lêksa
Ni Jungkoh ciptane pasthi
lamun têtamu kang anyar
muwuhi gawa rijêki
Sèh Binti Sayid sami
kang padha angaku biyung
sugihe dhingin nyata
saking ki tuwa Dulbasir
saya mantêp maring dhêdhayoh têtiga

enjing malih ana prapta
wong èbèr saking ing wukir
ngatêri êncèh sadandang
tinumbas satus atampi
kang adol bungah mulih
tan wruh yèn isi sotya gung
nyana sawiyah-wiyah
kang adol sapungkurnèki
cèh binuka isi intên lan sêsotya

jinuwal ing ratunira
pan pinaringan sakêthi
Nyai Jungkoh praptanira
ngundhangi nak putunèki
akarya wisma malih
kadya wismane tumênggung
akèh kang wong malarat
suwita dipun ikudi
dadya wontên tigang atus rayatira

wau ta ing sakitira
murus ki tuwa Dulbasir
akuthah ginulawênthah
iya dene Sayid sami
ginendhong maring kali
pêndhak ing pukul sapuluh
dinus pinulasara
ing pukul sawêlas malih
pan ginendhong praptèng kalênthèng duk lênggah

Dulbasir anuli mangan
kuwarêgên goloh kambing
kapesing taine dadya
pupuwan sarwi kumricik
wusana kang jagani
tan awèh anggarap wau
pan nêdya dhinewekan
Sayid sami gawe bêkti
kasrakate sira prabu maratuwa

langkung dene kapotangan
sira ki tuwa Dulbasir
angrêrintih yèn angucap
apa sun walêskên benjing
anggèr maring sirèki
pun bapa kawêlasayun
sudia kuthah tenja
anak ingsun Sayid sami
Rajèng Mukub miyarsa gumujêng suka

bapa inggih sok èlinga
binêcikan malês bêcik
tatane wong ngalam dunya
kawula miyarsa warti
saking gumrah wong grami
inggih Sang Prabu Mêdayun
ingkang aran Nusirwan
binêcikan angalani
mring mantune Wong Agung Surayèng Jagad

sabên papa linabuhan
yèn wis mulya angalani
puniku punapa beda
raja kalawan wong cilik
rajane wong Mêdayin
anggung angalani mantu
punapa jajalanat
dudu ratu kang sayêkti
binêcikan Nusirwan sok gawe ala

bapa kula dongakêna
wong tuwa sayêkti mandi
muga-muga uningaa
mring ratune wong Mêdayin
sanadyan sun wong cilik
kaya punagi kêkaul
apa rupa manungsa
dene kalakuan eblis
kaparênga wêruh mring Prabu Nusirwan

nadyan wong ngumbara ingwang
wani anacah ing abir
êndhase Raja Nusirwan
sarwi anyêkêli abir
mangkene bapa benjing
yèn ingsun bisa anêmu
abir ingundha-undha
sarwi mêrang-mêrang siti
sarwi ngucap ingsun ora mêrang lêmah

anacah dhase Nusirwan
ingsun cacah kaya gori
môngsa ta amalatana
narpatine wong Mêdayin
ratu angrusak adil
môngsa wurunga kaukum
ing dunya ing akerat
tumungkul tuwa Dulbasir
marêbêl luh pi-api wêtênge kumat

alon wau saurira
sira ki tuwa Dulbasir
mangkene pangrunguningwang
seje kalawan sirèki
sang prabu ing Mêdayin
langkung sih mring putra mantu
dhasar ingakên putra
durunge dèn tarimani
nanging wadya Mêdayin mire sadaya

lawan patihe sang nata
iya bangêt nora sudi
dene dudu trahing raja
kang pinèt mantu sang aji
saking sih sri bupati
mila nora nganggo rêmbug
ing nayaka punggawa
miwah kang para narpati
kabèh nyawang mangkene pangrunguningwang

sang nata sihe kalintang
atmajane jalu katri
awrat maring mantu uga
ing lair têrusing batin
mila ingangkat siwi
kinarya putra prêmbayun
nanging kang para nata
balane Rajèng Mêdayin
pra dipati para ratune santosa

kabèh ngaturi ubaya
tandhinge mantunirèki
para ratu ambyuk samya
ratune pêsthi nuruti
ratu yèn tan nuruti
ala maring balanipun
padha ratu santosa
yêkti padha dèn turuti
apan wajib ratu asiha mring bala

Sèh Binti aris wuwusnya
kang jamak ratu nitèni
sanadyan ature bala
pindho ping têlu niwasi
ping pat ping lima maksih
kaping wolu ping sapuluh
ping sawidak pan ora
sapisan tan nêmu bêcik
nêmu papa mêmirang kasurang-surang

kalunta katula-tula
ngêndi-êndi kang dèn ungsi
kalah dhèwèke kasrakat
têka nora nganggo mari
ratu kaya bêbayi
liniling êmbananipun
nurut anut kewala
tan duwe dagad pribadi
ratu apa jalêbud anjajahlanat

bênêr dhingin kang ambegal
ing Mukub Sri narapati
wêruha lamun Nusirwan
baya banjur kinabiri
bandhane dèn salini
linironan bôndha asu
bapa kula miyarsa
wêruhe wong Mukub sami
lawan ingkang binegal Prabu Nusirwan

praptane Sang Kakungingrat
amung kalawan turanggi
anusul kang maratuwa
tan gawa bala sawiji
parandene nagari
ya ing Mukub bêdhahipun
mratuwane wus ilang
saking ing Mukub nagari
pan wong agung anèng ing Mukub sungkawa

mung wartane para raja
sami utusan anyilib
ngupaya Prabu Nusirwan
prajurit ing Kôndhabumi
kang turôngga sakêthi
salêksa dipangganipun
dharat anasak wana
ngubrês jurang wukir-wukir
katêmua Nusirwan dipun sêsêmpal

ngulèt amijêt padharan
puringisan Ki Dulbasir
darodosan waspanira
pi-api kabêlêt ngising
wêtêng sakit mulintir
batine ajrih andulu
ulate kadi macan
Rajèng Mukub dènira ngling
ratu kêras dhasare tatag prawira

Nusirwan pi-api mêdal
bobotan dènnya sêngadi
jatine ngiwa kewala
nèng pojok pawon anangis
dènnya miyarsa warti
kang putra panusulipun
Wong Agung Kakungingrat
tan ambêkta bala siji
saking trêsna Si Ambyah mring jênêng ingwang

balik para rajaningwang
tuwin putra pra dipati
tan ana nêdya nusula
anglabuhi lara miskin
amung Si Jayèngmurti
katon lêwih trêsnanipun
abintit ingkang netra
lamure wuwuhe malih
sigra wangsul tilas luh pamocungira

ya ta wau Sayid sami alon muwus
Sèh Binti manawa
kawêdhar rèhing puniki
dene bangêt sêmune grêdakanira

alon matur sri naranata ing Mukub
pukulun kawula
anuwun dukaning gusti
mulat maring Dulbasir kêdah amamah

kêdah gilut balunge dèn kongsi lêmbut
akêdah ngalêthak
ing rama Rajèng Mêdayin
yèn ing ratu gung pratingkah jajahlanat

durung ngrungu isining donya pukulun
kadi rama tuwan
budine manut wong cilik
ratu miyur satêmah manut ing setan

ya ta wau Dulbasir prapta alungguh
praptane ni umah
Nyai Jungkoh tutur warti
dèn undhangi Hongtete Sang Rajèng Cina

wong praja gung prasamya kinon jumurung
ing pamujanira
panjungkunge sri bupati
Adaninggar muga kandhêga ing warta

milanipun pamujane gêni murub
mèh sundhul ngawiyat
tikêl pat lawan ing nguni
sadèrènge sang nata prihatin dahat

pênêdipun inggih milua anjurung
wus rêmbag sadaya
jurung kayu ing sang aji
parandene nora wurung tampi bayar

nagrinipun ingkang lèr pinggiring laut
nguni inglarangan
wanane dèn sêngkêr sami
mung kang kilèn kidul wetan nigang wulan

wismanipun adu cocor turut lurung
dadya wong karandhan
Ni Jungkoh nak putunèki
wus kinêrig belani susahing raja

Rajèng Mukub Sèh Binti pangiridipun
Dulbasir tut wuntat
miwah Radèn Sayid sami
anindhihi karo bêlah wong karandhan

sabên esuk alêksan kang wong mèt kayu
wadya sanagara
jurung susahe sang aji
panthan-panthan nèng wana nora woworan

Babah Puklung nèng wana katundhung-tundhung
wonging pra dipatya
mênang papane wanadri
lamun ana kayu gêdhe kinakahan

tan patyantuk wong karandhan lèrèn ngumpul
sami ngatas paran
karsanira Ki Sèh Binti
dene ênggon wong apês kaponthal-ponthal

pan katundhung bature para tumênggung
aturing satriya
kang èpèh kudu dhèwèki
Rajèng Mukub sasmita mring gustinira

ya ta wau Sayid sami lon amuwus
batur aja susah
payo alas kulon iki
angragêmêng rinampasan wong karandhan

pêthèl wadung karo bêlah padha ngumpul
abir lan bêdhama
angling alon Sayid sami
sanak-sanak padhaênêngna kewala

yèn wus rubuh kayune kang gêdhe iku
pange rampasana
pan kayu tos bêcik-bêcik
pan kusambi walikukun kajêng sana

pan wong agung amingkis lancinganipun
amingkis rasukan
amarani wit kusambi
kang sagajah dhinupak pokah wus rêbah

walikukun sakêbo jinêjêk rubuh
ingkang saturôngga
cinandhak dipun bêdholi
sami suka wong karandhan bungah-bungah

sadaya wus angrampasi êpangipun
tinata pikulan
kayune tos bêcik-bêcik
Ki Dulbasir angungun gawok tumingal

sami numpuk wong karandhan suka guguk
tan ana kangelan
mung kari ngrampas nalèni
wus tinata samêkta anèng pikulan

sami dulu bature para tumênggung
angêmbul sadaya
jêjiyat sami ngakahi
kayu kang wus rêbah rinêjêng ingalap

arinipun Nyai Jungkoh Babah Puklung
langkung gusarira
briga-brigi cêrik-cêrik
êdir têmên dupèh batur pra dipatya

Babah Puklung sabature ngagar wadung
nanging tan rinawat
ingêbruk dipun kathahi
Babah Puklung ariwut ngamuk manêngah

sangêt nêpsu lincak-lincak mêncak wadung
rinêbut ing kathah
Babah Puklung dèn gêbugi
tulung-tulung sambat-sambat biyang-biyang

Rajèng Mukub sigra dènira têtulung
nênggih mangsah nyandhak
ing gulu anganan ngering
pira-pira mungsuhe ingadu kumba

Babah Puklung bêksa mêncak ngagar wadung
sayagung kang prapta
wong karandhan wus dèn robi
melik kayu atos kang rêbah balasah

krura riwut tangkêbe Sang Rajèng Mukub
kang prapta cinandhak
binuwangan tiba têbih
kasayahên Dulbasir adhêrodhogan

dyan wong agung duk umiyat Rajèng Mukub
lan Puklung rinoban
cinandhak anganan ngering
garonjalan Babah Puklung wus binônda

Rajèng Mukub bingung tan pijêr têtulung
wong agung anyandhak
kayu gurda geng saèsthi
pan ingundha mubêng nèng asta lir gada

kang andulu eram asamya malêdug
ajrih bok katiban
môngsa wurunga babarji
Babah Puklung ucul amêgati ngarsa

apan antuk mêgati wong têlung puluh
anurut dèn arat
milu ngusung kayunèki
wonge karo bêlah wuwuh tigang dasa

suka ngungun wong karandhan sugih kayu
rumiyin ulihnya
singa mulat kêkês wingwrin
aja wani karandhan gawa panglima

apan laju nèng pamujan praptanipun
milang wong karandhan
cacahe wus dèn tulisi
juru tulis suka dènira tumingal

padha kayu wong karandhan punjul-punjul
wau eram mulat
Wong Agung Surayèng Bumi
pamujane lir wukir sayuta kobar

kadi sundhul ngakasa dahana murub
Sayid sami ngetan
ngubêngi arsa udani
ing wêwêngkon dahana pindha naraka

ya ta wau Sayid sami matak Jabur
kang donga wasiyat
pusaka ing nguni-uni
para nabi sapungkure tilar donga

kang wetan sirêp urubnya
sigra ngidul Risang Surayèng Bumi
sarwi matak ayat Jabur
kidul sirêp urubnya
amung kari kukus kumukus kumêlun
kang tunggu punggawanira
mrêpêki mring Sayid sami

hèh wong ngêndi lawan sapa
aranira bisa matèni gêni
Sayid sami lon sumaur
pan ingsung wong ing dunya
kang matèni gêni ya Pangeran ingsun
pagene ta ratunira
salah nora duwe budi

dene gêdhe nagri Cina
padha cubluk tan ana duwe budi
anêmbah ing gêni murub
bêcik sato idhêpnya
atutura maring ratunira iku
si cubluk datanpa ngrasa
pijêr anêmbah ing gêni

Sayid sami ngilèn samya
bupati kang tunggu gêni ngênginthil
wong agung amatak Jabur
gêni kilèn wus pêjah
amung kari kukuse maksih kumêlun
punggawa Cina angucap
sira iku ulik-ulik

bisa matèni dahana
baya iki sikir ing Banisrail
Sayid sami sru gumuyu
dene ta sira sêmbah
nora bisa urip dhewe gêni iku
apa gawe sira sêmbah
tan bisa urip pribadi

punggawèng Cina angucap
sira iki ngajarakên bilai
anacad ing ratuningsun
dumèh nêmbah brahala
gêni murub wus tamtu lêluhur ingsun
apa sira wani aprang
lan ratuku pan sinakti

Sayid sami saurira
yèn ratumu tan nêdya mêmarèni
anêmbah ing gêni murub
konên mêtu dèn enggal
marenea punggawa sami umangsuk
iya sira antènana
sun matur ing ratu mami

lah iya mara matura
mring rajamu si cubluk kurang budi
sapraptanira kadhatun
wau kapat punggawa
matur lamun ing jawi wontên pukulun
tiyang satunggal kang prapta
sagêd amêjahi gêni

pinandêng dahana pêjah
ingkang ngiring pan amung tiyang kalih
waune ngatêrkên kayu
sarêng tiyang karandhan
dangu-dangu amatèni gêni murub
kumêpyur tyase sang nata
dukane kalawan pikir

yèn ora sun panggihana
iku dadra lamun ingsun panggihi
agawe kanisthaningsun
nata mupus ing driya
ulik-ulik baya iku gawe tênung
wong siji wani anjarwa
tumênggung warahên aglis

si ulik yèn tuhu nyata
besuk esuk iya têkaa malih
dèn patènana ing besuk
gêni nèng ngarsaningwang
pukul wolu praptaa ing gêni murub
punggawa kalih umêsat
praptèng gèning Sayid sami

hèh ulik Hongteteningwang
iya besuk balia dèn têmoni
agni ingkang mubal murub
iyèku patènana
iya padha anèng ngarsane Sang Prabu
Sayid sami lon saurnya
iya ingsun balibenjing

wus mulih marang karandhan
Babah Puklung Sèh Binti lan Dulbasir
kang ngiring lampahnya rawuh
karandhan sinaosan
Ki Dulbasir ngajak ngiwa Rajèng Mukub
anak satêmêne sapa
wijiling wong têka ngêndi

Sayid sami kadangira
lêwih sêkti sudibya ing ajurit
kayaparan besuk esuk
anantang Ratu Cina
yèn ngasorna Raja Cina ingsun nunut
iya ana mantuningwang
Si Kalana Jayèngmurti

yèn matia ingsun ganjar
rabi putri marentah para aji
miyarsa Sang Rajèng Mukub
sira ta iku sapa
dudu Ki Dulbasir ing Karsinah iku
pêpêdhotaning narendra
angakua kang sayêkti

aran padha wong ngumbara
nêdya paran iya dadak akumbi
Dulbasir têka barênjul
anak têmêne ingwang
aja tambuh pan ingsun Ratu Mêdayun
arsa warah Rajèng Cina
yèn putrine dèn patèni

Rajèng Mukub panasbaran
wiwit angot si bêlis ratu iki
payo rêmbugan dèn tutug
ing kana kang ajêmbar
wetan pawon sangisoring uwit jambu
sapraptanira cinandhak
wangkingane sri bupati

sinêndhal sampun ingikal
bêlis lanat aja tambuh ing mami
iya ingsun Raja Mukub
kang begal maring sira
lakuningsun sayêkti nusul sirèku
parentahe lurah ingwang
Sri Bupati Kôndhabumi

aja kongsi caca upa
ingsun kinèn matèni ing sirèki
payo budia dèn gupuh
angadu kaprawiran
rasakêna boboting prang Rajèng Mukub
sun anti amêtokêna
kasudiran sura sêkti

ingikal kadi likasan
pan gumêtêr angrêrêpa ngrêrintih
adhuh anak Prabu Mukub
pun bapa sampun tobat
uripana akèh ing punaginingsun
sun angèngèr maring sira
sakarsanira nuruti

sinèlèhakên binônda
lan sabuke Sri Bupati Medayin
ingugêr lan uwit jambu
Rajèng Mukub umarak
ing ngarsane Sayid sami sauripun
Dulbasir edane kumat
sampun kawula tangsuli

nèng wetan pawon prênahnya
Sayid sami kumêpyur duk miyarsi
umatur Sang Rajèng Mukub
wiwit praptèng wêkasan
langkung awlas ngandika wau wong agung
bênêr yèn iku warasa
angraredhoni prakawis

sun arsa abôndabaya
lan Hongtete iya sadina benjing
ingsun babar durung ungsum
srumawan wingit lampah
kayaparan karsanira Rajèng Mukub
apa ta babara pisan
Rajèng Mukub matur aris

pênêt taksiha kalingan
dèrèng tamtu asor unguling jurit
suka gumujêng wong agung
ya bênêr karsanira
panêmbahan tobatêna aja ngaku
payo padha dhinginana
dèn agambuh ing wêwadi

