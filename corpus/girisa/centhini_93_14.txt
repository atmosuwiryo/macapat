Jayèngraga mèsêm mulat
dènya mêrabot kang paman
lir kinarya pêkaulan
micarèng sajroning nala
sarwi mêndha dènya ewa
mring randha gawok tumingal
panggihe bandha drêbala
pradhah bèr mutahkên dunya

tan ana kang mêngkonoa
sajake wong sugih dunya
anêrka wus kalulutan
ni randha dening dunyanya
wau ni randha Sêmbada
sumangga sapunika
sakêrsa inggih punapa

gêndhingane kang kinarsan 
Kulawirya mèsêm nabda
mring kang putra Jayèngraga
kêprie kono anakmas
mangsa bodhoa ngong drêma
kang putra gumujêng suka
gih kêjawi gêndhing adat
Pêtungwulung ladranganya

nuntên genjung goling minggah
ginonjing wêton kêlana
angglêgês berag kang paman
ngling mring ni randha Sêmbada
niku turene anakmas
gêndhing genjung goling minggah
ginonjing pathêt manyura
ni randha gumuyu mojar

mring pra jadhug kang jagongan
kabèh sanak-sanak ingwang
mangke yèn manira bêksa
lawan ke mas Kulawirya
kang rame dèn suka bungah
sami ngadêga sêdaya
surak kêploke kang rampak
kang sami bêkta sênjata

drèl barêng cara wong kutha 
ngong jaluk lêganing sanak
kang padha samêkta suka
kang sinung ujar gêmbira
sêdaya saur kukala
punapa sakêrsandika
kaula jumurung suka
ni randha malih lingira

lah mara sanak niaga
sêndhona pathêt manyura
yèn uwis nuli lêkasa
genjung goling tibakêna
ginonjing kang sarwa berag
nabuh kang apik atata
kang liningan tur sêndika
nulya sêsêndhon araras

nutug lih-ulihanira 
laju rêbabe abuka
genjung goling gya tinampan
ing ricik ngrarangan rampak
têlèdhèk lêkas atandhak
Kacêr lan Ni Madu rimbag
lir Ratih lan Drêsanala
winahyèng kêlir kêwangwang

sarêng gêndhing ngêlik saplak
anganyut mêthit wilêtan
manis arum gêtas rênyah
bêning gumrining ngêmandhang
rêbut uluk panglikira
barung swarèng suling rêbab
lir sundari lan sawangan
nèng tawang ngangkang kapwanan

tungtum ngês mêmanisira
karya rujading pêngrasa
jalwèstri kenyut kang nala
nalika myarsa sindhènya
malah mêdal rahsanira
ngêmu rêndhêng tan ana sat
yèn ta kabèh ginagapa
kalêpèh kêpoh anoya

ronggèng ro ukêl bêdhayan 
sêsarimpèn tan sêlaya
Ni Kacêr wasis sêkala
tan mantra-mantra dadakan
kadya wus gambuh waunya
sêdaya gawok tan nyana
wong lanang marong brangtanya
sawênèh ngucap mêngkana

biang Kacêr yèn banjura
dadi gambyong iba-iba
larise akèh kang nanggap
malah dadi pêkaulan
akèh kang nauri layak
wong wis mêngkono êntragnya
kêmanon padha sêdhela
layak pancèn dadi tandhak

Jèngraga suka tumingal 
myat kang gambyong kalihira
Ni Madu Kacêr tan beda
ngling ririh marang kang paman
gêtun ngong puniku paman
biang Kacêr dènya tandhak
paprigêlane apacak
sèdhêt kanthèt tanjêkira

rêbat sênêng pinilaha
kaot wêwajaranira
pênêd pun Madu warninya
nanging jêg pênggambyongira
pênêd pun Kacêr angkatnya
prêpête pêksi madal pang
mamprung lumarap arikat
pun Madu kasoran pacak

Kacêr kasor wajaranya
kang paman nauri nabda
ya bênêr lèhira sojar
Si Kacêr lir kêdhanyangan
barêng gambyong salin rupa
amêthis luwês solahnya
nadyan rupane prayoga
mung irunge kang kuciwa

irung sunthi rada mungal 
nyuda ati wajaranya
rupane kabèh prayoga
yèn ta ajaa sunthia
lan Ni Madu bag-ginêbag
lan anglotèng anggonira
bisa ngêndhih ing atingkah
kang putra gumujêng suka

kang uwis ngrasakên paman
bubuk olih lèng ngalêmnya
Ki Kulawirya ris nabda
wong satêmêne kewala
nora ngumpak dhasar nyata
ni randha ngalêm cèthinya
si dibênthèt nora jamak
bisa gambyong baud pelag

iku apa kêsurupan
de dadakan bisa tandhak
lan Si Madu nora siwah
lir dèn gawèkên kêmbêran
biang Kacêr si dipanthi
anggambyong padha sêdhela
eman tan dadia tandhak
si dibênjèng salin rupa

bakale patut pilalan 
bisa amênthung lanangan
mandah ting gêlèthèk mana
jêjakan dhudhan somahan
ni randha mèsêm turira
mring awirya kalihira
pun biang Kacêr punika
kula dadosakên tandhak

kaidèna ing paduka
sintên pantêse namanya
paduka paringi nama
gumuyu Ki Kulawirya
ngandika mring Jayèngraga
sapa arane pantêsnya
Kacêr dadi gambyong anyar
kang putra mèsêm ngandika

yèn kula amêstanana
pun Gêndam pêpantêsira
kang paman gumujêng mojar
mring randha puniku nakmas
asung pêparab pun Gêndam
ni randha suka tyasira
nulya siniratkên kathah
yèn byang Kacêr ran Ni Gêndam

nauri pra bundhêl desa 
sakèhe kang nèng pêndhapa
saurmanuk suka bungah
gêmbira asurak-surak
sumyak bengkrak ngombe arak
rame bungah latah-latah
myang kang nonton sru gumêrah
wong anom samya gêmbira

wau ni randha Sêmbada
matur mring Kulawiryèki
punika sampun sumangga
kaula aturi ngibing
ragi kêdangon kêdhik
Jèngraga anjawil dhêngkul
wawi ta ingaturan
jumênêng paduka ngibing
ingkang paman sigra ngadêg ing kalangan

sêdaya ingkang linggihan 
samya ngadêg anjênêngi
jumênêng Ki Jayèngraga
angrimong jingga rêspati
anulya lêkas ngibing
anyanguk thêk pacak gulu
bêksa rangin araras
mêthèngthèng lir Bima kunthi
pan katongton baguse kadya jêjaka

mênthang asta anêmbirang
ronggèng ro nindur mangarsi
tumeplok ing wêstis malang
barêng ngêlik genjung goling
lir pulung ro kapipit
mêrit anjêlirit runtut
angêlik lêlantikan
mêthit mêthêt-mêthêt ati
anêratas lir tinutus tyas kang myarsa

ni randha myat bêksanira 
pacake langkung rêspati
sigra angrakiti pasang
miwir sondhère kumitir
tindak irama sami
samêkta sasolahipun
ababag kadi bangbang
Pujadewa Pujasêkti
para umbul bubundhêl pêtinggi desa

sinasmitan ing ni randha
sarêng surake gora ngrik
bêkik kukuk akakan
alok use-use sami
kêploke wanti-wanti
bêdhil brondongan kadya rug
sarênti ajêdhodan
ting bêraok pra pêtinggi
nginum arak sasukane dêg-adêgan

myang kang larih mring ni randha 
atur pasihan aganti
sarya sru dènya samyojar
dubilah dene rêspati
pênêd kang tanak ngibing
pinuput dèn kongsi esuk
pra jadhug sêdayanya
tan ana dhapur dhong sami
kèh kathokan anjêbobog reab-reab

kang udhêng-udhêng kewala
ana mung ngangge kulambi
kang sabuk-sabuk kewala
kotang bae tanpa bênik
kêt kacu kêtat gambir
bopong bêbêd kalung sarung
amoh labêt têlêsan
tinombokên maring ringgit
sêprandene abungah tan etang wuda

dhapure wus lir lêlaran
dèn wêdalakên winilis
ting gêluyur alan-alan
kèh solah kèh swaranèki
barêng surak ngrik-angrik
kêplok sru bêdhil dharudhul
ni randha dènyambêksa
kêtara pacake èstri
nanging bisa niru bêksa tan sêlaya

ronggèng ro apêpacangan 
kêsit lir prênjak tinaji
sisirig tapèn tingtingan
ngènyèg mêdhi kèngsêr ngringgit
mênthang udhêt dhêdhêti
liru gon sarêng anindur
mrêpêt kupu tarungan
sarwi ngêlik kumalinthing
larap tèplêk nêngkah lambung alilingan

lèngèh-lèngèh dalongèhan
mêjang ngincang-incang alis
aebat kluwêng kumlepat
ngêsot ngêsut asisirig
nglètèr pêncar aminggir
kakunge mêsês abêsus
antara dangunira
ngrantêg gêndhing genjung goling
nulya niba ginonjing sêsêg asantak

kêndhang kêmpyange angaplak 
angguguk gêdhug magaki
bêm sêbah rara siblonan
kosèkan ambêbanggèni
saron imbal mincati
bonangane ngênut-ênut
gambang caruk walikan
rêbab ngêcêk cêkèngèng ngik
kêcêr ngopyok kênong susun kêthuk ngêmprang

ambyantu panabuhira
salin sajak kang angibing
mirong kunca ing widhangan
bêksa kêlana tinangkil
aluwês dhèmês wasis
oklak-aklikan sêkojur
nêlasakên rekanya
lulungidaning pangibing
nyai randha randhat tan pati anyandhak

kaagag ing êndêmira 
kêconggah niru tan wigih
sangsaya ramening surak
sumyak-sumyak manêngkêri
kêplok tan kongsi sami
gêrjêgan otêr gumuruh
miwah drèling sênjata
lir grêrah myang ting jalêrit
alok saking suka parisukanira

rare jalwèstri tan beda
barung surakira atri
ni randha ngênting sukanya
salamine tan kadyèki
nutug raosing kapti
mêngkana wau sang bagus
juwêt mêdal ing jaba
milih nyenggoli pawèstri
kang sinenggol megol jêbol rahsanira

nyuwol nguyêl payudara 
mipil pipi ingkang kuning
tan ana ingkang marêngkak
malah ciptanira maning
antara dangunèki
dènira ngibing anutug
kumringêt babakanya
nulya samya wus kang ngibing
tinututan jênggung suwuk kang gamêlan

nulya samya lêlênggahan
wewedangan ngaring-aring
sakêdhap nulya ni randha
matur mring Kulawiryèki
punika ingkang mugi
putra paduka sang bagus
prayogi abêksaa
langkung panuwun mami
tan ketang jumênêng ambêksa sagongan

Kulawirya mèsêm nabda
mring kang putra abibisik
iku anakmas ni randha
kêpengin wruh sira ngibing
kang muga tinuruti
ketang sagongan bae wus
kang putra aturira
tan patos dhangan ing kapti
adho ora têka bêksaa sadhela

mandah kang para bênthetan 
pêthot kêkêndhite sami
saking mêjêne tumingal
marang anakmas dèn aglis
kang putra andhangani
Ki Kulawirya gumuyu
lah gêndhingane apa
ingkang paman ingkang gampil
ya kêjaba Lompongkèli ingkang gampang

inggih sumangga sakêdhap
kang paman sasmitèng nyai
randha mojar mring niaga
payo muni Lompongkèli
niaga sigra muni
ronggèng ro samya anggambyung
jumênêng Jayèngraga
sarwi ngrimong jingga manis
ingkang jagong samya ngadêg sêdayanya

ni randha lan Kulawirya 
wong ro nyêpêng coloknèki
sarwi prentah kêplok surak
Jayèngraga bêksa panji
jêjêr sajak rêspati
sègêg pacak jangga manglung
mênthang asta andhêngklang
jarijwa kêjêr kumitir
wêntis malang tindak amidak irama

aebat naga wangsulan
ronggèng ro sarêng angêlik
larap nindur angujiwat
anglêlèngèk pongah-pangih
sakèh wong jalu èstri
cêp rêp tan ana gumuruh
kang kêplok tanganira
mêksih gathung tan nangkêpi
ingkang surak cangkême mlongo kewala

kang ngungêlakên sênjata 
wus muni mlayu ningali
kang tan kongsi muni sigra
milalu samya ningali
anjomblong tan cumuwit
myang wong wadon sêdayèku
samya cipta kedanan
lir kênèng guna pêngasih
mring Jèngraga kaya anubruk-nubruka

ngondhok-ondhok manahira
barêbêl luh myat wlas-asih
mring sang bagus Jayèngraga
mêndhêkêl abuh kang ati
kèh mingsêg-mingsêg nangis
myat kang ngrimong jingga madu
bêksa lir dewa dharat
patut nguyuni pawèstri
Jabèngraga antara wus rolas gongan

aluwar dènirambêksa
cua sakèh kang ningali
pêngrasa mung têlung gongan
eman-eman nuli uwis
nulya gumêdêr malih
samya tata lênggah sampun
wus aso sawêtara
ni randha ngling mring niagi
unèkêna Pêtungwulung sabêlabak

nyai randha Sêmbada alon umatur 
wuwuse
lah suwawi paduka angibing malih
pênêde

owêl gêndhing Pêtungwulungipun mêmbat
rarase
Kulawirya sigra umadêg ambêksa
mêthèngthèng

ngadêg malih kang anjagong
sakèhe
surak kêplok barung lawan bêdhil muni
arame

Kulawirya ni randha ngrakiti ngibing
jèngklèke
kapat samya ngênjot-ênjot jogèdira
sajake

ting kêrangkung tangan lir gogo mèk-mèkan
jêbèbèh
Kulawirya ni randha myang Madu Gêndam
kapate

samya ngêtog cengkok cacahing ambêksa 
ronggènge
ilo-ilo lêlathèn atêtasikan
rekane

sidhakêpan sangga wang dhodhok cewokan
kèpète
luru-luru pipindèn atêtênunan
pamane

asiluku dhidhisan antih-antihan
tangane
kêkiraban ukêl gêlung cêcênthungan
ukêle

gêndhingira yèn kantun sakênong nuli
êgonge
ambarêngi kênong jinênggung ping sanga
gongane

Kulawirya anut gong pacak gulunya
jêglige
gulêt-ulêt ronggèng ro padha wasise
sindhène

Kulawirya apasang dhêngkul unggahan 
tadhahe
tinêracag ing ronggèng nulya sinoga
lambunge

ronggèng gambyong ngayang-ayang anèng wêntis
anggêndhèng
mung sagongan mudhun jog mungsêr sisirig
anglètèr

wusnya Madu nulya Ni Gêndam naricig
rikate
mancad dhêngkul anggambyong anèng ing wêntis
nglayange

sarwi pinagolan ing asta sawiji
boyoke
sagongan gya mudhun sisirig ngêdhuyuk
nyignyige

sabên kênong kagyat lir bahak anjingklak
kruwêle
lero larap lir bêdhès tinimbas tuna
indhane

kikicatan ting salênthuk angkêl-angkêl 
sikute
Kulawirya sinêmbadan nèng kalangan
lan ronggèng

gantya-gantya ronggèng ro dènya naricig
tinampèn
nyai randha mèlu naricig ing wêntis
lir ronggèng

Madu Gêndam katri ni randha naricig
gêgêntèn
Kulawirya apanggah dèn krubut têlu
pupune

Jayèngraga ningali kang sami bêksa
dangune
pan dinuga laju sawêngi anatas
esuke

asasmita mring ni wulanjar Tarijah
sêmune
tinudingan kinèn dhisikana mulih
omahe

ni wulanjar ing manah sampun kaduga 
kêrsane
sigra mêdal solahe datan kêtara
wadine

tan antara Jayèngraga namur mêdal
asêne
lan Nuripin laju kinèn nuduhêna
omahe

ni wulanjar wus tata paturonira
cawise
Jayèngraga prapta pinapag ing latar
panggihe

Ki Nuripin kinèn wangsul mring pêndhapa
kalihe
gya tumamèng wisma lawan ni wulanjar
gulête

santrinira sigra wangsul mring pêndhapa
kalihe
gya tumamèng wisma lawan ni wulanjar
gulête

santrinira sigra awangsul mêngetan
praptane
nèng pêndhapa andulu kang samyambêksa
gambyonge

datan ana bosêne ingkang ningali 
bungahe
sêdayane tan ana lir Kulawirya
jogède

kêplok surak use bêdhil bêbrondongan
jêdhède
nginum arak aloke dèn suak
crawake

lingsir dalu wayahe kêpara bangun
dangune
pan kêdangon dènira sami ambêksa
gambyonge

Ki Duljaya ewa myat mring Kulawirya
atine
nguntug-untug sasore mula agêthing
polahe

ngling ing ati êh kang jênêng konthol bêlang
angkuhe
kaya dêmang ngêdhangkrang kulambi abang
ladake

wong nênêka mêrusul brundhul angunthul 
lakune
dadak kudu rinêngga rinêngkuh bojo
anggêpe

Ki Duljaya panas ati muring-muring
nêpsune
golèk watu sakêpêl binalangake
anglimpe

sêr kumaplok kabênêran ingkang kêna
bathuke
kenthol Kulawirya kagyat kênèng balang
jumbule

walêr jamang kêbrabat pesok amèncèng
ancêpe
nyai randha anjêlih nêpsu mimisuh
dilojèh

dadya kèndêl ronggèng gamêlan asuwuk
unine
bêrak-bêrèk ni randha akon golèki
uwonge

gumarubyug ing kalangan lêng-ulêngan 
gègère
samya ngubrês kang wani-wani ambalang
tiange

nyai randha sru mojar marang Duljaya
ge-age
pijêr apa sira tan wêruh kang balang
maune

Ki Duljaya pi-api abriga-brigi
gugupe
sapa wonge kang ladak agawe rusuh
dilèngèng

karuhana bae tak pêdhang tak bêdhil
wêtênge
ni randha glis umatur mring Kulawirya
wuwuse

punapinggih mêdal rahipun kang kenging
balange
Kulawirya mojar tan dadi ngapaa
rasane

ukur-ukur kewala wus datan lara
sakiye
samya tata malih lilinggihanira
wong akèh

kawistara bathuke Ki Kulawirya 
bênjute
amênyonyong sagêgêm bêrêm abiru
abuhe

ingaturan Ki Wirya malêbèng wisma
ginèndèng
mring ni randha wus kering Ki Kulawirya
undure

mêdal malih ni randha apêparentah
sakèhe
kinèn nutugakên ing sêdalu pisan
banjure

ting galêmbor matur inggih bungah-bungah
manahe
gya ni randha mring wisma arsa asmara
têmbunge

ya ta Ki Kulawiryèki
cucul dènira busana
lawan ni randha tan pae
samya asalin busana
lir saban sarwa anyar
pêrabot sinimpênan wus
nèng pêthi giwang jêromah

Ki Kulawirya ngling aris 
manira bibi pamitan
aran wus sami kêlakon
kêwatir lamun dinukan
mring anakmas kang tua
kang kari nèng wismanipun
pêngulu ing pakauman

popoyan amung sawêngi
têmahan dadi rong dina
puniki sampun bêlèndhèng
pan dadya antèn-antenan
yèn karya sak-ing dria
manira jrih ing sang bagus
Jèngrêsmi kang nèng kauman

randha mèsêm matur aris
inggih kang paduka pajar
de mêksih wontên tunggile
bok inggih pênêd ngaturan
mêriki ngong yun wikan
Ki Wirya angling mêcucu
e biang mangsa kêrsaa

mêndhita ambêke wingit 
mundhak amuwuhi dosa
mring kula rayi sêdene
anom wus sun anggêp tua
ni randha malih turnya
punika pan mêksih dalu
pênêd byar enjing kewala

mangke kaula aturi
pêsangon rimat ing mêrga
kalih wêlas real mawon
lan dhuwung saputratinya
busana sakêrsanta
kêling bathik lurikipun
pundi kinêrsan sumangga

nanging atur kula mugi
lamun wus prapta ing paran
wangsule kampiran malèh
sampun tan botên ywa dora
angling Ki Kulawirya
kêsaguhane abrubuk
supata dobol saancak

ni randha matur angungkih 
wawi ta kenthol sêkêdhap
ngong nuwun tilaran kenthol
lami tan pulang asmara
Ki Wirya mèsêm jola
dene wau sontên sampun
jare lawas tan mut-mutan

pan durung longkang sawêngi
ni randha gumuyu turnya
sontên jêr sapriki dèrèng
gêdhêg mèsêm Kulawirya
ambakna tan kaopan
inggih mangke kula jidhul
nanging ta kêrsa manira

nadare bibi nyangoni
mring manira rolas real
sungna sapêniki bae
bibi lêgane tyas ingwang
panêdha kula arta
kang sêdasa real wutuh
picise balong rong real

ni randha umatur inggih 
nulya mundhut arta rolas
ingkang rong real bolonge
ngaturkên mring tamunira
arta gya tinampanan
kinèn ngundang rencangipun
Nuripin prapta ing wisma

angling gawanên Nuripin
dhuwit rong real jaganya
tuku banyu nèng dalane
Nuripin nampani arta
matur maring ni randha
bok ajêng kaula nuwun
pêsangon kula piambak

ia ywa susah Nuripin
iki mung têlung puluh wang
tan duwe cêpakan manèh
ênya Ki Nuripin gêpah
nampèni aturira
inggih nuwun nyai nuwun
Nuripin wus kinèn mêdal

ni randha atur jêjampi 
kang bênjut gya pinarêman
o o bangêt pênyonyonge
nidha ngungun wlas marma
sawusnya pinarêman
gupuh dènya ngajak turu
Ki Wirya nurut kewala

lajêng ulah pulang untir
pandak tan mawi sinopak
tanak malak ing melike
pinolah sadhengah-dhengah
andêlajah ing tingkah
ting karêsês kalihipun
golag-galig karêkuhan

kèh banène ting kalêsik
ngling bi paran kapenak ta
kadi punapa raose
umatur inggih sêkeca
raose tan kantênan
ting kalêlêr nyêr sêkojur
lir gatêl kinukur anggang

anggayêr kalihe sami 
tang wus kang lagya tumpukan
ya ta kang samya anggambyong
sangsaya ramening kathah
katêmbèn ronggèng anyar
kèh kang wangsal-wangsul mantuk
mèt duwèk tomboking tandhak

ya ta ana wong sawiji
bedhange lanjar Tarijah
wus sêmayan duk sorene
dhudha kêmbang ran Janawang
sanggupe bok wulanjar
yèn wus nonton ngajak mantuk
inganti tan ana ngajak

ingungak-ungak tan kèksi
dinuga mulih ni lanjar
nulya nusul mring umahe
wau ta kang anèng wisma
Jèngraga lan ni lanjar
apênêd pêturonipun
kang kêkobong ginêbêran

kêkawal kasur guguling 
bantal êncit bang ngulêsan
ni lanjar saos bobonyo
Jèngraga ngêlungkên asta
kang kanan kinobohan
astane satunggilipun
angudhar-udhar sêmêkan

ni wulanjar analibi
rêjêngan lukar sinasab
mêg payudara pinelot
malênthèt mênthêk ngêmanak
jinêmpol pinêlangkan
mundri tan pati mêndhukul
mêntêr kuning anyu dênta

kang pinidih gorèh linggih
puringisan kajuwêtan
ginarêgêt panguyêge
matur ês mangke-mangke ta
asta lagya winida
punika mangke tan tutug
konyoh tan wradin sarira

mèsêm ngandika Jèngragi 
êng sêpuluh mêngkonoa
jrê bêngkêrmu mêksih atos
kadya tan kambah ing tangan
asêdhêngan tur jênar
lir mundhon gadhing binubut
andêmênakakên manah

umatur apasang liring
e ambakna angandika
botên tate kambah-kèmbèh
sajêg kaula dumêlah
dèrèng nglampahi raras
lanjar pêngantèn tan atut
kêlajêng pêgatan pêjah

gumujêng Ki Jayèngragi
saksat sih bocah wêlaka
pan kinayut lungayane
sinasmitèng pagulingan
kulinèng pakasutan
lêlêson jujur ing kasur
kasor ni lanjar kumêsar

sarwi kinèn anêkêmi 
ing dêdêlêg kang amêlag
kêngkêng dinua tan bengkong
cinakêp satutup mangang
api wigih ni lanjar
batine mathêm ngathêplu
mring kang nglêgarang gêng panjang

Jèngraga anglingkap nyamping
anglela kang titih antar
ni lanjar mêjên karêpe
ingêmbat-êmbat tan mêmbat
myat kang lawung samoa
nêrêthêk thêk-thêkan ayun
bangêt pengine ni lanjar

akukuh panyêkêlnèki
tan rênggang pangêmêgira
ngênêt-nêt bongkot pucuke
tana sangkribe ni lanjar
saking sangêt tyas dahat
katêmbèn wruh gêng apêngkuh
birawa abrêngga roa

dèn ukur lan lêngênèki 
gumuyu cès ilêrira
cipta gea tumamane
panêkême sinungkêman
ingambung asengokan
cinêcêp mangang ingamud-
amud pucuke kewala

ambathok thothok thothoke ngêjring
kilong mêlêng-mêlêng kêlang
lir paron parung guthok wèl
yèn ginêpukana gula
wadal sêtangkêpacah
mara rolas rêmuk sumyur
atos wêwayang bêngkayang

Jèngraga ngling jroning galih
mulat ni lanjar rêgêpnya
wong iki gèsèh sanggupe
jare tan kambah ing lanang
deneku polahira
têka ninisani kayun
kaya wus lanjah alanyah

mèsêm ngandika Jèngragi 
apa ya gêdhe iku ta
ni lanjar gumuyu ture
punika lan lêngên kula
mêksih agêng kètênya
panjang cangklak dugi sikut
gumujêng Ki Jayèngraga

ni lanjar nulya ginuling-
akên ing kasur tinimpah
linukar sinjang kêmbêne
ngalela lir lêlantakan
gêgêmuking puthon mas
ingekarkên pupunipun
sêg pinapan tinamama

sêndhêt ragi mangang kêdhik
nanging mêrga wus kalênyan
pinanduk nêt pandêdêle
mêkênêng blêng blês anjola
suku ro gêronjalan
sinrêrod larug mênjuluk
bêbantal kawale kontal

jugrug ngalih ujurnèki 
ni lanjar apulintiran
ah êh ah êh sêsambate
athuh pêjah gus kaula
ingkang alon kewala
ês ês sampun sêru-sêru
tan kêwawa mawalana

wlakang ngongkong dèn ganjêli
ing bantal kunthingal
angegla ngèglèh pakolah
wus rapèh juwèh ngêcapah
anggêgêlur lar-luran
rêm-rêm liyêr lir wong ngantuk
angantak-antak kapenak

manjur warastra mangungkih
kèh rekane ing pratingkah
kang kinakahan tadhah bèh
malah molahakên awak
nglawèhi sasolahnya
sinêngkud ni lanjar baud
ngêkêti ngingkêd amadal

ngêtimang panggêgêtnya mrih 
misra rarasing asmara
nuju ajuning jon-ajon
jinajah nut ajon jinajah nut ajongjitan
akêjêt jakêtêtan
Jèngraga karênan ing hyun
ni lanjar anjurung kêrsa

samya ulah mrih pakolih
kalihe akajênêkan
ingampêt wêdharing raos
nêlaskên tyas parisuka
sumalin tingkah rucah
tanpa cacah angrurucuh
swaranya kèh banèneka

tan wus kang nêlaskên kapti
bedhanging lanjar Janawang
kang nusul prapta ngomahe
laju maring taritikan
lampahe adingkikan
prênahe pêturonipun
nêthêk gêdhèg yun anggugah

ngrungu swara ting kalêsik 
antol ambèn agêrotan
lan banene crak-crok kakok
Janawang kumêpyur nyana
yèn kalêbon wong lanang
prêmpêng atine lir jêblug
panas muntab nguntar-untar

wringutên tan wêdi mati
toh gêtih rêbut bênthetan
tan bêtah ngrungu swarane
sigra nêmpuh malbèng lawang
lawang tan kinancingan
gêradag ngêngakên pintu
wruh kang lagya tutumpukan

kêtanggungan nyêr-nyêr mijil
satêngah ing rasa gatya
Janawang nêrajang age
nyandhak sukune Jèngraga
ginèrèd sru sinêndhal
uwal timpal kang aundhung
mêksih ngagir tibèng jogan

mak blêg anggronjal Jèngragi 
tangi saking pakongsêban
bramatya sru pêndhupake
kontal krengkangan Janawang
kaot gêng Jayèngraga
Janawang lajêng lumayu
tinututan tan acandhak

susumbar sarwi lumaris
mêtua yèn sira lanang
tututana padha ijèn
Jayèngraga tan sêranta
binujung kang susumbar
nilap nalimpêt lumayu
Jèngraga wangsul ing wasma

sangêt duka muring-muring
ni wulanjar thinothokan
edan taun sundêl lanjèn
tan tutur duwe lodokan
dadak agawe beka
prandene cangkême umuk
thok-ethok kênthang-kênthingan

bok aja ngaku kumêncing 
têmah agawe prêkara
awèh satru si diguwok
mara bedhangmu kumpulna
kon ngayoni maringwang
kêna sibat nora patut
tan tutur duwe gaglagan

ni lanjar ambrêbês mili
binêndon mring Jayèngraga
matur jrih inggih kêsupèn
saking manah tan kantênan
Jèngraga mêksih duka
kêsupèn prie jawamu
dhasar wong edan-edanan

rinasa mèsêm jro ati
kèngêtan lagya satêngah
durung tungtas gya linorod
blêge duk dhawah jêrambah
kang gèrèd wani angas
ginuyu sariranipun
piambak ing kêbatinan

sinamun duka mawêngis 
mara sira bêlakaa
pira èmbèlmu kabèhe
matur jrih kumbi mung tiga
Jèngraga ewa mojar
dèh têlu ya têlung puluh
sarwi ni lanjar dhinupak

sigra mentar Jayèngragi
mêksih garunêngan duka
tan kèngêtan kagungane
kulambi lan lopak-lopak
kantun datan binêkta
sangking sangêt tyase rêngu
lajêng kewala mring sêndhang

ni lanjar wruh lamun kari
kulambi lopak-lopak mas
gumuyu cipta bêgjèngong
ingambil binêkta lunga
singêdan mring têtangga
ya ta kang lagya aundhung
ni randha lan Kulawirya

kathah tingkahing auntir 
cipta ge-agea ludhang
anutug ing sêkarêpe
tinut sapênjalukira
miring jêngking lumumah
amungkur mèngkrèng sidhêkus
ngagir ingkungan sinunggar

pinangku dhodhok alinggih
ngingkrang mênthang nganja-anja
anjongok linakokake
agantya tumpang-tinumpang
rèh-rinèh ing pratingkah
gêmêt ulêt tana kantun
tèk solah sêdhengah-dhengah

singsêt ni randha ngêkêpi
sru mênêtkên ing kodhokan
dhêdhêngkul amulêt cingklok
kempol dêlamakan nampar
pupu amanggang ayam
kang lanang ambalung kongsul
ula-ula ngulêr kilan

sikute anyingkil dhingklik 
tangan pèk-èpèk kukupan
mêtêkên bun-êmbunane
dhadha amidak pinasang
wêtêng lampin dinoman
bobokong nyalang binandul
warastra rara agêntang

samya pakolihe kalih
sarêng kat-angkating rasa
samya kêsar kumênyare
anggêgêt untu kêrutan
ginêlak panrêgira
anggantêr kadi pêlatuk
gêdêdêr dhêr pêpagutan

êh êh êng dêngkèng ngênggêngi
ni randha ngrajêg anjola
pyuhing rasa byat ambêngok
adhuh biung lae bilah
rasane nora lumrah
ngêsês kêrot gêgêt untu
yung yung yung yung bilah enak

ngêdên ngêrêng-êrêng sami
tungtas dènya puh-pinuhan
angglimpang gledhag nglênggeke
lir lintah tinêmbakonan
asayah tan bisobah
ni randha nulya alungguh
ningali mring Kulawirya

mèsêm-mèsêm ngajak malih 
wawi thol sakêdhap êngkas
Ki Kulawirya amèwèk
gumregah lênggah anggrêsah
nêlangsa saurira
ho niki mawon wus kêmput
akêtog ponjèn brêsihan

nèh sêpuntên kula bibi
wus tan kuat anggulawat
ni randha angglêgês ture
lah bok mawi dipun sopak
Ki Wirya bêkuh jola
êm ah biang ngong yèn sampun
dèn sopaka setan kowak

myat widadari lir mrêri
wong wus têlas babar pisan
sing dèn jokake napane
ni randha gumuyu suka
myat mring Ki Kulawirya
nityane kongsi anggrêrus
lir wong tinagih tan ponya

Ki Kulawirya ngling aris 
lah wus bibi ngong pamitan
kasêlak ing wêktu suboh
ni randha matur sumangga
punapa kang kinêrsan
sasênêng paduka mundhut
sinjang klambi sabuk dhêsthar

bathik lurik miwah kêling
nulya sinaos pênampan
pan sarwi alon ature
punika atur kaula
lamun parêng ing kêrsa
nyampinge kaula suwun
jampi wulangun tinilar

Ki Kulawirya mèsêm ngling
lah inggih bibi sumangga
mung nyamping sabuk kemawon
kulambi kêlawan dhêstar
punika ta ngong tilar
ngong rangkêp klambi têtêlu
yèn kasrêpan anèng dalan

ni randha sumanggèng galih 
Ki Wirya anulya dangdan
wus samêkta pênggawane
lopak-lopake sêlaka
bêntêt ingisèn masak
dinok kanthong srualipun
ngling lim dalêm bibi randha

randha Sêmbada nginggihi
matur nèh tilari kula
nuwun sih andika kenthol
ambung sasengok kewala
Ki Kulawirya latah
ni randha nulya ingambung
sengak-sengok ping slawe prah

gantyambung-ambungan sami
ni randha mrèngès aturnya
lah bok inggih malih kenthol
gangsal blêsêkan kewala
wawi ta thol sêkêdhap
Ki Wirya nglênggak mêcucu
o sablêsêkananeya

kang dèn blêsêkên punapi 
wong kari brênge kewala
kang mungkrêd wus ewuh gone
kobêre têmên angajak
pamit sigra umangkat
Ki Nuripin pamitan wus
kang kari ngundang wong lanang

têtêlu kinèn jibusi
brat-brêt kapat Ki Duljaya
tan winuwus sasolahe
wau ta Ki Kulawirya
laju marang ing sêndhang
cucul busana nulyadus
sawusira dus janabat

dangdan angrasuk kulambi
samya ngambil toya kadas
lan Nuripin salat suboh
sawusira bakda salat
Ki Kulawirya nabda
anakmas apa ya kantun
lah balènana sêdhela

adhèhèm Ki Jayèngragi 
Ki Kulawirya alatah
dene kowe anèng kono
dadak ling-alingan gayam
payo padha rêmbugan
Jèngraga marani gupuh
tan pati lêgawèng manah

kang paman wruh lèjêmnèki
ngling paran kang dadi nala
dene tan pati agape
Jèngraga mèsêm ngandika
gêng alit kajantaka
yèn tan kalêrêsan têmtu
dados bayangan nèng mêrga

kêtunggak ing alis lungid
rasukan lan lopak-lopak
kêsêsa kantun kêsupèn
tinutur sêdayanira
wite têkèng wêkasan
kang paman langkung gêgêtun
kang putra mung ngagêm kotang

mèsêm jro tyas ngandika ri 
anêbut astagpirulah
tujune manira nganggo
kulambi rangkêp titiga
sarwi cucul rasukan
lah êndi kang sira pundhut
agêmên kono sumangga

kang putra ngandika aris
jubahe paman piambak
ingulungkên gya ingangge
sarya ngling mring santrinira
Nuripin balènana
Wirya ngling lah ya dèn gupuh
jalukên bae ywa tanya

Nuripin sigra marani
prapta wismane ni lanjar
suwung lawang minêb bae
wangsul matur bêndaranya
yèn wulanjare minggat
kalihe samya angungun
ngling malih Ki Kulawirya

èh Pin lumakua aglis
marang Kauman sêdhela
matura nakmas yèn ingong
nuwun maklum ing duduka
aturana umangkat
ngong anti têpining ranu
ing sêndhang lir mas kumambang

tur sêndika sigra mentar Ki Nuripin 
tan adangu prapta
nèng tajug Ki Jayèngrêsmi
lagya angimami salat

Jabalodin makmam lan santrinirèki
tan adangu bakda
pêragat salaman sami
Jayèngrêsmi duk tumingal

Ki Nuripin tinimbalan praptèngarsi
alon aturira
kaula ingutus dening
rinta paman jêngandika

ingêntosan nèng sêndhang amurih enjing
yèn parêng paduka
ngaturan tumuntên ugi
Jayèngrêsmi wruh ing sipta

ngandika lon ya wus sun rêmbug Nuripin
aris dènirojar
mring pêngulu Jabalodin
paman manira mit mentar

nutugakên ing sêparan angulati 
marang kadang tua
ing lampah mêruput enjing
ki pêngulu aturira

lamun parêng bok mangke karèncèng kêdhik
anganti bibinta
sêdhêng sampun ngrêratêngi
Jèngrêsmi nauri sabda

ênggèh sampun paman sangêt trima mami
aywa susah
rêbat rikating lumaris
yèn siang rêkasèng mêrga

ki pêngulu andhêku sumanggèng kapti
nulya sêsalaman
wus paman manira amit
andun rahayu kewala

matur inggih andhèrèkakên basuki
wus samya pamitan
ki pêngulu angudhuni
umangkat maca sêlawat

pan wus kering ing lampah lawan Nuripin 
sapraptaning sêndhang
wus panggih lawa kang rayi
mring paman asêsalaman

Jayèngraga majêng angujung ngabêkti
kang raka anabda
kalihe liring samya jrih
rumaos galat ing tingkah

Jayèngrêsmi pangandikanira aris
lah sêwawi paman
mêruput mupung sih ratri
ngangkah byar anèng ing mêrga

gya umangkat ngawirya tri lawan santri
Nuripin tan têbah
nut mêrgi agêng lumaris
mêngilèn lêpas lampahnya

sirat mabang nêrantang ing pajar sidik
wana têrataban
bubakan bangkan winalik
sami tinêgal ginaga

pêdhut mabun rumput kasrampat ngêbêsi
hyang arunambabar
silo bêlolokên dening
katampêk ing ampak-ampak

angêtirah lir netra rapuh pinilis 
kawêran ing ima
malang alang-alang king
tan sirat soroting surya

kang maruta ngidid narik tampêkani
pêdhut kang mangampak
mirut rapêt ing atistis
ngisis pênthèr ywang aruna

anêlahi sesiningrat trang arêsmi
wuryaning bawana
katrapan ujwalèng rawi
kadya gring mulyèngusadan

pahyas-hyasning langêning kanang murwani
walêr andrawela
citra cawining asari
sarênti tang mêkar wigar

orok-orok kalurak kalak kêlucik
kêtèpèng pulutan
lawatan sikatan usit
sosotan prabusètmata

puspanyidra kêcelung pêlasa sênting 
panjrah rurwèng kisma
kamarutan te kang sami
ruru myang ron kêtawuran

kêtêring puspita kasiriring angin
lir mukaning kênya
rêbut myat mrih kang lumaris
pêksi gêntêr mawurahan

kadya gêdrahing aningal angrasani
mring kang andon mawan
kae ngawirya kang siki
kasayom sêlayèng kêrsa

kang ro kae kait karênanirèki
Jèngrêsmi kêbancang
bèncèng kabuncang tan cangcing
kacacang cacading mêrga

pêksi podhang acilu kadya maoni
ywandarung kalunta
luhung wus wangsulèngriki
tuas rêkasèng ing lampah

kang pinurih ing sih tan bisa kêpanggih 
mêngkana èsthanya
rarywan nèng sela Jèngrêsmi
angandika lir swarkara

kadipundi paman kang prayogi
punapa lajêng apa wangsula
kang paman alon wuwuse
sumangga manira nut
laju wangsul ingong umiring
prie kono anakmas
rêmbuge jinujug
Jèngraga anor ing raka
jrih umatur Jayèngrêsmi angèsêmi
mring ari Jayèngraga

kadingarèn sêndhêt sira yayi
paran wadine kusut nityanta
tan pati dhangan rêmbuge
kang rayi lon umatur
mring raka jrih lamun akumbi
dadya matur pêsaja
wit wêkasanipun
kang raka gumujêng nabda
dening gêntèn lan paman Kulawiryèki
anggondhèl kadhedhelan

kadèknèn kêt-ikêt kacêp alis 
lir kêt-ikêtane Widiguna
bêksa kêlana andhèglèg
kang paman sru gumuyu
kalingane angêmu wadi
Jayèngraga alatah
namur-namur guyu
Jèngraga ngling pagujêngan
paman tan jamak dudu-dudu saiki
anjênthar-anjênthara

untung mênthung andhuyung mring nyai
lir mancing nèng kêndhil olèh jambal
dhudha dhedhe olèh cindhe
angantuk nêmu kêthuk
lir lunga mlêng dipun sangoni
nglêmbarah anèng paran
sobrah lurung-lurung
olèh nglêlarangi randha
randha rendhe doyan bale angêmuli
mulya kang kinêrêkan

anggalêgês Ki Kulawiryèki 
Jayèngrêsmi mèsêm myat kang paman
lir wong nêgara prabote
Ki Jayèngraga muwus
mring kang paman angguguyoni
wontên pintên sêdaya
sapêngaosipun
angling layake ya ana
ing pêngaji pitung puluh para luwih
lyan sangu rolas real

Jayèngraga gumuyu sarya ngling
ingkang pundi alim paman
kularsa uning dhuwunge
punapa dhapuripun
kang paman gya ngulungkên kêris
gupuh tinampan sigra
tinarik kang dhuwung
dhapur parung nagasasra
pan sêrasah ganja sanga langkung titih
wuwung kinêmarogan

kang putra ngling gêdhêg-gêdhêg mèksi 
uwe bilah eram ngong tumingal
kêris kang mêngkene kie
tua tangguh awutuh
pantês kagunganing bupati
dhuwungipun kewala
pantês rêgi satus
kêris dhegus tan kuciwa
kang raka ngling êndi wong milu ningali
mubyar têmên srasahnya

ingaturkên kang raka nampèni
angandika ia bênêr sira
berawa dhèmês wangune
odhol sengoh lukipun
sarta kabênêran mêpêki
wesi alus awaja
pamor putih ngrambut
rukmining naga tan rusak
ganja methok mêkar sêbit lontar mathis
bêntêt traping patra mas

dhasar pancèn arêga kris iki 
yèn ta wus kalambunging awirya
pêngaji kèh patut bae
luwês sèdhêt asêmu
mênyang êndi tangguhe iki
kang paman ngling kêjaba
Supaning Sêdayu
gih lêrês mangsa nimpanga
sinungakên sinarungakên aririh
Jèngraga nglingring nabda

mudha baru têmên ya Nuripin
matur inggih paman jêngandika
kêlangkung dening ahèjèt
samya sarêng gumuyu
Kulawirya ngawêt nudingi
sugih parikan anyar
moyok wong si cêblung
calak cêmplak nora pacak
kathik mlèpès wuwuh èjèt mêngko iki
èjèt mono prie ta

matur criose bêbasan ngriki 
èjèt mêkotên turene saras
sampean saras samangke
amubru sagêd bratu
angsal prabot pêpêk sarwa di
kur kelangan lêgênyar
untung winalungsung
kris pêndhok wrat limang real
mase tua pan rêgi sèkêt sêtail
bangkol mas wastra endah

lêkas angsal pupulih nyugihi
gêntos niba lan putranta mangkya
kemase kang krangsèng-krangsèng
paduka ingkang unggul
mantun kêthur nyêngkèrèg ngusir
Jèngraga Kulawirya
samya sru gumuyu
wong ro anyawuri lêmah
kêpyar-kêpyur mingkar-mingkar Ki Nuripin
Jèngrêsmi mèsêm nabda

gênti niba kêprie Nuripin 
matur sarwi gumuyu mêlapat
rinta kapidhara mangke
rêntah kagunganipun
pan kasisil marang dudungik
canthur mêndèr angundar-
undar masang wuwu
nèng wuwungan angsal jambal
gumalebag rayi dalêm malungsungi
têmahan anglêgêna

Ki Kulawirya latah sarya ngling
kajêg ngong tumon kang sira pajar
sing kêmala yuda kae
ênggih kang lêcèn bêsus
mêsês lalêr mencok têkên cis
Ki Wirya saya latah
Jèngraga gumuyu
Nuripin rêrahinira
ingidonan gêdubang prot lir sinungging
ingusapan rata bang

samya ginujêng ngawirya katri 
Jèngraga tumingal suka-suka
ywa koulapi karpèknèn
umatur guyu-guyu
kados topèng kang rai abrit
Jayèngrêsmi tyas lêjar
dening rèsmu rêngu
mèsêm alon angandika
inggih talah paman ing gêsang puniki
solah dadya sasmita

sasmitaning akerat ngèmpêri
awon pênêd lêrêse punika
sungut prêdapaning têmbe
tan têbih lèjêmipun
mila ingkang sampun linêwih
wirang yèn katitika
dhusthaning Hyang Agung
sadurung wus kaadilan
Islam kapiripun ing kita puniki
sadrah tan wontên inang

mila kêdah kita taki-taki 
anèng donya wajib mrih kal tama
katêmua supayane
tuah pituasipun
ing agêsang lir wiji sêmi
kathah warnaning wêka
wak-awak ing besuk
gabug aos praptèng kerat
miwah awon pênêde ahlinirèki
ginendhong ing dêlahan

kados mêkatên wirayatnèki
putrandika kangmas Sèh Mongraga
dènya mumulang sêsambèn
kang paman noring sêmu
ia talah wong wus kêdugi
kadare arasa
prayoga linampu
ngalap murading utama
ingkang putra Jayèngrêsmi ngandika ris
paman rumiyin pajar

mitranipun rakanta jêng kyai 
warti paduka tanah ing Liman
ing pundi mangke dhusune
kang paman lon amuwus
sruwa bae tan tan pati gati
jênênge tan kelingan
mung desane emut
kajêge ing Lêmbuasta
lan ing Wêngkêr rewange ngaji jêng kyai
ya duk mêksih nonoman

ngong durung wruh tanahnèki
kêjaba sinambi tanya-tanya
lamun kêtêmu desane
kang putra ngandika rum
wawi paman lajêng lumaris
ngidu ngilèn punika
mêrgine agalur
ya payo sakêrsanira
lah wis mara sira dangdana Nuripin
gawanmu gendhongana

sigra Nuripin dandan sarya ngling 
bilah dene didi sagendhongan
lir wong arsa nonopèng lènggèr
Ki Wirya ngling gumuyu
lah ya iku apa sirèki
wong wis nganggo tapuk bang
amèngèh rupamu
Ki Ripin ngêsud dubangnya
Jayèngraga angling lo aja Nuripin
bêcik raimu abang

laju lampahe ngawirya katri
tumurun ngambah wana gêrotan
kêrakal watu padhase
kawuhan kleang runtuh
kêpidak kumrapak ron aking
wor krisiking cêmara
kanginan kumrusuk
kadya suraking baris prang
nulya ngambah pêgagan kawuryan asri
tan ana pinagêran

têgal jêjanganan amêpêki 
pala kapêndhêm kasimpar muah
ingundhuhan mring duwe
andhingkul dhudhuk kimpul
miwah ngundhuh kara kêcipir
rare jalwèstri tua
bungah samya ngundhuh
ngura-ura sisindhenan
ting dharukir kapanasêk kudhung jarit
wayah têngange surya

anèng pinggir mêrgi kang dhudhuk wa
Ki Nuripin alon atêtanya
sanak pundi niku ênggèh
kang tinanyan sumaur
inggih dhusun ing Tajug têbih
angling malih gih talah
têgal dika niku
tan wontên kang pinagêran
myang kokorak sêsawi goprak tan mawi
sêlamêt datan rusak

anauri lamun dèn pagêri 
nir tan tan kari salênjêr-lênjêra
tan uman dening gus gotèng
mangsa pijêra thukul
yèn amawi korak sêsawi
inggih mangsa umana
ing pêksi angêbyuk
sanès lan tanah ngarean
pan wus tanjêkipun yèn kula ingriki
kêdah tan pinagêran

Ki Kulawirya ngling èh Nuripin
ngilènana saananing têgal
sêdhengah karêpmu bae
Ki Nuripin agupuh
borong talês uwi gumbili
kara kêcipir kacang
jagung tela timun
tumbasan rêgi rong uwang
angsal pirang-pirang tumpuk dèn undhangi
Ki Nuripin malêngak

dhêlêg-dhêlêg kêduwung sarya ngling 
dene kèh têmên niku kisanak
nauri pan wus rêgane
ngawirya katri ngantu
Kulawirya mojar dèn aglis
matur ah tiang wêgah
kathah têmên niku
mangsi kwawia ngong bêkta
lah sing sapa akon tuku tan dudugi
ya gawanên sêdaya

matur sintên tiange kuawi
wawi ta kalih sampean bêkta
sêtun kabêkta sêpalèh
Kulawirya gumuyu
sakêlarmu bae Nuripin
sigra wus winêratan
nèng bagor pinangkul
ambreot ragi ngrêsula
gendhong jarit ngêndhukur amangkul kandhi
gêdhe isi borongan

ngrêngkuk turut mêrgi pringas-pringis
ginaguyu ngling Ki Kulawirya
Nuripin wus blê wong ètèr
kang ginuyu mêcucu
ya ta laju nampak wana writ
bondhot pêngalang-alang
myat gêlagah rayung
jog lèpèn wêning toyanya
pinggir li kang kidul munggul kaèksi
gua anjrudêmungan

Jayèngrêsmi Jayèngraga 
katri Ki Kulawiryèku
raryan ing kali samyadus
katoran dènya lêlampah
wanci lingsir wêktu luhur
samyayêm dènira siram
rungsang kasêgrêran ranu

Nuripin sèlèh gendhongan
ge-age ambyur ing ranu
silulup kajêglug watu
bathuke bênjut sakluwak
dèn têkêm ngêsês marêngut
mênyonyong dèn usap-usap
Ki Kulawirya amuwus

nyêmoni wong si kêparat 
tak panggal pisan raimu
Nuripin matur malêruk
êh biang ambakna duka
salang surupe angrawus
durung takon dadak duka
tiang bathuk kula bênjut

silulup kêtanggor sela
puniki napa kang bênjut
durung-durung dadak bêndu
Ki Kulawirya tumingal
Nuripin bathuke bênjut
Ki Wirya alatah-latah
Jèngrêsmi gumuywandulu

sasmitèng paman ranira
samya sukanirèng guyu
Nuripin kêpingkêl asru
Jèngrêsmi ngling yèku paran
Nuripin kang dera guyu
matur pan inggih punika
bathuk tri tan wontên mulus

kadya dèn girik tinêngran 
ting pênyonyong bathuk abuh
sami kêdhahar ing watu
punapa dhêmit ing paran
nêngêri tiang lumaku
mung sêtunggil ingkang lêpat
tan kenging bea ing pintu

Jèngrêsmi gumujêng myarsa
Jèngraga Kulawiryèku
samya angapyuki banyu
Ki Nuripin gulagêpan
matur kapok biung-biung
lumayu mêntas wuwuda
ginuyu sasolahipun

Ki Kulawirya ngling latah
ih bokonge minal-minul
mawa konthole lir waluh
kênthi tilas wadhah lênga
cêluse nyuplêk angathur
kapit ing kêmpung kontholnya
mênthik cilik kaya susur

binalang-balang tan kêna 
Nuripin indha ambêkuh
biang thol lean konthol gus
Ki Wirya ngling parat edan
madakên konthol si cêmput
tan wun kang samya paguywan
nulya mêntas dèniradus

dangdan nyamping katrinira
samya ngambil toya wulu
tan kantun lan santrinipun
nulya minggah maring gua
gua Pêdhali asingub
pêlataran sri andong bang
puring noja sêmbon andul

walikadhêp winong nangka
patramênggala trikancu
kelor sawo pêlêm madu
kang wetan wrêksa gêng gurda
sulur wok nambi ngêrampung
natarsik lir sinaponan
kang gua rêngrêng dinulu

ngawirya tri gya tumama 
ing gua wingit malat kung
madalêm tidhêm makuwung
wiar jrambah tan kêsrambah
lyan kang ngulati sêdya yun
winêtara ingênggyanan
mot santrinya kapra langkung

wau kang sami tumama
laju salat wêtu luhu
Jèngrêsmi ngimami ngayun
wus antara bakda salat
pêragat sunatira wus
laju ngidêri jro gua
wontên pangrongan kadulu

ingkang mêngilèn wiwara
sumruwêng pêtêng alimud
wiwiwara malih kang kidul
asingêb mangêb limêngan
wontên malih kang kadulu
wetan wiwaraning gua
ngêlangab kadya dêlanggung

kêmput midêr têpung gêlang 
wiwara gêng ajêngipun
ngalèr ngilèn kêdhik ngayun
kêpara ngilèn keblatnya
wus mêngkana samya lungguh
ngawirya tri myang santrinya
nèng pipi kilèning pintu

Jayèngrêsmi lon ngandika
gua punika kêlangkung
rahmat raose ing kalbu
kadya tan anèng ing gua
lir pendah nèng wisma pangguh
lan rayat ayêming dria
kang paman nauri wuwus

kasinggihan lèhirojar
wikan iki mawènipun
atêntrêm suka sumungku
katri samya ngalêmbana
Ki Kulawirya anuduh
Nurapin sira ngagara
gêni anggodhoga kimpul

agupuh ingkang liningan
karya dhingkêl urub-urub
ambênêm kêtela jagung
matêng sinaoskên ngarsa
linambaran roning sêmpu
Jèngraga Ki Kulawirya
nadha bêbakaranipun

Jèngrêsmi tan pati kêrsa 
amipil jagung kur-ukur
lagyantuk rong larik sampun
sinungkên mring santrinira
kang paman nyamik asêngkud
myang Nuripin athêkulan
Jèngraga tan pati antuk

gêmbili kêdhik tan têlas
kang paman kêlangkung tuwuk
lajêng anggêloso turu
kuarêgên sarta sayah
glis ngorok asênggur-sênggur
alèmèk sinjang sakêbar
bantal pêndhukuling watu

Nuripin wusnya mêmangan
ngarikêl gêlinting turu
angorok sêngguran asru
Jèngraga gumuyu miat
bilah lir tidhur lan tambung
Ripin lan man Kulawirya
dene ta abarung umyung

kang raka aris ngandika 
ya kaya wus bunuhipun
wong warêg rosa aturu
kang rayi dhêku noraga
Jèngrêsmi malih amuwus
lah payo ninis mring jaba
gya sang ro wirangrong mêtu

