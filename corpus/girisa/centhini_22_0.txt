Sigêg ramening wicara
kang samya wêktu wus bakda
Jêng Pangran ngandikanira
hèh Cêbolang dhisikana
lawan papat santrinira
wus paring idi manira
aywa pakewuh ing karsa
pinarêngna ing Hyang Suksma

Nêmbah mundur Mas Cêbolang
praptèng paregolan sigra
cêngkir kalih kang ginantang
anèng padon kering kanan
sinulêt byar lir sasangka
sorot nurut lawe wênang
bluluk cêngkir kang ginantang
kaampiran sorot padhang

Sumunar pindha sudama
kagyat kang samya uninga
lêjar sungkawe sirna
alok surak umyung samya
pamuwuse warna-warna
ana gèdhèg tutuk mênga
wênèh nyablèki rowangnya
eram sakèhing kang jalma

Plataran sawang lir siyang
santri papat lan Cêbolang
lumêbêt mring pambrukutan
Pangran lan Kinom Mantaram
saking masjid wus tumêdhak
pra ngulama pamêthakan
santri miwah kulawarga
kêbut umiring sadaya

Praptèng jroning paregolan
janjangan têngah wangunan
sadaya wus sinulêdan
murup lir dilah krompolan
sunaring latu manampak
klapa nyamplung miri jarak
sarêng murupnya sumunar
ting palêtik ting palêncar

Kang wor buntal pindhanira
tranggana katawêng ima
ri kang pinêtha aksara
sumorot mawarna-warna
ijo rêta pita seta
lir oncèn-oncèn sosotya
mungêl asung salamêtnya
kang samya mulat sadaya

Surak malih sakèh jalma
saya eraming wardaya
barung lawan ungêlira
tarêbang binarung swara
Tokung-tokung gêndhingannya
Kyai Nom dupi miyarsa
angguguk gumuyu suka
Pangran Bayat atatanya

Ki raka gêndhing punapa
lagune langkung sakeca
yayi gêndhinge punika
Tokung-tokung namanira
wontên bambang saking arga
nanging bambang pikun tuwa
ting kathêmêk suku jaja
bambang parêk lan maotnya

Pangran dyan lênggah pandhapa
lawan Kinom Ngèksiganda
ngulama wadu wandawa
nèng kering kanan sumewa
para èstri anèng ngarsa
pinilih panggènannira
wus tata sapantha-pantha
nahên ta ingkang winarna

Kang pinatah langên-taya
Mas Cêbolang buka swara
arum wilêt lantas cêtha
cingak kang samya miyarsa
ri kang sêkarMadurêtna
salendro pathêt manyura
dhawah ing pada anulya
gêndhing Kuwung-kuwung nulya

Mangkana kang ayun bêksa
Nurwitri ngrasuk busana
pindha dyah endah kang warna
ing wanci rumajaputra
gêmuh ingkang payudara
pinapantês kang busana
tan ana ingkang kuciwa
liringa galak mrakatya

Mêdal saking ing guthaka
kadi sirna kinêdhèpnya
ganda rum mananduk grana
praptaning têngah pandhapa
mêndhak mèsêm patrapsila
mêpês nguncupakên asta
horêg kang samya uninga
kinira wadon sanyata

De pindha apsari swarga
kang myat samya nahên brangta
pangirane warna-warna
apa si nèh runggèng desa
apa ta runggèng nagara
kapan ane gonne prapta
de tan ana kang uninga
baya nyeluman mas-rara

Kang apindha Wilutama
nêmbah ngadêg kadi teja
nulya jêjêr lan ambêksa
malêtêr patayanira
wiraga kèh cingkokira
liringe apinda kilat
sung ulat kang samya miyat
mèsêm sumêbar warata

Gandrung-gandrung kang kataman
nadyan ngulama pêthakan
tangawut ambal-ambalan
kaki-kaki myang somahan
dhudha tanapi jêjaka
ting balêkèr mrih kawuryan
ngadhuh dhèdhèm sasingsotan
wênèh dongong carocosan

Ngêmpakakên pangasiyan
karaos lamun kapadhan
manthêlêng mathênthêng mapan
nyuwara tanpa riringa
mêngko yèn uwis bubaran
dak mati yèn tan nganthiya
dhuh-dhuh kalulut manira
ywa ngêmbang pace ni sira

Kang sami anunggal karsa
ewa mlengos muwus sora
kok apik mung janji mênga
kang liningan sangsayarda
dènnya mêmanas sasama
kang tyas butêngan gya kurdha
cinêpêng gagithokira
tinêkak mèh klêngêr tuwa

Plikikên pucêt rainya
tumungkul tan sabawa
kang tumambirang wayahnya
manthuk-manthuk kadi beka
ngêsês mrinding angganira
kadi campuhing asmara
gumlogok wêdalingrahsa
mrêngèngès nguyuh badhama

Mak nyok kêmbroh sruwalira
parandene isih beka
manthuk-manthuk sru gambira
kêmêng kapèpèt ing wastra
kaku tyase gya liniga
sêne ngêthuri ngarsanya
misuh badhonge bok dika

Tan ngêmungkên jalma priya
kang samya kataman brangta
sanadyan para wanita
kasmaran maring kang bêksa
sigêg kang mulat sadaya
nahên ta ingkang winarna
barunganing anung swara
sinawung Mijil sêkarnya

Kukuwunge ingkang anêlahi
pramudita kaot
kisma miyat supaya jayane
ing ngalaga tejanira wingit
amurwa mandra di
ing kusuma luhung

Duhkitèng tyas sri maha narpati
mangarang wirangrong
kaoncatan ing tyas kararase
mentar mèngêt pamêngkuning batin
amung kang kalingling
Insan-kamilipun

Kawirêjan amung kang kaèsthi
mungkêt driyaningong
tyase kadi tumuntur rasane
sak tar kentar ing dalu umijil
katonton rêsmining
wulannya mawêlu

Lintang roro angapit rêngganing
sasangka sri tinon
rangu-rangu amirangrong rongèh
miyat ing tranggana moring sasi
ketang ri sang adi
tyasira kumênyut

Tyasira kadi kentir sumilir
kadya mêsatingong
sumiyut saking ing jro purane
cumalorot pratistha nibani
lor-wetanirèki
saking doh kadulu

Sirêm-sirêm diwangkara riris
arise sumorot
mêrês rarasing wardaya kiye
gêtêr-patêr sru munya mêlingi
sasmitèng wiyadi
aja anggung wuyung

Aliwêran ingkang kilat thathit
amarwasèng panon
prabawanira wong sru brangtane
adan prapta maruta sumilir
sang brangta muriring
kêkês driyanipun

Apuyêngan ciptane ing ati
gêtêr tyas sru kepon
kanangsaya ri sang pinarjayèng
rimang kapan baya ingsun iki
anguswa rarasing
puspitanirèku

Supayane iya ngusadani
larasmaraningong
singa wastra upama rêgane
basa nawala tumanên ugi
suda-a ing ati
laku kang tan sarju

Darmaita sujana amardi
pangumbaring kawroh
amrih marta ing driya wêkase
kamranira ingkang awawadi
amriha mudhari
tyasira kang punggung

Bayêm harda tanaya madyaning
Wiratha sang katong
mari antêng brangta wiyogane
apan datan sawatara manis
rêngga satriya di
Lesanpuranipun

Sêtyanana yèn mariya maring
sira raganingngong
tirtamaya marganya ginawe
ninging driya pan datan angalih
namung sira ugi
kang tansah kadulu

Bayantaka satriya kang adi
pinardikèng katong
mati anglês raganingsun kiye
yèn sira tan palimarmèng dasih
pala rêta satri
ya unggul jayèku

Sun bang-êbang bisa misesani
ing lair myang batos
sanadyan ana prapta pamane
cobaning tyas pan aja kagimir
dènmantêp ing ati
dènêngkuh dènbakuh

Lalu mangsa panusuling jurit
yèn kasepa babo
ambantoni ing larasmarane
jayèng toya putra Cêmpala di
sapa baya ugi
ngêjum tyasta wuru

Barat sirat pasewakan adi
jro nayaka katong
wus kapupus ing driya rasane
amung nganti sihira kang asih
made atma pamrih
baea srênggarèku

Kangêningsun mapannora kêni
yèn ririhna ingong
sari seta iya apadene
wong agung ingkang lagya cangkrami
tan kapara ugi
sih manira agung

Nata dewa kursi lawan sikil
dênta ingkang kaot
amung sira kang dadi paranne
trêsna manira tan kêna ngalih
trusing lair batin
mung mring sira masku

Iramanya sêsêg sawatawis
tan dangu ngandhêlong
tandya suwuk kang ngabêksa lèngsèr
lumêbêt ing guthaka rinêmit
kang samya ningali
lir tinilar lampus

Kiyai Nom atatanya ririh
sintên ingkang gambyong
Pangran Bayat mèsêm lon dêlinge
pun Nurwitri kang amindha putri
sintên kang mastani
yèn puniku jalu

Akalipun Ki Cêbolang mamrih
sukaning kang anon
Kinom guguk dhasar bocah blatèr
santri mèncul samubarang bangkit
Ki Saloka mijil
kang arsa anjantur

Saka papat nulya dèn kênthêngi
sadêdêging uwong
lawe wênang tundha tri kênthênge
kukurungan sawung dènbrukuti
pinasang têngahing
saka-guru catur

Panging klayu dhuwêt langsêp wuni
samya katutan woh
pan sinami saha sapanjange
tinanêm ing bumbung êpring ori
pinêrnahkên mungging
ing papadon catur

Sawusira sampat amiranti
sanggyaning kang prabot
dupa ratus kumêlun kukuse
gêndhing Pêtung-wulung dènsalahi
slegrêng irêng pêting
wulung godal-gadul

Ki Saloka nulya angurungi
pêthètan nèng pojok
gantya-gantya wus kawratan kabèh
duk binuka mindhak agêng inggil
wohe samya dadi
ngrêmbaka ngrêmbuyung

Wangsul maring satêngah pandhapi
sêmbêt langking bagor
linorengan angus kunir jêtte
linêbêtkên mring kurungan aglis
ingubêngan ping tri
matêg Alwasingu

Dyan binuka mêdal kanang langking
juaranthal malangkrong
nèng wit dhuwêt mamangsa uwohe
ngenak-enak nèng êpang amêthil
kurungan dènambil
Ki Saloka mundur

Singa lorèk nèng têngahing panti
tilêm anglêgorong
lutung miyat jêpiping kupinge
lir likasan solahe anèng wit
mêrecumalêring
sima kagyat wungu

Duk umiyat lutung kang nèng uwit
dyan krura mangkorog
udakara agênge sagudèl
gora swara gambira ngajrihi
mangrangsang unggyaning
lutung mlembar gupuh

Nging tan bangkit amarojol saking
kênthêng lawe kaot
lutung mêre singa anggro rame
wit sakawan lir kadrêsan angin
rontog wohe sami
adoh tibanipun

Kang samya non gègèr amalêncing
rêbut dhucung miyos
gundam-gundam lir kabur solahe
jroning gêndring èngêt kang angibing
nolèh dupi uning
sima lir kinurung

Samya wangsul gumarubyug sami
alok kêplok-kêplok
dhuku dhuwêt wuni klayu lèsèh
nèng plataran gupuh angambili
wrata sakèh jalmi
sumyah angalêthus

Sima sayah mogok kêmpis-kêmpis
lutung nyaut gupoh
suku pungkur tugêl bêt kalihe
kantun suku ngajêng gya lumaris
lincak-lincak maring
sangandhaping lutung

Nèng wit dhuku mlembar dènwradini
sima kêlong-kêlong
dyan sinaut suku kakalihe
gumalundhung malumah angisis
siyung mangap kadi
guwa kang asirung

Lutung nèng pang sayah angathêmil
wêweka tan paos
êpang sêmpal si lutung tibane
nèng tutuking sima angingkêmi
bokong suku wuri
ginigit wus rampung

Tangan lutung kakalih ing ngarsi
nyangkrêm mata karo
singa pêjah lutung kèsèr-kèsèr
sênthuk-sênthuk luhira drês mijil
kang samya ningali
suka wlas kêlangkung

Sukaning tyas lutung unggul jurit
baima macêthot
wêlas maring lutung de sikile
kari ngarsa kesodan lumaris
napas mêmpis-mêmpis
barêbêl ingkang luh

Nulya ngamplok marang witing wuni
dumadakan êsol
mring wit dhuwêt nalika pinènèk
dhuwêt rubuh lutung mancolot ring
wit dhuku nguncati
rêbah tandya lutung

Nèng wit klayu nèng paragak aring
tan na dangu ruboh
andhingini si lutung tibane
kabubuh wit si lutung ngêmasi
rubuh ingkang uwit
nyrèmpèt dilah gantung

Rêntah siji ambyar têmah bêsmi
wiwitan myang layon
latu ngurêng dadya awu kabèh
rinêsikan wus tan na labêting
sagung kang ningali
gumyah gumun ngungun

Micarèng tyas aku apa ngimpi
apa wêruh yêktos
yèn ngimpia gene gênah jèngglèh
yèn wêruha lir nèng jro pangimpin
satanginging guling
tan na labêtipun

Tan wun ucapên kang niningali
panggagasing batos
Pêtung-wulung suwuk samya lèrèn
ngaring-aring tan antara nuli
Rujak-sêntul muni
têrbang kalih duduk

Iyêg gumarênggêng jalma kang dudulu
ngayun-ayun kang umijil
sinêsêg gêgêndhingipun
malahanira mranani
Rujak-sêntul dhenok-dhenok

Ki Saloka mêdal nèng sor dilah gantung
manggul tumbu kêbak isi
ron apa-apa lan tanjung
sri-gadhing mlathi kumuning
sinuntak mring jrambah gupoh

Ingidêran kaping tri sawusnya kêmput
ginêtak sakèh ron dadi
pêksi mawarna gya mabur
glathik pêking manyar êmprit
têrik baranjangan bondhol

Kakalangan nèng jro wisma kadi mêndhung
pênuh ngalèbèr mring jawi
angalèmprèh ibêripun
ambyuk marang kang ningali
pêksi dinêkêpan gupoh

Maratani kang anon sadaya antuk
kanang paksi warni-warni
parandene nora surut
kang anèng jro wisma maksih
kadi mêndhung agumolong

Ki Saloka ngrogoh gagembolanipun
ron nangka ron kanthil putih
ginêtak kalihe mabur
dadya lap-alap sawiji
kang sawiji pêksi bontot

Alap-alap ngrampit pêksi kang lir nêndhung
bebas minangsa wus gusis
kantun bontot cucuk-cucuk
anèng jarambahing panti
sinaut lir swiwi bodhol

Alap-alap krodha nyambêr malih luput
dhawah jarambah wus lalis
angganira anggalêpung
samênir tan ana kari
pêksi bontot colot-colot

Ki Saloka Nurwitri gya mêdal gupuh
bêkta tumbu anglo kêndhil
solèt silêp kêkêp wadung
bontot cinêpêng wus kenging
pinaragat wadung gacrog

Binubutan rêsik wulunya kinumpul
têlih mindhol-mindhol isi
pari wulu mênthik arum
sinuntak nèng tangan kering
dadya wos pêthak mancorong

Pinususan nèng tumbu toya dènêtus
pêksi cinuci barêsih
wulu kang kinarya kayu
mêrgangah lir arêng sambi
ulam pêksi lawan uwos

Linêbêtkên ing kêndhil tinutup gupuh
Ki Saloka myang Nurwitri
nakir ron pisang kaluthuk
karya rêge agêng alit
tan antara dangu dados

Latu sirêp liwêt tinumplak mring tumbu
kumêbul angganda gurih
tumusing bras tungtum arum
tumbu bêk ing kêndhil maksih
ulam paksi ting pêrkongkong

Takir tusan nracak agênge sabêruk
sêkul satumbu winradin
-nakên ing takir sadarum
papak lambe dèntumpangi
siji-siji pêksi bontot

Ki Nurwitri manêmbah cumadhong dhawuh
Jêng Pangran suka lingnya ris
ing kêndhil bageyaningsun
dene kang wus anèng takir
bagènên mring lanang wadon

Wus binage kacukup sadayanipun
tirah sinungakên maring
rarya lit-alit kang dulu
Jêng Pangran ngandika malih
lah Bismilah payo kono

Amangana ya iku sasuguhingsun
kamurahaning Hyang Widdhi
supangate Kangjêng Rasul
barêkahdalêm sang aji
saanane aywa rikoh

Kang liningan manêmbah samya ngathêkul
kraos nikmat sadayèki
saupa tan ana kantun
ulam tirah dèn-gadhoni
anggajih daging puk mopol

Lisah gajih anèng takir kêmplung-kêmplung
kimpling-kimpling pindha warih
mawa ganda radi arum
dènuyup tirah sakêdhik
pra samya kinarya wisoh

Kang nèng kêndhil tinampèn madharan sampun
bale-wangunan wus rêsik
suwuk gêndhing Rujak-sêntul
gumrênggêng swaraning jalmi
gumunne tan winiraos

Mas Cêbolang lawan santrinira catur
kèndêl samya ngaring-aring
nyambi nyanyamikanipun
Ki Saloka nulya mijil
bêkta awu kang nèng anglo

Kang saisih panti-wangunan tinanggul
awu inggile rong nyari
pananggule wusnya kêmput
mêndhêt upih kang wus isi
ron kangkung lêmbayung jlegor

Sinêbarkên anèng jrambah kang tinanggul
upih pinarnah nèng pinggir
anglo munggwing têngah munggul
rampunging panatanèki
tarêbang ginêmbyung gupoh

Buka Nasrun minalahi wa padikun
wa karibun wa basirin
ya Allahu wal mukminun
dhumawah gong dènsêlani
maos salawat gumolong

Alahuma salingala sayidinu
Mukamad ya Allah mugi
olèha rahmattu
ing atasing Gusti kami
Jêng Nabi Rasul kinaot

Jarambahe wisma kang tinanggul awu
byar katon lir pendah rawi
têngahing rawa pupunthuk
bayak ulam warni-warni
baita timbo sawiyos

wontên jalma kaki-kaki kêmpong pikun
kathok kalèt tatêkên pring
tandya manumpak parahu
kitêr wilah nganan ngering
ulam nglobak amancolot

Milar bar bêr cumlorot lir jawah awu
dhawah sawijining panti
alok surak kang andulu
rayahan samya mêndhêti
tan cinatur sukaning wong

Ulam gusis baita kêlêm ing ranu
ki kêmpong pikun ngêlangi
manêngah praptèng pupunthuk
napasira kêmpis-kêmpis
ngathêthêr dhawah galoso

Angrakêkêl kadi-kadi ayun lampus
kang samya myat brêbêsmili
dahat wêlas sarwi muwus
mêsakke têmên si kaki
mêngko gèk kabanjur layon

Mêdal malih pawèstri kêlangkung ayu
candrane lir Prabasini
tumrun saking ing swarga gung
munggwing sasisihing rawi
busana sarwa kinaot

Lir katoran mêndhêng-mêndhêng riwe mêntul
rarywan satêpining rawi
pasuryan ngusapan sampun
pindha sasangka dhadhari
sumunar katon mancorong

Sila panggung asta kang kering pinangku
asta kanan anyêpêngi
panasar sarwi tumungkul
kacaryan wêninging warih
gandrung-gandrung kang samya non

Angacêmong ayu iki karo mau
sandhinge bêngis nambungi
dak ngene rak ayu mau
hus tamatna sing mêcicil
waspadakna digêgojog

Kang sawiji rêngkêng ngalêm ayu iku
sijine adrêng mastani
ayu kang mêtu karuhun
gumêdêr wawanan angling
purêngên tabok-tinabok

Ingkang mungging têpining rawi panuju
asung liring pindha thathit
sumèntêg ngênani kalbu
kang udrêg kadi sinapih
cêp mênêng adhêlog-dhêlog

Sang dyah rara sakeca nèng têpi ranu
nulya ana jalma prapti
bajang kulit jêruk-purut
ulês cêmêng lir minangsi
gundhul untu ngringih katon

Irung têmpak bathuk banyak kuping pêrut
netra lêkok janggut nyathis
gulu cêndhak pundhak mringkus
gigir wusu bokong nyanthik
nyêkathokan suku pekoh

Iga mêthèr bèkèl malênthi kang wadhuk
udêl bodong mathênthêng brit
pangucapè grawul-grawul
pêgat-pêgat nora dêling
satuhu ratuning awon

Kang umiyat mangkorog gagithokipun
bajang pekoh marêpêki
nèng pungkuring sang dyah ayu
muwus manis mêrakati
babo hyang-hyanging paturon

Sosotya nung ingkang apradapa wungu
baya mirah mulat adi
dak rêmêt dadi sigêndhuk
têka eman anèng riki
nyawa wawi kula pondhong

Sang dyah nolèh sru kagyat tyasnya kumêpyur
dharodhog uncat lumaris
si Pèkoh tansah tut-pungkur
saparannè tinut-wuri
sayah mlaku brangkang kesot

Sang dyah nolèh si Pekoh sinabêt sampur
kapisanan anggalinting
kinira kabanjur lampus
sang dyah alon lampahnèki
tan dangu tangi si Pekoh

Sang dyah ayu dumunung sajroning ranu
dumadya sangêt gung brangti
wayang-wuyungan ing kalbu
winawas datan kaèksi
gandrung-gandrung dhêlog-dhêlog

Ngunandika yèn dak tututana jêgur
durung karuwan pinanggih
mangka nglangi nora bêcus
jêro bangêt rawa iki
tiwas mati tan kapanggoh

Dhuh woding tyas dak anti têpining ranu
sokur yèn kapanggih urip
sanadyan nungul wus lampus
nora dadi cuwa mami
dak êntas dak onthoh-onthoh

Angathêngkruk nèng pinggir rawi gya ngantuk
rarenggotan wus gumuling
ngalekar lir bathang buthung
napas slêkêp kêmpis-kêmpis
ngorok kêrot aWirangrong

Nahan ta kang nandhang atis
ngaringkêl anèng pupulon
kagyat amiyarsa jumêgur
pungun-pungun linggih
we rawa lir kinucak
katon ana lembak-lembak

Pawèstri ayu linuwih
kampul-kampul kadi turon
Ki Kêmpong makanjar gya anggêbyur
inggal amurugi
dupi cêlak cinandhak
sinunggi ginawa inggak

Wus binêkta mêntas maring
pupunthuk kang pindha pulo
sang ayu pinangku dènêlus-êlus
katon durung lalis
mindhak-mindhak sumringah
garing busana tan owah

Ki Kêmpong ngungun tan sipi
domblêh ilêre narocos
katon sêmunira gandrung-gandrung
pupuji rip-urip
jati-jati waluya
dakpèk garwa sira rara

Parang jaja kang kapidih
sumêkan katon mancorong
Ki Pikun kasunar jêngêr jêthung
ri sang pindha lalis
jati-jati waluya
netranira rêm-rêm sata

Uninga nèng pangkonnèki
Kaki Pikun kêmpong perot
giyuh ing wardaya ngadhuh-adhuh
paran awakmami
têka nora kaya-a
karsaning Hyang Maha Nasa

Lalakone awakmami
nguni yun pinèt wong pekoh
iki têka ana tanganipun
wong wus kaki-kaki
rupane tan mandra-a
sapuluh kinapakêna

Kawula amung sadarmi
nglakoni karsèng Hyang Manon
pirangbara benjang mênèk sinung
kamurahan Widdhi
kamulyan suka rêna
ing dunya praptèng dêlahan

Sang dyah wungu mangênjali
ngraub pada matur alon
dhuh sang sihing dasih sunaningsun
pun patik andasih
sumangga ing sakarsa
Ki Kêmpong dupi miyarsa

Sukèng tyas nyebong kang lathi
ngadêg nyat ambêkan gamboh
nglètèr angidêri sang rêtna yu
gantya kang winarni
si Pekoh kang anendra
jênggirat tangi uninga

Sang dyah wus nèng punthuk sarwi
jinogèdan Kaki Kêmpong
tandya krodha mangkrak manabda sru

iku rak garwaningwang
kaki age parènèkna

Kaki Kêmpong eca ngibing
binandhil sela tan anggop
dangu-dangu kêna githokipun
kagyat aningali
ana wong salah rupa
ala raratuning ala

Kèndêl dènnira angibing
kêkêl kapingkêl kapoyoh
saya asru krodha nyandhak gupuh
mrang sakgêbung sarwi
pinuja mantra dadya
gagaman mawarna-warna

Waos balandaran tuwin
panurung cebol lan pegon
talêmpakpanacak êcis limpung
tinlorongkên aglis
tibane pindha jawah
sang dyah mire wus ampingan

Kaki Kêmpong angindhani
kang ngênani putung methot
tan ana tumama Kyai Pikun
akêkêmu warih
sinêmburkên mring mêngsah
mêdal gagaman mawarna

Dhuwung lamêng pêdhang cundrik
kudhi trantang arit bêndho
lumarap pribadya wus cumundhuk
badan kaèksi
kataman ing gagaman
mangkana kang sami miyat

Duk sang dyah gêbyur ing rawi
jalu èstri arawat loh
sawusira gêsang sukèng kalbu
nanging wlas tan sipi
kala Ki Kêmpong bêksa
gumuyu suka sadaya

Mangkya Kêmpong Pekoh jurit
surak-surak alok-alok
kêmpyanging tarêbang swara umyung
samya dibya sêkti
Ki Bajang kang kataman
gagaman sariranira

Tan ana sêlanirèki
kinira ajur malopor
kinirigkên ririh samya runtuh
nulya dènuntali
sakèh gagaman têlas
eram ngungun kang umiyat

Ki Bajang manglung ing rawi
nyêmbur mêtya-pi gumolong
Ki Kêmpong kataman api murub
sarira dadya-pi
dahana ngalad-alad
kumutug toyaning rawa

Sang dyah ayu kontrang-kantring
toya rawi katon umob
pupunthuking katon latu murub
judhêg asrah Widdhi
e Allah maringana
pitulung mring kawlasarsa

Sirêp ingkang punang agni
kawarna-a Kaki Kêmpong
mandar salin warna bagus bêsus
busana mantêsi
lir pendah wukir sêkar
baranyak prigêl sarigak

Ngulati sang dyah pinanggih
pinarpêkan dyan pinondhong
sang dyah tan lênggana sukèng kalbu
magut jurit malih
Ki Bajang wimbuh krodha
kalangkung bêntèring nala

Solahe anggigirisi
ayun ngrukêt nora injoh
kapalang ing ranu tandya mungkur
nongkrong-nongkrong ngising
gagaman gya lumarap
angênèni mêngsahira

Ki Bajang atuding-tuding
modar barêng sira mêngko
yèn sira yuwana bêndhètamu
tan wurung bilai
ajur sawalang-walang
nora mikatoni mata

Sang Bagus alon nauri
tamatna matamu lêkok
gamanmu tumiba kadi kapuk
datan miyatani
sanadyan garwaningwang
malah kêmpling kaya mulat

Ki Bajang jêtung ananging
mingsêg-mingsêg wacana lon
aku uwis tobat turun pitu
nyuwun pangaksama
nanging kuwi mrènèkna
dadi cihnaning aksama

Sang Bagus mèsêm lingnya ris
dhuh babo wotding tyasingong
paran karsanira rèh jinaluk
yèn sira pancèn sih
maring si rupa ala
lah babo sira mronoa

Sang pindha dyah asung liring
dyan tumungkul arawat loh
mlasasih turira dhuh sang Bagus
prasêtya pun patik
gêsang tumêkèng lena
tulusa mangèstupada

Samêndhang datan darbèni
nalimpang dhumatêng seos
sang Bagus kataman ing sabda rum
lathi dyah kang kadi
manggis karêngat maya
cinucup ingarasan

Manuara amalat sih
swara arum mawèh lamong
pra dyah kang umiyat anèm sêpuh
miwah prawan akir
kajumbuhan panggagas
ngalêsêt ewah linggihnya

Ana ngadêg tan nasari
bêtèke kabêlêt nguyoh
têmah ilèn-ilèn sukunipun
malêncing mring jawi
pratisthèng gyan kang kiwa
saya kagagas ing driya

Satêmah ngacêcêr mrinding
ginagapan wus ambathok
sweda ingkang têngah cinoplok
pluk tlanakan kapidih
sang rahsa tan drana
mijil saking ing sasana

Megal-megol wênthat-wênthit
ngêsês mèwèk-mèwèk dhoko
sawusira tuntas napas ngangsur
kang ambathok lilih
astanya wus linêcat
gubras kumut ingusapan

Wênèh kêjêp netra kalih
badan sakojur kumêjot
nrêthêg gêgêt waja mêksa brujul
jibêg lawang kori
mupruk karakêt sinjang
pamisahe lon-alonan

Ana ingkang pringas-pringis
mêlerok netranya karo
tyasnya tarataban riwe kumyus
tan sagêd ngawali
sumêntor wêdalira
jingkat ngadhuh ngêsês sora

Nyablèk mring kang cakêt linggih
kang cinablèk kapanujon
netra rêm-rêm ayam lêlêt idu
gêgondhange salit
nêdhênge kanikmatan
jumbul angling tobat-tobat

Mêdhot kênikmatan sirèki
megal-megol tatanya lon
lah ana pa sira gawe gumyur
is-is bok ya uwis
èh-èh padha kawogan
kalihe ngunjal uswasa

Kang tan sêdya dènsabili
narêthêg githok mangkorog
napase kumrangsang kêdhèp sungsun
mathêm lathinèki
kêjêr akêkerogan
lidhah mele kacêmutan

Ginggang saking lungguhnèki
dalah sari dhara mêkrok
mundri marawayan badan gumyus
astanira kalih
nèng wingking pindha tuwak
ngulat-ngulèt trog-êntrogan

Wus lêga cape kang dhiri
bokong ginarayang kêproh
nyunyunggi narayang nyamuk-nyamuk
gligik nabda ririh
mêngko gèk nacah sinjang
tujune untune bogang

Ngacêproh satêmah risi
gènnya linggih megas-megos
dupi kagaringan lir dènancur
krakêt ngarsa wuri
pambênggange lon-alonan
kraos pêdhês sambat-sambat

De priya kang aningali
tan pae lawan pra wadon
lamun tan pinêkak jêntus ngayun
kèh krura mawêrdi
satêmah triwikrama
lir taksaka yun mangsa

Kumêjot kèh kang kawijil
sruning krura tan rinaos
kagyat kang kataman nolèh pungkur
pisuhe dharidhit
ngakak kang pinisuhan
galêgês minta aksama

Hus wong kêcul ywa cariwis
caturana dhewe gojog
bêntèke anandhang lir puniku
mila dènnya runtik
glayêm-glayêm kewala
milah rikuh kacipuhan

Tan wus ucapên ing tulis
panggagase kang samya non
Kinom ing Mataram tatanya rum
lah sintên puniki
Ki Kêmpong dadya nyanthas
èstri ayu tiyang bajang

Jêng Pangran wacana ririh
ingkang pindha Kaki Kêmpong
punika Nurwitri de dyah ayu
pun Cêbolang yêkti
dene ta ingkang pindha
tiyang bajang pun Saloka

Angguguk Kinom Mantawis
yayi kula pandung yêktos
tuhu pun Cêbolang bagus mêncul
samubarang wasis
wus dawil ngèlmunira
talênyêking oliya

Sigêg kang rarasan angling
gantya kang jantur kacriyos
sang rêtna kang tansah rinungrum
nêmbah matur malih
dhuh babo kasirnakna
si lêthêg ratuning ala

Dhuh woding tyas ywa kuwatir
mungguh sirnane si Pekoh
sang Bagus gya musus astanipun
tan dangu gya mijil
lawa gêng wujud wangwa
ginêtak mamprung saksana

Tumèmplèk rainirèki
si Bajang kagyat ambêngok
lawa wus cinandhak binanting prus
ajur pulih malih
mêrngangah ngalad-alad
mamprung tan nêdya mundura

Lawa wangwa anyambêri ngering nganan
cinandhak angendhani
kêbêt suwiwinya
kadi udan dahana
bingung dènnira nyingkiri
ngaub sor blandar
lawa nèmplèk ing gigir

Kitêr malih mungsêr nèng bale wangunan
lawa tansah nyambêri
kang samya umiyat
surak ambata rêbah
Ki Bajang akontrang-kantring
mêndhêm ing kisma
sarira tan kaèksi

Lawa sirna manjing ngandhaping pêndhêman
Ki Bajang pongah-pangih
dahat tan kawawa
ngolang-ngaling gya mêdal
si lawa wus tan kaèksi
aring napasnya
suka ngidung ngrêrêpi

Kagyat jola lawa tumèplêg kawêtnya
mèkèh-mèkèh lumaris
sambat biyang-biyang
mlêtêr ngubêngi rawa
lawa ngudhis-udhis silit
nyangkrêm gantangan
mijêt-mijêt kêmiri

Datan sakit Ki Bajang datan kuwawa
anggêbyur maring rawi
salulup ing toya
lawa-wangwa wus uncat
kêkêjêr nginggiling warih
sabên Ki Bajang
mênthungul dènencoki

Kawêkèn tyas datan nêdya mênthungula
lawa-wangwa wus manjing
ing dhasaring rawa
kumukus ponang toya
mawalikan rawa api
mulêg kukusnya
Ki Saloka wus manjing

Mring guthaka tan nana ingkang uninga
mangkana kang amunggwing
satêngahing rawa
tandya nitih baita
lumban anèng rawa agni
ingkang kaambah
sirêp dumadya siti

Sakarongron mêntas saking ing baita
rawa tanapi agni
tan nana labêtnya
brêsih ingkang jarambah
trêbang gobyog wus ngêndhoni
ngandhêlong nulya
suwuk dènsalawati

Alahuma salingala Sayidinna
ya Nabi Mukhamaddin
Nabi ngadadamma
pingil mila salatan
daimatan bi dawammi
mulki la inna
salawat kaping katri

Samya kèndêl ngaring-aring napasira
minum tanapi nyamik
kang anèng jarambah
sang Bagus lawan sang dyah
misah dènnira alinggih
nata busana
lir onêng wukirsari

Tandya buka Surung-dhayung gêndhingira
kaliyê bêksa manji
tan ana kuciwa
sanggyane kang uninga
jalu èstri samya brangti
wuyung kasmaran
gandrung-gandrung makingkin

Angrêrantam mêngko kalamun bubaran
mulih mring pondhoknèki
dak cêgat ing marga
parêng datan parênga
ulun nyuwun lunturing sih
usadèng rimang
ing pamurunging lalis

Ing sakarsa dasihe nora suwala
nahan mawarni-warni
panggagasing driya
mangkana kang umiyat
manggèn têbih aningali
wuwung wismanyar
kantar-kantar kang agni

Sangsayarda urubing kanang dahana
sakèh ingkang udani
mundur palarasan
icir nora kasêsa
wong kang miyat sampun nipis
kantun kang pêrak
katungkul aningali

Kang ambêksa sangsaya asung wigêna
ngangsêg kang niningali
wisma ingkang kobar
anggêrêng agni wrata
jumêthot balungan êpring
wisma pambêksan
apan wus dadya api

Kagegeran mêdal saking palataran
gusis kang niningali
kanganèng pandhapa
èstri tanapi priya
kathah ingkang amalêncing
tansah kawangwang
mring kang ambêg sang panji

Wus asirna datan nana labêtira
pulih kadya ing nguni
wanci tabuh tiga
Pangran lan tamunira
kondur maring panti wingking
Cêbolang lawan
santri catur umiring

Tatalênggah Cêbolang marêg ing ngarsa
Kyai Nom ing Mantawis
mêdharkên sukèng tyas
manêmbah Ki Cêbolang
kawula amung sadarmi
alumaksana
saèstunipun inggih

Saking barkah dalêm kang pinudyèng ngarga
Têmbayat kang ngrênggani
mèsêm Jêng Pangeran
arum mijiling sabda
hèh Cêbolang rèhning uwis
akasêmbadan
kang dadya karsamami

Apa ingkang ingsun walêskên ing sira
tan lyan pandongamami
muga Kang Kuwasa
aparinga raharja
sabarang tindakirèki
aywa was-uwas
mapan ana kang kardi

Kyai Anom Mantaram alon lingira
kulup ingsun ngamini
yayi mangke wêkdal
Subuh kapara awal
bakdaning wêkdal Subêkki
ulun aliman
mantuk maring Mantawis

Rèhning nanggêl aluwung natasa pisan
Cêbolang matur aris
dhawuh kang dhumawah
dhumatêng ing patikbra
kalangkung-langkung kapundhi
dados jêjimat
nuwun bilih marêngi

Mangke ulun nyarêngi raka paduka
sabakdaning Subêkki
dumugèkkên sêdya
lawan sarencang amba
Jêng Pangran manthuk lingnya ris
wawêkasingwang
dènkumambang ing Widdhi

Cinarita palajênge kang ningali
mandhêg manguning tyas
dupi nolih marang wuri
sirêp urubing dahana

Jalu èstri kang samya kataman wingit
ciptanirèng driya
kapasang yogantuk sêpi
kasambadan ingkang karsa

Samya wangsul lampahira dingkik-dingkik
supayane aywa
kawanguran ing lyan jalmi
pawadane warna-warna

Parandene mèh sadaya samya bali
praptèng paregolan
kawuryan wus nyênyêt sêpi
nir labête karameyan

Tyas kacuwan lon-lonan mantukirèki
kiwa nyangking ulam
tangan têngên nyêpêng pêksi
sinambi araraosan

Ana ngalêm unine tarêbang kalih
angalêm suwara
angalêm jogèding èstri
angalêm jogèding priya

Wênèh gumun singa lutung taru pêksi
panutuning bêras
tumêkèng matêng binagi
myang ngungun baita rawa

Ana ingkang karantan-rantaning ati
glêgês kaèngêtan
ana kagagas ing ati
ngonggo-unggo kabasmaran

Ênêngêna raraosaning kang jalmi
agantya winarna
kang anèng ing dalêm wingking
mangênjali Ki Cêbolang

Alon matur rumakêt amamalatsih
sasêmbèn lênggahan
angêntosi pajar gidib
ulun nyuwun sasêrêpan

Rèhning nate wicantên dènwicantêni
nadyan dèrèng têrang
suraos pikajêngnèki
têka ing manah narimah

Nanging èstu dèrèng sumêrêp sayêkti
pinèpètkên gronjal
wangsulan bandha kadugi
labêt dèrèng tuk pitêdah

Mênggah têmbung pasèk munapèk myang musrik
majusi maksiyat
gidib lacut murtat kapir
kapir ngindanas ngindalah

Kupur lalim batal karam mêkruh najis
punika sadaya
amba èstu dèrèng dêling
pukulun paringa barkah

Sang Pangeran mêdhar sabda lingira ris
kaki kawruhana
mungguh patanyanirèki
kasiling pamanggihingwang

Têmbung pasèk têgêse wong kang darbèni
tyas maido marang
kabèh parentahirèki
sarak Nabi kang minulya

Kadi kaum ingkang nora anêtêpi
ing kwajibanira
utawa jalma kang uning
sarak Nabi tan linakyan

Dene têmbung munapèk têgêsirèki
wong kang wus winarah
kabèh parlu sunat wajib
miwah mêkruh batal karam

Wus asanggêm têmên kaduga nglakoni
wasana ing wuntat
tan pisan-pisan nglakoni
ngorakkên parentahing Hyang

Basa musrik jalma kang maido yêkti
têmên ana Allah
namung kudu mituruti
kakêncênganing tyas dhawak

Banjur gawe Allah sasênêngirèki
dene warnanira
kang inganggêp Maha Sukci
mawujud sadhengah-dhengah

Sarta nora manut timbalaning Widdhi
ngorakkên Pangeran
surasane basa musrik
kang wus sinirik ing sarak

Lire ingkang basa majusi puniki
wujud jalma kopar
kang wus gêlêm anglakoni
agama Islam minulya

Nanging misih darbe tyas kang nyulayani
marang sarak ika
gawe-gawe pialaning
kang tinartamtu prayoga

Maksiyattu têgêse sakèh pakarti
tatakalairan
lawan ing patinirèki
kang tan winênangkên sarak

Lah yaiku anggawe druhaka yêkti
aywa pisan-pisan
ngaurip nganti nglakoni
karêm mring sakèhing cêgah

Basa gidib samubarang kang tan yêkti
ing wicaranira
ngamandaka ujar lamis
agoroh bèngès tan papan

Têmbung lacut têgêse jalma kang uwis
nora babarpisan
nglakoni panggawe bêcik
basane wus langkah jidhar

Têmbung murtat têgêse punika jalmi
wani-wani ninggal
saka agamanirèki
Islam iku murtat rannya

Basa kapir têgêsipun kanang jalmi
kang tan purun ika
anglakoni ing agami
kang pakolèh maring sarak

Têmbung kapir ngindhanas têgêsirèki
nglakoni agama
nanging lyaning sarak Nabi
tan pakolèh mungguh jalma

Dene kapir ngindalah kapir kang asli
nglakoni sarengat
nanging tyas tan madhêp maring
ing Allahu wa Tangala

Basa kupur jalma kang tan purun yêkti
mulyakkên sanggyannya
Kur'an Kitab para Nabi
iya katunan rahsanya

Basa lalim wong kasasar tekatnèki
nora pisan-pisan
darbe kaèngêtan bêcik
iku lalim lungguhira

Têmbung batal pan nora bisa lêstari
apa kang kinarsan
ing saparlunya tan dadi
kudu bali winiwitan

Lire basa karam sakèhing pakarti
lair batin ingkang
wus winalêr ora kenging
inganggo miwah tinêdha

Kumawani nrajang nir tingadurnèki
labête kalingan
dadya kalêbu ing ati
iku karam kukumira

Basa mêkruh têgêse barang pakarti
kang narajang sarak
nanging amung cilik tipis
iku mêkruh arannira

Basa najis rêrêgêt sukêr sakalir
jiji sasaminya
ingkang nora angrêsêpi
iku pan najis sadaya

Mas Cêbolang lêga tyase mangênjali
sru pamundhiamba
sabda jati kang kawijil
kajawi saking punika

Jroning wulan Ramêlan kala marêngi
malêm salikurnya
trilikur salawe tuwin
pitu sangalikur samya

Apan mawi kêndhuri-malêman inggih
dumugining bakda
kêndhuri riaya nami
myang wardining Lêtulkadar

Atanapi siyam Bêsar kalih ari
tanggal astha nawa
sadasa bakdanirèki
paran gatining kang karsa

Pangran Bayat mèsêm angandika aris
sasurupaningwang
nalika Kang Maha Sukci
paring nugrahèng Pangeran

Mring Jêng Nabi Mukhamad ingkang sinêlir
iya iku Kur'an
malêm slikur wiwitnèki
nêm jus tumuruning Kur'an

Têlulikur tumurun ênêm jus tuwin
salawe jus rasa
pitulikur nêm jus nuli
sangalikur nêm jus purna

Dadi rambah ping lima tumurunnèki
nêm sarambahannya
wus jangkêp tridasa jusi
kalamolah nama Kur'an

Kêndhuri malêman ujube sami
angaturi dhahar
Kanjêng Nabi Mahkhamadin
myang mulyakkên kalamolah

Laelatulkadri wardinipun ari
wêngi kang utama
panggonaning anampani
kabêgjan saking Pangeran

Warni wujud kang saèstu nora mêsthi
tibaning kabêgjan
ana etung kang pinasthi
wussing tridasa Ramêlan

Ariadi garêbêg Puwasa nênggih
dina kang minulya
mustajab apa kang dadi
panyuwunipun kawula

Maring Allah ingkang sipat murah asih
pramilanya samya
ngabêkti pra luhur tuwin
sasalaman mring sasama

Dene pitrah manjing jakating kang dhiri
dènnira dumadya
makluking Hyang Maha Sukci
mula kudu linampahan

Pasa Bêsar kang saari ngarêp pati
kapindho tarwiyah
kaping tri grêbêg nahari
padha lan riadi Pasa

Mula kinèn padha pasa kalih ari
awit tan kuwasa
wulan iku munggah khaji
mring Mêkah Masjidilkaram

Ingkang padha nglakoni ganjarannèki
cinarita padha
lawan ingkang munggah khaji
nanging iku klêbu sunat

Ari Nakhar apan winênangkên yêkti
anyambêlèh kurban
wêdhus utawane sapi
ngamal salèh anjingira

Yèn tan bisa kurban nêtêpi Nakhari
dina tasrèk ika
kalih dalu kalih ratri
saka ari nakbar ika

Isih kêna asidhêkah karobanni
ing garêbêg Pasa
lawan garêbêg Bêsar-i
surasane apan padha

Ri kang mulya mustajab apa kang dadi
manyuwunning umat
amung iku kawruhmami
iki wus sêdhênge wêkdal

Aluwaran samya ngambil toyastuti
Ki Nurwitri adan
Mas Cêbolang angamati
arahab kang sami wêkdal

Salisir bakda Subêkki
ing wanci saputing siti
Kinom pamit mring sang yogi
yayi kantuna basuki

Ki Cêbolang mangênjali
kalilana anyarêngi
raka paduka Jêng kyai
Pangran Têmbayat nganthuki

Kinom wussing sasalaman
lampahnya alon-alonan
Cêbolang ngaras dlamakan
miwah santrinya sakawan

Wus lèngsèr saking ing ngarsa
nèng jawi regol ingantya
sasarêngan lampahira
dupi praptanirèng marga

Ingkang dumugi ing praja
Kinom alon angandika
lah kulup bage raharja
muhung pangèstumanira

Cêbolang sasantrinira
manêmbah nuwun aturnya
sasowangan lampahira
sigêg kang wangsul mring praja

Nahên ta ingkang winarna
Mas Cêbolang lampahira
tan ana kang sinangsaya
yèn dalu rêrêp nèng desa

Wanci suruping Hyang Arka
tan na dhusun kawistara
sangêt rapuhing sarira
kèndêl anèng ngara-ara

Nuju panglong ingkang candra
abyor ingkang taranggana
sumunar ing ngantariksa
angrênggani jumantara

Nulya ana kawistara
katingal saking mandrawa
sumilak amawa cahya
manthêr wêning tejanira

Cêbolang alon lingira
kae padha tingalana
kang mancorong mawa teja
wangune cêlak kewala

Kang sinung ling aturira
lêrês ingkang pangandika
ulun katêmbèn uninga
wawarnèn ingkang kadyeka

Lah ta payo pinaranan
tandya mahawan lon-lonan
labête taksih katoran
wus prapta kang pinurugan

Tan ana kang kawistara
apan namung siti mluwa
kang sumunar mawa cahya
tan dangu nir kang ujwala

Kantun sunaring sudama
judhêg ing panggagasira
nulya na jalma sajuga
priya wrêdha suku jaja

Murugi panggemannira
ingkang samya rêrêp sarya
uluksalam kang miyarsa
nolèh mangsuli salamnya

Anjawat tangan sadaya
ki wrêdha asung pambagya
ingkang katêmbèn kapanggya
pun kaki anilakrama

Ing wingking pundi pinangka
paran ta ingkang sinêdya
sintên sinambating nama
Cêbolang dhêku turira

Ulun saking tanah manca
ing Kêdhu santri walaka
pun Cêbolang namakula
rincang sakawan punika

Pun Nurwitri pun Saloka
Palakarti Kartipala
sêdya yun mring Pranaraga
talabul agami mulya

Sarèhning pêkir sadaya
dadya anggung kasangsaya
mlampah sinambi ngupaya
boga mrih kiyating angga

Kula gêntos nilakrama
ingkang sinambating nama
tuwin ing ngriki punika
wana ing pundi wastanya

Karya eraming wardaya
siti têka mawa cahya
kawuryan saking mandrawa
ulunparêki gya sirna

Ki wrêdha mèsêm lingira
ing riki ran Wanakarta
ranulun karaning wana
inggih Kaki Wanakarta

Ki bagus bilih sêmbada
mung tinimbang nèng ra-ara
wawi mampir sudhungkula
mangke ulun sung carita

Cêbolang matur sumangga
sadaya dhèrèk sakarsa
Ki Wana lumakyèng ngarsa
sadaya anèng wurinya

Sapraptinira ing wisma
ingancaran mring pandhapa
nèng salu nginggil mirantya
glaran alus myang lêmpirnya

Ki Wanakarta lingira
nyai nyai marenea
wus mêdal saking ing wisma
nèng salu cakêt lakinya

Nyai aku nêmu tamu
ki mau lagi panuju
nèng têngah wana dêdulu
kang sumorot kadi daru

Banjur dakajak marene
anggêpên nak-putu dhewe
Cêbolang iku namane
kang papat padha rowange

Nyi wisma asung pambage
wus mangsuli sadayane
nyi wisma wangsul wisma ge
wangsul bêkta sugatane

Wedang jae lêgèn arèn
gêmblong bêntul lêmpok durèn
sêkul jagung canthèl jèpèn
sambêl windu bubuk wijèn

Ayêm atine mênjangan
gêndhon panjalin garangan
age tawon sinapitan
tigan ayam kakamalan

Rampunging panatanira
ingancaran lah sumangga
sêgahe tyang wontên wana
anggrah-anggrah tan mirasa

Muhung lumayan kinarya
rêrêming kalantih samya
tanggap kang sinungan sabda
adan nadhah sasênêngnya

Apan tan sarêng kewala
sadaya raos mirasa
nikmat munpangat ing angga
wus dumugi panadhahnya

Mas Cêbolang sung sasmita
marang Palakartipala
kadi batèh kalihira
nyi wisma suka lingira

Pantèn bangêt dak-tarima
salugune nora darbya
babatèh saka sajuga
kang kothong kae undurna

Bikut Palakartipala
wus binêkta maring wisma
nyai mundur nata kêba
isi klobot kawung sata

Lawan tapsirih mirantya
mêwahi nyamikanira
binêkta marang pandhapa
tanggap para tamunira

Wus samya udut myang mucang
alon matur Mas Cêbolang
kiyai datanpa rencang
nèng wana mung sakaliyan

Mangsuli Ki Wanakarta
pantèn ulun kala mudha
wismèng nagri Ngèksiganda
mitranya Ki Pujangkara

Akathah ing wulangira
aji èsmu tuwin jaya
padhukunan myang jampinya
dilalah kabul sadaya

Dalu tanapi raina
kathah ingkang sami prapta
lami-lami saya harda
tan kobêr ngising basanya

Lami-lami mindhak sêpuh
èstune badan krêp rapuh
yèn tan tumindaka ewuh
damêl cuwa kadang karuh

lajêng rêmbagan lan nyai
ayo mentar saking nagri
ngupaya têntrêming ati
bêcik mahas ing ngasêpi

Ki Pujangkara nyondhongi
kinèn dhadhêkah nèng ngriki
parandene sanak nagri
jalu atanapi èstri

Kathah kang samya dhatêngi
minta jampi dhatêng nyai
tuwin tatanya mring kami
wirasatipun pawèstri

Kang ayun kinarya rabi
mêndhêt ing wêdalannèki
pasaran kalawan ari
myang warni-warni Kinanthi

Nurwitri megos mangayun
tatanya ririh mrakati
dhuh kyai panuwunkula
mugi dhangankên panggalih
kaparêng paring sêrêpan
mênggah wirasating jalmi

Piridan wêdalan wau
rèhning ulun dèrèng rabi
têmbe yèn wus darbe kajat
ngupados ingkang prayogi
bilih kaslêpêging karsa
tyas narimah wus nyêrêpi

Ki Wanakarta lingnya rum
thole pamintanirèki
iku kalangkung prayoga
wong anom nêtêpi wajib
kang awrêda sung barêkah
sakadare mrih prayogi

Ana dhawuhing Hyang Agung
mring musanip kinèn nganggit
wirasatirèng manungsa
krana wong lanang puniki
labête kênèng ganjaran
saka baturing pawèstri

Manungsa wirasatipun
mêtu saking wêtonnèki
yèn Jumngah Pon wêtonnira
tan sabar kaku kang budi
sru wani maring wong tuwa
lan nora sinungan sugih

Jumngah Wage wêtonnipun
yèn bêcik luwih utani
yèn ala ngluwihi ala
granyah nging micarèng ngèlmi
adhêmên panggawe ngiwa
tan ajêg pikirirèki

Yèn maksih anyar anggunggung
yèn wus lawas dènalani
Jumngah Wage pan têrkadhang
sandhungane larang siwi
nanging sok sinungan donya
jinurung rijêki eblis

Jumungah Kliwon puniku
pantês yèn kinarya rabi
pêpikiran rada lumrah
mring wong tuwa asring bêkti
nging rada wani wong lanang
jinurung sugih rijêki

Têka pati marang kakung
amituhu pituturing
maratuwa kang prayoga
lawan bêtah asêsirih
sandhungane wong puniki
padonne ambuntut-arit

Jumngah Lêgi wêtonnipun
kang pasthi laki ping kalih
pipikiran tan antêpan
kêncêng ngarêp kêndho buri
lan takdirira Hyang Sukma
kudu laki kaping kalih

Kang tan kapanggih ing laku
pangiwane sok andadi
anging karsaning Hyang Suksma
lan lakine pêgat mati
yèn alangluwihi ala
yèn bêcik luwih utami

Jumngah Paing wêtonnipun
imul watake ngaruwit
saenan nora prasaja
kêlire akarya bêcik
ing lair têmah isinan
dadya imul tan katawis

Arang kang mlêmpêng puniku
kang wus kalêbu ing tulis
iku padha apilêna
nging kanthi kalawan takdir
yèn wus pinasthi jodhonya
cumadhong karsa Hyang Widdhi

Yèn Sabtu Pon wêtonnipun
watêke anyudagari
sabarang kang dipunrêmbag
etunge kudu tuk bathi
antuk sih kalawan priya
padune jantra lumaris

Lumuhan ing lairipun
kabrabeyan jroning ati
mamah marang bapa biyung
mring kakung tan nganggo wêdi
dhat-nyêng yèn karo wong lanang
wani lan wêdi kèh wani

Wêton Saptu Wage iku
watêke sok lêpas budi
tur rada jrih sihing priya
sumingkir karya kang juti
sandhungane sok asusah
lan kêrêp pêtêngan ati

Saptu Kaliwon puniku
lumuhan sabarang kardi
lan tampan nora prasaja
mring lakine datan wêdi
Sêtu Kliwon watêkira
rada jail ambêsiwit

Saptu Lêgi wêtonnipun
kakonatèn sarta bêngis
mamah maring bapa biyung
nanging rijêkine mintir
lan sinung awig wong ika
sandhungane larang siwi

Saptu Paing wêtonnipun
yèn bêcik luwih utami
karêm marang ing ngèlmu kak
ananging sapuluh siji
ingkang pasthi watakira
ingkang wêton Saptu Paing

Lumuhan nging dhêmên padu
nora sabar nanging bêngis
lawan anyudakkên drajat
adat mring laki sru wani
tan trima laki sapisan
pasthi kudu kaping kalih

Têrkadhang laki ping têlu
yèn tan mangkono kang pasthi
kang lulus krama sapisan
rada karêm marang ngèlmi
nging takdirira Hyang Suksma
lan lakine pêgat mati

Wus ganêp wirasat Saptu
gantya malih kang winarni
kaki padha angèstokna
kang wus kalêbu ing tulis
kang wêton Akatpunika
ingkang dhihin Akat Paing

Kakonatèn watêkipun
padune ambuntut-arit
jalukan nora weweyan
nanging sangêt angikibi
dhêmên nglong lumuh kelangan
bèr bujakrama ing lair

Nanging karsane Hyang Agung
rijêkine sinung mintir
amung nora duwe basa
dilalah drajate inggil
krana Akat Paing ika
nahase Hyang Odipati

Duk asalira kasiku
dènnira Hyang Maha Tinggi
ing dina Akat Paingnya
yèn nora ibu ya rami
wêton Akat Pon punika
bêngis lawan kakuati

Bêkti laki watêkipun
sabarang watak satiti
lan bisa momong sudara
Akat Pon watêke bêcik
adate têka mlaratan
rada bêgjane sathithik

Wêton Akat wage iku
rêsikan sabarang kardi
sumingkir karya kang ala
kalawan bêkti ing laki
yèn dêdana nora prênah
rada bêgjane sathithik

Wêton Akat Kliwon iku
lumuhan sabarang kardi
drêngki imul tanpa prênah
satêmah kaku ing budi
dhêmên panggawe mangiwa
adoh bêgjane sathithik

Wêton Akat Lêgi iku
watêke sok lêpas budi
lawan mantêp nging lumuhan
candrane rabiya malih
gêdhe bêgjane wong ika
ngunggahkên drajating laki

Akat wirasate sampun
pilihên salah sawiji
lamun ana ingkang nimpang
saka ing wirasat iki
iku ganjararing Suksma
wijile sapuluh siji

Wite bêcik dadine ajuti
kang mêtu Sênèn Pon
pan wus pasthi amindho lakine
datan trima sapisan yèn laki
kudu ngaping kalih
tan cidra puniku

Lamun pinèt iriban sathithik
lanang tuwin wadon
suwe-suwe tan nana bedane
iya lanang iya ta pawèstri
dangu-dangu sami
ya wirasatipun

Sênèn Wage bêgjane sathithik
imbuh lantap dhoso
nanging bisa momong wong tuwane
rada bêkti nglaki sawatawis
nging sandhunganèki
rada dhêmên padu

Jêmbar budi tunggali kakalih
de kang Sênèn Kliwon
doyan mangan drêmba imul saèn
rada kabluk sarta ambêsiwit
kawirangan mintir
wêdi marang kakung

Dene ingkang mêtu Sênèn Lêgi
lêmês têka dhoso
kêbrangasan arosa budine
nora sukak kumpulan sasami
kudu angungkuli
barang kudu punjul

Rama ibu yèn luput tan wani
yèn bênêr ambêkos
lamun krama wêdi ing lakine
pan jinurung bêgjane sathithik
nanging tunggak-sêmi
padon kêndho pungkur

Dene ingkang wêton Sênèn Paing
padone angganthol
lêmês luwês sugihan watêke
lan keringan carobo ing bêcik
nanging Sênèn Paing
krêp pêtêngan kalbu

Dina Sênèn wus têlas tiniti
dèneling sutèng-ngong
Salasa Pon kang winuwus manèh
yèn wanodya rada bêkti nglaki
sandhungane mintir
lilan cangkêm karut

Sinung awit tur pikire bêcik
miturut sapakon
tur angêmbang cêpaka watêke
lamun kakung wêdi marang èstri
yèn gung bêgjanèki
sandhungan tan tutug

Slasa Wage wirasatirèki
antuk sihing uwong
kadya wuni iku upamane
yèn andulu warnane kang wuni
ithêng pan sêmu brit
pinangan jêngkêrut

Kèh kapencut miyrsa dera ngling
wruh sarane mlengos
mring lakine sathithik wêdine
sugih prentah bojane tan mintir
lantap bêngis nanging
nora pintêr padu

Ati gêdhe bêgjane sathithik
awit saka dhoso
dhêmên ngiwa wong iku watêke
sandhungane kêrusakan pikir
rada murka kêdhik
padon kêndho pungkur

Têrkadhangan sok alarang siwi
de Salasa Kliwon
pan wus takdir Hyang Suksma karsane
kudu-kudu laki kaping kalih
kang tan ngaping kalih
nuli pêgat lampus

Patrap sarèh dhoso jroning ati
sabare kang katon
adrêng darung yèn ana karsane
bêkti laki wiwah rama wibi
wasis acariwis
wêkêl karyanipun

Dene ingkang mêtu Slasa Lêgi
pikire lir botoh
apan jêmbar budine wong kuwe
kabrangasan kawirangan mintir
tur bêgjane kêdhik
lumrah mring sadulur

Dene ingkang mêtu Slasa Paing
watak bêngis dhoso
sok sugiyan wong iku watêke
reka blaba tur têmêne cêthil
kawirangan mintir
rada dhêmên padu

Dina Salasa titinya Paing
gantya dina Rêbo
yèn Rêbo Pon krêp pêtêngan atèn
juwèh mênêng nora duwe uni
lamun arsa muni
lir gêlap kasandhung

Sandhungane sok alarang siwi
yèn tumandang dhoso
yèn ta rama ibu nora darbe
pan jinurung rijêkine mintir
padon buntut-arit
tan wruh ing sadulur

Rêbo Wage wawatêke bêcik
nanging laki pindho
pan keringan sapadha-padhane
crobo nanging rada bêkti laki
alila mring bukti
barang cangkêm karut

Mung padone sok ambuntut-arit
dene Rêbo Kliwon
doyan mangan drêmba imul salin
lantap bêngis kawirangan mintir
lumuh barang kardi
Sinome sinantun

Kunêng wau winuwusa
wirasate Rêbo Lêgi
kakonatèn nombok wirang
mung pikire gêdhag-gêdhig
rosa tandangirèki
kurangajar sok bêrgundung
tan kêna dènampaha
watêg wêton Rêbo Lêgi
lamun bêcik ya bêcik lamun ala ya ala

Padone jantra lumakya
wani wus tan wêdi rai
lakune akèh mangiwa
dene wêton Rêbo Paing
lumuhan barang kardi
drêngki marang ing sadulur
saenan dhêmên ngiwa
isinan lan sugih kêlir
Rêbo titi sami dipunèstokkêna

Kêmis Pon watake ala
lumuhan sabarang kardi
drêngkikalawan sudara
watêke tan kanggo laki
jinurung marang ngeblis
sandhangane dadya imul
saèn nora prasaja
dhêmên ngiwa wong puniki
bisa sugih nanging nora bisa lawas

Kêmis Wage watêkira
têrkadhang laki ping kalih
yèn nora mindho lakinya
iku kang ngluwihi bêcik
yèn laki kang kaping kalih
tan wurung rusak ngêlantur
pasthi wurung dandanan
yèn sapisan banjur dadi
iku pasthi kêna ginawe sêbutan

Lamun bêcik wong punika
nanging mring kakung awani
lan wong tuwa iya lantap
nging rosa budinirèki
sabarang pintêr dadi
barang kang cinandhak rampung
sandhungane wong ngika
padone kêndho ing wuri
gêlêm ngiwa Kêmis Kliwon wite ala

Sok balaba nging isinan
dhêmên nyêngkolong wuwusing
nadyan dènujar-ujara
yèn sapisan kaping kalih
nora gêlêm mangsuli
misih ngalah dhêku-dhêku
ping tiga ping sakawan
misih dènujar-ujari
lamun gêlêm nora kêna dènampaha

Lawan apilan wong ika
sabarang ingkang kaèksi
yèn wis wruh pan nuli bisa
watêk karêm marang ngèlmi
dene ta Kêmis Lêgi
buta-arêpan wong iku
lan gêdhe melikira
sabarang watêk ngaruwil
lan maninge lakune akèh angiwa

Padone akèh sing nakal
dene wêton Kêmis Paing
drêngki imul tanpa prênah
pintêr kadhang larang siwi
ananging bêkti nglaki
bêtah ngaluwe wong iku
wit tan duwe pakaryan
gêlêm nglakoni kang nisthip
Kêmis titi sami dènupamakêna

Sakèh darbe wêton ika
tuwin kang amaca sami
utawi ingkang miyarsa
aja na kang kurang pikir
kang antuk pêthèk bêcik
ywa bungah lamun binagus
iku têmbung loncongan
ingkang antuk pêthèk jati
aja duwe lara ati siningkirna

Ingkang wani gêlêm ngiwa
dipun pikira kang yêkti
têtêmbungan gêlêm ngiwa
iku akèh lirirèki
angiwa nora siji
mung yèn jina bae luput
mapan tan warna-warna
marmane dipunmangêrti
wasamono iku duwèke wong ngêdham

Lamun ana ingkang nimpang
saka ing wirasat iki
aja age-age duka
ya marang para musanip
dènkawruhana dhingin
kang nimpang wirasatipun
ganjaraning Hyang Suksma
pra musanip amung darmi
witing ngripta saking karsaning Hyang Suksma

Ki Nurwitri sru karênan
umatur langkung kapundhi
botên mring èstri kewala
dhatêng jalêr narambahi
pangèstunta kang mugi
angèngêtana sadarum
myang suraosing wirasat
kang awon myang kang prayogi
kiyai ngling iya thole dènwaspada

wontên malih ulun myarsa
mênggah tingkahe akardi
sumur tuwin pêrnahira
mawi ngupadosi ari
myang pêrnah kang prayogi
Ki Wanakarta lingnya rum
utamane ya mawa
etung dina kang prayogi
lan pêrnahe beda-beda angsarira

Pêrlune ngupaya dina
supaya wêtuning warih
bisa agung drês êtuknya
dene prênahe trêpnèki
watêg myang angsar milih
ingkang prayoga puniku
etungan ari apan
saka wuku kang lumaris
amiliha Wuku Landêp nuju dina

Sênèn Kliwon myang Salasa
Lêgi Kêmis Pon prayogi
Wukir ri Sênèn Paingnya
Warigalit Slasa Lêgi
Waragang-gung marêngi
ri Rêbo Wage panuju
Bala ri Kêmis Wagya
Wugu ri Jumuwah Paing
salah siji êndi kang kinarsakêna

Dene prênahe winarna
yèn lor bênêr êtrêpnèki
kinarya adus wong lara
lèr wetan padusan mayit
wetan bênêr basuki
yèn kidul-wetan trapipun
antuk rijêki karam
ingkang kidul bênêr trêpnèki
pan kinarya adus prihatin sungkawa

Yèn kidul-kulon trêpira
rijêki kalal dhatêngi
kulon bênêr lwih prayoga
padusan pangantèn yêkti
lor-kulon amungkasi
padusan kalaran tuhu
pilihane etungan
kang wis kalakon prayogi
Insa Allah datan nana sangsayanya

Nurwitri nuwun aturnya
Mas Cêbolang matur aris
mênggahcahya kang katingal
saking mandrawa nêlahi
sarêng ulun-purugi
tan pantara dangu surut
paranta wahananya
kiyai bilih marêngi
kawêdharna kang dadya darunanira

Ki Wanakarta duk miyarsa
ririh dènnira mangsuli
duk ulun maksih nèng praja
ginêm-raos lan kiyai
Pujangkara amisik
bilih ing praja Mantarum
amirit saking jangka
kantun kalih dêgan aji
tandya pindhah mangetan sakilèn Pajang

Mênggah trêpipun kang praja
karsaning Hyang Maha Sukci
samangke wus mawa tandha
bilih wontên papan mawi
cahya padhang nêlahi
ing riku dumunungipun
ulun kirang pracaya
mangsuli kadi punapi
mokal sangêt bilih botên lêstantuna

Rèh mangkya dlajading praja
kawuryan rêspati wingit
sarèh ruruh ing ukara
krana met palupi sidik
tan tilar silastuti
sujana sarjana sarju
mumudya mrih widada
têntrêming sagung dumadi
ascaryèng tyas karoban dening utama

Sang Prabu Wali Kalipah
patih nayaka linuwih
pra pangagêng tyas raharja
panêkar mratah prayogi
punika kang dumadi
paliyase rèh rahayu
mila mangkin andadra
raharjaning kang nagari
têmah suka sukur sanggyaning kawula

Katatangi ring sampurna
para sang paramakawi
kawilêt ing tyas ascarya
kataman ing tyas majêrnih
dènnya ngupaya sandi
sumaruna anarawung
angimur manuhara
met pamrih amrih pakolih
dadya suka ing karsa manadukara

Kasok karoban ing warta
babaratan ujar yêkti
binudi dadya pangarsa
puwara kathah nêmahi
ginilut anêtêpi
kotaman dadya pangayun
andhêdhêr kalêrêsan
siniraman toya aring
bilih tuwuh dadya kêmbanging nugraha

Wicara ran Nitisastra
awawarah asung peling
inggih ing jaman dupara
kuwat dènnya mangun-jurit
talêtuh praja tintrim
têntrêm sakèhing tumuwuh
kadiparan sagêda
dursana nagri Mantawis
saking nalar lêstantun salaminira

Ngandikanira ki Pujang
para boya angèngêti
khulumanngalèi apan
muhung Date Mahatinggi
tan swuh salaminèki
langgêng ing kaananipun
bilih lampahing dunya
nyakrapanggilingan pasthi
lah sumangga tinitènan kalih nendra

Têranging pamyarsakula
karantan-rantaning ati
sampun samantên kewala
yèn linajêngakên sirik
kalawan tan prayogi
bilih kawêdhar lyannipun
sanès rembatan kula
wadining jêng sri bupati
Mas Cêbolang matur sintên sri dipatya

Nggih punika sri narendra
Mas Cêbolang matur aris
têka nama sri dipatya
punapa jujuluknèki
sawêg nêmbe miyarsi
Ki Wanakarta lingnya rum
ing sêrat Dasanama
nyrioskên nami sakalir
nanging botên tamtu kathahe sadasa

wontên langkung wontên kirang
sadasa warni kang nami
Cêbolang malih aturnya
bilih kyai amarêngi
kang kasbut dasanami
winêdharêna sadarum
mèsêm Ki Wanakarta
inggih gèr langkung prayogi
muhung amung kèngêtanulun kewala

Namaning rambut punika
rema roma jata wèni
namaning sinom titiga
sinwan tarda arinata-ni
Namaning êndhas nênggih
sirah murda kumba ulu
mastaka utamangga
siwira pasuhunan-ing
namaning kang polo utaka sukara

Namaning unyêng-unyêng
munyung munyêng pundran pundri
utawi anama usran
Namaning bun-bun inggih
pasundhulan lan malih
nabyuka wuwunan pwuhun
Namaning rai muka
wadana nayaka tuwin
swa pasuryan danawasta naraupan

Aswataka lawan golaka
Namaning bathuk puniki
rattha danta paradinan
larapan watriya tuwin
thila watthawa bakli
nakya jangkêp sadasèku
namaning mata tingal
soca netra-aksa èksi
myang kecana aksi tanapi maripat

Namaning alis punika
imba siratmaya drêsthi
êning atanapi nahya
namaning idêp mung kalih
irpya wiruya nênggih
Namaning tlapukanipun
dyaraksa pakêjêpan
nitrama padhelan naming
warni gangsal De tadhah luh dwi namanya

Tarinjilan taritisan
Padon-mripat nama mung dwi
padaksi lawan sanira
Namaning ulat winarni
nitya nayana liring
naya wulat jaswa-nipun
Namaning pasu tiga
paswa salimba utawi
nayantara Namaning irung ginita

Grana narsika carsana
idhung tri namung puniki
namaning pipi julingha
pangarasan lawan malih
paya-paya jangkêp tri
Namaning kuping winuwus
talingan panalingan
karna pangrênga lan malih
kijih kêsèh padlingan De namanira

Woh kuping pani panoka
Namaning pilingan nênggih
piilisan salimuka
pindaka lawan pamiddhi
Namaning lambe lathi
talawya lan malihipun
wiwiruta wirusa
Namaning cangkêm winarni
panga tutuk jurama linga duhara

Namaning untu udata
waja dênta ungsa gigi
De namaning siyung drastha
anudaka jatha jêthis
dodaka De namaning
êbam bahêm wahma sampun
De namaning gusinya
gosya ngrima podata naming
Gantya namaning ilat lidhah myang jihwa

Namaning têlak lak-lakan
patlak jaludha mung katri
Namaning cêthak ludhaka
pakima pan amung kalih
Gorokan namanèki
padinan goludha gurung
jang-garma lwidha têngkran-nya
Namaning kang kalamênjing
kalanjura kalmasu lawan panglula

Namaning uwang wanggita
wêha wêgang De namaning
janggut dhahalu arluta
Namaning gulu puniki
tênggak-tênggêk jangga twin
lungaya lungkeya sampun
namaning tênggok arka
janggata tanggota aming
namaning kang githok griwa jitha prastha

Namaning pundhak pujangga
pamidhangan guwi nami
Dene namaning sasalang
sale-sale lawan malih

Mangkya namaning kang bau
buja wahwa sikara
baywa kalawan bahyi
Namaning kang tangan asta aswa kasta

Langan rut lupun lungiyan
Namaning cangklakan kalih
namung kèlèk klawan goswa
Namaning sikut winarni
siku lunggiya tuwin
lunggana De namanipun
ugêl-ugêl mung tiga
durung gudipa myang pantri
Namaning kang èpèk-èpèk ugi tiga

Têpak têpaswa gumpita
Dene namaning dariji
racikan kalawan aswan
jari anglingka anaming
Warna catur jariji
Namaning jêmpol winuwus
pol-êmpolan tuita
Namaning panuduh mung tri
tuding tamuduhan kalawan panêdah

Namaning panunggul ika
panalika ulujagi
katiganipun panika
Namaning dariji manis
namika jri maduning
Namaning jênthik winuwus
ênthik-ênthik kalawan
kalinglingan De namaning
ingkang êtoh sêpahan amung punika

Namaning kuku kanaka
tulangsa tumit lan makri
Namaning brêngos winarna
rahawis gumbala kumis
Namaning godhèg kalih
jambang jambira puniku
Namaning jajenggotnya
jèbrès daguyaya êbris
Dene maning simbar-jaja jagamaya

Lan anama kiswa jangsa
Namaning dhadha jaja twin
pranaja jangsa kruradha
namaning susu puniki
saridha tetya tuwin
pahayudara pambayun
lêmak santên tètèk-nya
Namaning kang pulung-ati
kukulungan lêmbana De namanira

Wêtêng padharan hudara
garba dhara dhandhun tuwin
bandhutya Mangkya rannira
wudêl tungtungnan nahabi
pusêr umadya nênggih
Namaning lambung winuwus
epya iring udaya
Namaning iga winarni
rusuk tuwin jaringan namung punika

Namaning têpak sanggata
sanggat watna waha lêmbi
Namaning gigir pêngkêran
pugyahan adaddha tuwin
jriha Mangkya namaning
ula-ula kang winuwus
tanggola adodaya
Namaning bokong atasli
bocong, wangkong wangku prasila wasmika

Dene namaning walakang
wadidang turwaka naming
Namaning silit punika
jubur pantat lawan mèdi
Mangkya namaningpêli
pajalêran pastapurus
lada gathèl purusa
linggana, gathul Gumanti
namaning kang konthol gintungan landhuka

Palandhungan myang siraswa
Namaning pawèstrèn blêki
has turuk hès pasti baga
Namaning kang itil krênti
-ka karênta twin
wanggaprana mung puniku
Namaning pupu paha
supit tur Mangkya namaning
ingkang dhêngkul drêkuka jêngku jungkala

Jêngkalika Mangkya gantya
namaning sikil winarni
suku sampeyan paduka
kalipada jênung naming
Namaning polok nênggih
padagsa padarakèku
padaraksa Gumantya
namaning tungkak winarni
jungkare lan saking lana mung punika

Namaning kang dalamakan
wacakan kalajung tuwin
kalapada talamakan
pangkaja pana kang nami
Nurwitri matur aris
pênthil pringsilan myang jêmbut
nami dèrèng kawêdhar
thole sun durung mrangguli
linajêngna sru kasmaran dasanama

Namaning ati winarni
galih praya wardaya tyas
manah kalbi twas prana-ne
ambêg sota cita sita
hrêdaya lawan drana
Gantya namaning kang jantung
tungtut kalawan adnyana

Namaning rêmpêlu nênggih
parung-parung pawawaddha
Mangkya namaning usus-e
igma kalawan pusdhara
Namaning otot ika
urat praddha an-gota mung
Ranning bayu nadi waywa

Namaning balung tulang twin
tosan walêngka saddhika
Dene namaning sungsum-e
saswasa sadis gagala
Namaning dagingnya
erat-dadwina iku amung
namaning gajih winarna

Lêmak widya kawalam ming
Namaning gêtih ludira
marus ludhira, êrah-e
Namaning kulit walulang
turila cucal carma
Namaning wulu winuwus
arla bulu lawan krima

Namaning badan winarni
angga, hrungka angga awak
sarirawak langgana-ne
langga wanda tubuh raga
slaksana pasikêpan
Namaning nyawa cinatur
atma jiwa jwita suksma

Gantya namaning kang mani
rahsa rêta, sindu rêtna
manimaya myang pêjuh-e
Namaning kringêt swanita
aringêt myang erangga
riwe kardhaya arimut
Namaning kang êluh waspa

Namaning idu puniki
kêcoh ludhah lan tricaya
De namaning ambêgane
uswasa myang wayuwita
Namaning wawayangan
paryyana mayangga iku
kalayan graya luyana

Ranning andhêng-andhêng nênggih
karandhêng lawan witangga
tamat badan sasrandune
Namaning ratu winarna
narendra narèswara
endra narapati prabu
narèhismaka nararya

Narendra dipa narpati
nareaji naradipa
naranata myang narpa-ne
buminata bumipala
mangkubumi srinata
buhpalaka nareprabu
narpati dwipati dwita

Buhpati bupati sang sri
sitipati sri buhpala
nata sang nata rajane
maharaja susuhunan
sang siniwi pamasa
sang sri kangjêng dipa ratu
rana srindra naranata

Pangêmpyak sinuhun aji
Mangkya jêng ratu namanya
paramaisi padmine
maisi narpaduhita
narpadwita duhita
pramèswari nrêpawadu
paramaisi dayita

Sarendra mahisipani
narèswari garini-nya
natadèwi, supadmi-ne
narendra-garini lawan
sri supadni swari-nya
natarèni supadni-ku
prawara maisi miwah

Sriyodadi lêksiwati
rajamaisi ratyan sang
biniaji pungkasane
Mangkya namaning pandhita
rêsi suyati wikya
mahayêkti mahawiku
Mahayogi yatiwara

Dwijawara mahamuni
maharêsi muniwara
sidhawakya brahmana-ne
maha pinundhi munindra
sipa yogi suwara
sunya sang mahêning yampu
brahma-asidha yogindra

Wiku salya sidha yogi
yati yogi yampuh tamat
Namaningpujangga rêke
kawirêja kawiradya
kawiswara kawindra
kwiwara mardawalagu
sang akawi pramasastra

Mandraguna pramakawi
pramabasa mardibasa
lawan awicarita-ne
sambegana nawung-kridha
Namane kang santana
wandu warga kula wadu
wandawa kula wandawa wandu wandawa

Wanpawandu wandawèki
kulya, duwa wandu-wanda
kulawandu warêga-ne
yadukula kulawarga
kulawandawa lawan
sanak sadhèrèk pan sampun
Mangkya gantya namanira

Santana saking ing èstri
bahangga wrêniwa wangsa
wangsawrêni kulyandu-ne
balasantana punika
Gantya namaning putra
tanaya atmaja sunu
yyranak suta wêka ranak

Wêkaja sunyanan siwi
ja syan kalawan anak
Gantya namaning patih-e
kyan mapatih mangkupraja
natyardya mantrimuka
rakyan mapatih puniku
senapati adipatya

Nindyamantri mangkubumi
nayakawaktra kalawan
mantriwasesa pungkase
De namaning senapatya
dipati senanata
pramugari natapupuh
senadipa natayuda

Gantya namaning prajurit
wira prawira sudhira
wirayodha wadana-ne
warayodha wirarodra
sura suranggakara
wara prawara dibyanung
danuja sudibyayoda

Dibya widagda mungkasi
Namaning tumanggung ika
bupati myang wadana-ne
nayaka jangkêp mung tiga
Gantya namaning tiyang
janma jalmi jalma manus
uwong wang wyang sana nara

Namaning tanah winarni
mandhala pradesa lawan
ani wana De namane
nagari nagara praja
rajaddhi pura kutha
radya rarjya raja pan wus
Gantya namaning kang jagad

Rat-maramorêdya tuwin
rat-kotama rat-pramawa
rat-paramoditaya-ne
pramotama pramosita
myangpramososesaya
rat-kartyawan malihipun
pramodita prarosesa

Rat-wiryawan lawan malih
pramosudha jagad-raya
Namaning ênggèn jinèntrèh
loka pana syangsa unggyan
swana sana astana
Namaning bumi winuwus
buhwahananda buwana

Bumi mandha ngandha bumi
ngandha buhwana mandhala
bumi mandhala kisma-ne
trimandha laya buwana
tribawana bantala
pratala gantya winuwus
namaning kang madyapada

Aripada marapati
amradata swamanusa
lawan amartyapada-ne
narapada janmapada
manungsapada lawan
sajapada jangkêpipun
madyapada mangkya mêdhar

Namaning dêlahan nênggih
martyaloka janaloka
muksapada triloka-ne
lokabawana narahyang
amaraloka lawan
nirayapada puniku
martyaloka swarapada

Namaning omah winarni
rangka rangkang rangkal nasa
yasa suyasa wisma-ne
swawisma suwisma graha
panti bale wangunan
Namaning surya winuwus
srêngenge arka raditya

Baskara aruna rawi
suwandagni diwangkara
kalandaragni hera-ne
dinakara andakara
matahari radeya
Namaning wulan winuwus
rêmbulan tanggal basanta

Sasangka kirana sasi
lèk sitangsu tèngsu candra
sasadara De namane
lintang bintang taranggana
tranggane myang sudama
namaning langit winuwus
wiyat jumantara tawang

Rahawismara wiyati
nabasjaraya wang-awang
antariksa de namane
ardi girindra acala
endra wukir aldaka
parwata parsa argèku
giri parwata, himawan

Namaning toya winarni
banyu tirta warih gangga
ranu tuban jahnawi we
jahêning sindu udaka
Namaning kanang wana
alas wana wanadri-ku
tarataban wanawasa

Wulusan rimba wanardi
wanapringga wanantara
wilahan lirang hutan-e
Namaning angin winarna
maruta samirana
anila pracanda bayu
barat pawana prahara

Bajra lesus sindhung mangkin
Namaning jawah winarna
udan jawêh riris srane
drêsti surur sracap warsa
Namaning gêni ika
pawaka dahana latu
anala awuhya brahma

Agni api lawan puyi
De namaning kang sagara
samodra jalanidhi-ne
waudaya jaladhiyan
waudadi hèrnawa
waudadi tasik laut
jaladri nadi hudaya

Gunadi kalawan jaddhi
Namaning kadhaton pura
purannya kênyapuri-ne
antapura purantara
puraka prasadarga
tajya karatyan kadhatun
dhatulaya kanyapura

Kaaji kadhatyan puri
De ranning pra arum kênya
adyah ing kênyapurine
wara rèni warakênya
warakami kadyaka
trêhajya dalêm myang wadu
rèni kamini wangayya

Wara kanyaka anak-bing
warana mini wanudya
wangadyahi wanita-ne
wara-taruni, duhita
panni rêtna wanita
rêtna dyah ika marmadu
waraduhita dapita

Warakannya ungadyahi
ytristri ratna arunidyah
anak-bini ungadya-ne
ngadyahi kalawan styah
Namaning pasareyan
pakasutan tilamarum
papalingan palijêpan

Pakêjêpan jinêm-amrik
patilêman pajungutan
pakulèn tilam paturon
gupit paprêman paturyan
gulingan pakasuptan
jinêmrum kalawan jungut
De namaning papajangan

Pracangan patanèn tuwin
mandhakiya pakasutan
krobongan pagubahan-e
namaning sanggar-planggatan
pamidik pamidikan
mandhakini De namèku
balekambang yasakambang

Wismakambang mandhaini
Namaning kang pamêlêngan
pamursitan pasamadèn
pahoman myang pahêningan
pidikan sampun tamat
Namaning lawang winuwus
badra kadron dyaralaya

Dwarala wiwara kori
pintu kontên dwari dyara
Mangkyanamaning kang golèk
suppa pratima suwarna
upadi srupa tima
De punggawa namanipun
pratiwa prattiwa batha

Partipa bala sumantri
rasika ramye punggawa
wadyabala tantra ranne
baladika balagana
waduaji kalawan
wadyakosa arannipun
batha brêtya wadyakuswa

Balakuswa brêtapati
blaburbala balabyawan
balakuswa wahanana
balapati balakrama
Dene namaning rencang
sahaya, kawuntên batur
patik dasih wadu hamba

Ulunan kawula-dasih
manih-manih De namanya
rencang èstri paricare
pacara kakèr parêkan
paridha carikan paridhara
poricarika cèthi-ku
unging-dalêm kaka-kaka

Gundêk kaka lawan manih
Dene namaning kèngkènan
utusan caraka gandhèk
duta tuwin wimbasara
De wadya pês namanya
pratiwadama puniku
brêtyadama-ning Sarkara

Namaning kang sato-kewan nênggih
satwa wrêgu atbana guhana
wrêga grigu ataga-ne
buswan wrêgana pasu
dewauwa namanirèki
tutuha hwa ha windra
bruwar rêda lawus
lowidha, lawan srikangga
Namaning kang asu sona cika anjing
sêgawon, swa, srênggala

Bugêl kuwata capira nênggih
Namaning kang sawêr sarpa taksa
-ka urar, naga-ne,
antaga bujanggèku
aliman myang nuwenda tuwin
wisu lawan wiswaka
ran ulêr winuwus
prêtika urtta ratyaka
krimimara Namaning iwak-loh nênggih
mina mataya mayangga

Jita maswa mara tuwin hoti
Namaning kang ece daki tyacya
karaca myang kumirane
Namaning cèlèng wijung
andhapan wêg cêlêngan jubris
waraha wwag sungkara
durgangsa babwi-ku
Gantya namaning kang cêcak
cêcca wêcca srêpana cêrca myang murti
De namaning cêkaklat

Cintaka myang trikaklak utawi
usaya De codhot namanira
labeka myang swarima-ne
condhot swatgoga-nipun
Namaning kang coro winarni
lipasa curyya wragna
karlaka puniku
Namaning cacing warcita
anwil lusi wrêjita miwah nauti
ranning rase winahywa

Gahandaka marwaga danuki
rasya lowa widada widarsa
Dene ta kêbo namane
miswa gomi andanu
sarawana maesa mundhing
danuka kartiwaka
sêtyaka karêbu
gopaka lawan badhakas
Namaning kang kucing mangkya kang winarni
mongsiya pusa pwasa

Kumawangga windula lindhiki
myang kucingha kalawan uriddha
Namaning kidang ing mangke
arina kênas ujung
myang sanggari asyana tuwin
walkasa awinangga
waulapan sampun
Namaning kancil sahasa
criga sasa makala palguna tuwin
marguna myang awika

Namaning kang kasturi winarni
rahawiddha padyaksa turila
Namaning kênthus ing mangke
kawandaka pêthangkus
gênthorang myang katyaka tuwin
kênthu miwah dumira
Namaning kang kuwuk
brewa griwa garêmusa
gapadula sêrêgampa grêdama twin
kuku kalawan grêdda

De namaning kêthèk kêra juris
kuthilapas rewanda wanara
palwaga gocara bêdhès
monyèt kuthila munyuk
kênas wre bruk palgosa kapi
Namaning kawuk dêksa
myang manyawakipun
sarira miwah wiyangga
Namaning kadhal umikaka tuwin
karla didika bundhan

De namaning kodhok kang winilis
pas canthuka wrêstija weyangga
lawan wiyung De namane
kapithing kang winuwus
darika myang kathira tuwin
patri kamitra Gantya
kijing namanipun
patna krêmisa lindhana
Namaning kang kalabang ingkang winarni
kanaba manggakala

Sigusapa sangkathasirsèki
Namaning kang kalajêngking ika
pracika myang wrêsika-ne
wikatha karkalèku
Namaning kêmangga winarni
wwarmata kamamatsa
kyaka umêngipun
mwang gumênggêng De namanya
kalong gingga gingguna karmana lêngkir
De namaning kang kombang

Madukara sadpada pohali
bramara myang lyali Madubrata
Ranning kupu karmija-ne
drupawa trijanipun
Namaning kang kinjêng winarni
kirada trawanggana
trungka sadpadèku
Dene namaning kang konang
karlipa myang kardipta prawiku tuwin
paryyana De namanya

Paksi dara kutu-kutu tuwin
parpati myang andhara hambara
De namaning trênggalunge
wilangga trangglang-ipun
manggrita myang, trambawa Dening
namaning kanang tukang
tutungka dakyèku
limbo kandhuki jupwasa
Mangkya gantya namaning kanang trênggiling
tranggilo hola krêta

Taranggirwa arikta Gumanti
namaning kang tikus karathika
wênggong wênggyang musika-ne
kulthaka britanipun
myang jinaddha Gantya namaning
têkèk basu thatmaka
darnita walutru
pêrcalung De namanira
kanang tawon tusara wilata tuwin
aksawata Gumantya

Namaning kang tinggi kang winarni
marusukra kinggyana kindraka
bangsarha Dene namane
sapi andaka lêmbu
andana myang gumarang tuwin
nadarika iyata
lahambana biksu
gutara sunwata growa
myang karwita Ranning simping sipi-sipi
kima wringga kamura

Namaning kang sêmut barakithi
tutsma turida lawan kasarya
Dene namaning warak-e
barkita durganggèku
ascarrêma karthupa tuwin
libra masdla panyula
wahêndhê rêpan-ipun
De namaning wêdhus menda
badra waddha badrewana dumba kambing
bajrowisa gandhoga

Apkendra myang ami De namaning
ingkang wrêgul wurikta sababa
baglana tuwin sêgêre
De walang namanipun
wancak wancal wancal tuwin
kithika De namanya
walangkapa-nipun
cangkring dumrada sragita
De namaning wrêna winata liplèki
kalandaru grisawa

Tuwin nandha Mangkya namanèki
ingkang lutung anjani kajura
jonni krêsnandha budhêng-e
krêsnangga wirukè-ku
myang kanuki Mangkya namaning
luwak wulik harwwaka
lwarddha byatatiku
lêwis kyatbata witrindha
Namaning kang landhak pangsyang êntir-êntir
waragdhêg wirundisa

Sujika myang duryangga Gumanti
namaning kang lingsang yungywing, kapwa
waringga myang nokara-ne
canana de namèku
ingkang lawa labar cot sèri
sembuka, lawan sopta
De namaning lêmut
nyamuk rakaddha murinda
Namaning kang lalêr masika ladrèki
pastika myang srisa

Namaning kang lancêng kang winarni
wêlatana tungkara sungkara
De namaning pritgantil-e
gadhasih rês-rês cucur
tadhah-karsa tidharsa tuwin
wlasarês De namanya
prakutut winuwus
uka kiswara kitiran
Namaning kang prênjak tamu-yana tuwin
srimataka lawan hla

Namaning kang pitik ayam pitrik
ahyam sata kalawan kuraha
Dene namaning pênyune
masiran myang kurmèngku
kêtêm lawan kêtêmwang mangkin
Namaning jaran kapal
turangga kudèku
abapra aswa undhakan
parasita kalangkya wajik kalêngki
De namanya

Kang jalarang dya-rarang prihaha twin
dabrika myang singgara punika
Namaning jangkrik jogan-ne
mitsnaddha rinritèku
Namaning kang yuyu winarni
rakatha kalakatha
lawan karkathèku
kratdhika tuwin lartika
Namaning macan sardula kesari
arimong magadipa

Sima singa mangha margapati
arimba mong bragalba myang wragra
Namaning kang manjangane
sangsam jênggulan-ipun
rusah wrangga sangkula randhi
arusa lan manglada
Namaning mamanuk
kukila garudha kaga
garura myang garêlya sihinbra paksi
De namanipun mêrak

Wayuninda badhak lancur tuwin
kuwong cohung kalawan manyura
Namaning maliwis rêke
griwis silêman-ipun
cakrawaka cakarwa tuwin
cakrangga De namanya
mimi mithukèku
imi-imi myang mindara
amintuna Namaning gajah waniti
dipangga brajamuka

Dirodana liman dwipa èsthi
amatêngga diraddha samadya
sasajang myang kunjana-ne
gajaksa gathu-muthu
lawan èsthi Gantya namaning
garangan wlagra sapwan
gitra katri namung
Dene namaning kang gagak
ajap-ajap kangga dhandhang ugi mung tri
Gantya namaning gêmak

Puyuh kakali lawan manintir
Namaning gangsir makri tistrasa
myang tanghira de namane
banthèng go angun-angun
goh andaka jawiddha tuwin
yawa gwaksa gawindra
grina sawarèku
Namaning bajing yawingga
ikurita niyuninda panduba twin
wasukka De namanya

Rikang bunglon bisawarna tuwin
saputhata taruja kilasa
lawan tanu De namane
bajul Buwaya-nipun
wubaya myang wayama tuwin
walawaya wayura
Namaning kang bulus
wayangga lawan kurmanda
myang wacungha welusa Dene namaning
banyak angsa awija

Warangguru angsa De namaning
ingkang bèbèk kambangan sakrita
cakrama myang duwaba-ne
Dhuh anak mung puniku
kang kalêbêt ing dasanami
Nurwitri lon atanya
dupi namanipun
kewan pêksi gagrêmêtan
iwèn tuwin ulam-loh saminirèki
winêdhar plêncat-plêncat

Lah makatên mung supados gampil
wit nama kang sirah aksara ha
dumugi aksara ba-ne
mila pating palêncut
Ki Nurwitri umatur malih
sênggung kalawan lintah
kang dèrèng kasêbut
o inggih kula kalepyan
ranning sênggung sahira sênggora tuwin
lêngkasa lawan sriba

Namanira lintah ujêl nami
Ki Nurwitri ririh aturira
sranduning badan kang dèrèng
winêdhar namanipun
têlanakan jêmbut myang pênthil
ki wisma mèsêm lingnya
kula dèrèng mangguh
sanès ingkang ulunrêmbag
nyênyamikan lan wedang langkung mlasasih
minta sinaruweya

Cacêngklungên dènnira manganti
rêntahing sih mangayun rinahab
lah suwawi ywa talangke
mrih lêga manahipun
suka ing tyas kang sinung angling
tanggap samya mangrurah
wedang nyamikipun
nutug pakantuk manadhah
nyai wisma mangarsa mangancarani
êsês kalawan nigan

Ki Saloka udud datan apti
muhung mucang apune kakehan
mentol sabêton bibire
narocos ngowèh idu
adhuh nyai nyuwun usadi
kiranging duga-duga
apura dikladuk
nyai wisma ngling dènenggal
mamahana cêngkèh saking tigang siki
sa Allah awaluya

Ing tapsirih wus ulundèkèki
tanggap mêndhêt cêngkèh wus dènmamah
ngowe saras bêbengore
malêngèh lon amuwus
sampun mantun raosing sakit
mentol sabêton ical
tan na labêtipun
nuwun nyai yèn sêmbada
rèhning ulun katêmpah sêpuh pribadi
tan pantês Lonthang-lonthang

Lir kang anèm wajibe kêdah samêkta
mênèk wontên sukêr sakite nèng marga
sintên ingkang kajibah têmtu kang wrêdda

Mila bilih nyai kaparênging karsa
ulun nyuwun sasêrêpan bab usada
nyi wisma ngling punika langkung prayoga

Nanging sampun tinartamtokkên jodhonya
namung kangge lantaran saèstunira
saras botên saking kwasaning Hyang Suksma

Jampi bêntèr-êtis wontên kawan warna
kang sawarna sêdhah kapanggih rosira
bêngle dlingo ron ringin têmu langya

Kang dwi warni êbungipun pisang Saba
podhisari murmak dagi asêm krêsna
apan sami binorèhakên sarira

Katri warni apan namung abên tiga
têmu kunir brambang binênêm punika
ugi sami binorèhkên patrapira

Catur warni nanging dèn-unjuk punika
bêras adas kunci mrica-kumukusnya
brambang cabe gêndhis sarêm sawatara

Jampi cantên mladheyan brit pamêndhêtnya
sinosoga manginggil de abênira
pu kunir hèr wayu pinipis popokna

Jampi amêjahi cacing ron laosnya
dlingo bêngle mungsi bawang sarêm sarta
arêng-jati dèn-mamah cinêkokêna

Pamurunge cacar duk lagya panasnya
dipun dusi landhaning kang pisang Saba
kinurungan karanjang sasampunira

Siniraman kinêmat sariranira
wusing garing binorèhan kang warata
krokot adas-pulasari abênnira

Jampi sarap apan wontên kalih warna
godhong kawis kalawan kuliting bawang
jêram pêcêl bêngle pinipis jamokna

Kang dwi warni binorèhakên kewala
kulit tigan ginêsêng lan lisah klapa
dlingo bêngle kadubang kinarya toya

Ing nalika borèhakên mawi maca
ayat Kursi la illa hu kumdu mugya
ayal wala yaudu hu satamatnya

Jampi racêg godhong katèpèng abênnya
adas-pulasari tanapi barambang
binênêma apèn atanapi sêcang

Cinêkokkên maring larene punika
ampasipun pinupukkên bunbunannya
adatipun racêg mêndhak gya waluya

Jampi kuping wêrak tuwa bawang seta
pan winêjêt ingêngêt pinupuhêna
dhatêng kuping kang kraos sakit punika

wontên malih jampi kuping oyodira
kang galagah adas-pulasari nulya
pinipisa kang lêmbat pinupuhêna

Kang sawarni malih jampi kuping ika
bawang pêthak lawan kunir pinupuhna
maring karna kang karaos tan sakeca

Kuping ingkang ganda bacin usadanya
ronning sênting lan mêndhang kunir mripatnya
pinipis kang lêmbat nulya pinupuhna

Jampi kopok kamladheyan sênting ronnya
lawan kunir pinipis êbun toyanya
pinupuhkên marang kang mêdal kopoknya

Jampi kuping tuli sapta somah mrica
oyot kelor rêmpêluning ayam krêsna
lênga wijèn pinupuhkên kang tan myarsa

Sarwi maca Palak Binas kaping tiga
wontên malih godhong dhadhap srêp punika
pinususa pinupuhkên kang tan myarsa

Usadanya mripat kang lamur punika
ron kacipir pinusus ing astanira
pinupuhkên dhumatêng mripat kalihnya

wontên malih jampi lamur uwohira
turi rêta sarêm sawuku lawan
lisah klêntik pinupuhkên patrapira

Usadanya mripat mlêthus êmpunira
kunir lawan jênene tiganing sata
asêm kawak arêng jati pinupuhna

Usadaning mripat gatêl sarêm priya
mung sawuku myang isining lêrak nulya
dènmamaha pinupuhkên kang karasa

Usadaning maripat sakit punika
asêm kawak kunir pacing sidawayah
toya tuli anulya pinupuhêna

Usadanya mripat malêtik jalaran
saking cacar kang lagya enggal punika
paku wêsi binakar kang ngantos rêta

Tinuruhan toyane kang jêram linglang
kang sapalih inguyup de sapalihnya
pinupuhkên marang kang malêtik sarta

Sabên ari winêwahan upa juga
pamupuhe dèn-nuli-nuli ywa weya
kang malêtik adatipun lajêng sirna

Jampi bèlèk duduhe jambe kang mudha
myang babakan kayu jurang adas-pala
-sari lawan sunthi ingindêl toyanya

Pinupuhkên dhumatêng bèlèk punika
kang wus klakyan ngêrês pêdhês gatêl rêta
myang balêrêng sirna pulih kadi kuna

Jampi puyêng pulasari kapulaga
myang kumukus tuwin bawang sawatara
pinipisa lajêng inguyup kewala

wontên malih pinilisakên kewala
oyoting jruk pêcêl jêbug sunthi mrica
dlingo bêngle kang lêmbat pamipisira

wontên malih pilising puyêng punika
namung kalih warni kumukus titiga
myang lêmpuyang tigang iris pinipisa

Pilis puyêng kadadak lêgon laosnya
myang warêsah babakaning têmu krêsna
lan sadhêgan ponpon linawêt ing sela

Jampi watuk mpuning kunir traos rêta
asêm-kawak toyanipun santên klapa
inguyupkên padatan lajêng waluya

wontên malih jampi watuk lisah klapa
kunci asêm-kawak nanging mawi donga
Illa iya Allahu amung punika

Jampi watuk datan mêdal riyakira
sunthi lawan oyod gandarosa krêsna
toyaning jram linglang pinipis uyupna

Usadanya tiyang aluntak ludira
lêmpuyang myang jêram linglang sarêm ika
inguyupkên adatipun sring waluya

Kang sawarni malih sunthi bawang seta
mung sabungkul jêram linglang toyanira
inguyupkên asring akarya waluya

wontên malih triris bonggol pisang Saba
godhong wringin têmu brambang asêm-lama
lawan sarêm inguyup saras kang raga

Jampi sambang godhong kawis cabe tiga
lawan ganthi masoyi kamukus samya
linawêta amung dènuntal kewala

Kang sawarni malih ron waringin sarta
babakannya myang awu pawon punika
toyanipun tuli lajnêng inguyupna

Usadanya padharan badhêdhêg ika
kasèmbukan lampês sulangking abênnya
tumbar mungsi cabe-wungkuk amung tiga

Miwah laos tigang iris kathahira
myang lêmpuyang tigang iris sadayanya
pinipis kang lêmbat inguntal kewala

Usadanya padharan kang kraos bêngka
dlingo laos pinipis wedang toyanya
ingurapkên mring padharan kang warata

Bilih mulês punika usadanira
sahang miwah êmpuning kang kunir-priya
sinimbarkên ngarsa wuri kang warata

Yèn padharan kakên jampinipun eca
kukuluban walikadhêp pinêcêla
dyan dhinahar sampun mawi taha-taha

Jampi sakit wawratan ron api-api
myang majakan pucuk miwah podhisari
adal-adal cêmêng inguyupkên nulya

wontên malih jampi wawratan warnèki
lêmpuyang tri iris sarêm arêng-jati
dènmamaha ingêlêt toyanirèki

Bilih sakit wawratan-rah jampinèki
adas enggal lawan oyoting kamrunggi
inguyupkên lajêng pampêt adatnèki

Kang sawarni malih yèn wawratan gêtih
asêm abrit brambang sarêm lisah-klapa
dipun êpès binênêm nulya tinêdha

Jampinipun wawratan umbêl punika
jêbug klapa binênêm deabênnira
podhisari pucuk kêncur sidawayah

Myang cangkok kang sidawayah tinoyanan
pathinira mêntah matêng kang lêmpuyang
inguyupkên tanapi kinarya sibar

wontên malih wawratan umbêl jampinya
êmpu puyang binakar pucuk majakan
podhisari pinipis inguyupêna

Usadanya tan-toyan datan-wawratan
tri ris laos tri ris puyang mungsi tumbar
pan pinipis anulya inguyupêna

Yèn tan-ngêntut punika usadanira
oyoting kang waluh lawan bawang seta
jêram nipis pinipis inguyupêna

Jampi mêjên bluluk binênêm abênnya
êmpu kunir podhisari jintên krêsna
asêm kawak kêncur sarêm arêng-jatya

Kang sawarni jampi mêjên jintên krêsna
podhisari majakan dwiwani samya
dhinahara ingêlêt dalah ampasnya

Awawratan lêlêngêtan jampinira
tanpa abên mung oyod kêncur kewala
linolohkên adate nulya waluya

wontên malih lêngêdên usadanira
oyod dilêm lawan jêbug pamipisnya
ingkang lêmbat kinarya tapêl kewala

Usadanya sakit untu lah punika
êrahipun sêmut lan gêndhis kalapa
tinamakna ing untu kang tan sakeca

Ing nalika namakkên iki japanya
adhi untu marênga si kakang untu
kukuh-kukuh adat ical sakitira

Untu ingkang sangêt sakit usadanya
bawang pêthak lawan asêm pinipisa
kang alêmbat pinupuhna kang karasa

Ing nalika mupuhkên iki mèlira
tangêt barang lara winor mung punika
ingkang sampun sasakit lajêng waluya

Abuh ingkang tanpa sangkan usadanya
asêm-kawak kayu-lêgi linawêda
ingkang lêmbat anulya winêdhakêna

Bilih abuh sariranira sadaya
jae tigang iris lawan oyodira
wit rêmpêlas pinipis gya winêdhakna

Ugi abuh tanpa sangkan usadanya
angkuping woh kudhu lan bras pitu nulya
dènmamaha sinêmburna kang warata

Abuh datan sagêd ngêlêt usadanya
ron mêntaos ron sêntingron mandhakakya
abênnira miri adas bawang seta

Miwah sarêm kang lêmbat pamipisira
winêdhakkên dhatêng kang abuh punika
adatipun kang lir Balabag gya mulya

Ki Saloka tanya malih mring ni wisma
jampine
ingkang tumrap dhumatêng jalêr kewala
pedahe
bilih wontên kawêdharêna
saene

Nyai wisma mèsêm lah ngangkah punapa
sarèhne
tiyang sêpuh wus nir walangsangkêrira
milane
kula wêca usada mung tumrap priya
clêmêde

Jampi apês lung pare tri punggêl lawan
bênglene
tigang iris pinipissa ingkang lêmbat
nulya ge
ingurutkên dhumatêng dêdakarira
wratane

Jampi pêluh lisah ayam cêmêng ingkang
muluse
dènatêngi dene wawadhahira
cupune
bilih arsa sahwati dènusapêna
dakare

Lamun arsa amung nikmating wanita
gajihe
ayam cêmêng mulus dènusap-usapna
dakare
ing nalika purusa ayun tumama
mring hèsse

Loloh priya inguntal dimèn utama
sahwate
laos kunci sunthi kajêng lêgi mênyan
madune
wawrat ngawan-saga pinipis kang lêmbat
lumêre

Ki Saloka kalangkung sukaning nala
de olèh
kawruh kèhing usada saking racikan
warnane
tanya malih punapa inggih wontêna
jampine

Tumrap dhatêng ingkang sarasan kewala
saene
nyi wisma ngling inggih wontên wah prayoga
tanduke
mring sarira sakeca padharan lêga
namane

Ya sadhêgan anton-anton gi-anggi-nya
saene
apan mawi binobot sadayanira
pamrihe
sagêt ajêg punika wawatonnira
bobote

Adas wrat nêmlikur dhwit pulasarinya
wawrate
tigang dhuwit mungsi nêm dhuwit wawratnya
tumbare
wawrat sangang dhuwit cabe tri dhuwitnya
wawrate

Mrica wawrat sadhuwit kayu lêgènnya
wawrate
pitung dhuwit pala wawratnya sakawan
dhuwite
botor matêng ginorèng sangan wrat sakwan
dhuwite

Kadhawunge ginorèng sangan kinipas
wawrate
kalih dhuwit wah kêncur sampun rinajang
pinepe
ngantya garing wawrat nêm dhuwit kèhira
nulya ge

Binubuk myang ingirigan kang alêmbat
lajênge
ginorèng sangan namung sawatara
pamrihe
bilih lami tan sagêd jamur punika
prêlune

Saupami badhe damêl kang akathah
wawrate
wêwahipun mirit kang kasêbut ngarsa
malihe
yèn adamêl sakêdhik sudaning wawrat
lugune

Inggih mirit saking kang kasêbut ngarsa
sudane
kajampènan tiyang sêpuh katakêra
kathahe
mung satunggal suru agêng ingkang kêbak
pinêrês

Bilih lare namung sapalihe wrêdha
takêre
lamun kagêm loloh barambang lêmpuyang
wêwahe
puyang mêntah matêng dwi grigèh myang brambang
kalihe

Bilih kagêm loloh cahabe lêmpuyang
wêwahe
cabe tiga iji kalawan lêmpuyang
mêntahe
kalih grigah angêt kuwat mring sarira
pamrihe

Kagêm loloh bêndha laos wêwahira
bêndhane
ingatêngan amung satunggal kalawan
laose
sapalihe dhas-ayam mung tumrap wrêddha
êkase

Kagêm jampi pêdhètan wêwah bungira
kelore
tigang punggêl woh inggu dwi klungsu lawan
jêrame
-pêcêl namung sairis sunthi samanya
klungsune

Bilih mèncrèt brambang puyang êron sabrang
wêwahe
sadayèku pinipis sarêng sadhêkan
ingombe
amung bêndha laos punika inguntal
patrape

Mung pêdhetan ingombe kinarya dhasar
pedahe
ngêndhakakên kuwaya lawan usada
bêngange
yèn bubucal murus têrkadhang mung lêga
wêdale

Loloh parêm ênèm anggi-angginira
warnine
adas pulasari kayu-lêgi pala
sarine
kêmbangpulu manis-jangan sidawayah
tumbare

Jintên irêng kumukus jongrahap murmak
daginge
cabe brambang saprantu kêncur kunirnya
tambahe
jêram pêcêl pinipissa mawi toya


Bilih kagêm loloh sêpuh parêm wêwah
ge-angge
pucuk ganthi pucuk pandhan widasari
cêngkèhe
jae kêling majakan mêsoyi mrica
mungsine

Pon-êmponnya wêwah bêngle têmulawak
puyange
pinipissa tinoyanan sawatara
kathahe
mudha wrêddha panginume wusnya nadhah
sêkule

Mangkya loloh sawanan racikanira
warnane
dlingo bêngle bawang inggu ragi lirang
adase
-pulasari kêmbang sumba tumbar mungsi
palane

Kayu-lêgi kumukus sêntok mêsoyi
sarine
rasukangin cêngkèh pucuk kapulaga
karange
lawan botor kêdhawung ginorèng sangan
kalihe

Gya linawêt toyanira sawatara
kathahe
pangunjuke sontên ing sadèrèngira
sêrape
Sang Hyang Surya punika mung tumrap jalma
sêpuhe

Mangkya loloh kalamun luntak ludira
maliye
watuk mawi ngêdalkên êrah punika
warnine
kawulipun panawar jambe rannira
abênne

Adas pulasari ginodhog kinarya
wedange
pangombene yèn wus asrêp lan tan kêna
angombe
sanèsipun tumêkanira waluya
lawase

Mangkya loloh kamatus kang nama rujak
warnine
traos abrit sagalindhing ingatêngan
maliye
tiga pêntil jram pêcêl sajêmpol asta
agênge

Brambang abrit tiga iji lombok rêta
isine
binucalan dene kathahe dinuga
pêdhêse
pêntil jêram lombok brambang rinajangan
nulya ge

Ingulêg nèng lèmpèr kang ngantos warata
mukête
gya binukti sasampuning kalêbêtan
bojane
tinêlasna sadaya ywa nganti tirah
rujake

Dènnya loloh baladhêg tri ari ika
etange
ingkang kaping kalih jêramnya sakawan
ping trine
jêram gangsal sakèh loloh èstu mawa
sarême

Sampun têlas mung punika kawruh para
lolohe
Saloka ngling kalangkung panuwunkula
èstune
warnaning kang anggi-anggi kèh kalepyan
namane

Miwah kathah ulun kang dèrèng uninga
wujude
nyai wisma amêndhêt bothekannira
nulya ge
anêdahkên wujud tanapi namanya
Silisire

Sampun jinèntrèh sadaya
nyi wisma malih wacana
tumanduke kang usada
mrih istijab utaminya

Saèstu kêdah ngupaya
ari wuku tigang dasa
pinilih kang pratelakna
asung usada waluya

Kêmis Lêgi wuku Sinta
lênggahe anjampènana
sakit maripat punika
saèstu dadya waluya

Ngat Kliwon Tolu wukunya
punika usadanana
sadhengah raga tiarda
tartamtu dumadya mulya

Slasa Wage Gumbrêg ika
lênggahe anjampènana
tyang ewah kang saking raga
mantuka èngêtanira

Sênèn Kaliwon Kuningan
lênggahe sung jampi marang
tyang elik dènnya jodhoan
wangsul atut raruntungan

Sabtu Pon ing wuku Pahang
nandukkên usada marang
jalma ingkang lagya nandhang
sakit tamtu saras girang

Kêmis Kaliwon panuju
apan Marakèh kang wuku
anjampènana puniku
tyang sakit saras saèstu

Ngat Lêgi lan Sênènira
Paing Kulawu wukunya
anjampènana tyang roga
istijab têmah waluya

Punika yèn tan kasêsa
madyane anyingkirana
sangar naas ringkêl jalma
atanapi tali-sawa

de yèn kêdah sanalika
tumanduke kang usada
sampun was-uwas ing nala
sumendhe karsaning Sukma

Ki Saloka saya suka
angling kapundhi mustaka
nyai ingkang pangandika
wus tumanêm nèng wardaya

Ki wisma lon angandika
wontên wirayating kuna
tyang desa têbih ing praja
wus wrêddha sênêng ra-ura

Pancèn dènmirêng-mirêngna
mring anak putu myang tangga
puniku bilih rinasa
akathah paedahira

Mas Cêbolang lon turira
prayogi winêdharêna
ulun kêpengin miyarsa
ki wisma gya ura-ura

Yèn jalma sok dhêmên padu
punika kawongan asu
lamun ginitikan iku
tan na tulung ngaru-biru

Wong ladak kawongan warak
kumalungkung ngoyak-ngoyak
tan wêlas ragane gupak
êndhut têmah gêlis rusak

Agahan kawongan gajah
ngêndêlkên gung luhur miwah
têlale gadhinge branggah
blaine lali ing tingkah

Wong jail kawongan sima
tangèh amriha raharja
sikarèng budi sêdhêngnya
kèh cinampok pêjahira

Wong drêngki kaworan tikus
dahwèn panastèn tan arus
baludhus karêm gadêbus
tan na rêna mung mring lampus

Wong murka kawongan buta
watak tan wruh bêcik ala
butêng candhala angangsa
têmah asor nistha-papa

Wong bêlêr kawongan lalêr
gawe risi miwah jêmbêr
amung melik kang dènincêr
sinêrtu iku wus bênêr

Wong ngiwa kawongan baya
ngrasa tan nana uninga
prandene sakèing jalma
wruh gawene badhog jalma

Wong climut kawongan lêmut
gunane nunungkul blurut
kèh jalma panas basêngut
dèncablèk kewala mumut

Wong maling kawongan kala
-jêngking nandukkên antupnya
pramila sakèhing jalma
niyate mung mêjahana

Pan namung sadasa pada
yèn siyang dènnya ra-ura
sakèndêle bêdhug ika
sadèrènge Asar sunya

Yèn ratri sabakdanira
Ngisa awit ngura-ura
tumêkèng sanendranira
tanginya saput bantala

Dados ing sadèrèngira
bêdhug siyang kèndêlira
Asar dumugining Ngisa
tan purun ra-ura maos

Ujare nêbihkên marang
rijêki satêmah barang
puniku kèngêtaningwang
matur nuwun Mas Cêbolang

Nahên sampun tigang ari
Cêbolang sarowangnèki
dènnya nèng Wanakartèki
tandya pamit mring ki panti

Dhuh kyai bilih marêngi
rèhning sampun tigang ari
gèn-ulun anyunyukêri
wontên ing Wanakartèki

Sartanipun anampèni
sih kadarmanipun kyai
atanapi nyai ugi
paring sasêrêpan jampi

Kalangkung nuwun kapundhi
bingahing manah tan sipi
sadaya atur pamuji
dinirgakna yuswa sami

Ywa kirang juga punapi
lumastari andamari
pêpêtêngipun sasami
mangke bakdaning Subêkti

Kula sarencang sadaya
nglajêngakên lumaksana
muhung pangèstu panduka
wilujêng tan na sangsaya

Nyai Kyai Wanakarta
mangayubagya ing karsa
sarta asung pamujyarja
tulus praptèng kang sinêdya

Myang asung sangu sadhêgan
binungkus ron klaras gêdhang
tanapi jampi racikan
sadaya sampun katampan

Dupi bakdaning Subêkti
sasarapan wus miranti
wedang sarbat liwêt brati
sambêlgorèng pête ati

Pakantuk dènnira bukti
wus luwaran sadayèki
samya ngujung ganti-ganti
wus mêdal saking ing panti

Ki wisma kalawan nyai
ngatêr praptèng jawi kori
wus lêpas lampahirèki
anduduk mangetan sami

Nêngna wau ki Wanakarta kang kantun
nahên ta lampahirèki
Cêbolang sarencangipun
wanci dungkap pajar sidik
mahawan ing têgal alon

Rarya ngucul maesa lêmbu myang wêdhus
kinalungan gêntha klinthing
rame swaranira umyung
binarung pamêcut muni
klenthang-klonthang thèr-thèr thor-thor

Kawimbuhan kluruking sata mawantu
pêtoking ayam nyarêngi
pawèstri nosoh myang nutu
kakothèkan mawa gêndhing
kawuryan arjaning dhukoh

Rajakaya nèng pangonan samya ngrênggut
katang lêdhung gambêng wilis
kewan mêlês lêmu-lêmu
menthok banyak bèbèk brati
nèng lèpèn lit cocor-cocor

Kang samya ngon ngarubung bèdhiyangipun
binênêman wigêmbili
talês pohung tela kimpul
amung janji mambu gêni
lagya angêt gya binadhog

Ting kacêmut ngadêg mandhi sulak pêcut
uninga jalma lumaris
nèng têpi pangonnanipun
bêkta tarêbang kakalih
rarya ngon gumrubyuk anon

Mas Cêbolang sarowangnya tinut-pungkur
tarêbang ingkang cinangking
tinabuhan garan pêcut
ribêt kang samya lumaris
Ki Kartipala anggêmprong

Ngudubilah bêdhès-bêdhès glidhig bêsur
ginêmbrang têrbang kakalih
rarya ngon kagèt lumayu
malajêng gya nyêlak malih
têmah kèndêl kang samyandon

Ki Saloka ngrawut ronning cungcung bêlut
satêkêm pinusus aglis
wus dadya arta sadarum
ingècèr-ècèr nèng margi
sakèhing kang rarya angon

Rarêbutan mêndhêti arta kang runtuh
lumastari kang lumaris
kapapag jalma wus sêpuh
klênthung-klênthung marang têgil
kandhêg nèng ngandhaping sawo

Asung salam jawat-tangan sadaya wus
aganti-ganti waradin
ki wêrda alon lingipun
anak kula nilakrami
rèh sadaya nêmbe panggoh

Pinangka myang sinambat sinêdyèng kalbu
Cêbolang mèsêm nangkêpbi
pratela wutah-rahipun
nama myang sinêdyèng kapti
tanapi umatur alon

Nuwun ulun nyuwun sasêrêpan èstu
sintên sinambating kasih
ing pundi namaning dhusun
gêmah arjane nglangkungi
ki wêrda mangsuli alon

Paringdalêm jêng Sinuhun ing Mantarum
kula nami Ki Mastuti
Mêthakan sinungan lungguh
kalihdasa karya siti
ing Pajang Mutihan dhukoh

Lah puniki tilas karaton satuhu
nagri Pajang duk ing nguni
Cêbolang malih umatur
nguni sintên kang mandhiri
nèng kraton Pajang kang kojor

Winêdharna paran cariyosing dangu
punapi luluhurnèki
jêng sinuhun ing Mantarum
Ki Mastuti amangsuli
nunggil pancêr sanès oyot

Nanging mangkya wus kumpul nèng Sri Mantarum
cariyosipun ing nguni
Brawijaya sang aprabu
kang mungkasi Majapait
agami Buddha sang katong

Putra satus satunggal putri myang kakung
ingkang ulun criyos katri
sadaya botên kawuwus
ingkang angka tiga putri
rêtna Pambayun kinaot

Ibu Ratu Andwarawati puniku
putri ing Cêmpa nagari
ratu Pambayun kramantuk
Dayaningrat nagri Pêngging
adipati kang palunggoh

sarêng sampun krama nama Ratu Ayu
Andayaningrat ing Pêngging
puputra kakalih kakung
Kêbokanigara nami
Kêbokananga kang anom

Ingkang sêpuh têtêp ka-Budan ginilut
sampurna saraganèki
ingkang anèm wus umangsuk
Islam agama kang sukci
têtêp nèng Pêngging sang anom

Mung sinêbut Kiyagêng Pêngging puniku
puputra jalu satunggil
Bagus Krèbèt namanipun
ramèbu wusing ngêmasi
nulya pinondhongan gupoh

Mring nyi randha dhusun Tingkir wismanipun
lajêng karan Jakatingkir
bagus sinêkti kalangkung
lalampahan tan winarni
lajêng suwita sang nganom

Mring jêng sultan Bintara ingkang panutup
kanggêp pasuwitanèki
kinasih pinundhut mantu
jinunjung dadya bupati
ing Pajang sinungan lunggoh

Siti kawanèwu karya gih sèwu jung
sasedanipun jêng mulki
ing Bintara wahyunipun
karaton cumlorot ngalih
mring ngriki dadya kadhaton

Adipati ing Pajang jumênêng ratu
amêngkoni tanah Jawi
Prabu Wijaya jujuluk
puputra kakung myang putri
ingkang jalu mung sawiyos

Nama radyan Banawa sasedanipun
kang rama Pajang nagari
tan tulus wahyu kadhatun
kraton pindhah mring Mantawis
dene kang jumênêng katong

Panêmbahan Senapati Ngalagèku
dene dyan Banawa naming
pangeran sêbutanipun
sinung pangkat adipati
ing Pajang puputra wadon

Warni ayu cahya anuksmèng sitangsu
anama dyah Banowati
dhaup lawan Jêng Sinuhun
Amangkurat Nyakrawati
sedakrapyak parab katong

Sang dyah ayu lajêng sinungan jujuluk
pramèswari Ratu Adi
pêputra Jêng Sultan Agung
ingkang jumênêng samangkin
buyut sultan Pajang yêktos

Mas Cêbolang rênèng tyas miyarsa wuwus
nyuwun sasêrêpan malèh
putra kang kakalih wau
dumuginipun samangkin
paran gancaring cariyos

Mangkya putra angka triwêlas winuwus
kang ibu saking nagari
ing Cina kakasihipun
anênggih Dèwi Subanci
tri wulan dènnira bobot

Tinrimakkên dhumatêng putra pambayun
Arya Damar awawangi
kang sampun jinunjung lungguh
adipati Plembang nagri
dhawuhdalêm rama katong

Salêbêting garbini tan kenging dumuk
mituhu sang adipati
dupi praptèng mangsanipun
babar jalu saha mawi
cahya nêlahi mancorong

Sinung nama Radèn Patah Radèn Yusup
Dyan Kasan Dyan Praba nênggih
sang dyah têtêp garwanipun
Arya Damar adipati
tan alami nulya bobot

Miyos jalu ing warna ugi binagus
dyan Kusèn namanirèki
diwasanya kalihipun
nga-Jawi sêdyanirèki
suwita ing sang akatong

Kang jinujug Sunan Ngampèl Surèngkewuh
Radyan Patah nyulayani
tan laju mring Majalangu
kandhêg anèng Ngampèlgadhing
Kusèn suwitèng sang katong

Langkung asih sang aprabu Majalangu
pinacak dadya bupati
wontên ing nagari Têrung
Pêcattandha akêkasih
sigêg Dyan Patah kacriyos

Sunan Ngampèl kalangkung-langkung sihipun
dhasar uning jangkanèki
Dyan Patah pinundhut mantu
dhaup lan putri kang nami
Ratu Jumantên kinaot

Gih punika kang jujuluk Ratu Panggung
atut dènnya palakrami
rahadyan minta pituduh
badhe dhêkah kang prayogi
kinèn malampah mangulon

Bilih manggih galagah gandanya arum
ing ngriku kinèn dhêkahi
radyan lumaksana gupuh
praptèng Bintara wanadri
amituhu ing sapakon

Anggènnipun babadra datan winuwus
dadya dhusun gêng nglangkungi
kiwa têngên kathah sujud
bubuka pruwita sami
agami Islam kinaot

Wus kapirêng ing sang prabu Majalangu
dipati Têrung tinuding
animbali rajasunu
praptanira Majapait
wus inganggêp putra katong

Gya ingangkat anama Dipatya Anung
ngrênggani Bintara nagri
myang winisik têmbenipun
ing Bintara dadya nagri
karan ing Dêmak kadhaton

Pan ing ngriku santuning agami luhung
atasing dhawuh narpati
adipati klilan mantuk
têtêp jumênêng dipati
nahan risaking kadhaton

Majapait ing Dêmak dadya nagri gung
sang dipati jumênêng sri
apaparab Sultan Jimbun
Sultan Sah Alam Akbar-i
sasurud-dalêm sang katong

Tilar putra nênêm putri tuwin kakung
kakunge ingkang winarni
pangran Sabranglèr puniku
kang gumantya narapati
tan alami nulya layon

Kang gumantos jumênêng nata rannipun
Radyan Trênggana kakasih
tulus ngrênggani kadhatun
garwa putranya sang mulki
Kalijaga wali kaot

Kangjêng Sultan puputra nêm putri kakung
putra putri kang sumêndhi
Dyah Banar jujulukipun
tinrimakkên Jakatingkir
prabu Wijaya kinaot

Apuputra rahadyan Banawa wau
besanan lan Senapati
mêdali Jêng Sultan Agung
sampun kapungkur kang kalih
angka patbêlas kacriyos

Sang aprabu Brawijaya
nandhang gêrah rajasinga kang nami
ingusadan sakèh dhukun
nir deya tan waluya
saya ngrêda gêrahdalêm sang aprabu
wanci dalu mirêng swara
dumêlingkinèn nyarèni

Putri Wandhan warni jênar
linaksanan dyah Wandhan dènsarèni
sapisan thil gêrahipun
sênggang sami sakala
Wandhan jênar anggarbini miyos kakung
sinung ran Bondhankajawan
pinaringkên juru tani

Nami ki Buyut Masahar
sarêng yuswa wolung taun sang pêkik
pinaringkên kyai Tarub
dhudha putra satunggal
èstri ayu cahya manuksmèng sitangsu
lir murca kinêdhèpêna
paparab dèwi Nawangsih

Rahadyan Bondhankajawan
sinung nama Dyan Lêmbupêtêng nênggih
diwasanya pinèt mantu
dhaup kalawan sang dyah
Mas Cêbolang angling punapa puniku
Kyagêng Tarub kang akrama
widdhadari Nawangsasi

Patutan èstri sajuga
Ki Mastuti manthuk-manthuk mangsuli
inggih punika ki bagus
lajênge kang carita
Kyai Tarub datan lami nulya surut
dyan Lêmbupêtêng gumantya
Kyagêng Tarub asisilih

Puputra tri kalih priya
ragil èstri bajêng Dyan Dhukuh nami
diwasa pinundhut mantu
dening kangjêng susunan
ing Majagung sarta sinung nama sêpuh
Sèh Ngabidulah dalêmnya
ing Wanasaba ngrênggani

Karan Kyai Wanasaba
kang panêngah Dyan Dhepok kang wawangi
punika ugi pinundhut
mantu ing jêng susunan
Majagung pinaringan nama sêpuh
Sèh Ngabdulah dalêmira
ing Gêtaspandhawa nami

Karan Ki Gêtaspandhawa
ragil èstri Rara Kasihan nami
Kyagêng Ngêrang garwanipun
aran Nyi Agêng Ngêrang
Kyagêng Gêtaspandhawa nulya susunu
jalu èstri kalihwêlas
putra angka dwi winarni

Bagus Segom namanira
diwasanya Kyagêng Sela wawangi
Kyagêng Sesela susunu
jalu èstri kawanwlas
-putra ingkang kasadasa gya tinutur
Bagus Anis namanira
suwita ing Pajang ngriki

Jêng sultan sangêt sihira
pinardikakakên sinungan siti
nèng Nglaweyan dhepokipun
katêlah namanira
Kyai Agêng Nglaweyan tumêkèng surud
sumare wontên Nglaweyan
tan têbih saking ing riki

Kyagêng puputra dwi priya
kang pambajêng Bagus Kacung wawangi
punika kang kulagalur
Bagus Kacung paparab
Kyai Agêng Pamanahan lumastantun
suwita jêng sultan Pajang
dumadya lurah prajurit

Sinêlir wira tamtama
Kyai Agêng putranya jalu èstri
tridasa satunggal namung
mêndhêt cêkaking crita
putra angka kalih radyan Bagus Srubut
paparab dyan Bagus Damar
Danangjaya asisilih

Punika pinundhut putra
ing jêng sultan Pajang sinung kakasih
risang Sutawijayèku
Dyan Bèi Loringpasar
sihing sultan lir putranira satuhu
Kyai Agêng Pamanahan
katrimah dènnya mêjahi

Arya Panangsang ing Jipang
gya ginanjar pasitèn ing Mantawis
Pamanahan ajujuluk
Kiyagêng ing Mantaram
Nyai Agêng Ênis Kiyagêng Mantarum
lan garwa seda pinêtak
nèng wingking masjid Mantawis

Sasedanya sultan Pajang
pulung kraton dhumatêng ing Mantawis
Dyan Bèi jumênêng ratu
wontên nagri Mantaram
nanging botên karsa sinêbut sinuhun
amung Kangjêng Panêmbahan
Senapati ing Mantawis

Seda ginantya kang putra
ajujuluk Mangkurat Senapati
dhaup lawan putranipun
Radyan Banawa Pajang
amiyosi Jêng Sinuhun Sultan Agung
pra luhur linangkung limpat
wontên Jêng sultan Mantawis

Sukèng tyas Kimas Cêbolang
amiyarsa tuture Ki Mastuti
umatur tatanya arum
punapi tan linarang
ulun badhe jiyarah risang linuhung
kang sumare ing Nglaweyan
pusaka sultan Mantawis

Sintên kang kinarsakêna
adhêdhepok minangka jurukunci
anggèr sasêrêpan-ulun
kang sampun kalampahan
botênwontên cêgah walang-sangkêripun
janji sampun angsal lilah
lan ki jimat jurukunci

Nama Ki Ngabdul Antyanta
prênah kaki kalawan sri Mantawis
arine Ki Ngabdul Julur
ki Sali namanira
anèng dhusun Sala dadya kamisêpuh
punika darah Sesela
kang wayah Kiagêng Anis

Samya têdhak Pagêrarga
kaliye samya sinêbut jalmalim
bilih anak sêdya laju
kula angatêrêna
mring Nglaweyan puniki mèh kèndêl bêdhug
wanci Luhure cêkapan
samya wêkdal anèng masjid

Cêbolang dahat sukèng tyas
lah sumangga kula kang atut-wingking
tandya mangkat runtung-runtung
Ki Mastuti nèng ngarsa
kapiyarsa têngara kênthongan Luhur
lampahira sampun prapta
ing lèpèn mêt toyastuti

Nulya mring masjid sadaya
Ki Antyanta ngimami wus Usalli
tumuntur kang samya makmum
rahap tumanêm ing tyas
sawabipun kang ngimami jalma luhung
pasèh tartib kêdalira
têtêp kasdu takrul takyin

Paragat dènnira wêkdal
angluhurkên asmanira Hyang Widdhi
tuwin Jêng Nabi Panutup
anulya sasalaman
Ki Mastuti lawan-tangan saha matur
dhuh kakang kauninganna
kula ambêkta têtami

Anami Kimas Cêbolang
wus dèn-andhar purwa wasananèki
atanapi sêdyanipun
dènnya ayun jiyarah
Ki Antyanta kawistara sukèng kalbu
dangu mawas mring Cêbolang
rumêsêp sarjuning galih

Hèh Cêbolang lwih utama
nanging mêngko sabakdanira tahlil
lêrêpa nèng wismaulun
rumakêta tyasira
kayadene nalika ana Mantarum
maring kalulutmu praja
nanging sayêktinê sangling

Yèn praja gung sarwa ana
yèn ing kene tartamtu sêpa sêpi
Mas Cêbolang nêmbah matur
atut kang pangandika
kadiparan yèn muhunga muwah-muwuh
têkabur ingkang adhakan
tangèh dumugi ing jati

Guguk Ki Ngabdul Antyanta
payo jêbèng mring pasareyan dhisik
wus cinandhak astanipun
Ki Mastuti kalawan
santri catur ki Sali Salama nuju
martuwi tumutur marang
astana sawingking masjid

Kukus dupa garu ngambar
tapuk tahlil gumrênggêng tan sarênti
sawusing paragat mundur
saking ing pasareyan
Kyai Ngabdul mantuk bêkta tamunipun
pandhapa wus ginêlaran
myang sunggata wus rinakit

Sapraptanira ing wisma
Mas Cêbolang Ki Sali Ki Mastuti
pinrênahkên dera lungguh
anèng têngah pandhapa
para santri tharik munggèng ngèmpèr ngayun
sunggata lumadyèng ngarsa
pangududan myang tapsirih

Tinungka wedang nyamikan
wus warata ki wisma ngancarani
lah payo saananipun
êsês tanapi mucang
wedang muhung lumayan ginawe kêmu
nyanyamikan saananya
lumayan ywa ngintir-intir

Dhêku kang samya sinabdan
angrahabi bujokrama mrakati
Ki Ngabdul Antantya bikut
dènnya sadhiya nadhah
glaran pasir sinasaban sinjang pingul
sêkul ingèn mênthik ngambar
pêcêl ayam jangan mênir

Tumpêng mêgana nèng têngah
pisang kêpêl balimbing nganan ngering
kinubêng rampadanipun
ulam mawarna-warna
brambang bawang timun sumêrit kinêcut
lalaban kêmangi cambah
sambêl ulêg pêcêl pitik

Wus rampung gya atur wikan
Kyai wisma lawan tamunira tri
sakawan anadhah kêmbul
sadaya amirasa
apikantuk dènnira manadhah nutug
wusing ngrabasèng woh-wohan
wangsul mring têngah pandhapi

Wênèh lajêng sês manigan
Ki Mastuti paliman turira ris
rèhning ulun sampun tuwuk
wah wau tan criyosan
dhatêng nyai manawi dènayun-ayun
ulun mantuk mring Mutiyan
sami kantuna basuki

Nakmas kantuna raharja
jawatasta Ki Mastuti wus mijil
nahênta pra santri sampun
sinung nadhah sadaya
datan pae kalawan bêndaranipun
ki wisma bèr bojakrama
rumakêt mamalading sih

Arum wijiling wacana
sira jêbèng lan rowangira sami
angasoa marang tajug
nglêrêmakên sarira
Mas Cêbolang marang santrinira catur
manêmbah lumèngsèr samya
maring tajug pondhoknèki

Sasêgah rêmma mirasa
alumintu pantês tan nguciwani
dhaup lawan wancinipun
tanapi sabên wêkdal
kang ngimami ki wisma kadhang rinipun
Ki Sali ing dhusun Sala
pan dèrèng kalilan mulih

Bakdaning sêmbahyang Ngisa
pinarakan anèng srambining masjid
amanggihi tamunipun
Cêbolang gung tinanya
duk pinanggih lawan Ki Wanakartèku
sadaya sampun kawêdhar
wasana umatur aris

wontên kang dados tyasamba
ngandikanya Ki Wanakarta nguni
jangkaning prajèng Mantarum
èstu datan widada
malah têmbe risaking praja tartamtu
wahyuning karaton Jawa
pindhah saking ing Mantawis

Pratistha ing Wanakarta
mapan ingkang mawa cahya nêlahi
rèh dahat ngungun gêgêtun
pêpêting tyas udrasa
sru kagagas têmah munajat Hyang Agung
punika lamun èstua
pindhahe kêraton Jawi

Mugi-mugi lêstantuna
salaminya tumêkèng jaman akir
Antyanta mèsêm lingnya rum
atut pamujinira
nanging mirib crita kang wis tinartamtu
jangkaning karaton Jawa
karsaning Hyang salin-salin

Yayi Sali sira ingkang
paham crita jangkaning Tanah Jawi
lan mara wêdharna gupuh
dimène sutanira
Ki Cêbolang nir rêntênging tyas margiyuh
wêkasan suka narima
ang-Gambuh kang sinung angling

Kalanira sang Prabu
Jayabaya Kadhiri ngadhatun
katamuan pandhita saking Rum nagri
nama Molana Ngalimu
Samsujèn tuhu kinaot

Putus sanggyaning kawruh
amumpuni ing ngèlmu misuwur
ing pamêca têtês tètès tatas titis
uninga sadèrèngipun
winarah wus katon mêlok

Sri nata sru kayungyun
miminta sih barkahing ngaluhung
tandya puruita maring sang ayogi
suraosing kawruh luhung
narbuka gaibing Manon

Sêngkêraning Hyang Agung
wawadose cipta sasmitèku
ingkang uwus kasêbut ana sajroning
Kitab Musarar sadarum
jangka kang bakal kalakon

Mangkana sang aprabu
Jayabaya tyas ngumala mêrdu
tan na cicir piwulang kang dèntampèni
sadaya sampun kacakup
nèng sanubari gumathok

Paripurnaning tutur
Sri Narendra Jayabaya uwus
tampi kanugrahan cipta sasmitèki
karsa nganggit jangkanipun
Tanah Jawa kang kalakon

Pinurwa kalanipun
ingisènan jalma saking Ngêrum
kang kaping dwi tumêka ing dina akir
kiyamat kobra wus gadhug
tutup sakèhing lalakon

Kinarya tri jaman gung
jaman ingkang wiwitan winuwus
dènaranni jaman Kaliswara nênggih
punika pambabaripun
ungêl-ungêlan sayêktos

Dene ta laminipun
taun Surya pitungatus taun
pitungatus salikur ing taun Sami
sajroning jaman puniku
kèh swara kang elok-elok

Kumaraning jagad gung
asring ana kapyarsa gumuntur
gara-gara gêtêr dhèdhèt erawati
wit akèh manungsa luhung
anggêntur tapa mrih kaot

Sarta kèh jawatèku
ngejawantah nir sarananipun
tumurun ing ngarcapada dumadya ji
kadhang brahmana kinayun
mrih rahayuning sakèh wong

Jaman madya winuwus
ingaranan Kaliyoga iku
wardinira babaring tuwuhan nênggih
taun Surya laminipun
sapta tus taun kalakon

Pitungatus salikur
taun Candra jroning jaman iku
asring ana barubah bêlah kang bumi
kadhang ana tanah mawut
dumadya kang pulo-pulo

Awit ing jaman mau
sêdyaning kang manungsa linuhung
kang ngêmasi akèh kang padha manitis
manuksma majanma èstu
nèng marcapada karaos

Gantya ingkang winuwus
jaman ingkang wêkasan puniku
ingaranan jaman Kalisêngarèki
wardi bantêring kang ranu
ing taun Surya pinathok

Lami saptatus taun
de taun Lèk saptatus salikur
ing sajroning jaman iku Tanah Jawi
akèh udan dêrês têruh
kalawan mangsa tan jumboh

Dhatêngkên banjir agung
kang bangawan ngalih ilinipun
tandha dadya suda barkating kang bumi
adadira andêdangu
kabêgjane sakèhing wong

Kêdhik panrimanipun
awit dene manungsa sawêgung
panggiluting kawruh tumêkaning pati
ngugêmi ing kawruhipun
pribadi minangka waton

Jaman gung katri mau
ing sajaman kapetang pipitu
ingaranan Sapta-manggala winardi
dadya jaman alit pitu
bah osik kang wus dhumawoh

Jroning Pulo Jawèku
ing sajaman apan etangipun
pan ginarba taun Surya sadayèki
kurang luwih nyatus taun
gumantining kang lalakon

Sajroning satus taun
padha nêlung rambahan puniku
dènwastani Mangsakala têgêsnèki
wasta jaman ngayah-ngayuh
sarambahaning lalakon

Tigangdasa tri taun
utawi tridasa catur taun
mangkonèku pamangkatira sang Aji
Jayabaya ênggènnipun
mratelakake lalakon

Jalma saisinipun
Tanah Jawi ingkang uwus-uwus
kalampahan kacrita ing nguni-uni
atanapi ingkang durung
kawêdhar sampun pinathok

Ing mangkya kang winuwus
jroning jaman Kaliswara wau
pan kaperang dadi jaman pitu cilik
lah iki pratelanipun
sajroning jaman sawiyos

Dene ingkang rumuhun
ranning jaman Kalakukilèku
wêrdi jaman Pêksi wahananirèki
jalma padha ting bilulung
kadi pêksi ngupayanggon

Kang kadwi arannipun
jaman Kalabuddha wardinipun
jaman Nungkul padha kaananirèki
kèh jalma nungkul manungku
mring panêmbahing Hyang Manon

Kaping tri arannipun
jaman Kalabrawa wardinipun
jaman Murub dene wahananirèki
kèh jalma murka bêrgundung
tan ana panrimèng batos

Ranning kang kaping catur
jaman Kalatirta têgêsipun
jaman Toya dene wahananirèki
apan akèh udan agung
banjir lir samodra êrob

Ping gangsal wastanipun
jaman Kaladwabara liripun
jaman elok mungguh wahananirèki
sajroning jaman puniku
akèh kaelokan yêktos

Kaping nêm wastanipun
jaman Kalaswabawa puniku
wêrdi jaman Rame wahananirèki
sagunging bumi satuhu
akèh prameyan gumalong

Ingkang kaping saptèku
jaman Kalapurwa wêrdinipun
apan jaman Wiwitan wahananèki
ing bumi bumi sawêgung
akathah ingkang tumuwoh

Gantya ingkang winuwus
jroning jaman Kaliyoga iku
apan uga kaperang pitu dumadi
jaman cilik arannipun
lah iki babaring criyos

Dene ingkang rumuhun
jaman Kalabrata wêrdinipun
jaman Laku mungguh kaananirèki
kèh manungsa amanungku
ulah nastapa mrih kaot

Kapindho arannipun
jaman Kaladupara puniku
wêrdi jaman Kori wahananirèki
akèh manungsa pikantuk
wawêngan saking Hyang Manon

Kang kaping tri puniku
jaman Kaladwapara satuhu
wêrdi jaman Mokal wahananirèki
akèh kalakon linangkung
nglêngkara barojol waton

Nahan kang kaping catur
ranning jaman Kalapranitèku
wêrdinira jaman Sêtya wahananing
kèh jalma tumênên tuhu
ing pambudi nora jedok

Ping lima arannipun
jaman Kalatêtêka punika
wêrdi jaman Tigas wahananirèki
akèh jalma manca rawuh
ingkang saking liyan pulo

Kaping nêm arannipun
jaman Kalawisesa puniku
wêrdi jaman Wênang wahananirèki
kèh jalma katrap ing kukum
jumênêng wawênang katong

Kaping Sapta rannipun
jaman Kalawisaya satuhu
wêrdi jaman Sikara wahananèki
akèh jalma ingkang laku
pitênah samèng tumuwoh

Gumantya kang cinatur
jroning jaman Kalisangarèku
pan pinerang dadya jaman sapta alit
lah iki pratelanipun
ing sajaman cinariyos

Kang dhihin arannipun
jaman Kalajangga wêrdinipun
jaman Sêkar-gadhung wahananirèki
akathah jalma linuhung
olah kaluwihan kaot

Kapindho arannipun
jaman Kalasêkti wêrdinipun
jaman tuhu Kawasa kaananèki
kèh jalma ulah pinunjul
kasantikan kang katongton

Katêlu arannipun
jaman Kalajaya wêrdinipun
jaman Unggul wahananing sakèh jalmi
olah karosan sawêgung
amrih kuwating dumados

Kaping pat arannipun
jaman Kalabêndu wêrdinipun
èstu jaman Babêndu wahananèki
kèh jalma sulayèng rêmbug
dumadya prang lair batos

Ping lima arannipun
jaman Kalasuba têgêsipun
jaman Suka wahananira kèh jalmi
antuk kabungahan èstu
rêna lêjar sakèhing wong

Kaping nêm arannipun
jaman Kalasumbaga puniku
wêrdi jaman Misuwur wahananèki
kèh jalma gawe misuwur
mrih kasusra ing lalakon

Kasapta arannipun
jaman Kalasurata rannipun
wêrdi jaman Alus wahananirèki
akèh jalma sabiyantu
ing budining karahayon

Hèh jêbèng uwus putus
wêdharing kang jangka jaman mau
karsaning Hyang Sri Jayabaya Kadhiri
tinambahan ing pangawruh
mawujud dadi pasêmon

Roncènne tan sunwuwus
ing pasêmon amung dunungipun
ana jaman tataning karaton Jawi
pitung rambahan Pinocung
dhewe-dhewe kang lalakon

