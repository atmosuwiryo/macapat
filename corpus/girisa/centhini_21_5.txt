Kimas Cêbolang duk myarsa
gotèke Kyai Dikara
dhapur myang praboting wisma
kalangkung eraming nala
tan bisa sumambung sabda
labêt katêmbèn uninga
dadya alon aturira
dhuh sang minulya ing wana

Labêtipun dèrèng wikan
babasan tanpa paitan
mila ulun langkung kewran
badhe sumambung aturan
èwêt botên darbe gaman
panyuwun-ulun yèn dhangan
supados ywa katanggêlan
katrangêna babarpisan

Ki Dikara sukèng driya
miyarsa manising sabda
nulya nglajêngkên carita
anggèr mênggah wawatonnya
ukur panjang cêlakira
midhangan pamanjang saka
pamidhangan panyêlaknya
griya dhapur Joglo ika

Balandar pangrêting griya
kang Limasan dhapurira
balandar pangêrêtira
griya Kampung dhadhapurnya
sarta blandar pangêrêtnya
griya dhapur Masjid ika
ingkang minangka gurunya
utawi turutannira

Balungan sapanunggalnya
lir upami kasbut ngarsa
botên ngêmungkên punika
ngangkah pantês myang sêmbada
saening warni santosa
ananging ta wontên uga
pangangkah malih kacrita
sagêt jalari prayoga

Karêjêkèn myang raharja
ing pangangkah pamêndhêtnya
saking papetangannira
ukuran panjang cêlaknya
pamidhanganing kang griya
tuwin blandar pangêrêtnya
mawi ngêl-ungêlan panca
punika pratelanira

Petang satunggal Sri rannya
petang kalih Kitri nama
petang tiga Gana nama
sakawan Liyu rannira
gangsale Pokah punika
dene manggènne kalima
saèstune beda-beda
lah punika kamirêngna

Manawi adamêl griya
yèku ingkang wus kalimrah
katêmbungakên ing kathah
dalêm griya wingking omah
dèn-ênggènni dalu rina
myang mawi patanèn ika
sênthong pagêdhongan mawa
ukuran pangetangira

Panjanging kang pamidhangan
utawi blandar pangrêtnya
kêdah ingkang ukurannya
kacêngklong anggangsal-gangsal
kaangkah kantun satunggal
saupami panjangira
balandaring ponang wisma
nêmlikur kaki punika

Kacêngklong gangsal ping gangsal
utawi salangkung kakya
kantun sakaki etangnya
makatên ugi upama
panjanging pangêrêtira
nêmbêlas kaki punika
kalong gangsal kaping tiga
utawi gangsalwlas kakya

Etangnya kantun sajuga
dhawah Êsri namanira
punika lênggahing griya
dene yèn karya Pandhapa
gih punika wisma ngarsa
ingkang wus kalimrah kathah
tan dèn-gènnidalunira
patanèn sênthong tan mawa

Parlunipun namung kanggya
anampèni tamu priya
myang utusan sasaminya
punika pamanjangira
pamidhangan utawinya
balandar pangêrêtira
kêdah ingkang ukurannya
kacêngklong ing panca-panca

Kantun kalih kaangkaha
kados ta upaminira
panjangipun pamidhangan
pamanjang utawi blandar
pitulas kaki punika
kacêngklong gangsal ping tiga
utawi gangsalwlas kakya
kantun etang kalih kakya

Myang upami panjangira
pamidhangan panyêlaknya
utawi pangêrêtira
kalihwlas kaki punika
manawi kacêngklong lima
ping kalih dados sadasa
kantunipun kalih kakya
dhawah Kitri etangira

Manawi akarya wisma
Gandhok punika trêpira
nèng kiwa têngênning wisma
kalimrahannya kinarya
rimatan parluning griya
sêkul ulam sasaminya
kalawan pirantos têdha
myang unggyan pangulahira

Yèn panjanging pamidhangan
utawi blandar pangrêtnya
kêdah ingkang ukurannya
dipun cêngklong lima-lima
sagêta kantun titiga
saupami panjanging kang
pamidhangan panjangira
utawi balandarira

Kawandasa tiga kaki
cinêngklong gangsal ping asthi
kantunipun tigang kaki
makatên ugi upami
panjanging midhangannèki
panyêlak pangêrêt nami
wontên tigalikur kaki
ingkang punika manawi

Kalong gangsal ping sakawan
ugi kantun tigang kakya
petanganing kang ukuran
kang kacêngklong gangsal-gangsal
saèstunya kantun tiga
winastanan dhawah Gana
rèh limrah myang manggènnira
gariya Gandhok punika

Kêdah Kampung dhapurira
milanipun kang minangka
upami wawatonnira
kadi kang kasêbat ngarsa
panjanging balandar griya
kadhapur kampung kinarya
kawandasa tiga kakya
pangrêt tigalikur kakya

Supados bilih sinuda
gangsal-gangsal kadi griya
Limasan Joglo punika
sagêta kantun titiga
dados dhawah etang Gana
yèku Gandhok manggènnira
kêdah petang dhawah Gana
mangkya gantya winursita

Manawi Masjid punika
panggènan nêmbah Hyang Suksma
etanging ukurannira
blandar pangêrêtnya samya
kantunipun pan titiga
utawi dhumawah Gana
lir Kampung ingkang kinarya
griya Gandhok kasbut ngarsa

Saupami kang minangka
wawaton balandarira
lawan pangêrêtnya samya
panjangipun pan kinarya
molulas kaki sinuda
gangsal-gangsal kaping tiga
kantun tiga dhawah Gana
punika Masjid manggènnya

Kajawi kang wus kawêdhar
ing ngajêng angandhar-andhar
jangkêping etang binabar
ukur pamidhangan blandar
lawan pangêrêting griya
yèn kacêngklong panca-panca
kantun sakawan punika
dhawah Liyu namanira

Bilih kantunnipun panca
utawi têlas punika
dhawah Pokah namanira
mangkya ingkang ginupita
manggènning etang punika
kajawi kang kasbut ngarsa
wus mupakat sakèh jalma
tumrap griya sanèsira

Manawi griya Pringgitan
utawine Pasanggrahan
dhawah Kitri kang prayoga
sami kalawan Pandhapa
bilih Langgar lawan griya
Pawon Kandhang rajakaya
tanapi Gêdhogan kuda
dhawah Gana kang prayoga

Dadya Gandhok saminira
manawi iyasa griya
Regol myang Pasowanannya
tanapi Bangsal punika
dhawah Liyu kang prayoga
bilih damêl Lumbung lawan
panggènan kang Parimatan
dhawah Pokah manggènnira

Wus kawijil ukuraning panti
têlas winiraos
Mas Cêbolang rumêsêp ature
mênggah têgês myang pikajêngnèki
petanganing panti
kang kasêbut ngayun

Ki Dikara wangsulannya aris
jarwa kang gumathok
ulun dèrèng uninga èstune
amung saking ing pangintên mami
punika manawi
pikajêngannipun

Pan minangka pangajap pamuji
kasaenan yêktos
kados têmbung Sri yèku têgêse
maring pangan utawi manawi
lêrêsipun Êsri
têgêsnya winuwus

Rajabrana padhang kamulyan-di
pramila dumados
manggènnipun etangan griyane
kang utama kadhawahkên Êsri
pangajap utawi
ing pamujinipun

Kang supados ingkang angênggènni
sagêda dumados
nora kirang bukti rijêkine
miwah sugih arta barana-di
kamulyan pinanggih
padhang tyas rahayu

Têmbung Kitri têgêsnya winarni
tanêman kinaot
bokmanawi kapêndhêt ayome
pikajênge ingkang angênggènni
dèn-ajap pinuji
asrêp têntrêmipun

Asrêping tyas aring ingkang dhiri
tan sarang sayêktos
ing rijêki miwah sasamine
cêkakipun ingkang angênggènni
sagêd sênêng aring
sêgêr myang rahayu

Têmbung Gana gatra têgêsnèki
kajênging suraos
ing pangajap saha pamujine
sagêt isi sarta lumastari
lir èsthining ati
kang darbe wismèku

Têmbung Liyu lêsah têgêsnèki
kajênging suraos
aywa nganti darbèni dayane
kapurunan sasaminirèki
mring kang darbe panti
kumambang sakayun

Têmbung Pokah pikajênge nênggih
saking botên amot
kêbak brana arta rijêkine
ing pangangkah kalawan pamuji
binabarkên taksih
kêbak malah wuwuh

Sampun tamat nanging wontên malih
kêdah winiraos
babalungan griya cathokane
utawine jing-anjingannèki
apan kêdah mawi
cinorèk sadarum

Myang ginêthêk ing tatah waradin
dhapur seos-seos
warni catur punika namane
Nara-sunya Gandheya Nurwitri
Byabya jangkêpnèki
dene parlunipun

Pan kinarya tatêngêr supadi
tan kalintu ênggon
cêcathokan myang jing-anjinganne
wontên ingkang nganggêp anggadhahi
angsarnya prayogi
ingkang manggèn tulus

Cacah catur dene tumrapnèki
wontên badan manggon
pamidhangan blandar pangêrête
saka sunduk tumpang singup kiki
sasaminirèki
balungan kang agung

Sami anèng cakêt cathokaning
warni kêdah jumboh
jing-anjingan kang dadya kancuhe
upamine saka dèn-têngêri
Nara-sunya ciri
blandar pangrêtipun

Pamidhangan sunduk miwah kili
kang pancèn cumathok
kaanjingan purusing sakane
ugi kêdah mawi dèn-têngêri
Nara-sunya sami
sapiturutipun

Lênggahipun têtêngêr winarni
lèr-wetan kacriyos
Nara-sunya puniku corèke
kidul-wetan Ganeya nglênggahi
kidul-klèn Nurwitri
lèr-kilèn Bya-bya nung

Nadyan panti ngidul ajêngnèki
ngalèr-ngetan ngulon
kang tatêngêr tan ewah ênggènne
saupami wontên griya mawi
saka catur sisih
pangrêt ugi catur

Ingkang cêlak klawan prênahnèki
ing lor-wetan pojok
Nara-sunya ugi tatêngêre
ingkang cêlak kidul-kilèn mawi
tinêngran Nurwitri
sapiturutipun

Dene griya kang saka nêm sisih
twin wolu kacriyos
pangêrêtnya sami lan sakane
tumrap ingkang tatêngêrirèki
ugi kadi ngarsi
tan na bèntênnipun

Sapintêna kèhing sakanèki
lan pangêrêt jumboh
ing tatêngêr kabage kalihe
kang sapalih nunggil tatêngêring
lèr wetan puniki
kang sapalihipun

Èstu nunggil tatêngêrirèki
pojok kang lèr-kulon
lah makatên ugi sasisihe
ingkang kidul-wetan têngêrnèki
Gandheya sasisih
myang Nurwitri-nipun

Dene têngêr ingkang tumrap munggwing
andêr miwah molo
patrap ugi tan ana sanèse
kadi ingkang kasêbut ing ngarsi
ananging sarèhning
molo dunungipun

wontên têngah lêrês ingkang pasti
pan kinarya kaot
sawatawis bineda patrape
botên pajêg ragi mèncèng kêdhik
saupami pasti
ngidul ajêngipun

Sêmu ngajêngakên ing pojoking
keblat kidul kulon
tinêmbungkên malumah pantine
molo mujur ngilèn sêmunèki
mangalèr sakêdhik
wetan sêmu ngidul

Ingkang kilèn kêdah dèn-têngêri
Bya-bya wus pinathok
kados saka ingkang êlèr-kilèn
ingkang wetan Ganeya pinasthi
kadi sakanèki
ingkang wetan kidul

Griya majêng mangidul upami
sêmu madhêp mojok
ingkang wetan mangkurêp sêmune
molonipun ngilèn ujurnèki
sêmu ngidul kêdhik
dene patrapipun

Sisih wetan ngalèr sêmunèki
ingkang sisih kulon
tinêngêran Nurwitri yêktine
kadi saka kidul-kilèn sami
wetan dèn-têngêri
Nara-sunya tamtu

Kadidene saka ingkang munggwing
ing lèr-wetan jumboh
awit molo wetan para ngalèr
wontên dene bilih ponang panti
pajêg ajêngnèki
mangalèr mangidul

botên sêmu majêng pojok kalih
wetan tuwin kulon
waton mawi tan winênangake
nir prayogi saèstu jalari
apêsing kang dhiri
cilakanya muput

Ringkêsannya pojok keblat suci
ing salah sawiyos
pundi ingkang kapara cêlake
yèku kangge wawatonnirèki
têtêngêr kang munggwing
babalungan agung

Sampun pantog sêsêrêpan-mami
babasan sok-glogok
mung puniku si bapak glèthèke
èstu botên wontên malih-malih
sadarmi naluri
criyose luluhur

Mas Cêbolang aturira aris
sru panuwuningong
têmbe bilih kinuwasakake
sagêd damêl griya èstu mawi
patrap petangnèki
kadi kang dhumawuh

Namung petang kaki lawan êdim
ulun dèrèng ngrêtos
Ki Dikara alon wangsulane
têka lêrês yèn dèrèng udani
etangkaki êdim
dèrèng patos ngumum

Dhawuhdalêm jêng sri narapati
kang supados maton
rèhning pêcak tindak myang dhêpane
nyari têbah èstu botên sa
-lajêng dènparingi
ukuran puniku

Asalipun saking Ngatasangin
pangandika katong
etung iki ingsun-gadhuhake
marang bocahingsun Kalang-dhagi
Gowong lawan malih
bocah Juru-ukur

Bilih parêng ulun nyuwun uning
Ki Dikara gupoh
ngambil kakènan gya sinungake
myang sung wikan garisan tês sêtrip
radi wiyar êdim
dene etangipun

Rolas sêtrip punika saêdim
rolas dim anapon
pan sakaki de rolas kakine
dèn-wastani sacêngkal winilis
tatêngêr kang munggwing
ing papadon catur

Warninipun lah kadi puniki
Mas Cêbolang anon
Ki Dikara sarwi mêdharake
pojok catur sami dèn-jagani
jawata nyatunggil
dene naminipun

êlèr-wetan Pritanjana nami
kidul wetan pojok
Hyang Kuwera dene kidul-kilèn
kang rumêksa Sang Hyang Maha yêkti
lèr-kilèn mungkasi
Hyang Siwah jujuluk

Kacarita sampun gangsal ari
dènnira nèng ngranggon
lulang kidang sampun tinrapake
kalowongan tarêbang kakalih
panggarape apik
swarane jumêngglung

Sinungakên mring tamunirèki
punika wus dados
myang santake mirantos kalihe
mangke ratri wawi dèn-enggali
tarêbang tinampi
sang anom panuju

Diwasaning diwangkara
ing ngranggon wus dènbêrsihi
dilah colok sinulêdan
badhe sasêgah miranti
Ki Dikara wus linggih
kupêng lawan tamunipun
Mas Cêbolang kalawan
Nurwitri trêbang sinandhing
Ki Saloka Palakarti Kartipala

Ki wisma alon tatanya
èstu ulun dèrèng uning
gêndhèng gêndhinging kang gangsa
lan têrbang punapa sami
Mas Cêbolanglingnya ris
radi wontên sanèsipun
rumuhun ulun tanya
dhumatêng Kyai Cêndhani
ingkang manjing gêndhing tarêbang slawatan

Randha-nurut Lêmpang-jawa
Pêtung-wulung Kudhup-turi
Montro myang Lêmpang-gariyah
Sontoloyo Bango-mati
Bayêm-tur Tunjung-adi
Ronge-ronge Carang-gantung
Gandrung-binangun Linggang
Rujak-sêntul Kêmbang-katis
Srundèng-gosong Cangkêlèk Ranumênggala

Sohoyung Bujang-dalêman
Lare-angon Lompong-kèli
Glele Sêkar-gadhung-Jawa
Kidung-kidung Salobog-i
Gêndheo Popok-kèli
Jalèdrèse Topèng-arum
Kinjêng-trung Paman-paman
Glathik-bolong Lunggadhung pil
Kaum-dhawuk Sêkar-gadhung Bagêlenan

Gêndhuk-gêndhuk Kayun Wisma
Tokung-tokung Pawèh Slisir
Tunggu-jagung sampun têlas
sadaya apan winilis
kawandasapapat aming
samangke saèstunipun
kathah kang dèrèng lêbda
tuwin supe lagunèki
uran-uran sênggakan kathah kalepyan

Ki Dikara rênèng driya
wawi anak dikawiti
Mas Cêbolang tandya buka
kanang Sêkar-gadhung-Jawi
têrbang agêng nibani
kadya êgong bêm mangguguk
têrbang alit kosêkan
binarung swara dumêling
barunganne kadi ta ingkang winahywa

Atapa jroning sarira
sadina-dina gung brangti
datan nana katingalan
sarirane dèntangisi
tansah dèneling-eling
solahing raga dènetung
margane anèng donya
ciptaningsun lir angimpi
kêmang irêng uripku saking sihira

Marmaningsun anèng dunya
dhapur sira ngandikani
tansah ing raga winangwang
among winong sih-ngasihi
tansah sih asinung sih
karsanira among kayun
jabèng jro jati suksma
wêlatung wijil Mêrapi
tingalingsun sirna dening tingalira

Yèn tan ana ananira
mangsa ana ing dumadi
solahingsun solahira
tan kêna kari myang dhingin
tunggal sapati-urip
punapa ta rupanipun
lamun dera tilara
gununge wong Majapait
kawruhingsun sirnane kawikanana

Yèn ta sira anampika
sisikuning raga iki
datan wande anèng nraka
jahanam kang sunlêboni
sanadyan na dhasaring
kawah Candramuka iku
barêng kalawan sira
kasêktèning pra maharsi
raga-raga kuwawane ing pangwasa

Apa ing sasolahira
ingsun iki aja kèri
sanadyan mora pyuyika
tan na tolèh lara-pati
sakarsa mamaèsi
saking sira marganingsun
wulu-ningsun salêmbar
apan sira kang darbèni
tranging nala karsaningsun karsanira

Yèn ta sira amisesa
karsanta jroning karonsih
tunggala saraga-jiwa
tunggaling karsa pinanggih
wus lali anak-rabi
sandhang-pangan ora ketung
sampun saekapraya
srênging karsa sun-aranni
kupingingsun sirna dening panarima

Piyarsakêna kawula
sasambat ing lara pati
nora nama nambanana
yèn lara kandhuwan wingit
sun lêlipur ing gurit
sah sing kawula lawan usul
prandene nora waras
dhêle kang cinandu rêsmi
kang sun-ucap tan adoh kalawan sira

Tansah angura pralambang
surate sawiji-wiji
kalangênan karasikan
jroning jinêm aliron sih
sun nêdya êtoh pati
yèn maleca malih kayun
sampun aliru wastra
landhêsaning ani-ani
ana ora ingsun mapan saking sira

Saya nglangut laras-mara
lir palwa kentir ing angin
sampun na tilar salira
tan ana sinêdyèng ati
wilangan tusing ngênting
kadi sarah munggwing laut
mingkêt tanapi obah
pondhoh cêngkir sun-wastani
sak-polahe tan lyan polahe sagara

Umbak karêm ing sagara
anane datan kakalih
kang ingaranan sagara
dèn-kêna dera nampèni
lir uyah tibèng tasik
ing tampa ywa salah surup
yaiku kang sinedya
pilih ingkang nguningani
iya iku kang wus rohyating dumadya

Sabên wus dhawah gong nulya
Kartipala Palakarti
kalawan Kyai Saloka
katri sarêng anyênggaki
rêmpêg lir swara siji
êgong yong-geyong amoyung
sêsêgan sawatara
kinêndhon iramanèki
Sêkargadhung wus suwuk sèlèh tarêbang

Ki Dikara suka-rêna
èstu sajêg-kula urip
sa-Allah sawêg punika
mirêng kang kadya puniki
têka datan bêrbêgi
wijang swara têrbang dhaup
bilih santri slawatan
swara umyung ngêlik-ngêlik
nganti êrak tan cêtha têrbang brung-brungan

Nahan ta sakèhing Kalang
kang nèng wana têbih-têbih
bawahe Kyai Dikara
dupi mirêng swaranèki
tarêbang mawa sinngir
pra samya dhatêng asêlur
miwah bêkta wowohan
pala-sandhung warni-warni
atanapi pala-pêndhêm lan kasimpar

Dèrèsan arèn siwalan
daging kidang sangsam aking
wis pinarnah lungguhira
ki wisma gupuh bejani
marang ing tamunèki
lah punika kanca-ulun
pra abdidalêm Kalang
kang sami wismèng wanadri
para Kalang lawan tamu sampun têpang

Babêktane wus tinata
nèng têngah saingga wukir
samya nadhah sasukanya
Mas Cêbolang lan Nurwitri
nyandhak tarêbang malih
mungêl gêndhing Kidung-kidung
binarung apalannya
kalima datan sarênti
ana Kalang mêncul jogèt bari sila

Kidung-kidung salondopan
kawi doro tonjok ênting
obah dhadha-dhadha êntap
pacak-gulu cake dupi
dangu ing sawatawis
sinêsêkkên tandya suwuk
karênan sakèh Kalang
nungsung warta mring ki panti
pintên dalu anggènnipun tarêbangan

Ki Dikara mèsêm lingnya
amung saratri puniki
rèh wus sawatara dina
ayun bidhal benjing-enjing
maring ing Pranaragi
prêlu atalabul ngèlmu
Kalang goyang kapala
dhuh anggèr bok inggih-inggih
ywa kasêsa wontêna ngriki sacandra

Kula kang jagi rumêksa
rahayuning kanang dhiri
myang ngawontênkên sasêgah
tumuntur mring Pranaragi
Cêbolang lingira ris
saklangkung panuwun-ulun
inggih benjing kewala
mantuk-kula tamtu kampir
datan lami wontên nagri Pranaraga

Sadalu dènnya têrbangan
dupi wanci pajar gidip
sata kaluruksauran
miwah swaraning kang paksi
mrak manguwuh dumêling
sung peling kang arsa nglangut
nuli sira mangkata
ywa kalamèn nèng wanadri
isih dawa mungguhing lalakonnira

Kèndêl dènnya tarêbangan
Cêbolang sarewangnèki
wus pamit mring Ki Dikara
mring pra Kalang kang manggihi
asung puja basuki
kang sinung ling samya dhêku
mêdhun saking planggrongan
Ki Dikara têdah margi
Kalang-kalang garubyuk ana ing wuntat

tarêbang dwi kang ambêkta
Kartipala Palakarti
Kalang sawiji anyêlak
mring Cêbolang lan Nurwitri
prayogi sinung nami
tarêbang kakalih wau
kang agêng Mangunarja
ingkang alit Mangajapsih
Mas Cêbolang sukèng tyas mangayubagya

Lampahe praptèng trataban
pra samya andum basuki
pra Kalang wangsul ing wana
lam-lamên duk wau ratri
muji nuline bali
sigêg pra Kalang kang mantuk
nahan ta lampahira
Cêbolang sarewangnèki
mahawan ring pagagan sêtrèn têgalan

Nurut margi padhusunan
ngambah ardi alit-alit
prapta ing ardi Têmbayat
miyat masjid alit cèkli
wingit singit rêspati
Cêbolang sarewangipun
manjing srambi kapanggya
lan Ki Modin saha Bodin
wus tinanya nama pinangka myang sêdya

Mas Cêbolang apratela
kalawan tatanya aris
kula nyuwun sasêrêpan
sintên kang sinambating sih
ngriki dhusun ing pundi
dene harjane kalangkung
jalu èstri ngibadah
dalah lare alit-alit
sanggèn-ênggèn samya ngabêkti ing Allah

Ki Modin alon lingira
kula Modin saha Bodin
riki ingaran Têmbayat
lêrês andika mastani
sênênning dhusun kèksi
nguni kang awit dhudhukuh
kyatingrat Sunan Bayat
duk dèrèng jumênêng wali
apaparah Kyai Gêdhe Pandhanarang

Asal saking ing Samarang
sugih singgih anglangkungi
anyakabat Jêng Suhunan
Kalijaga dèn-dhawuhi
martapi anèng riki
dene masigid di-luhung
criyose tiyang sêpah
saking Mêkah asalnèki
ingkang pangandika Sunan Kalijaga

Sunan Bayat sakaliyan
dumugi praptaning jangji
sumare ardipunika
wontên sabatnya satunggil
Sèh Dumba awawangi
wafate sumare gunung
Cakaran cakêt Bayat
kang katingal saking riki
paran karsa kula sagah ngatêrêna

Inggih kakang yèn kalilan
kula ayun mangastuti
muhung jiyarah kewala
nahlilakên kang suwargi
nyuwun sawab basuki
lêstarining lampah-ulun
Ki Modin tansah nyawang
marang ingkang nêmbe prapti
cahya wênês bagus jatmika prasaja

Ngunandika jroning nala
kimase pangiramami
dudu santri nyêgobangan
cahyane nguwung nêlahi
wasana wacana ris
punika langkung panuju
punapa sapunika
punapa bakda Ngisai
Cêbolang ngling prayogi bakdaning Ngisa

Tan cinatur dènnya wêkdal
paragat wêktu Ngisa-i
Ki Modin miranti dupa
Cêbolang sarowangnèki
wus kerit cêlak margi
anon pakuburan agung
ing dagan ngilak-ilak
Nurwitri tatanya aris
sintên ingkang sumare kubur punika

Lah niku gèr garwanira
Jêng Sunan Têmbayat nguni
kathah kang samya jiyarah
nênêpi nyunyuwun sugih
lajêng lampahirèki
prapta pasareyanipun
Jêng Sunan ing Têmbayat
anèng dagan sadayèki
Mas Cêbolang asung salam mirêng swara

Tètèh cêtha winangsulan
sadaya samya miyarsi
Ki Modin goyang kêpala
sangsaya ing kurmatnèki
tutug dènnira tahlil
wawi kakang samya mundur
mring makame Sèh Dumba
kang nèng ing Cakaran wukir
lumaksana Ki Modin lumakyèng ngarsa

Praptèng kubure Sèh Dumba
anèng dagan dèrèng linggih
Mas Cêbolang asung salam
uga na swara mangsuli
anjawab salamnèki
nulya nèng daganirèku
nutug dènnya tahlilan
pragat wangsul mring masigid
Kyai Modin pamit ayun marang wisma

Mêndhêt sêgah sawontênnya
Cêbolang datan marêngi
kakang sampun susah-susah
sarèhning wus têngah ratri
damêl susahing batih
mangke sabibaring Subuh
ulun lajêng kewala
dhumatêng Wanakartèki
Kyai Modin dhêku gya gêlari glaran

Bantal dhumpal wus tinata
dilah jodhog mêlik-mêlik
ontongan klobot myang sata
mênyan madu sakêmiri
nèng kêba dèn slêmpiti
pangot ngiras kangge bêsut
lantingan kêbak toya
sumangga sawontênnèki
sami êsês miwah ngunjuk toya tawa

Kang sinung ling samya rahab
nyêbrak kalobot bêsuti
lininting winoran mênyan
kang ngorong nglangga ing kêndhi
nikmat tumraping dhiri
sênêng têntrêm nir ing rapuh
sadaya suka-rêna
gumrumung sajroning masjid
Ki Abodin angling marang tamunira

Kala wontên pasareyan
sakalangkung eram-mami
pun adhi atur sasalam
têka wontên kang mangsuli
nèng ardi Bayat tuwin
nèng ardi Cakaran wau
awit salami kula
dèrèng nate amêningi
lalampahan kang mirid kadi punika

Punapi ta karananya
Mas Cêbolang amangsuli
sawêg pinuju kewala
botên wontên kêdhah-kêdhih
amung pratandha luwih
sakalihe kang wus marhum
bokmanawi punika
iribane kang nêtêpi
nora mati kewala ngalih panggonan

Sèh Bodin goyang kêpala
adhi ing saèstunèki
toh sabên ari angucap
asung salam myang mangsuli
ananging amung angling
tan uninga kajêngipun
pun adhi bilih wikan
pyarogi winêdhar angling
paring sawab mring ulun punggung Asmara

Mas Cêbolang lingira ris
pamanggih-ulun piyambak
kilap têmên myang lêpate
miwah kacondhongan karsa
botênnipun sumangga
kojahe santri ngaluyug
asring ngêpotakên wêkdal

Tiyang ingkang dhatêng angling
dhumatêng kang kadhatêngan
asalamu ngalaekom
jarwa wilujêng kawula
tumrape ing sampeyan
ingkang kadhatêngan muwus
wa ngalaekumu-salam

Wardinipun kula inggih
makatên ugi tan sisah
sanadyan wilujêng ingong
tumrap ing atas sampeyan
dyan talêkêman asta
wontên ingkang botên namung
sami wicantên kewala

Kang mawi gathuk astèki
punika tumrap kang samya
têpung lajêng samya jagong
twin pinanggih dêg-dêgan
mrih lêkêtkên sasanak
asih sinihan satuhu
anambahi kasantosan

De kang tan gathuk astèki
tumrap sami saking têbah
cêkap sung salam kemawon
tan mawi têkêman asta
wardine têmbung salam
punika slamêt rahayu
manjing dhatêng kasantosan

Pikajêngipun winarni
tyang kang dhatêng uluk-salam
sèstu anyantosakake
saha ngêgungakên urmat
maring kang kadhatêngan
wangsulan mungalaekum
pan kosokwangsul kewala

wontên malih rasanèki
wardine salam raharja
wujud gêsang umuringong
mangka sipating agêsang
tuwin umur punika
mung satunggal èstunipun
tan kenging bilih kabagya

Ing ngriku lajêng kabagi
ruruba katur ing liyan
apan têlas saèstune
nanging margi saking satya
lêgawaning wardaya
Allah ingkang Maha Agung
barêngi kula sung salam

Maringi lintu basuki
umur kalangkung utama
katimbang lawan umure
ingkang rinubakkên liyan
kados mandar santosa
dene kang rinuban wau
upami wilujêngira

Dèrèng rinubakkên yêkti
kang mangka angsal tambahan
èstu mindhak santosane
nadyan wus kinarya ruba
sarèhning Maha Nasa
sampun amaringi lintu
langkung sae myang santosa

Inggih sangsaya mêwahi
sangêt kêkah kuwatira
mênggah ta katêrangane
sadaya muhung minangka
jalaran kang Kuwasa
anggènnipun badhe asung
ganjaran myang kadrajadan

Dhumatêng kawulanèki
kang tumrap Êdating Allah
pribadi kang boya katon
dene kang samya tumitah
sarana kadhawuhan
apan sami kinèn uluk
-salam miwah jawat-asta

Pan sami siniyan ing sih
sintên kang mituhokêna
saparentahing Hyang Mason
èstu amangguh kabêgjan
kang agung tumrap dunya
tanapi ngakeratipun
mila sami ngistokêna

Liring dhawuhing Hyang Widdhi
ing Kur'an sampun kaênas
tangèh kalamun macêthot
Ki Abodin lon lingira
mugi kawêdharêna
inggih kakang èngêt-ulun
rapale kadi punika

Ya ayu haladinna-ni
amanu kinakiyitan
bitakiyatin pa kiye
biak anu min alawan
auratuha tamat
maknanipun rapal wau
èh eling-elingên poma

Umat mukmin sadayèki
kala sira tampa ruba
lan sadhengah rurubane
iya iku kaslamêtan
myang maujud sabarang
nuli malêsa sirèku
kalawan ganti ruruba

Ingkang sakira ngungkuli
lawan rurubaning liyan
utawa ambalèkake
ing satimbange kewala
dene ta kukumira
tyang mung ruruba salamu
tuwin sadhengah ruruba

Amung sunat yêktinèki
de kang ingulukan salam
wajib asung wangsulanne
nanging wajib kiyapah
sanepane mangkana
upami tyang kathah kumpul
wontên ingkang uluk-salam

Salah satunggal mangsuli
wus nir kasipatan dosa
kang tan sung wangsulan kabèh
cêkap satunggal kewala
dene ta wawangsulan
kang ngungkuli rurubèku
amung makatên kewala

Upami rurubanèki
asalamu ngalaekam
wangsulane kang kinaot
wa ngalaekumssalam
wa rahmatulahi wa
-barakatuhu puniku
utamining wawangsulan

De kang mung stimbangnèki
salamu ngalaekum
wa ngalekumu salame
cêkak makatên kewala
manawi kang ruruba
barang ing sawujudipun
puniku winalêsana

Klawan barang kang ngungkuli
utawi satimbangira
yèn tan sagêd malêsake
ingkang sami wujud barang
puniku winalêsa
lan suka narimèng kalbu
tuwin pamuji raharja

Punika langkung utami
katimbang winalês barang
kang timbang lan rurubane
apan ta namung punika
ing sasêrêpan kula
Sahabodin manthuk-manthuk
sa Allah sawêg punika

Uninga suraosnèki
sasalaman jawat-asta
toh ing sabên dintên kangge
nanging pamanggihing manah
mung saking kalimrahan
botên nyana yèn kadyèku
jinèrèng angandhar-andhar

wontên malih ri riyadi
bakdane wulan Ramêlan
ugi sami marlokake
pupanggihan sasalaman
manawi tan pinanggya
cêkap akintun kinintun
kintèki mawi sinêrat

Minangka wawakilnèki
silatulrahmi rayadya
lah kadi pundi kajênge
Mas Cêbolang lon lingira
silatulrahmi iku
têgêsipun apan nyambung
katrêsnan trusing wardaya

A la dalah manggih malih
adhi botên pisan-pisan
yèn gunggung amrih pakolèh
nitik antaraning budya
sanès santri walaka
rapal makna murat putus
suraose wus tan kewran

Sanès têtêmbungan santri
kêdale wong ahli-praja
dhèmês luwês tan tumpangso
punapi sampun angambah
ing nagri Ngèksiganda
Mas Cêbolang lingira rum
sampun nanging mung sakêdhap

Kakang kula nyuwun uning
Jêng Susunan ing Têmbayat
saking ing pundi asale
dene gung karamatira
sokur bilih miyarsa
lampahane duk rumuhun
ing nalika sugêngira

Sahabodin amangsuli
criyose swargine bapa
makatên lalampahane
pangagêng nagri Samarang
Ki Gêdhe Pandhanarang
bangsanipun bandha-bandhu
bèr donya tan siya-siya

Tiyang mardagang sanagri

Sêmarang ngêmplang nora rinèwès
kawarna-a Kangjêng Sunan
Kalijaga wus wikan
yèn badhe wali linuhung
ngèlmu dèrèng tinarbuka

Ki Gêdhe cinoba nuli
Jêng Sunan mindha kawula
sade kambèngan karyane
nanging jroning alang-alang
dinèkèkau buntêlan
slangkung kèthèng kathahipun
Jêng Sunan nulya mring pasar

Ki Gêdhe winuwus malih
lumampah dhatêng ing pasar
angungak saliring wudhon

nulya mring Kangjêng Sunan
pira rêgane sapikul
paman alang-alangira

Jêng Sunan aturira ris
rêgane kambêngan kula
inggih mung salawe kèthèng
botên kenging dipun anyang
yèn botên papajêngan
inggih kula bêkta mantuk
Ki Gêdhe gumujêng suka

Wuwuse asêmu manis
pathok bangkrung sira paman
lah sun-têmpuh sarêgane
payo sira atêrêna
marang ing wismaningwang
Ki Gêdhe nulya umantuk
Jêng Sunan ngrêmbat kambêngan

Wus prapta ing wismanèki
Ki Gêdhe ambayar uwang
kathahe salawe kèthèng
pan sarwi angling wawêkas
paman adol kambêngan
lamun akèh tunggalipun
sun tuku kabêh atêrna

Jêng Sunan aris nauri
inggih kyai benjing-enjing
kula ngatêr kambêngane
Kangjêng Sunan nulya kesah
Ki Gêdhe prentah karya
wuwunge gêdhoganipun
alang-alang gya ingudhal

Kinarya wuwung udani
buntêlan yatra nèng têngah
salangkung kèthèng kathahe
katur marang Ki Dipatya
kambêngan isi arta
Ki Dipati aris muwus
iki artane si paman

Binuntêl dene akèri
anèng jroning alang-alang
baya lali paman kae
wus pinasthi bêgjaningwang
têtuku tan kelangan
ing dalu datan winuwus
injange ingkang winarna

Ki Gêdhe Samarang linggih
anèng ing dalêm pandhapa
ingayap pawongan akèh
Ki Dipati arsa dhahar
kinarya sasarapan
dhaharan wus munggèng ngayun
ngadhêp wedang tinepasan

Kang namur-kawula prapti
Jêng Susunan Kalijaga
sarwi mikul kêmbêngane
ngirit marang plataran
dening kang jagi lawang
Ki Dipati priksa muwus
lah paman age linggiha

Jêng Sunan alon alinggih
ngèmpèr kidul prênahira
sarwi ngadhêp rêmbatanne
ngêntosi dènnya sarapan
Dipati ing Samarang
wus linorod ambêngipun
kanthi lorod sasarapan

Ki Dipati ngandika rum
dhatêng kang amindha kuli
esuk têmên gonmu prapta
wismamu apa tan têbih
kang namur-lampah ris mojar
inggih têbih wisma-mami

Ngardi Jabalkat rannipun
Ki Dipati angling malih
dene adoh wismanira
lah ngêndi pondhokirèki
tan mawi pondhok kawula
duduk saking wisma enjing

Ki Gêdhe gawok kalangkung
miyarsa aturing kuli
aglis dènnya ngambil arta
salawe kèthèng kèhnèki
ingulungkên wus tinampan
Jêng Sunan angling mlas-asih

Bilih kaparêng ing kalbu
kawula anyuwun ngêmis
inggih salila sampeyan
karêpa maring Hyang Widdhi
Ki Dipati ngambil arta
sakèthèng nguncalkên aglis

Maring Jêng Sunan linuhung
tibèng jobin anèng ngarsi
sang mindha alon lingira
ulun tan angêmis picis
tangèh rêmên donyabrana
yèn parêng panyuwun-mami

Ungêling bêdhug masjid gung
Ki Dipati ngucap bêngis
lêngguk têmên paman sira
tan rêmên bandha sakèpèng
iku gêmpalaning reyal
reyal gêmpalaning rukmi

Mung jaluk unining bêdhug
mangsa bêdhug antuk anggris
sang pindha kuli lingira
ywa makatên Ki Dipati
tan sae dintên akirnya
ywa mangeran dunya picis

Dados brahala satuhu
nir manggih swarga linuwih
wong mangeran marang dunya
pêtêng tumêkaning takdir
kaalingan ing brahala
tangèh antuk swarga jati

Jênênging kita satuhu
anèng donya boya lali
pinasthi umantuk marang
ajal rahmating Hyang Widdhi
kêkêl nèng ngriku kewala
paran yèn datan pinikir

Têbih kapengin katèngsun
sugih dunya lir dipati
ngapirani têmbenira
yèn antuk swarga linuwih
mulya-mulyaning kawula
barang kang cinipta dadi

Nèng dunya upaminipun
anggaota pitung warsi
pan taksih kenging winilang
de gaota nèng swarga-di
sagacrokan mas sasingkal
sumangga ingkang pamanggih

Ki Dipati mèsêm muwus
gadêbus si paman iki
kaya wong wus wêruh swarga
lamun wêruha sirèki
boya adol alang-alang
lan boya anêmbung ngêmis

Pasthi krasan nèng swarga-gung
Jêng Sunan aris mangsuli
yèn manira rêmên êmas
nora susah angruwati
anggêdhug mangsa danguwa
ngambil êmas saking siti

Jêng Sunan dyan nyandhak pacul
mring plataran macul siti
sagacrokan nulya dadya
mas sasingkal agêngnèki
ingulungkên mring Dipatya
lah niki rukmi swarga-di

Pinaringkên mring sirèku
nulya mudhun Ki Dipati
tumingal êmas sasingkal
mancorong kèh tunggilnèki
anjêngêr tan sagêd ngucap
ing tyas sakalangkung ajrih

Êmas winangsulkên gupuh
mring siti wus tan katawis
Ki Dipati saya wêwah
ajrih asih trusing galih
cinandhak ki namur-lampah
kinanthi minggah pandhapi

Ingaturan jajar lungguh
ngrarêpa umatur aris
niti warti tatakrama
nuwun gunging pangaksami
saking sangêt kalêpatan
angina samèng dumadi

Ing mangke kiyai ulun
asrah jiwa-raga yêkti
kawula angèstupada
anglampahi ing satuding
sakit praptamirèng pêjah
sumangga ing asta kalih

Amung ing panuwun-ulun
tumuntên tampiya kang sih
èwêting tiyang tumitah
manawi kasêlak lalis
Jêng Sunan marwata-suta
pangandikanira manis

Yèn têmên-têmên sirèku
arsa gêguru mring mami
manira nêdha pratandha
patang prakara kèhnèki
ngibadaha salaminya
angadêgna iman sukci

Lan nginguwa santri kaum
Islama wong sak-Sêmawis
mulyakna bêdhug lan langgar
dene ingkang kaping kalih
dika jakat lawan lila
wit dunya akèh pan wajib

Jinakatakên puniku
dimurwatta lawan adil
lawan kaping tiganira
kêdah sumingkir sakalir
kadunyan myang kawiryawan
kang dadya bancanèng pati

Wasana kang kaping catur
kesah sing wismanirèki
anuntumakên bêdhiyan
mring wismaning gurunèki
yèn têmên yun puruita
dika maring jênêng-mami

lajêng nusula maringsun
maring ing Jabalkat wukir
Ki Gêdhe aris aturnya
ing pundi pêrnahing wukir
lan tuwan sintên sinambat
Jêng Sunan mèsêm lingnya ris

Tanah Têmbayat puniku
Sèh Malaya aran-mami
Jêng Sunan wusing ngandika
linggar mentar tan kaèksi
Ki Gêdhe dumadya rimang
datan anyana samênir

Katêkan wali panutup
ginagas saya ngranuhi
pupuntonaning wardaya
pan arsa tumulya maring
asrama arga Jabalkat
ketang dhawuhe sang yogi

Ki Adipati dyan kondur
pinanggih garwa myang siwi
mêdharkên ing karsanira
dènnya yun mahas ngasêpi
mituhu tuduh minulya
rajabrana gya winaris

Mring garwa myang putranipun
kadang warga miwah abdi
tanapi sudhiya jakat
mring sanggyaning pêkir miskin
praja pinasrahkên marang
ing ari kinèn mandhiri

Myang nêtêpkên dhawuhipun
wawêling Jêng Sunan Kali
adan pamit mring pra garwa
tanapi putra myang ari
garwa kang sêpuh priyangga
lumuh tinilar ing laki

Kêdah tumut ing sapurug
prasêtya sabaya-pati
tuluse mangèstupada
ing donya praptaning akir
Ki Gêdhe kalintang wêlas
panyuwunne dènlilani

Ngandika dhuh sang bêg sadu
nyai yèn mèlu mring mami
aywa sira gawa brana
wêwalêre sang ayogi
wit iku dadi brahala
mamêtêngi jaman lalis

Lamun sira adrêng mèlu
salinna busana putih
kang garwa matur sandika
mulya sira Ki Dipati
amangagêm sarwa pêthak
wusing atus amamêling

Tumindak risang nahên kung
pribadi tan mawi dasih
sumêdya amati-raga
lastari dènnya lumaris
Nyai Gêdhe atut-wuntat
panganggone sarwa putih

Wuluh gadhing têkênipun
ingisenan sosotya-di
miwah lantakan kancana
kêbak ingkang wuluh gadhing
ngati-yati pangrêksanya
pakèwête wong lumaris

Tan weca ing kakungipun
angodhol wontên ing wingking
ajrih lamun kauningan
gènnya bêkta barana-di
mring laki sang adipatya
sangêt dènnira malêri

Kang raka apan wus dulu
isine kang wuluh gadhing
ananging api tan wikan
kêbat dènnira lumaris
kang garwa grèndhèl tinilar
repot labêting pawèstri

Lêpas kalih lampahipun
kapungkur nagri Samawis
praptèng wana tarataban
lan dhusun radi kapering
Ki Gêdhe ing Pandhanarang
kapêthuk tyang ngadhang margi

Titiga anèng dêlanggung
ambêbêgal karyanèki
ngandhêg risang don lumampah
hèh paman mandhêga dhingin
aku jaluk angsal-angsal
Ki Gêdhe aris nauri

Tan gêgawa lakuningsun
yèn sira kurangan bukti
wuri ika rabiningwang
anggawa barana adi
nèng têkên wuluh wadhahnya
rêbutên kang wuluh-gadhing

Aja gêpok awakipun
dènkêna kang wuluh-gadhing
pasthi tuwuk tyang titiga
Ki Gêdhe lajêng lumaris
katri begal wus samêkta
prayitna ngadhang nèng margi

Nyai Gêdhe nulya langkung
têkênne rinêbut kêni
Nyai Gêdhe gya lumajar
anangis nututi laki
Kyai Gêdhe tulungana
tyang titiga salah kardi

Katêlah karaning dhusun
Salahtiga praptèng mangkin
ya ta wuluh dyan pinêcah
èstu isi barana-di
dinar jêne lalantakan
tri begal suka tan sipi

Pinara tiga wus rampung
nulya wontên dhatêng malih
aran Kyai Sambangdalan
kasèp tan mèlu dèn-dumi
winartan marang kang angsal
iku tututana aglis

Têkênne kang lanang durung
kêna dak-rêbut wong katri
lagi kang wadon kewala
kang lanang lumaku dhingin
gugup wau Sambangdalan
nututi ingkang lumaris

Nahên ta ingkang lumayu
anututi marang laki
têbih dènnira kacandhak
Nyai Gêdhe asru nangis
sasambate amlasarsa
baya lali marang mami

Adarbe rabi wakingsun
nora karsa anulungi
tega têmên nilar ingwang
Ki Gêdhe amuwus aris
yayi tan mituhu wêkas
silip anggawa sotya-di

Majade mangsa dha wêruh
nèng sajroning wuluh-gadhing
suprandene kawêruhan
mung têkênnira pinilih
lah wis sira narima-a
wong pinundhut mring kang kardi

Lah payo anènga ngayun
ingsun kang lumakyèng wuri
nulya lajêng lampahira
ucapên ingkang nututi
Sambangdalan nulya prapta
angrêbut têkênnya cis

Wus sinungkên têkênnipun
kayu sandhang tanpa isi
tinampik nulya tinampan
têkên wangsul mring dipati
ki Sambangdalan angucap
paman jaluk olih-olih

Ki Gêdhe nulya amuwus
ingsun nora olih-olih
Sambangdalan pan amêksa
minta dinar lan rêtna-di
yèn tan suka ingsun rêbat
ywa nganti ingsun-gêbugi

Kyai Gêdhe malih muwus
andalarung sira iki
kaya wêdhus ambêkira
tan ngêjêp ujaring jalmi
Sambangdalan malih warna
wêdhus dumba gêng ainggil

Ki Dipati awas dulu
yèn kang begal malih warni
langkung jrih lajêng lumampah
punang dumba anututi
tan uning yèn malih warna
maksih ngucap kadi jalmi

Nulya nyabrang lèpèn agung
tan sagêd ngadêg nèng warih
lawan wruh wayangannira
angrasa yèn malih warna
nulya nangis asrah tobat
têmbung manis atut-wuri

Kyai Gêdhe dènnira lumaris
sampun prapta ing tanah Têmbayat
mênggah wukir Jabalkat-e
amanggih dhusun agung
datan wontên lèpèn myang prigi
lan manggih masjid pelag
alit wingit bagus
nèng ngriku dènnya dhadhêkah
wukir Jabal satètès tan ana warih
Sambangdalan ngawula

Miminta sih mulyaning kang warni
sinung karya ngisèni padasan
tan tinutup pancurane
datan linilan turu
lamun dèrèng bludag kang warih
padasan êncèhika
gêngnya tigang prangkul
sapanggayuh inggilira
rintên dalu tan kèndêl dènnya ngisèni
pangambile kang toya

Tumurun ring lèpèn radi têbih
pinarantèn pambêktaning toya
mituhu ing saprentahe
awrate ing panuwun
mantuk angsal jalma sajati
ing têmbe wus sinêdya
lajêng angguguru
wus sapta ri nèng Jabalkat
tanpa nendra muhung ngangsu rina wêngi
padasan nora kêbak

Nulya rawuh Jêng Susunan Kali
têtêkên cis lênggah sela gilang
Ki Dipati lan nyaine
mangaraspada gupuh
Sambangdalan dhèrèk ngabêkti
Jêng Sunan angandika
dene iku wêdhus
bisa ngucap tatajalma
paranbaya kang dadi purwaning nguni
pun Dumba matur nêmbah

Borong angga sumangga sang yogi
Jêng Suhunan aris angandika
bênêr aturira jêbèng
mula sira dèn-kawus
tobata ring Kang Maha Sukci
minta-a pangaksama
nir ing cintrakamu
jatining tuhu manungsa
ya muliha marang asalira jalmi
sabdaning wali-tama

Sambangdalan cintrakanya wus nir
mulya jati jatining manungsa
sumungkêm pada pamase
sukanya tan cinatur
Sunan Kali têkênnya êcis
dinudut nulya mêdal
toya wêning mancur
kinèn anambaki sarya
blumbang alit lêstantun ngantos samangkin
sabdaning wali mulya

Datan kenging lokak kanang warih
nadyan nuju ing mangsa katiga
botên suda ing wêdale
karamat wali luhung
SunanKali ngandika malih
dhumatêng Ki Dipatya
ing samêngko kulup
wus manjing wali nujêmba
ingsun asung kakasih sira samangkin
Pangeran ing Têmbayat

Ngislamêna sakathahing jalmi
ingkang isih nut agama lawas
lawan têtêpa nèng kene
wruhanta masjid iku
têka Mêkah asalirèki
angadêgna Jumuwah
lan maninge kulup
Sambangdalan mantêp sêtya
apuranên sakèhe dosanirèki
dadiya sabatira

Ingsun asung aran ing samangkin
Sambangdalan jênênga Sèh Dumba
nêmbah sandika ature
wasana kalihipun
Kangjêng Pangran lan sabatnèki
kalihe gya winêjang
sampunne kacukup
Sunan Kali tan katingal
lah punika criyose bapa ing nguni
Jêng Pangran kang wus swarga

Mas Cêbolang miwah catur santri
suka-rêna miyarsa carita
Cêbolang alon dêlinge
mênggah samangkenipun
kang jumênêng wontên ing ngriki
adhi gih putranira
ingkang sampun marhum
nama ugi Jêng Pangeran
ing Têmbayat lumastari kadi nguni
ngluluri kang wus swarga

Mila botên têdhak maring masjid
kala wau sabakdaning Ngasar
wontên dhatêngan tingale
priyantun ing Mantarum
sampun ciklu tan mawi kanthi
padatan kang mangkana
amung Kyai êmpu
Anom Dhatuk ing Mataram
Mas Cêbolang èngêt pangandikane Ki
Ajar Kapurun arga

Jêng Pangeran ing Têmbayat sami
lawan Panêmbahan ing Kajoran
pan samya winênangake
amêjang ngèlmi luhung
têrang saking dhawuh narpati
locitaning wardaya
pama sesuk-esuk
ulun sowan Jêng Pangeran
kabênêran pinanggih Kinom Mantawis
wasana lon lingira

dhatêng ulun ing Têmbayat riki
padatan kang sampun kalampahan
punapi inggih angangge
linapurkên Jêng Ulun
Sahabodin saha nauri
tamtu atur uninga
pancèn kala wau
pangangkah bilih Jêng Pangran
têdhak Mahrib gènulun ngaturi uning
wasana datan têdhak

botên wande ulun dèndukani
wit katamuan tan atur uninga
Cêbolang alon dêlinge
aksamanta kang agung
ulun dadya jalaran runtik
ing dintên benjing-enjing
bilih kakang lapur
ngiras mamitakên pisan
kula ngantos wontên ing srambi rumiyin
ki marbot suka-rêna

Langkung atut karsanipun yayi
wawi sami sare saliyêpan
lumayan tulak aripe
dhuh kakang sampun tanggung
bêdhug katri kirang sakêdhik
prayogi natas pisan
antuk sunatipun
kula nyuwun sasêrêpan
rèhning mratah tiyang ajal dènslamêti
tan wrin pikajêngira

Ingkang makatên punapa inggih
amung saking padatan mupakat
punapa wontên watonne
Sahabodin lingnya rum
dhawuhipun Kangjêng Kiyai
hèh Bodin rèhning sira
wus kalêbu kaum
kêrêp diundang kondangan
kinèn andongani ambêngan sakalir
mumule myang slamêtan

Lamun ana kang tanya dununging
slamêtanne jalma kang wus lena
kawit gêblag tumêkane
ing sèwu dinanipun
kadiparan jawabirèki
atur kula padatan
Jêng Pangran sru guguk
wasana alon ngandika
hèh Abodin sirèku kudu udani
mangkene jawabira

Waton Kitab lan Tanajul-tarki
mulane wong mati dènsurtanah
amrênahakên jisime
kalawan ulêsipun
myang angingsêr tanahirèki
kang mau ana ngalam
-sahir dunungipun
samêngko wus salin ana
alam-kabir langgêng kahanannirèki
mulih mring asalira

Wong amati dèn-têlungdinani
nyampurnakkên kang patang prakara
apan anasir aranne
bumi we angin latu
de slamêtan pitunge ari
karêpe nyampurnakna
kulit miwah wulu
mula dèn-patpuluh-dina
iku apan nyampurnakkên gawan saking
bapa tanapi biyang

Rupa gêtih sungsum lawan daging
myang jêrowan kuku rambut tulang
jangkêpe wolu otote
mulane satusipun
ari mawi dipunslamêti
sampurnane kang sipat
badan wadhag iku
slamêtan pêndhak sapisan
iku sampurnaning kulit lawan daging
miwah jêrowanira

Salamêtan pêndhak kaping kalih
sampurnane kaanan sadaya
kulit gêtih sasamine
amung kari babalung
mula nganggo sinèwu ari
iku apan pungkasan
nyampurnakkên sagung
ganda atanapi rahsa
wus nir rasa kalawan gandanirèki
sèwu dina sanyata

Curiga dipisah wrangkanèki
ora ana criga manjing wrangka
wrangka manjing curigane
lan mungguh ananipun
kanang Kitab Tanajul-tarki
Adam-sarpin basannya
mangkono bae wus
nanging ing salaminira
dèrèng wontên ingkang pitakèn mring mami
sawêg adhi punika

Ulun alimanan rèh wus wanci
natab bêdhug lah kakang sumangga
ki modin anatab age
dhêng dhêng dhêng nulya mudhun
mring patirtan lan tamunèki
maring lèpèn bêbucal
wênèh samya adus
wussing ngambil toya kadas
minggah malih mring masjid amuji tasbih
Nurwitri tandya adan

Bakda adan dyan sunat Subêkti
bakda sunat Ki Saloka kamat
gêmlonggong agêng swarane
paragat wêktu Subuh
Ki Abodin lingira aris
sami kantun pinarak
kula lajêng lapur
saha mamitakên pisan
kang sinung ling dhêku ki modin lumaris
nahan Pangran Têmbayat

Lagya lênggah lan tamunirèki
Kiyai Nèm êmpu Ngèksiganda
sadalu tan ana sare
anèng ing dalêm pungkur
ki Abodin lajêng mangarsi
makidhupuh anyêmbah
Jêng Pangran andangu
Bodin sapa ingkang adan
lawan kamat ing mau waktu Subêkti
apa ta santri anyar

Sahabodin nêmbah matur aris
amba nyuwun gung-gunging duduka
tur uninga sawêg mangke
kala wingi pukulun
wanci sêrap wontên têtami
gangsal jalêr sadaya
kang satunggal bagus
têmbirang nama Cêbolang
rencang catur nama Saloka Nurwitri
Plakarti Kartipala

Bêkta trêbang ngakênnipun santri
saking Kêdhu tambuh kang pinarak
nyuwun pamit ing samangke
nglajêngakên ngaluyug
dèrèng bidhal kèndêl nèng srambi
Jêng Pangran mèsêm lingnya
sêmbrana sirèku
wingi kathik nora kandha
apa ingkang adan kamat mau enjing
nuwun inggih bêndara

Kiyai Nom anambungi angling
yayi ulun inggih sampun têrang
dhatêng kalima santrine
lami anèng Mantarum
wus kulina kalawan mami
Cêbolang jatinira
atmajêng sang wiku
Akadiyat Sokayasa
apaparab Sèh Anggungrimang samangkin
manjing wali nujêmba

Winêdharkên kalanira nguni
Mas Cêbolang duk anèng Mantaram
Jêng Pangran sru andikane
Sahabodin dèn-gupuh
timbalana kalima santri
ingsun ayun pinanggya
Bodin nêmbah mundur
wangsul ngirid santri gangsal
Mas Cêbolang praptèng ngarsa mangênjali
mangraub dalamakan

Santri catur tumuntên ngabêkti
makidhupuh lir konjêm pratala
Jêng Pangran alon dêlinge
kulup padha rahayu
satêkamu ing dhepok-mami
lawan sarowangira
kang sinung ling matur
saking pangèstu paduka
kula miwah sakanca sami basuki
barkah-dalêm Jêng Pangran

Kiyai Nom aparing pambagi
myang ngandika kulup ora nyana
lamun katêmu ing kene
sira saka Mantarum
sabanjure marang ing ngêndi
Ki Cêbolang anêmbah
dhumatêng Kêpurun
sowan Ki Ajar Sutiksna
tan na lami wontên Kêpurun dyan maring
ing Candhi Parambanan

Aningali sanggyaning kang candhi
myang pinanggih Kiyai Karsana
minangka jurukuncine
namung sipêng sadalu
enjing bidhal lajêng dumugi
karajan ing Kajoran
naib ulun jujug
kang anama Ki Martaka
sarêng enjing sinowankên Kangjêng Kyai
minulya ing Kajoran

Panêmbahan sru parênging galih
radi lami ulun nèng Kajoran
ngantos rumêntah asihe
aparing nugraha gung
kawruh suci jati piningit
sabên ratri datan sah
nèng ngarsaning wiku
langkung ing samadya candra
ulun mundur saking Kajoran dumugi
ing wana Tarataban

Anèng wana kadalon dyan mampir
ing planggrongan kapanggih kalawan
Ki Dikara paparabe
abdidalêm sang ulun
lurah Kalang griya wanadri
kalangkung dènnya trêsna
ngantos amba sinung
tarêbang wacucal kidang
sanjangipun amrih ywa sangsoyèng margi
gampil pados sipêngan

Undur-ulun saking ing wanadri
lumastantun sakeca ing lampah
kalawingi sabakdane
Ngasêr-i langkung rawuh
lamat-lamat ulun udani
ardi alit rêspatya
kawuryan ngunguwung
katarik kêncênging manah
dyan sumêngka rawuh sayah lêsah ênir
pikantuk rahmattolah

Ulun lajêng kèndêl ing surambi
masjid alit adi langkung pelag
amba tuwin sadayane
sami karaosipun
ing tyas ayêm têntrêm sakalir
anrus nikmat mupangat
silastuti mungkul
lajêng pinanggih kalawan
Sahabodin sabakdanipun Ngisa-i
ulun lajêng jiyarah

Astananya risang luhung swargi
kang wus antuk rahanting Pangeran
Jêng Pangrap ing Têmbayate
bakdaning tahlil laju
mring Cakaran jiyarah ugi
astananya Sèh Dumba
bakda tablil wangsul
ing masjid sadalu pisan
tan anendra ginêm kalawan ki modin
gotèkkên lalahanan

Pangran Bayat angandika aris
basane ya nora abêbakal
sira kasasar marene
yêktine ri katèngsun
ko -sipêngi kang nganti lami
ing kene lan Kajoran
tan na seosipun
sira wus umanjing siswa
-nira kakang Panêmbahan Rama adi
ya uga putraningwang

Dhuh ki raka raosing tyasmami
mring Cêbolang lajêng asih trêsna
tan mantra kapanggih nêmbe
Mas Cêbolang andhêku
mangênjali umatur aris
dhuh sang kalêngkaningrat
sabda kang dhumaruh
kalangkung kalinggamurddha
borong angga sumanggêm ing lair batin
sakarsa lumaksana

Nahan dènnya pinarak wit enjing
têkèng wanci manjêring baskara
gumrênggêng dhrêdhêg bêdhuge
pangran ngandikèng wadu
hèh cah wadon ladèkna aglis
dhahar saananira
kang kinèn wus mundur
prapta ambêkta rampadan
dyan tinata liwêt lêmês akas gurih
golong tumpêng mêgana

Jangan mênir pêcêl ulur-pitik
brambang kunci sambêl sinantênan
brambang jae santên tempe
cupang sambêle jagung
dhêdhakohan sambêl-kêmiri
asêm sambêl lethokan
plapah sambêl-kukus
untub-untub sambêl-brambang
loncom jenggot bobor bubuk-dhêle jêmprit
bênce sambêl kaluwak

Padhamara kranggeyan bok-jêmprit
lodhoh-pindhang telya sambêl-bawang
gudhêg sambêl-gorèng cuwèr
lumbu sambêl-cêmpaluk
sambêl-jêrampêcêl myang manggis
bubuk wihijèn kacang
dhêle sambêl-windu
uyah-gorèng bumbu-pala
sambêl-gocèk sambêl jae sambêl-kunci
sambêl-cabe ijêm bang

Pêcêl-kacang iso kêmbang-turi
dewa-daru lêmbayung thokolan
ingkung jlegor rèn cangkringe
gudhang-têmu poh gêndruk
ronning kêncur tarantang ririh
boros gundha-wèwèhan
nyemok gudhang-êbung
pêncok-suru diyèng mudha
cabuk gêmbrot bêbothokira sêmayi
gadhonne kendho urang

Bongko pelas garangasêm-pitik
asêm-asêm êntun kapri brambang
sundêl-lemên sêkar-tungkèng
bêbubus ayung-ayung
gêcok sêtup tomis mawarni
kuluban ceme mudha
acar pondhoh timun
lombok jêmprit brambang bawang
lêlalaban kêkêcambah gudhe kêmangi
myang ulam warna-warna

Wus miranti panataning bukti
Pangran Bayat alon angandika
Cêbolang barênga bae
anadhah padha kêmbul
dimèn enak goningsun bukti
kang sinung ling manêmbah
mangke kewala wus
ulun manadhah lorodan
nora kêna kulup payo barêng bukti
ngurmati jêng ki-raka

Katiganya wus samya wawanting
nutug rahmat akêmbul-bujana
wus linorot sadayane
dharan lumadyèng ngayun
babasahan mawarni-warni
atanapi woh-wohan
santrinira catur
sarêng manadhah lorodan
langkung sêngkut bêtèke mêntas kalantih
tuwuk sadayanira

Wussing nadhah pangangsêging bukti
ingancaran aso mring pondhokan
Cêbolang nunggil pondhoke
lan Kinom ing Mantarum
siyangira datan winarni
dalu bakdaning Ngisa
Jêng Pangran lan tamu
Kiyai Nom Mas Cêbolang
pinarak ing sanggar palanggatan katri
Jurudêmung Jêng Pangran

Kakang êmpu Ngèksiganda
nguni wus mêdhar pitutur
dhawuhipun sang linuhung
Jêng Suhunan Kalijaga
masalahing kanang dhuwung
prabot dhapur busananya
makna murad rahsanipun

Arinta radi kalepyan
mênggah urut-urutipun
satêmah dhompo tumpang-suh
Kinom mèsêm angandika
tiyang sanès wajibipun
layak bilih kasupènna
inggih ki raka pan namung

Saking pamanah kawula
rèhning tinitah tyang sêpuh
bilih kasandhang-kasandhung
wontên ingkang atêtanya
pramila panyuwun-ulun
kaparênga mêdharêna
rinaos suraosipun

Cêbolang langkung thêk-thêkan
rèhning nguni dèrèng sinung
katingal pasêmonipun
manganti wêdharing sabda
Kiyai Nom ngandika rum
atut yayi pamintanta
kinarya cacagak lungguh

Saking pangandikanira
Jêng uwa ingkang Sinuhun
Kalijaga sudibya nung
prayogine kinawitan
kang supados urut-urut
Cêbolang antuk tambahan
kang sinung ling sukèng kalbu

Pinurwa kang aran ganja
punika kang luwih luhur
satuhu tuhune amung
Allah Subkanna Tangala
tutuping Allah Jêng Rasul
Nabi nayakèng bawana
kakasihira Hyang Agung

Mangka nglahirkên tandhanya
Gusti lan kawulanipun
lorone sawujud
lamun ingaran satunggal
lan kakalih èstunipun
ingaran ro kadiparan
pan sawiji jatinipun

Sirah-cêcak kang winarna
satuhune Betal-makmur
sirahe manungsa iku
wêrdine sasananira
parameyan wijilipun
kaèngêtaning manungsa
tan lyan saka Betal-makmur

Tikêl-alis ginupita
nêpsu tri prakara èstu
Darana ingkang rumuhun
mila kaping kalihira
Maklum kaping tiganipun
yèku nêpsuning kang manah
Maknawi sukci rahayu

Kêmbang-kacang maknanira
Gunung Tursina satuhu
kang ngawruhi lakunipun
lumêbu myang mêdalira
ing napas kang mêtu ngirung
dadya tandhaning kawula
lawan Gustinira iku

Lambe-gajah kang winarni
iku ta sajatinipun
pan Lesan kita satuhu
Insan-kamil dunungira
pangandikaning Hyang Agung
asipat rupa sanyata
yèku sabda Kun paya-kun

Mangkya grènèng wujudira
aksara dha dha satuhu
myang aksara ma punika
wêrdine panggonan pêjah
nèng jroning dhadhanirèku
mokal kalamun mêdala
ngaurip kalamun lampus

Gandhik apan têgêsira
punika woding jêjantung
ingkang kawasa satuhu
mahanani dumadiya
ing carêming manungsèku
datan liyan asalira
yêkti saking jantung mau

Sogokan ingkang winarna
manjing purusing jalmèku
ambuka warananipun
punang hawa nawa sanga
tingal karna lawan irung
tutuk tanapi jalêran
kanang sulbi jangkêpipun

Bawang-sabungkul winarna
baga purana satuhu
Betal-mukadas punika
omah gonning pasuciyan
Sraweyan gantya winuwus
iku wêrdine musibat
kang karan sajatinipun

Karuwingan wardinira
pawakan kita puniku
kudu winangut aturut
ingkang supaya prayoga
Pasikutan kang cinatur
wêrdi luwêsing manungsa
tandang kita aywa kidhung

Lawan kudu sumurupa
pasêmonne liyanipun
mangkya Pèjètan cinatur
iku driji jêmpol kita
kang kawasa nyanggabakuh
ing karya nglantari marang
kauripan kita èstu

Wadidang ingkang winarna
sikil kita wêrdinipun
kang misesèng badan-ulun
gantya Tunggakan winarna
karêpe manungsa èstu
pan ora kêna kasoran
lumuh asor kudu unggul

Kèpèt mangkya pinarceka
talapakan kita iku
pat-upate manungsèku
mangkya Jalèn wardinira
urip-kita ywa kalimput
tinartamtu mulih sira
maring Hong ing asalipun

Waja mangkya kang jinarwa
iyèku aran babalung
manjing kasantosanIngsun
Wêsi iku daging kita
sajrone nèng donyanipun
sêrating wêsi winarna
manjing ing kulitannipun

Mangkya Pamor ginupita
iku otot bayunIngsun
sajatine cahya Ênur
-buwat kang gumilang gilang
ana ing wadana mancur
pratandhaning gêsang-kita
sukci trus wêning satuhu

Pêsi ingkang tinarbuka
apan pusêr wêrdinipun
minangka kaanan tuhu
ing tyas sanubari kita
Kodhokan pungkasanipun
tandhaning pangrungu kita
kang patang prakara gadhug

Tamat ricikan curiga
yayi apan mung puniku
Pangran Têmbayat lingnya rum
ki raka ywa katanggêlan
mênggah dhapuring kang dhuwung
lah inggih kawêdharêna
sinantunan sêkar Pangkur

Kinom mèsêm lon lingira
de dhapuring curiga kang winarni
Tilam-upih kang rumuhun
makna pasêmonnira
murat jalma wadon dene rahsanipun
pamikire marang katga
dikaya mikir padêmi

Brojol makna karêpkita
muradipun ingkang sampun kawijil
rasa kang bisa sirèku
anggêmèni wicara
sadurunge kawêtu sinukmèng kalbu
aja lunyu ing pangucap
lunyu lonyot angacuwis

Jalak-tilamsari wanda
maknanira yèku tutup sayêkti
dene murade wong turu
mungguhing rahsanira
aja pisah lawan gêgamanirèki
wunguwa tanapi nendra
ing rina kalawan wêngi

Dhapur Jalak-dinding ika
makna kijab utawa aling-aling
murat têlung prakarèku
rahsaning ginupita
manungsèku kang mêsthi kudu anêbut
Allah kalawan Muhkamad
katrine Rasullolahi

Jalak-sungu tumpèng ika
maknanipun punika wadhah yakin
dene muwade winuwus
pan rijêkining Allah
ransanira manungsa ywa wancak kalbu
tyas sumêlang yèn tan nadhah
Allah têmên murah asih

Jalak-ngore ginupita
maknanipun ura nora sawiji
murat pikir kang lumaku
mungguh ta rahsanira
manungsèku pan nora kêna kalimput
sanalika bawarahsa
pupuntoning barang pikir

Dhapur Sêngkêlat ginita
maknanira yèku urubing ati
murade patrap linuhung
dene ta rahsanira
ing sarina kalawan sawênginipun
tangi lungguh mlaku nendra
duga-duga aywa kari

Dhapur Carita punika
makna ujar wangsit ingkang prayogi
murat sumurup saèstu
dene ta rahsanira
kapintêran lan kagunan iku tamtu
dijalari ing wong wrêddha
mawa sabab sadayèki

Mangkya dhapur Sabuk-tampar
maknanira kêncêng nora katawis
murat luwih gawatipun
rahsane kaluwihan
pan tartamtu saka ing manahirèki
pribadi tan paran-paran
kanugrahhaning dumadi

Dhapur Sabuk-intên ika
maknanipun sosotya luwih adi
murade atinirèku
dene ta rahsanira
kamulyaning manungsèku tinartamtu
kudu anganggo sarengat
tatakrama kang prêmati

Dhapur Sumpana winasna
makna ngimpi dene muradirèki
nahan têrang ingkang kawruh
rahsa manungsa kêdah
darbe kira-kira prayoga ywa kantun
watara ringa sujana
siyang dalu dènkaèsthi

Kanang dhapur Carang-soka
maknanipun nêpsune tangan kalih
murade bakal puniku
dene ta rahsanira
uwong iku bakal mijèkakên tamtu
mulane babo ngagêsang
arahên mijèni bêcik

Dhapur Pandhawa winarna
makna lima murade sumurup ing
marga lilima satuhu
rahsa patining jalma
nora liya saka ri pasarannipun
lilima Êpon kalawan
Wage Kliwon Lêgi Paing

De Pandhawa-cinarita
maknanipun wujud lilima yêkti
murat wulange wong sêpuh
rahsane kudu wikan
êninging kang pancadriyanira iku
dumadya sabar narima
sumingkir angkarèng budi

Dhapur kyai Sêmar-bêthak
makna ingkang pêtêng de muratnèki
kang wus enak rahsanipun
manungsa kawajiban
kudu angupaya boga kang pakantuk
ananging ywa cacah-cucah
nglakoni panggawe nisthip

Dhapur Sêmar-tinandhu pan
makna ingkang lawas pêtêngirèki
murate darbe ngamalun
rasa sabisa-bisa
manungsèku jroning urip aywa suwung
kudu adarbe rawatan
ing ngèlmu amrih basuki

Dhapur Sêmar-angujiwat
maknanira kang bungah kanthi eling
murat pamicara tuhu
rahsane ing sabarang
karêping kang manungsa ywa grasa-grusu
kanthiya panggalih padhang
kang sarèh dadi patitis

Kang dhapur Pandhawa-rarya
makna ati limang prakara yêkti
murat abang irêng pingul
jênar ijêm limanya
rahsanira ngaurip ywa nganti korup
marang ingkang panasaran
limang prakara ing ngarsi

Sêmpana-blandhong winarna
maknanira bêninging mripatnèki
murad manêgês manêkung
rahsa yèn darbe karsa
manungsèku kudu tajêm tingalipun
mênêp nir wardaya harda
dumadyan-tuk kang kaèsthi

Sêmpana-kinjêng winarna
maknanira anênggih jalma ngimpi
murade saèstunipun
apan ta seje jaman
rahsanira manungsèku nora wurung
ngambah marang ing kamuksan
mantuk mring ajalirèki

Dhapur Condhong-campur nama
maknanira amor utawa tunggil
murat waskithaning kalbu
rahsane kudu bisa
angumpuli marang ing sabarang rêmbug
aywa rêngkêng kang amêmbat
nayana kang katon manis

Campur-bawur ginupita
makna karêp dene murade pasthi
rahsaning pan tinartamtu
manungsa kudu jumblah
condhong dhaup pikire lan Gustinipun
lir campuring têmbaga mas
kang dadya suwasa murni

Adhapur Pudhak-satêgal
maknanira apan wujud sayêkti
murad pangêrti puniku
dene ta rahsanira
pikiring kang manungsèku kudu-kudu
gumêlar rasa nalika
cedha yèn katêmu buri

Dhapur Carubuk binabar
maknanira puniku apan siti
murad momot bakuh pêngkuh
dene ta rahsanira
aja tampik ingkang dènarêpi amung
marang ing bêcik kewala
kang ala aja dènmohi

Dhapur Sadak kang kawêdhar
makna kêncêng kumandêl kodratnèki
dene muradira nêpsu
mungguh rahsane poma
sabên ari ywa kêrêp ngowahi wujud
-ing kita warna priyawak
krik imba sasaminèki

Kang dhapur Rara-siduwa
maknanira apan ênom sayêkti
dene murade puniku
kêrêp-kêrêp kalepyan
rahsanira poma ywa pisah sirèku
lawan garwa pakênira
manawa sira aguling

Dhapur Kêbo-dhèndhèng ika
maknanipun apan enak sajati
dene ta muratirèku
kang rumêsêp sanyata
rahsanira mangkya ta ingkang tinutur
bangkit sung enak kewala
maring sasamèng dumadi

Dhapur Putri-sinaroja
maknanipun punika amêpaki
dene murade sumurup
mungguh ing rahsanira
manungsèku awarna-warna satuhu
kang plêg padha nora-nana
mêthi ana seosnèki

Karna-tinandhing ingandhar
de maknane punika ingkang sami
murade panasing kalbu
rahsane sabên dina
kudu rêbut pangawikan tanpa rampung
datan nana kang kasoran
dènnira arêbut titih

Têbu-sauyun pungkasan
maknanira uriping nyawa iki
murade patrap linuhung
dene ta rahsanira
manungsèku kudu micara kang jujur
kang condhong padha rahsanya
ywa ngèyèl sabarang pikir

Kinom Mantaram ngandika
sampun jangkêp tridasa kathahnèki
dhapuripun ingkang dhuwung
angling Pangran Têmbayat
sampun cocog lawan kaèngêtan-ulun
mugi kêparêng mêdharna
busananing kanang kêris

Kinom mèsêm mêdharsabda
busananing curiga pinarinci
wujud Warangka rumuhun
iku kayu sanyata
têmbung Arab puniku jatining Kayun
sajaratil-yakin ingkang
pasthi urip nora mati

Kang ingaran Godhong ika
jiwanira loro-loroning tunggil
Gusti lan kawulanipun
kudu sa-abipraya
kang ran Angkup têgêse kudu tuwajuh
sumungkêm ngrasèng kawula
tuwakup marang ing Gusti

Lapal wujud aran latha
lalêthêking athi-athinirèki
mangkya Ri-cangkring winuwus
yaiku pundhakira
dene ingkang ingaran Gandur iku
pan dêdêg pangadêgira
papêsthèn saminirèki

Kang ran Pêndhok jarwanira
ingkang andhok tata kramanirèki
Kandêlan têmbung kramèku
wêrdine ing tyasira
kudu ngandêl-kumandêl marang Hyang Agung
gantya Kathèkan winêdhar
panganti-antining Tokit

Mangkya Mêndhak têgêsira
dèna bisa ngêndhakakên panggalih
gantya Ukiran winuwus
wêrdine tandhanira
Gusti Maha Luhur kang ngluwihhkên sagung
sawiyah kang ginunturan
tartamtu tan kêna mukir

Tamat busananing katga
dhawuhipun Jêng Uwa Sunan Kali
mênggah wujuding kang dhuwung
praboting pangukirnya
kawanlikur êbab kang wus ulun-galur
tèblège ing badan kita
ing lair tanapi batin

Sasampuning paripurna
parincine jumênêng aran Kêris
mula ran Kêris puniku
sajatine kêkêran
ing ngèlmune tinartamtu kudu wêruh
asli tinggalan wong tuwa
wasiyat arannirèki

Mula kramane ingaran
Dhuwung iku de lowung têgêsnèki
Wangkingan kramane luhur
nèng wingking panggènannya
dene Kêris aran sangkêlat puniku
ing sajati-jatinira
kudu-kudu disêngkêlit

Dhapur Sabuk-intên ika
panyêngklite kudu nèng sabuknèki
dhapur Panimbal puniku
ngawruhana carita
ingkang uwus tumimbal mring liyanipun
dhapur Jangkung panganggenya
kudu jinangkung dèn-eling

Dhapur Supana jinarwa
kudu pana marang ala lan bêcik
sabarang kang dipunrasuk
gantya dhapur Pandhawa
panganggene nèng têngahing badanipun
dhuwung Bêniwir dikiyat
ywa lèmèr pan tan sayogi

Titi dhawuhe Jêng Uwa
mung puniku tan wontên malih-malih
kang manjing prabot salangkung
manjing dhapur tridasa
pan sawêlas manjing busananing dhuwung
manjing katrangan sadaya
sêkar Pocung kang gumanti

Jêng Pangeran Têmbayat sru sukèng kalbu
manthuk-manthuk lingnya
ki raka samangke inggih
sampun èngêt ananging prayoginira

Rèhning ulun ngèlmu kêpèk basanipun
tan kadi ki raka
èngêtan turut patitis
bêtèk ulun tinakdir dhasar supenan

Yèn ki raka kaparêng prayoginipun
tinrap ing pèngêtan
mupung wontên kang nyêrati
pun Cêbolang ngiras kadamêl panancang

Supadose nèng Têmbayat radi dangu
hèh kulup Cêbolang
muga dhangana kang ati
anulisi pangandikane ki raka

Kaya kang wus kawêdhar bab kêris mau
Cêbolang manêmbah
sandika darmi nglampahi
nanging awon ngêri sêratan kawula

Mênggah ingkang dados kaparênging kalbu
sastra Jawi Arab
Jêng Pangran ngandika aris
lah tulisên ing sastra Arab kewala

Kiyai Nom angandika sira kulup
bêgja kamayangan
tambah kawruhira kaki
kang sinung ling manêmbah sru sukaning tyas

Yayi Pangran kadiparan kajêngipun
Sangat Kanabeyan
nadyan sami Amad-nèki
wontên ingkang pinilih tur pinilala

Amad wau sanadyan tatal rahayu
botên pinilala
ngupados Amat rijêki
awit pêcak sawêlas pot mancêr surya

Pangran angling pancèn wontên kajêngipun
bilih tan kalepyan
sabarang kang Sangat Nabi
watêkipun kadi ta ingkang winahya

Sangat Amat rangkêpanira Pitutur
purnamaning surya
pêcak salikur potnèki
gathita sad tabuh astha êpotira

Watêkipun nênggih ing waktu puniku
sring dèn-inèng jalma
pinaido ing sasami
tuwin asring jinagal sasaminira

Amat Pacak-wêsi rarangkêpanipun
wit sêlikur pêcak
têkèng pêcak sawlasnèki
gathitastha satêngah sawlas potira

Watêkipun asring jinajal lalêmbut
kalawan manungsa
dènnira samèng dumadi
milanipun dwi Amat tan pinilala

Sangat Amat-Rijêki rangkêpanipun
wit pêcak sawêlas
cêping bêdhug êpotnèki
wit satêngah sawêlas bêdhug potira

Watêkipun keringan samèng tumuwuh
sabarang istijab
tan na manggih walangati
mung puniku Amad ingkang pinilala

Sangat Amat Kalangan rangkêpanipun
wit manjêring surya
wanci andhap êpotnèki
tabuh dwiwlas satêngah catur potira

Watêg nora kajèn kalaran tyasipun
Amat Tatal harja
andhaptumêkèng saratri
watêkipun sami kaliyan ing ngarsa

Jabarail Rijêki rangkêpanipun
purnamaning surya
pêcak salikur potnèki
gathita sad tabuh astha êpotira

Watêkipun sajroning dèrèng pot wau
rosa budinira
kandêl dhatêng samukawis
tyas santosa tan na tilar ing duduga

Jabarail Kalangan rangkêpanipun
wit salikur pêcak
pêcak sawêlas potnèki
gathitastha satêngah sawlas potira

Watêkipun jirèh mring sadayanipun
tanapi rumangsan
tampan-atèn ing sakalir
mila asring salah surup ing pamanggya

Jabarail Salamêt rangkêpanipun
wit pêcak sawêlas
cêping bêdhug êpotnèki
wit satêngah sawlas bêdhug êpotira

Watêkipun sinung kabêkjan sawêgung
darajading rosa
kinuwatakên ing Widdhi
wantu-wantu paringing Hyang Maha Nasa

Jabarail rangkêpanira Pitutur
wit manjêring surya
praptèng andhap êponèki
awit bêdhug satêngah catur potira

Watêkipun sinung dalajad wong agung
linuhurkên marang
sasama-samèng dumadi
lumastari sêpi kanang kara-kara

Jabarail Pacak-wêsi tatalipun
awit wanci ngandhap
praptèng purnamaning rawi
wit satêngah sakawan sadalu pisan

Watêkipun anggung kangèlan sakayun
sabarang rêkasa
tunadungkap ing pambudi
wus dilalah têka tan ana kang gampang

Sangat Brahim Salamêt rangkêpanipun
purnamaning surya
pêcak salikur potnèki
gathita sad tabuh astha êpotira

Watêkipun dènêla-êla wong agung
ingeman ing kathah
jalu èstri ngêmi-êmi
solah tingkah sinung èngêt ing Hyang Suksma

Sangat Brahim rangkêpanipun Pitutur
wit salikur pêcak
pêcak sawêlas potnèki
gathitastha satêngah sawlas potira

Watêkipun dilalah karsèng Hyang Agung
sring-asring dènarah
mring sama-samèng dumadi
bilaine pamrihe aywawidada

Sangat Brahim Pacak-wêsi tatalipun
wit pêcak sawêlas
cêping bêdhug êpotnèki
wit satêngah sawêlas bêdhug potira

Watêkipun apan ta satuhu sinung
warising gaweyan
kang murka-angkara budi
wus dilalah karsaning Hyang kang mangkana

Sangat Brahim Rijêki rangkêpanipun
cêp bêdhug witira
praptèng andhap êponèki
mancêr surya satêngah catur êpotnya

Wawatêke rosa ing bubudènipun
myang sinung dalajad
sapantêse gêsangnèki
myang jumbuhing kalawan watêkanira

Sangat Brahim Kalangan rangkêpanipun
awit wanci andhap
praptèng purnamaning rawi
wit satêngah sakawan sadalu pisan

Watêkipun sinung dalajad satuhu
tansah kinèdhêpan
marang sasamèng dumadi
ajrih asih ing lair batin rumêksa

Sangat Yusup Pacak-wêsi tatalipun
purnamaning surya
pêcak salikur potnèki
gathita sad tabuh astha êpotira

Watêkipun nora sakeca satuhu
gung siniya-siya
tan ana kang wêlas asih
rinèmèhkên marang ing sasama-sama

Sangat Yusup Rijêki rangkêpanipun
wit salikur pêcak
sawêlas pêcak potnèki
gathitastha satêngah sawlas potira

Watêkipun sasolah-solahe patut
pan dadi penginan
nora nana kang ngewani
sakèh jalma anganggêp dadya tuladha

Sangat Yusup Kalangan rangkêpanipun
wit pêcak sawêlas
cêping bêdhug êpotnèki
wit satêngah sawêlas bêdhug potira

Watêk luhur kèdhêp ing parentahipun
tan ana kang malang
miturut sakalir-kalir
tinampanan kalawan sukaning manah

Sangat Yusup Salamêt rangkêpanipun
cêp bêdhug witira
praptèng andhap êpotnèki
mancêr surya satêngah catur potira

Watêkipun apan sinung donya agung
myang rijêki kathah
kuwasaning Hyang Linuwih
sanak kadang samya sungsakuwasanya

Sangat Yusup Pitutur rangkêpanipun
awit wanci Ngasar
praptèng purnamaning rawi
wit satêngah sakawan sadalu pisan

Watêkipun sasolahe nora patut
pan anggung cinacad
boya wontên kang nyondhongi
wus dilalah kwasaning Allah Tangala

Ngijraila Kalangan rangkêpanipun
purnamaning surya
pêcak salikur potnèki
gathita sad tabuh astha êpotira

Watêkipun kathah rêncana tinêmu
dumadya sandhangan
tinartamtu balenjani
sayogyane siningkirana kewala

Ngijraila Salamêt rangkêpanipun
wit salikur pêcak
sawêlas pêcak potnèki
gathitastha satêngah sawlas potira

Watêkipun kangelan barang kinayun
gayuh-gayuh tuna
tuna-dungkap ing pambudi
miwah datan antuk sakèh kabêcikan

Ngijraila rangkêpanira Pitutur
wit pêcak sawêlas
cêping bêdhug êpotnèki
wit satêngah sawêlas bêdhug potira

Watêkipun datan awon nora sarju
mring sêdêkah karya
tanapi dènsêdêkahi
ing sasami asung makatên kewala

Ngijrailun Pacak-wêsi tatalipun
cêp bêdhug witira
praptèng Ngasri êpotnèki
mancêr surya satêngah catur êpotnya

Watêkipun kêncêng tyas darung brêgundung
tan darbe pangeman
nir pamikir têmbe wuri
wus dilalah duga prayoga katilap

Ngijrailun Rijêki rangkêpanipun
awit wêktu Ngasar
praptèng purnamaning rawi
wit satêngah sakawan sadalu pisan

Watêkipun ing sabarang tindak-tanduk
tan saranta ing tyas
amrih bilaining janmi
sampun tamat kang tan yoga tambuhana

Kyai Nom lingira rum
sawêg mangkya rakanta pikantuk
pradikane kang winastan Sangat Nabi
mrih gampil pamilihipun
ingkang prayoga linakon

Tanggal sapisan jumbuh
jam sawêlas nêmbêlas salikur
myang nêmlikur Amat Pitutur madyèki
Yusup Salamêt linuhung
punika tuhu kinaot

Tanggal ping kalih iku
kalihwêlas pitulas rolikur
pitulikur antuk Jabrail Rijêki
Yusup Kalangan puniku
Amat Slamêt yèn kabutoh

Tanggal tri myang asthèku
tigawêlas wolulas trilikur
wolulikur Ibrahim Slamêt madyèki
de Yusup Rijêkinipun
saèstu langkung kinaot

Tanggal ping pat nawèku
kawanwêlas sangalas patlikur
sangalikur Amat Rijêki prayogi
ka-dwi Jabrail Pitutur
Brahim Kalangan kabutoh

Tanggal lima sapuluh
gangsalwêlas dwidasa salangkung
tigangdasa Jabrail Slamêt utami
Ibarim Rijêkinipun
pan namung madya kemawon

Punapa sampun dhaup
ngling Jêng Pangran inggih sampun rujuk
hèh Cêbolang panulismu babing Kêris
iku kalamun wus rampung
Sangat sambungna ing kono

Cêbolang nêmbah matur
nuwun inggih sandika pukulun
nahên sampun wanci Luhur radi akir
Kinom maring pondhokipun
Cêbolang sampun mirantos

Papan myang mangsinipun
wus sinêrat Kyai Nom kang nuntun
awit siyang tumêkèng ing wanci Mahrib
ing dalunira linêmbur
têngah ratri sampun dados

ênjang bakdaning Subuh
sêrat katur Pangran sukèng kalbu
ngandika lon kulup yèn panudyèng ati
mêngko bêngi wêton-ingsun
adate kang wus kalakon

Mancapat kadang karuh
lawan santri gêng alit gumrubyug
padha mrene kalawan eklasing ati
têngah wêngi banjur kêmbul
kêndhuri minangka sugoh

Bok iya sira kulup
tarêbangan sung sênênging kalbu
lagu Jawa pirabara dijogèdi
lan ngêtokna sakarêpmu
kang elok-elok tinonton

Apa pirantinipun
anjaluka ywa nganggo pakewuh
nadyan gawe tarub ingsun amarêngi
Cêbolang nêmbah umatur
nuwun sandika sadhawoh

Muhung sadêrmi ulun
anglampahi sabda kang dhumawuh
pan katungka Kyai Nom marêg mangarsi
Jêng Pangran mêdharkên kayun
manadukara Kyai Nom

Amung panyuwunulun
sabibaring parameyanipun
kalilana ulun mantuk mring Mantawis
Cêbolang sarencangipun
dumugèkkên dènnira don

Jêng Pangran mèsêm muwus
dhuh ki raka karsa kang kadyèku
sakalangkung prayogi rumêksèng wuri
kalèjême sampun dhaup
Cêbolang mundur wotsinom

Pinanggih santri catur
mêdharakên dhawuhe sang wiku
nulya sami tumandang anambutkardi
damêl tarub dhapur kampung
ngajêng pandhapa tan adoh

Balungan pring sadarum
payon janur-kuning ijêm sêpuh
saka blandèr ginubêt buntal sinêling
runcèn blarak kêpoh nyamplung
sabên pring sadêdêging wong

Si bale-kampung kêmput
ingkang wetan sinung èmpèr kêmput
panggènanning Cêbolang lan santrinèki
klapa sajanjang gumandhul
nèng têngahing kampung manggon

Klapa satabonnipun
ginantung nèng balandar lèr pintu
kidul pintu wetan kilèn samya katri
sadaya sinungan wuluh
tumancêp dumugi bathok

Tatarub ingkang ngayun
sinung kadi gapura linuhung
rina-rêngga sanginggil katiyu mawi
runcèn jarak abrit pingul
pinindha sastra Rab kaot

Mungêl wilujêngipun
ingkang samya ningali sadarum
panggarape wisma myang rarênggannèki
wit injang tumêkabêdhug
paripurna amirantos

Kang nyambutkarya amung
Mas Cêbolang lan santrinya catur
tan rêkasa sarèh tanduking kang kardi
sakathahing bau dhusun
dhêlêg-dhêlêg nyawang dongong

Mancapat lima sampun
mirêng warta lamun mangke dalu
wiyosannya Kangjêng Pangran apan mawi
lalangên tarêbang sinung
langên-taya jalu wadon

Warta tumular kabur
kang atêbih dupi samya ngrungu
dyan umangkat anak rabi dènbêktani
kang kamargèn gugup anut
tumuntur samya yun anon

Ing wanci waktu luhur
awit dhatêng tan na kêndhatipun
kadi pasar têmawon swaraning jalmi
lagya umiyat ing tarub
erame tan pêdhot-pêdhot

Mas Cêbolang mangayun
mangênjali matur sampun rampung
panggaraping tarub myang rarênggannèki
utawi isarat-masrut
sadaya sampun mirantos

Jêng Pangran manthuk-manthuk
kanthèn asta lan Kinom Mantarum
mariksani tarub kang rinêngga asri
sukèng tyas ngandika arum
Cêbolang pamintaningong

Wong kang padha yun wêruh
aywa nganti cêdhak lawan tarub
lawan aja ana kang munggah pandhapi
tanapi agawe rusuh
lanang wadon aywa awor

Nuhoni uninipun
salamête kang nonton sadarum
Mas Cêbolang ngawe kanca catur santri
dhawuhkên timbalanipun
Jêng Pangran kang wus kawiyos

Tumandang santri catur
ngulur lawe wênang ginancêng wus
kawit padon paregolan kanan kering
tumêka satêngahipun
palataran sinung pathok

Salèring pathok wau
sinung pathok rong dhêpa lêtipun
ginancêngan lawe praptèng kidulnèki
bale wangunan lêtipun
sapta dhêpa sinung pathok

Lawe wênang ingulur
ngetan ngilèn pantog cêpuri wus
inggilira sawudêl dyan dènbandhuli
cêngkir bluluk miri jêbug
pinatut pating garendhol

Nurwitri muwus asru
sanak-sanak èstri lawan jalu
sanak èstri kang kilèn panggènannèki
ingkang wetan sanak jalu
kang sinung ling nulya manggon

Kang nêmbe dhatêng laju
ingkang jalu mangetan sadarum
èstri ngilèn dene ingkang caos bêkti
myang batih kulawargèku
kang jalu dènnira manggon

Nèng kiwa têngênnipun
myang ngajênging tarub wangunan gung
ingkang èstri manggèn èmpèring pandhapi
myang lère bale pinatut
jalu èstri timpuh nglesot

Nabên ta wanci surup
para santri mring masjid gumrubyug
srambi bêntêt balèbèr plataran masjid
Jêng Pangran satamunipun
maring masjid sakaloron

Cêbolang santri catur
tan na kari samya atut pungkur
praptèng masjid nulya samya toyastuti
minggah maring srambi laju
maos slawat alalagon

Bêdhug tinêmbang sampun
Mas Cêbolang adan nganyut-anyut
bakda adan sadaya sunat Mahribi
rampung sunat kamat gupuh
ing wêktu tan cinariyos

Nahan kang ayun dulu
bêntêt manggèn kang wus tinartamtu
nuju panglong pêtênge angliliwati
parandene tan na numbuk
maring gawar katon mêlok

Sawênèh ana muwus
priye kiye apa ta kaliru
apa wurung ora sida bêngi iki
nanging pasang rakitipun
wèh giris kabèh kang nonton

