Tandya umangkat saksana
saking ing masjid Tatrukan
pra waela anèng ngarsa
kumpul andulur mèt marga
ing pungkur kang para priya
anggarêbêg pra wanita
tumurun anut marganya
garêmêtan saput lêmah

Maksih kamamaran marga
dadya randhat lampahira
nampat pangèmpètanira
kang wingking pundhung tutrukan
tistis lirwrêksa katrêsan
ron alum nyênyêt sêmunya
asamun kadya sungkawa
padhukuhan Gunungsêkar

Ing kali asri sadènta
suwung kêkênyêping desa
kirna datan kamarutan
lir ngungun mring kang mahawan
swabawèng pêksi munènjing
sabawana awasita
ajêgigèr ing pagagan
ramya kang sawung karura

Mraknya nyungong akrakakan
amudhunnya kariinan
lawan kolik cacaturan
Kae guru Cariksutra
mèt paran mring ngêndi baya
pinèting dhadhayohira
paran ta lawas enggala
tuwu lir nauri ujar

Ya layak lamun lawasa
ujêr dhayohe kang mawa
Jayèngrêsmi Jayèngraga
yun mulih mring Wanamarta
samya tinutan mring mitra
samarga ingkang kampiran
pasthi tumutur ing lampah
yun pangguh lawan darmanya

Jêng Kyai Bayi Panurta
akrajan ing Wanamrta
bibidho darès garèndan
lir manthuk-manthuk winartan
Yata wau kang lumampah
jalwèstri wong kalihdasa
margèng galêng pasabinan
lalamuk maksih angampak

Pêdhut nanaputi kisma
sri swaraning pêksi munya
dhècu cucuwihun manyar
baranjangan munyèng tawang
asrang kang jangkrik-bring ngungkang
barung klupakan balutak
tulakan kumriwik anrang
pêcuk cangak karêngakan

Kadya ngaruhi kang mentar
kang samya mahawèng marga
anglintangi pasabinan
patalun têgal pagagan
nganjak patugaran wana
tarataban pagrumbulan
dungkap têbuh têmyèng wana
lêngkèh gênêng palunturan

Mijil Hyang Aruna anrang
sumorot nipak kanangrat
andipaning Hyang Karaba
udayaning ron kabunan
kasunar ujwalèng surya
lir mutyara rinêmêkan
tejaning matra koswara
isningira pindha rêtna

Kathah lamun winuryana
lampahnya tumamèng wana
anètèr tumurun jurang
nut talêre margi gêsang
têrusan kang anjog marga
agêng kang kambah ing jalma
papagan jalma papasar
myang momot kang lampah dagang

Kèh pinangkaning rêmikan
wênèh papagan gilingan
Kalang-odhèg asènangan
ramya ing karênung lampah
gamêlanane wong Kalang
mung kênong kewala papat
kalawan kêndhang sajuga
tan ana malih-malihnya

Wong roro ingkang anabah
muktyaning Kalang-odhègan
jadhug-jadhuge wong Kalang
lamun wus anabuh cènang
wau ta ingkang lumampah
animpangi ing pagagan
nglastari ungkur-ungkuran
munggah tumuruning lêbak

Jujurang pèrèng parungan
parang curinya ya tiksna
tinambah wadhak-widhikan
dènnya parah ngarah-arah
rèhning tan wruh karikuhan
pra èstri rapuh rêkasa
tan têkèng onjoting lampah
dungkap sapranêman raryan

Pra ngawirya awlas mulat
mring lampahe pra rubiyah
wus kalintang ing pèrèngan
napak marga palêmparan
anusup angayam-alas
glagah pangalang-alangan
sru kabêntaring surya nrang
swanita kuswarèng keswa

Riwe ngangga lir kadusan
anêngka paonjotan
ngantya yèn pangguh payoman
wrêksa gêng myang pasêndhangan
wanci nêdhêng surya nêngah
lingsir pidak sarampangan
sinampyêng ing lampahira
mangsuk pagrênganing wana

Wrêksa gung-agung sumahap
sung ngayom ing sang nrang-paran
ninitik wè turut marga
tan antara nulya manggya
pasêndhangan langap jurang
kayoman wit karasula
kadulwèng saking ing marga
nulya samya ingampiran

Tumurun kêdhik mring lêbak
cipta sukur palaling Hyang
dènyarsa samya sêmbahyang
ing wanci wus pidak tiga
praptèng gyanning kang pinaran
sêndhang kang kayoman wrêksa
ukur sêndhang pabêlikan
cêthèk tan kêna kinuman

Wus rèrèn sadayanira
parèstri lukar gendhongan
nèng tambyaning kang rasula
karapuhan dènnya lampah
samya pêtêk-pêtêk pada
Wilapa langkung mlasarsa
angêmpus unjal-ambêgan
riwenira marawayan

Sadaya wêlas tumingal
marang ing Nikèn Wilapa
Cariksutra gumuyojar
marang ing rubiyahira
katanggor Wilapa sira
lumaku ing wanawasa
munggah tumuruning lêbak
anusup ing pagrumbulan

Mendah rasane badanta
ujêr awakmu kakeyan
laku randhat dening sira
Ni Wilapa aturira
maklum paduka kewala
saking tan rikat lumampah
pintên-pintên jasat-kula
botên rêntah anèng marga

Sadaya gumuyu myarsa
Malangkarsa nambung sabda
sampun kang kadya rayinta
inggih pun êmbok Wilapa
ingkang kawratan sarira
kula punika kang priya
dadaging otot arosa
raos rêkasa ing lampah

Karumpilan anèng marga
lwir badanta kawawa-a
kawula kalangkung wêlas
tumingal mring bok Wilapa
lampah têbih karepotan
luhung pun bok-nom kewala
salah satunggal binêkta
Cariksutra mèsêm nabda

Alêrês andika sojar
nging kêdhik kang dadya sabab
punika êmbok andika
dèn-trêsnani mring ramanta
rêke kakang Arundaya
marma parlu ingong-gawa
tumungkul mèsêm sadaya
Ki Carik malih ngandika

Sêdhêng samya wêktu salat
kang liningan gupuh samya
angambil toyastu kadas
tan na kari sadayanya
anulya samya sêmbahyang
makmum pra waela siswa
wus antara dènnya salat
bakda paragat wêktunya

Rahab samya sasalaman
maksih aso sawatara
Ki Cariksutra ris nabda
lah iki alas grêng tuwa
alas ing ngêndi wastanya
umatur Ki Sêtradrêma
punika Siwiwangkitnya
talatah ing Jêmbulwana

Ing mênggêr ngajêng punika
Ijêmbul tatêlêngira
gawatekabina-bina
tan kenging wong salah karya
kang katingal kapiyarsa
ing sawarni-warninira
padhanyangan pakayangan
mêgatruh ing jalan lampah

Wana Jêmbul inggih sampun adatipun
dhêmite sami angglidhig
anggêgonjak wong lumaku
damêl sasaraning margi
kathah kang kalap kablaso

Marma mangke yèn prapta têlênging Jêmbul
sampun salah-damêl sami
prayogi kewala minggu
sampun sok ngaruh-aruhi
sabarang ingkang kadulon

Anjawi kang sampun kas jalma linuhung
manawi dhumatêng maring
ingkang apês purugipun
kasadat dening dhêdhê-mit
kathah kang dadi jarangkong

Yèn têrkadhang sêtun lujêng-lujêngipun
kasasar sadasa hari
kèdêr ngêngêl nèng wana-gung
datan manggih-manggih margi
tan sagêd mantuk mring dhukoh

Cariksutra mèsêm aris dènnya muwus
bumi yèn wis ciri wingit
pa-angkêraning wana-gung
nora kêna ginagampil
ya bêcik padha tinuhon

Mêngko yèn wus dungkap têlêng wana Jêmbul
aywa na kang salah-kardi
sadaya tumungkul bukuh
samya mituhu ing kapti
dèn-tulus lampah kemawon

Yèn wus aso suwawi samya lumaku
nulya dandan padanèki
èstri sagendhonganipun
dan umangkat sadayèki
nganjat palunguran alon

Ngalor-ngetan nglintangi lêbak pupundhung
mahas ing wana-wana writ
sumyaking wrêksa katiyup
ing angin asru swarèki
krosaking ron aking rigol

Sêmpaling pang garing kumrosak kasanggul
milir lir janakan bênthik
sumyur kumrosak tibèng wu
swaraning pêksiwanadri
podhang kudhong tumalawong

Rangkok lawan kulilingan sunggilêsung
tèngkèk buta lan bibintit
bidho darès jakawuru
bahah êngkak platuk gogik
bubut manol jalak menco

Amêlingi pêksi gonggongan munya sru
Ni Pêlangi tanyèng laki
pêksi punapa puniku
asri lir kakêmpul muni
kang kumandhang tumalawong

Ki Sèh Modang amênging bibisik muwus
aja sok sira ngaruhi
paran pira nora ngrungu
tan kêna asalah-kardi
mênênga bae ywa takon

Lamun ana bebeka ingkang tinêmu
nulya mênêng Ni Pêlangi
lumampah anamur-namur
mrih parêk mring Jayèngragi
minggir sarimpang sarimpong

Parêk Jayèngraga ring-iringanipun
kèh swabawaning wanadri
swarane sato karungu
bêngohing banthèng jajawi
myang singa krura sru anggro

Uwa-uwa warangutan bêdhès lutung
kidang manjangan lan kancil
myang kapyarsa swaranipun
tan ana ingkang kaèksi
sawarnining buron sato

Ni Pêlangi samana marêm tyasipun
parêke tan dèn-endhani
Plangi nut pinggir dêlangung
wontên sênggrut pinggir margi
kagyat tan wruh yèn ana wong

Sru anggêbrès aglis kumrosak malayu
ngranguk kagyat bok Palangi
bilas bayas manas mênus
gupuh ngrangkul mring Jèngragi
pênêr pupu cêthik bokong

Tangan têngên anyandhak ngisor kêkêmpung
sêdyane gondhèlan jarit
mak-mêg jêbul nyêkêl guthul
nglèntroh prandene gêngnèki
sagulune kucing mukok

Jayèngraga anggronjal mêngkang kang ngrangkul
sêmada maksih ngukuhi
nulya dèn-culkên mak gandhul
rada madêdêng sathithik
Jayèngraga mèsêm mengo

Bok Pêlangi mêrèngès sarwi amuwus
e e kaliru sun iki
jawanebagus ngong rangkul
panyanaku kyai mami
dene lèhku ngrangkul kukoh

Pan sadaya sarêng dènnira gumuyu
Jayèngraga angêdohi
Ni Pêlangi batinipun
dhasar wus panjaragnèki
pi-api anyêngguh bojo

Langkung lêga abungah dènnya kaliru
kabênêran tanganèki
anyêkêl guthul gumandhul
pangrasane Ni Palangi
gêng panjang salêngên aboh

Adhêg-dhêgan tarataban manahipun
tênta dudu kagètnèki
cêge dènnya nyêkêl guthul
pira pêtotongirèki
ngèlêntroh mangang ginêpok

Gêdhêg-gêdhêg batine kapengin wêruh
surasanira rinèsmi
sangsaya gêng brantanipun
marang Kae Jayèngragi
mêjên tyasira lir nglamong

Sêleyoran bok Palangi lampahipun
Sèh Modang amarêpêki
mring rubiyah mlas andulu
sinêngguh duk kagyat ajrih
tan anyana yèn wirangrong

Yata wau lêstari ing lampahipin
dungkap têngahing wanadri
têtêlênging wana Jêmbul
anyênyêt tan na kumrisik
myang bawane pêksi sato

Nadyan angin tan ana samun sumrubut
dhêdhêp tan na sabawèki

wrêksa gung ngayom ningêkbi
margi rêsik lir sinapon

Nulya ana papagan jalma andulur
wong kang mikul kothak ringgit
gamêlan ngangkring pinikul
kêndhang tinatap samargi
myang kêncure dèn-gêgêmbor

Plak-blang plak-blang kêncure tinabuh jar-jur
dhalange lumakyèng ngarsi
mèrèt ikêt jingga madu
nyathok ngêlangak dèn-irit
kang angundang grigah-grigoh

Panggêndère amêndèr sêmada ayu
ngêmpit kêba gendhongkandhi
dèn-gêgawe solahipun
nèng wurine dhalangnèki
nèng marga tansah têtakon

Adoh têmên ramak êndi dhukuhipun
ing Buntas kang nanggap ringgit
dhalange nolih sumaur
ya wus parêk saking ngriki
lor kono tumuli katon

Nimpang kene bae kang glis praptanipun
yèn nimpang mau ing wuri
dadak mingêr turut lungur
dalanggung runggud arumpil
kasuwèn ingêre adoh

Nulya nimpang ngalor-ngetan lampahipun
sarwi mumrungu sru angling
dimèn tinuruta laku
sayêktine dudu jalmi
pan dhêmit mrih sasaring wong

Wontên malih ing wuri narêngi laku
rènggèng sathuyulirèki
badhut niyaga nèng pungkur
mikul gambang kêndhangnèki
rêbab kêthuk lan kênong gong

Darèngèsan wèh ulat ingkang lumaku
sarwi sindhèn angêringih
ririh swara manis arum
mêrit mêthit anjalirit
amêlat ati lir gigol

Tinabuhan cangkêm mring niyaganipun
badhute anyênyênggaki
ronggèng ngècèr adol ayu
sarwi ngincang-ngincang alis
sadalan-dalan guguyon

Kang ginonjak ing liring sadayanipun
tansah asabil jro ngati
yèn wong tan kandêl ing kalbu
pasthi kedanan kêkanthil
mring dhêmit kang mindha gambyong

Sabab uwus dèn-ati-ati ing wau
ing sagodha dèn-kawruhi
sadaya kewala minggu
anêguhakên ing budi
panggodhaning setan gonggo

Wus rinêksa dening Hyang rahayunipun
laju lampahira aris
ronggèng dhanyang amumrungu
payo padha nimpang ngriki
marang ing Buntas glis rawoh

Nulya nimpang kang mindha ronggèng lan badhut
ujare mring Buntas dèsi
lêstari datan kadulu
pra ngulama lampahnèki
akathah ingkang kadulon

Wênèh ana turangga lir jaran ucul
angobrog brag-abrag misih
myang arupa mesa lêmbu
myang kidang manjangan kancil
mêrpêki tutut lir angon

Tan dinulu panggodhanirèng lêlêmbut
yata kang samya lumaris
mèh kalintang wana Jêmbul
nuju ana kang ngapêsi
bok Pêlangi kang wirangrong

Marang Jayèngraga tyasira kalangkung
kasmaranira tan sipi
marma padhanyang ing Jêmbul
akèh samya mikatoni
ana kang mawi wong wadon

Pan kagèbang mring wong lanang dahat wuyung
manah garowah ingikis
setan alasan jumrunuh
mampêl wong gimir kagingsir
anglanjingi wong anglamong

Ni Palangi saya kagagas tyas nganyut
kacipta têlênging ati
baya-baya wong abagus
dahat trêsnane ring kami
yèn sun tiba ing jurang jro

Anulung pangeman anggèn-ngong kaparung
benjang sajroning kapatin
atuduh marga kang ayu
nèng wot siratul-mustakim
tutulung nuntun maring ngong

Pan sakala Palangi salah pandulu
pangrasane kang kaèksi
Jayèngraga arsa ngayuh
ing jangga sarwi ngèsêmi
nulya tan darana gupoh

Kanyuting tyas pangrasa mara anggapyuk
lir jorongên tibèng siti
gumalinting kadya wuru
netya mundêlik mucicil
cangkêm malat mèlèt mèncos

Lambe ngisor mèlèt ngiwa lambe dhuwur
mèrot nêngên manggut ngalih
Ki Sèh Modang gupuh-gupuh
anulungi rabinèki
sasambate bêkah-bêkoh

Adhuh-adhuh lah piye Nikèn sirèku
daruranira kadyèki
dhuh yayi tan nyana tèngsun
Ki Modang sarwi anangis
anyandhak kang kantokèng don

Dadya kandhêg sadaya ing lampahipun
angrubung mring kang tan eling
Palangi lagya kaganggu
klawan mring kangmarabumi
jalwèstri samya mlas tumon

Mring Palangi kang kasêngkalèng dalanggung
katulah dening dhadhêmit
bilai nèng saba purug
kasrakat anèng wanadri
kulawangsanira adoh

Nèng sandhape kusambi dènnira kantu
parèstri gupuh nulungi
kang nalusur salang gulu
kang dududi athi-athi
nimbok Wilapa adhokoh

Ngêndhih mring kang lanang Palangi pinangku
mring Wilapa dèn-popohi
sarwi pinêtêk cinêluk
palabohi palabohi
sarta sirah dèn-gêgelo

Ki Sèh Modang anangis tan bisa dulu
lir mèlu-mèlua mati
saking gênging trêsnanipun
Ni Plangi dènnya tan eling
Ni Cênthini anggagotho

Ni Turida Rancangkapti wlas andulu
lan cipta samar pribadi
nèng satêngahing wana-gung
sira Nikèn Rarasati
alêga tyase angontor

Micarèng tyas lah sokur modar sirèku
wong mèndrès drapon mèjèsi
arêp nênêmpila iku
tan mambu bojone ngalim
tingkahe pêdhot dhêrodhot

Kêna walat rasakna sariking ngèlmu
atine dipêdhot dhêmit
kêjot-kêjot nèng wana-gung
jêdhète sisan sirèki
ujêr ngrangkul bojoning wong

Ni Turida wus wruh lêlèjême sêmu
sasmita mèsêm nudingi
Rarasati namur-namur
katuju ciptaning galih
pasangkrip dènnira enyor

Rarasati bibisik dènnira matur
mring kang raka Jayèngragi
puniku kula wlas dulu
doh sanak wong tuwanèki
nèng saba paran yun layon

Bok dèn-grayang-grayang ngriku dipun sêmbur
nèk slak seda Ni Palangi
owêl warnanira ayu
kang nguyuni wong sabumi
yèn andhulêng mendrong-mendrong

Jayèngraga ririh anambungi wuwus
anyar têmên ujar iki
nora pasaja ing sêmu
sun pan ora ika-iki
ing kono iku ta êmboh

Dudu mukrim lawan dudu wajibipun
kapindhone apan uwis
bojone ngulama bagus
tan kuciwa liring ngèlmi
wus pasthi bagining jodho

Datan kêna wong angrusak pagêr-ayu
nadyan nyênyêmbura mami
anggrayang saengganipun
mangsa ngaraha punapi
kaya tan ana sisikon

Rarasati mèsêm sarwi jawit pupu
klêsik-klêsik anauri
lae mendahne yanipun
sêmangsa lêkas grayangi
grayang dhadha kang lir aboh

Jayèngraga kabrongot dènnira guyu
sinamur nauri ririh
ambakna wong duwe tangguh
mêg bae gya anguyêri
anggacêg kaya wong wus wroh

Pra waela uning guthitaning wuwus
samya mèsêm tutup lathi
yata kang lagya tan emut
adangu dèn-uli-uli
Cênthini Wila wong ro

Dèrèng wontên titike jalêre kantu
Palangi jroning tan eling
katon wong gêdhe adhuwur
amêksa-mêksa ngramuhi
sida kêna binalotong

Ing gandarwo nimbok Palangi anjêpluk
kagêghèn balotongnèki
pangrasa-krasa mak blusuk
kapêntut angolang-aling
tan bisa sambat lara bot

Tan bisa bah lir wong tindhihên aturu
marêngut sarwi mundêlik
sadaya wêlas andulu
Wilapa lawan Cênthini
bênêrkên lambe kang mencos

Angacêcêng amung êntute dharudhut
prat-prèt that-thut thut-thit thit-thit
lan marêngut amacucu
wontên rah tambas ing tapih
ing ngandhap bênêring bokong

Samya cipta kawatir sadayanipun
tan wun sipêng gyan wanadri
Ki Malangkarsa lon matur
marang Ki Cariksutraki
dospundi karsanta rêko

Mangsa borong puniku usadanipun
de langkung kawêlas asih
Palangi nèng saba purug
Cariksutra ngrês kang galih
pangandikanira alon

Anak Mangunarsa sumangga ing ngriku
tutulung ing kawlas asih
ingkang karidhu kaganggu
kaparaging marabumi
yèn sisip padhêm sayêktos

Kang liningan Sèh Mangunarsa ta iku
kapasuk awlas ningali
nulya donga Balasrèwu
Têraca Basmah lan Sabit
Sarangat Mujarad Jabo

Pan istijab sakala pandonganipun
atuntun napasirèki
Palangi sajroning kantu
nir gandarwo kang ngramuhi
lir ngimpi wontên kang katon

Mangunarsa kang kadulu jroning kalbu
sasrêngên amituturi
hèh Palangi sira iku
kêna musibating laki
lan babênduning Hyang Manon

Kasiyasat awit maksiyat budimu
anilip tyasira nisir
pêcat iman kang rahayu
tobata sira ing laki
kalulunganing asinglon

Kapindhone marang Hyang Kang Murba-wêgung
tobata naro kang aglis
dyanta ngayam-ayam kayun
anjulu ing jinajidik
mring Jayèngraga sirèko

Ngajak tingkah palanahan nora patut
jalma kêna ko-gorohi
pangrasamu tan na wêruh
balik kuwasaning Widdhi
wruh salire tingkah linyok

Wus mangkana dènnya srêngên lan pitutur
nulya musna tan kaèksi
bok Pêlangi kang akantu
nulya mulya angalilir
tangi mudhun saking pangkon

Ni Wilapa kabêbêsan rah king njung
Kae Sèh Modang agipih
angrangkul mring rabinipun
ngling paran sira wus eling
nauri wus mulya ingong

Cariksutra tanya mring kang mêntas kantu
bok adhi paran sirèki
wus dhangan laranirèku
kasambêt anèng ing margi
kalawan apa kang katon

Jroning kantu manawa ana kadulu
Sèh Modang aris nauri
lah yayi sira dinangu
kang kèksi sajroning lali
matura ingkang sayêktos

Ni Palangi umatur sarwi rawat luh
inggih kawula Jêng Kyai
kang kadulu jroning kalbu
saking gêng duraka mami
babênduning Hyang Lwih awon

Langkung sangêt inggih botên pantêsipun
mimirang lamun kawijil
Sèh Modang ngling rabinipun
yayi aywa wadi-wadi
lah pasaja-a kemawon

Ngarah apa sakaton-katone kantu
Ni Palangi matur aris
yaktosipun kang kadulu
wontên tiyang gêng ainggil
mêksa ngramuhi maring ngong

Tan kawawa kawula sangsayèng lulut
sèwu sasakit nampêki
nulya kawula tan emut
yatamba nuntên lir ngimpi
wontên malih ingkang katon

Dede dhêmit gandarwo kang katon wau
sirna tan kadulu malih
myat sang Sèh Mangunarsèku
angandika mituturi
duduka sangêt maring ngong

Kinèn tobat kawula mring Hyang Maha Gung
lan kinèn tobat mring laki
sawusipun dènnya bêndu
nuntên kawula ngalilir
wus èngêt mulya ragèngong

Kang miyarsa sadaya samya angungun
gêgêtun lir wong kapatin
Rarasati ngling ing kalbu
abamu wong sundêl anjing
diblêgo maring gardarwo

Cariksutra aris dènnira amuwus
lah Sêtradrêma kang êndi
marga sisimpanganipun
kang marang ing Buntas-ardi
Ki sêtradrêma turnya lon

Inggih mangke kêdhik ing ngajêng puniku
lungur pajatèn kang garing
margi kang nyidhat martêlu
kang ngetan maring Kadhiri
mring Wintênsowan kang ngalor

Ingkang ngilèn marang Buntas lajêngipun
marga dhatêng Sokawati
mangkya yèn wus langkung Jêmbul
sadungkapan nuntên panggih
marginipun kang mangulon

Lah ta payo umangkat sasêlotipun
suwawi nakmas lumaris
nyrêmpêng sawataranipun
maklum mring kang maksih sakit
saduginipun linakon

Sadaya turira sumangga ing kayun
saksana mangkat lumaris
tan kapapag jalma laku
kalintang kang wana wingit
praptèng marga kang mratêlon

Nulya laju nimpang ngalor nut lulungur
ingiring jurang kapering
marga karakal asiluk
sungil tawing jurang trêbis
nètèr gênêng nut tutunon

Palataran patugaran wana sêpuh
bêbangkaning alas nipis
munggah tumurun atrêjung
tatas pagrênganirèki
taratab gêrumbul bondhot

Palêbakan jurang pabêlikan ranu
sri kayoman ing sulastri
samyarsa raryyan ing ngriku
mangguh gyan kumlasa rêsik
wanci wus pidak sapuloh

Samya arsa wêktu salat Ngasaripun
nulya ngambil toyastuti
samana kakirên wêktu
wus bakda dènnya ngabêkti
rahab salaman aroyom

Tan umangkat tumuli ngantya kang ewuh
wus bakda Ki Modang gipih
ngrumati rabinirèku
kang lagya amasuh tapih
klêprèh dening rah dêrodos

Ki Sèh Modang bisik-bisik wuwusipun
priya ta duwèkirèki
apa katiwasan iku
kang bubrah punapinèki
kang jaba apa ta kang jro

Ni Palangi lara-lara mèsêm muwus
tan bubrah-bubrah sih bêcik
pangrasa kewala kalbu
lêbur rusak ting bêsasik
panyana-kula wurung wong

Botên ewah maksih kados sabênipun
dene rah-kula puniki
dhasar rah kèl garapsantun
sakitipun awak-mami
sakit dèn-li-uli rapoh

Ki Sèh Modang manthuk-manthuk sarwi muwus
sokur Alkamdulilahi
dhuh ya Allah sira masku
duke maksih waras wiris
dhuh wong anom mênos-mênos

Sarwi angudhari sabukipun wulung
sinêbit rong kacu nuli
sinungkên rubiyahipun
tinampan kinarya pipih
ampingan ingkang alêgok

Ki Sèh Modang dhokoh mring rubiyahipun
anggêpuk padhas kang aking
lininting liruning awu
tinrap pangawênging kêndhit
gumuyu de misih wutoh

Nulya tinapiyan bêngkungan sampun
Sèh Malangkarsa mèsêm ngling
layak yèn Ki Modang wiku
dèn-trêsnana ing rabi
lamun kawarisan wayoh

Ki Sèh Amongsari gumuyu umatur
yèn yayi Sèh Modang inggih
trêsna ing bojo kalangkung
puniku wau sun-dugi
sabukipun dèn-kêkêthok

Panyêbite dipun-kacu ngêrong kacu
kirang priksa lajêngnèki
anèng lêgogan kadulu
kang myarsa gumuyu sami
Mongsari dènnya miraos

Nulya Ki Sèh Modang lawan garwanipun
praptèng gyan sarêng-alinggih
samya mèsêm sêmunipun
Ki Mongsari angguyoni
tan jamake duwe bojo

Lir mintuna lan mimi tansah ruruntung
Ki Modang sihirèng rabi
kaya kêndhêla lan pulut
tan kêna bênggang satugi
alèngkèt lir gula lodong

Pasabuke baya yayi Modang iku
wong dadi gamêl gumati
angêndhalèni trap apus
ngabah-abahi pribadi
ngambêni dhewegumatos

Wusing kinambilan turangga tinuntun
gamêl ngiras anêgari
Kae Sèh Modang anjumbul
sangsaya ginuyu sami
mulat marang kang pinoyok

Ki Sèh Modang mèsêm anauri wuwus
lo raka gêpok wawadi
iku kapanane-wêruh
Ki Amongsari nauri
mung sun-duduga kemawon

Ngling hêm dene duduga lir blènyè wêruh
gih kakang dospundi malih
rayat nandhang kawlas-ayun
anèng paran tanpa kanthi
yèn tan bojone katêmpoh

Ki Mongsari nauri gih inggih sampun
alêrês têmên pun adhi
manira pan namung sukur
sadangunya rèrèn sami
Ki Modang dadya guguyon

Kae Cariksutra lon andikanipun
suwawi mangkat lumaris
manawi tanggêl tan tutug
ragi sinêrang sakêdhik
daluwa Mahrib kemawon

Kang liningan pan sumangga aturipun
dan samya mangkat lumaris
nètèr palungguranipun
grumbul babangkan wanadri
tinugar tilas tutunon

Ana rêmpêng anusup galagah rayung
pakêtêpan wana nipis
anjor kewala lumaku
nampak ara-ara iring
katon dhukuhe sih adoh

Pamênggêraning wukir Buntas kadulu
têgal pagagan palêstrin
asêpa talunanipun
grumbule dhusun awêrit
ronning kamal lir sisinom

Ing wanci surya pancala
prabane karaba misih
kang ngatonni wawayangan
suluhing surya muryani
sahyèng kang arsa prapti
mring Buntas amara-tamu
sênênnira asunar
ring radityarsa ngayomi
mungal tejaning ngulama angusuma

Kang mapan ing pasabinan
tulus kang sarwa winiji
gadhu myang tadhahan gaga
patêgalanira asri
patalunan palêstrin
sangkêp kang sarwa tinandur
pala-pêndhêm kasimpar
pala gumantung ngêmohi
samya pinagêran wuluh sarisigan

Tinurut toya tirihan
kumriwik toyanya wêning
marga arêsik arata
suka kang samya lumaris
kascaryan aningali
kang têgal pagaganipun
kara kacipir kacang
sêmangka timun kêrsi
sêdhêng mangsa ngêmohi langkung andadya

Wiyar pasabinanira
pawukiran loh jinawi
wus parêk kang pinaranan
lêga tyasira umèksi
dhukuh Parapat dèsi
ing sakiwa-têngênipun
jalma myang rare gumyah
samya gusah-gusah pêksi
anggêgêtak gonjèng sasawining sawah

Sêdhêng suruping Hyang Arka
jalma kang samya sasabin
kukut mulih sowang-sowang
kang samya mêntas makardi
kang mêntas ngungundhuhi
kang mikul garu waluku
nuju wontên santrinya
kakalih mêntas adhangir
saking patalunan ngumbah paculira

Santri Putih santri Bêlang
samya mikul pacul mulih
kapagutan kang lalampah
Ki Sêtradrêma umèksi
gupuh dènnya ngaruhi
lo jêgge si adhi iku
santri Putih pa iya
lan Ki santri Bêlang iki
kang ngaruhan samya kagyat saurira

E dene iku kang Drêma
punapi lampah pribadi
punapi wontên tinuta
wuri dhatênge mariki
sêtradrêma nauri
Cariksutrarsa martamu
marang kiyai-ndika
ing Buntas Ki Arsèngbudi
tinutakên ing putra para ngulama

Dadya kandhêg lampahira
Ki Cariksutra nambungi
lah ênggèh rika matura
kyai-ndika Arsèngbudi
yèn manira kang prapti
parlu ngong arsa papangguh
rèh wanci katanggungan
ing waktu parluning Mahrib
mangkya bakda Ngisa kewala matura

Manirarsa angupaya
gon salat ingkang asukci
santri Putih aturira
mangke kawula-aturi
papan ingkang prayogi
lèpèn ing ngajêng puniku
papanta pasalatan
-nipun Kae Arsèngbudi
anèng pinggir lèpèn sela pinalatar

Lèpèn alit nikung marga
kayoman rêjasa-sari
jajambaning Buntas desa
pangangson padusannèki
Cariksutra nauri
lah ênggèh payo dèn gupuh
têkèng ing pasalatan
wêktu yèn kasêlak akir
nulya samya lumampah agêgancangan

Tan adangu nulya prapta
kali sawêngkoning ardi
raryyan ing sela malatar
Cariksutra angling aris
maring ki santri Putih
manira raryyan awêktu
rika laju matura
ring kakang Ki Arsèngbudi
ngong êntèni nèng kene bakdaning Ngisa

Ki santri Putih turira
inggih kawula tur-pèksi
nulya munggah maring Bustam
gupuh kang samya tur bêkti
samya mèt toyastuti
laju kewala amarlu
Mahrib tan mawi sunat
Sèh Mangunarsa ngimami
bakda Mahrib wabin têkèng bakda Ngisa

Wus samya asêsalaman
yata kang anèng wismèki
Ki Arsèngbudi wus bakda
Ngisa saking Mahribnèki
laju kewala maring
wismanira tata lungguh
kalawan rabinira
sarta sabate kakalih
santri Dhawuk santri Bêlang anèng ngarsa

Wiyadi matur ring raka
yèn parêng ngong saos bukti
Arsèngbudi lon lingira
mêngko wêngèn-wêngèn thithik
lan rada sun-kêpengin
age tawon lan bêtutu
kalawan liwêt tambra
sambêl rajangan kacipir
kêmbang pêlêm kang pêpak lalabanira

Sangsaya akèh kèlingan
sêlot wuwuh ngong-karêpi
lawuhan myang nyanyamikan
sêgêran lan manis-manis
myang jangan kang nyêgêri
Ni Wiyadi ngling gumuyu
nora têka nglêngkara
sintên rewange abukti
dalu-dalu têka mundhut rowan-rowan

Arsèngbudi mèsêm nabda
rêke kewala kapengin
gumantung arsa mamangan
tambuh wawane tyas-mami
gajêg arsa abukti
lawan wong akèh akêmbul
Ni Wiyadi turira
kewala ing benjing-enjing
ngong cal-ucal lawuh lawan nyanyamikan

Eca dènnya sosojaran
kae santri Putih prapti
ing ngayunan aturira
kawula ngaturi uning
mangke wontên tatami
rinta ki Cariksutrèku
ing Gunungsari sarta
akathah ingkang umiring
jalu èstri kados wontên kalihdasa

Sêmune sami ngulama
kêdhik santri kang pangiring
akathah ngawiryanira
maksih nèng têpining kali
amba kinèn tur uning
rinta ngantya bakda wêktu
Mahrib prapta ing Ngisa
nèng lèpèn gyannipun nganti
Arsèngbudi mèsêm aris angandika

Tan bodho osiking driya
sun arsa kêmbulan bukti
lawan sanak-sanak kathah
kadya ana kang sun-anti
angling marang ing rabi
lah wus marata dèn gupuh
sidakêna bêbêthak
lah-olah kang sarwa pèni
kang prayoga gyanta atata sugata

Santri Dhawuk santri Pancal
santri Bêlang santri Putih
gêgêlara ring pandhapa
rêsikana di-miranti
lampit kalasa suci
yèn wis milua nyaimu
babêthak olah-olah
ngundanga wong jalu èstri
kang liningan santri sakawan agêpah

Anggêgêlari pandhapa
pinandaman kanan kering
Ki Arsèngbudi ris nabda
payo sira santri Putih
padha-a mêthuk tami
manira nganti nèng pintu
pasangana didiyan
agupuh ingkang sinung ling
sigra mapag marang kang para dhatêngan

Ingantu lan satrinira
anèng ing kori sirèki
santri Putih kang dinuta
ngaturi kang para tami
kang tinuduh nulya glis
sarwi bêkta oboripun
tan dangu nulya prapta
ing pinggir kali Ki Putih
matur lah suwawi andika ngaturan

Ingantya nèng paregolan
ing rakanta Arsèngbudi
agupuh Ki Cariksutra
sarya ngling anak suwawi
ngaturan laju sami
nulya kerit lampahipun
nganjat têkèng ing Bustam
dungkap padhadhahanèki
malbèng dhukuh praptèng padhadhahanira

Arsèngbudi uluk-salam
sadaya samya nauri
wa-ngalaekum salam
ngancaran laju wis kerit
anèng pandhapanèki
wus samakta glaranipun
samya tata alênggah
kang pra tamu agipih
majêng gantya-gantya samya sasalaman

Miwah kang para waela
samya tur salam ngabêkti
binagyanbasukinira
sadaya matur nuwun sih
Cariksutra ngling aris
marma kawula papangguh
lawan paduka kakang
lampah kawula puniki
nganutakên ing lampahipun putranta

Jayèngrêsmi Jayèngraga
putranipun Kyai Bayi
Panurta ing Wanamarta
nèng Wanantaka amupit
sampun antara lami
ing mangkya arsa umantuk
maring ing Wanamarta
punika putranta maksih
Ki Sèh Mangunarsa lan Sèh Anggungrimang

Kang darbèni Wanantaka
pan kadangipun taruni
mring sang Sèh Di Amongraga
Tambangraras swaminèki
kang samya dèn-ulati
ing Kae Bayi rumuhun
pan wus samya kapanggya
nging Tambangraras Mongragi
dènnya pangguh anèng têlênging kanêngan

Jalma wus ahli nujêmba
ngulama bangsa Itadi
tan cawuh cawêrah jalma
pramilanipun puniki
kadangipun pra sami
tumutur kang samya mantuk
kawula ka-ampiran
mring pra putranta saratri
pan panuju kajat kawula yun panggya

Lan kakang Kae Rundaya
singgih Bayi Panurtèki
kawula mring Wanamarta
sumêdya kampir mariki
kadalon anèng margi
marmanya kawula parlu
nunukêri jarambah
ing dalêm saratri mangkin
Arsèngbudi gumuyu nauri sabda

Dene kaya wong kadohan
nênêmbung anunukêri
bagi wus karsaning Sukma
yayi lakune mariki
kabênêran sayêkti
suka pirênaning kalbu
de yayi wèh uninga
mring ngong yèn putranirèki
Jayèngrêsmi Jayèngraga kang susuta

Kakang Kae Arundaya
singgih Bayi Panurtèki
loro wus sami diwasa
bagus aparamèng ngèlmi
duk lampahe ngulati
marang para putranipun
kang samya alêlana
dinuga tan bisa mulih
nuju kampir mariki kang Arundaya

Ngungun manira kalintang
duk maksih jajaka cilik
mitra wus saekapraya
tan rasa rinasèng kapti
cipta sayayah-bibi
lami tan pangguh pinangguh
saratri rarakêtan
pajar kalamunngulati
putranira jalu èstri andon paran

Jawane punika ingkang
dèn-upaya andêrpati
bot-bote wong susuta
sudarma kalih ngulati
ngayam-ayam wanadri
tan etang durgamèng laku
layak yèn gêng sihira
mring putra asigid-sigid
lah punika warnine bapa andika

Anakmas kalihe samya
ywa taha panganggêpnèki
wong atuwa mring pun bapa
nging bodho tan anyêkapi
paribasan wong angling
wong tuwa kakeyan taun
kurang bisa wèh warah
mring anak putu kang ahli
ingkang putra samya noring palungguhan

Miwah samudayanira
tumungkul dènnira linggih
Arsèngbudi malih nabda
nuduh mring santrinirèki
lah undangên dèn-aglis
nyaimu nêmoni tamu
kang liningan agêpah
nimbali Nikèn Wiyadi
tan adangu rubiyah prapta ing ngarsa

Arsèngbudi ngling mring garwa
sasalamana sirèki
mring sadaya putranira
samya para ngulama di
roro iku kang siwi
kakanta Arundayèku
Jayèngrêsmi kang tuwa
kang anom Ki Jayèngragi
Ni Wiyadi liningan dhatêng kang raka

Gupuh dènnira sung salam
gupuh ingkang para tami
angrahabi sasalaman
gantya-gantya jalu èstri
sarwi binagyan sami
sadaya turira nuwun
mangsuli karaharjan
Wiyadi mulat tatami
angrês-angrês dènnira nora susuta

Kumêmbêng angêmu waspa
sinamun mucang sêngadi
Arsèngbudi wruhing cipta
cêloring naya mèsêm ling
marang ingkang pra tami
singgih bibinta puniku
yèn wruh para pulunan
ngondhok-ondhok tyasirèki
saking dening tan wruh rasaning susuta

Panggih jaka lawan rara
baginipun wus pinasthi
tan sinung tuwuh susuta
wikan bibinta lan mami
kang datan anuwuhi
manira salaminipun
tan kabuka ing driya
ayun liyaning pawèstri
amung bibinta satungal thil kewala

Ingkang samya sinambrama
tumungkul ngunguning kapti
sami milya anglong naya
Ki Arsèngbudi ngling malih
lahrubiyah paran wis
mau gyannira ngungukus
kalamun wus samakta
saha saanane nuli
saosêna ing ngarsa sugatanira

Ni Wiyadi sigra mentar
marang ing wisma anuding
paran wus pangruktinira
rampadan payo dèn aglis
ingkang liningan gipih
angangkat dhudhulangipun
tinup saji karangan
tinampa ing jalu èstri
apan patang dhulang rampadan amuncar

Kang sêkul tumpêng mêgana
liwêt tambra sêkul gurih
sangkêp lalawuhanira
age tawon basngèk pitik
abon lan dhèndhèng-ragi
dhèndhèng êmpuk pal-wak duduh
bêtutu pèsan tambra
sujènan tambal akinyih
babat-galêng ati limpa lan sêrêgan

Kadhêle tempe srundèngan
lombok kêncêng lawan pêtis
gadhon rêmpah yêm manjangan
gorèngan êmpal lan gangsir
barongkos lawan masin
krupuk miwah sambêl balur
jangan ladha lan pindhang
pêcêl-pitik jangan mênir
lan lalaban sangkêp tan ana kuciwa

Wus dènnya tata rampadan
Ki Arsèngbudi ngling aris
sumangga sami wijikan
kewala sawontênèki
anèng ing wana wukir
bibinta kang kusung-kusung
akarya lalawuhan
krana Lah kewala sami
nadhah kêmbul pikantuk lawan wong kathah

Ingkang liningan agêpah
sarêng dènnira wawanting
dan lêkas kêmbul anadhah
jalwèstri ambêng pribadi
pikantuk dènnya bukti
dhasar mêntas alêlaku
tan taha ingkang drêmba
akokoh jangan sumalin
Mangunarsa Jayèngrêsmi Jayèngraga

Tan pati pikantuk nadhah
lantih tan nutugi bukti
myang Turida Rarassatya
cicik angèmpêri laki
Wiyadi ngancarani
bok sumangga kang pikantuk
kang putra ro aturnya
kawula tan nyipta singgih
Ni Wiyadi ngrahabi para rubiyah

Puniku yayi Wilapa
dulune tan pati bukti
Cariksutra nambung sabda
bokayu rinta puniki
pun Wilapa yèn bukti
tan kenging têbih lan banyu
awakipun grahuyang
mangsa nêlasna sabithi
malah palêkikên dènnya ngêlêt upa

Puniku yèn wontên wisma
tan têbih kalêmuknèki
pulukedèn-gontor toya
sapulukan nginum warih
Wilapa mèsêm angling
mendahipun gutuk puluk
dhasar sagêd paguywan
supaya ginuyu sami
Arsèngbudi ngling pundhutên gênuk-ingwong

Sandhingna kono ywa têbah
lamun kasêrêtên bukti
manira yèn katêmpuhan
mangsa olèha ngulati
wong sêmono gêngnèki
madhani wong pitu wolu
ginuyu ing ngakathah
klêmuk sinandhingkên nuli
Arsèngbudi mèsêm sarwi angandika

Bok-ipe ywa walangdriya
cipta wangwang isin-isin
karana Lah ngarah apa
wong wus padha mungkul ngèlmi
paranta ingkang dadi
ing kanikmatanirèku
ywa bok-adhi anyêgah
wus ganjaranta pribadi
kang anutug mrih manpangat angganira

Wilapa wus tan riringa
linadèn sakayun bukti
akokoh lawuh caruban
sapanjang ngurab-urabi
lawuhan sawarnining
dadi sapanjang cinarub
pakolèh dènnya nadhah
rong pulukan ngombe canthing
bluwag-bluwêg tangane nora sumimpang

Wus rampung nèng kokohira
anutug dènnira bukti
sadaya gawok tumingal
sinamun nadhah ngingiwit
Wilapa dènnya bukti
andêmênakkên dinulu
samya micarèng nala
angêpenginakên ati
wong amangan drêmba dulune a-enak

Wus antara dangunira
luwaran kang samya bukti
ambêng nulya cinarikan
sinungkên santri pêmburi
warata jalu èstri
sadayanya sami tuwuk
gumantya kang sugata
punang dhadharan mangarsi
sangkêp salir wowohan lan lah-olahan

Arsèngbudi ris wacana
sumangga punika sami
adhahar kang nyanyamikan
pamangsêg pangusap amis
ingkang liningan aglis
angalap sasênêngipun
wedang lawan dhaharan
Arsèngbudi wacana ris
yayi Cariksutra won kèndêl rarasan

Pisapating ngèlmi rasa
rinasa ujar kang ririh
mungguhkanyatahaning Dat
kang têtêp sajatinèki
kawula lawan Gusti
ciptaning wong kang linuhung
dènnya pala buntala
sagala sèsine iki
êndi ingkang dudu Allah kabèh Allah

Kawulane tan kuningan
tan kasatmatèng pangèksi
lumuh nèng dalêm Dattolah
yèku sagara mulya di
kathah upaminèki
pan tumêka tanpa tuduh
myang tulis tanpa papan
rêke papan tanpa tulis
papan anèng sajroning tulis punika

Lan tunjung tanpa talaga
têlaga nèng jroning sari
ing sêmu amor lan solah
solah tan wênang kawijil
kita tan andarbèni
tan ana dasih kang luhung
lah yayi Cariksutra
punika kadi-punêndi
liring sabda samya rinasa jatinya

Ki Cariksutra anabda
lah anak Malangkarsèki
miwah ing ngriku sadaya
sami rinaos ing ngèlmi
pambukaning ngarêmpit
kang konon samya tumungkul
Arsèngbudi wacana
Ke jêbèng Mangunarsèki
linirakên mungguh kajatèanira

Sèh Mangunarsa lingira
sawênyahipun Hyang Widdhi
aib sênêting kawula
sujalma kang wus linuwih
sakèh sawiji-wiji
wujuding Allah satuhu
kang kèksi samadaya
kenging ginêpok rinukti
kaananing Hyang masthi wujud balaka

Dene kang napi lan isbat
isbat ananing Hyang Widdhi
marma sakaliring sipat
sadayanipun puniki
inganggêp Allah yêkti
sabab Dat wajibul-wujud
pinasthi ananira
singgih kang sawiji-wiji
de kang napi-nipun sagala punika

Angandika tanpa lesan
amiyarsa tanpa kuping
aningali tanpa netra
ngambu tanpa grananèki
akarsa tanpa budi
tur langgêng salaminipun
dènnya pala bantala
sèsining sagara wukir
tan kêna sat wukir datan kêna rata

Sagara tan kêna sirna
wa-kayatu bil karo kin
urip tan kalawan wa
karya rip kayun birokin
kang urip lan nyawèki
ingkang kapanjingan wêruh
manungsa sato kewan
gêgrêmêtan walang pêksi
sakèh jirim saki mukin dadinira

Kang murba amisesa
marang ing kita puniki
saking ing ngriku sadaya
sababing kawula wingit
kang dipun-pralambèni
wrangka manjing curigèku
kita puniki murba
-misesa maring Hyang Widdhi
pratandhanya asung tandha ing Pangeran

Ingarani ingaranya
donya kirna budanèki
sèsining bantala kasa
tan liyan saking kitèki
apan kang amburhani
mring kang maujud sawêgung
marma sêmbah-sinêmbah
lawan pribadinirèki
singgih puji-pinuji ing dhawakira

Makatên malih upama
dhadhalang akarya ringgit
carma cinorèk Arjuna
walulange gudèl gudhig
tinêtês sri rinujit
ririntik gêmpuranipun
ing ngapti panggaweyan
wus dinêling pinalimping
sasawining bodrèn katha wawalêran

Pakolih pantês wandanya
sari sêdhêng rimbagnèki
pangadêge amardapa
mèglèh lalambunganèki
gêlung janthara mêthit
darèh pawingkinganipun
gumantung nglunging jangga
liyêping netra alindri
dèrèng pulas bagusipun wus kawangwang

Pinulas prada adènan
binabar dadosing ringgit
apik susungginganira
kalangkung dening rêspati
ing sigit cinampurit
Rêjuna tuhu binagus
wingit pasêmonira
lir bisa mèsêm pribadi
apan saking dening sarwa kabênêran

Mangka Ki Dhalang mangeran
mring gaweaning pribadi
ririh lir wêdi-wêdiya
dènnira anyêpêng ringgit
apan pinêtri-pêtri
dèn-suhun pinuthun-uthun
kang supadi angkêra
wingita amrabawani
dadya kae dhalang nut wahyaning wayang

Makatên malih Hyang Sukma
anon ing kita puniki
tan pae dhalang mring wayang
Rêjunane kang pinusthi
sujanma kang linuwih
kang wus man maring Hyang Agung
wruh kabagusanira
kang uning uriping pati
kang makatên papan nèng jroning gurita

Arêmpit yèn winastara
ananging punika maksih
apan kirangsadungkapan
kasampurnaning kajatin
tyas kang dèrèng maklumi
katarucut salang sêngguk
mangeran kang sawiyah
-wiyah baranging sakalir
apan samar mangeran sawiji rupa

Kang kengang uga mangeran
marang sagala puniki
rêke kabèhe kewala
sanalika aywa kari
pangandêlipun maring
ananing jagad sawêgung
tan mimilih ing rupa
anakdirakên sawiji
tanpa sirna tanpa rupa tanpa swara

Lir ngarah pupusing jala
tampange datan sarênti
tinarik tapakuring tyas
bêrsih tan wontên kang kèri
lamun datan kadyèki
nganggêp ing brahala kupur
sor-soring kawruh kasar
nicir ciring maring pidhir
tangèh dungkapipun maring kauwusan

Arsèngbudi duk miyarsa
lingnya Sèh Mangunarsèki
tyasnya kadya pinalêkah
cipta kasoran ing ngèlmi
wasana angling aris
jêbèng Sèh Mangunarsèku
aywa tanggêl wasisan
unggahing rasaning ngèlmi
Ki Sèh Mangunarsa alon aturira

Panganggêp ingkang mutamat
ing ngèlmi patang prakawis
ing sarengat lan tarekat
kakekat makripatnèki
mungguh Dading Hyang Widdhi
apan pasthi ananipun
rêke tanpa tuduhan
antawis tarèng pangèsthi
apan sênêt kijalêng anasir salat

Pajênêmaning asalat
catur prakara ginaib
liripun jinêm patêmyan
gêni angin banyu bumi
angsal kalih prakawis
singgih dhadhaupanipun
tirta lawan bantala
kang angin kalawan agni
tanasube suhud-suhul-mulajamah

Punika jatining jagad
tangkêbing bumi lan langit
tan kenging pinarinciya
sèsining bumi lan langit
wus tan kasaban bumi
sawiji jagad rannipun
kula kang tan kuningan
makaling niyat sajati
kang punika singgih sajatining jalma

Kinawasakakên dènnya
murbani sèsining Widdhi
anasirira Hyang Suksma
kapurba niyat sajati
pinurna pinarinci
tan paepagêntyanipun
sarupa rasaneka
suhuling kawula Gusti
purnaning ro nir woring jagad tan niyat

Apan datanpa pinangka
panjoring niyat sajati
yèn wus tumancêp ing jagad
makal Kalèk wus tan kalih
kulane wus tan kèksi
Gusti kewala kang mujud
pinuji ing dhawaknya
kalawan pribadinèki
lamun niyat datan tumancêp ing jagad

Tan dungkap sawiji Asma
nalirah kalimah kalih
kulane maksih kawula
bangsa ngaral apês dhiri
Gusti sih têtêp Gusti
tan wor tan têmu-tinêmu
tan kengang kinayapa
tan bisa langgatan Gusti
marma kita jênêk nèng jaman kapêsan

Tan tèyèng koripanira
tan sumêdya angancangi
niyat jatining kadadyan
katungkul lalatahing ling
punika atur-mami
manawi kasaman kalbu
wa-punika sumangga
yèn wontên inggahe malih
lamun saking kakirangan tur-kawula

Arsèngbudi ris wacana
Ki jêbèng Mangunarsèki
kalangkung dening purna
mumuradane patitis
rahmat raosing kapti
ingundhakakên tapakur
angimpun tyas kang ura
sung tatrap tyas kang kalêmpit
mulyakakên ing manah ingkang kuciwa

Yata ing ratri mangkana
wus lingsir dalu kang wanci
Arsèngbudi linging garwa
sira tata-a lêlêmpir
dimèn sami aguling
kasayahèn kang alaku
kang garwa tur sandika
lèngsèr mring wismanirèki
ngambil karangulu lan sisingêbira

Tinampa lan rowangira
tan dangu prapta ing ngarsi
tinatalèn ulonira
kampuh pasingêbanèki
Arsèngbudi ngling aris
sumangga lêlêswan ngriku
sami sêsèmèk nendra
ing wanci wus lingsir wêngi
kang ngaturan èsmu wigih ing wardaya

Samya lon ing aturira
kalangkung nuwun ingkang sih
sasêlotipun kewala
singgih gampil lamun arip
Arsèngbudi ngling aris
lah yayi Cariksutrèku
benjang-enjang manawa
saèstu umangkat mulih
manira yun tumutur ing lampahira

Maring dhukuh Wanamarta
wontên kang karasèng kapti
kajat ngong arsa papanggya
lan kakang Arundayèki
lami wulangun-mami
gyan-sun adrêng yun tatêmu
mring kakang Arundaya
Bayi Panurta lan mami
wus ubaya ing dangu mring Wanamarta

Mupung samya paparêngan
ngalap nut kang arsa mulih
mring karajan Wanamarta
tirakat angêting margi
pra tamu kang myarsa ngling
samyènggar suka tyasipun
Ki Cariksutra nabda
yèn kakang parêng Kiyai
maklum dhatêng para putranta sadaya

Sarèh mring masjid kewala
tan taha palêsmarannèki
supaya sagêda sarap
sasukanipun aguling
sayêkti samya èring
anèng ngarsane asêpuh
mangsa antuka nendra
gumuyu Ki Arsèngbudi
singgih yayi kalangkung dening prayoga

Nulya nuduh santrinira
nata gêlaran nèng masjid
agupuh ingkang liningan
pra tamu lèngsèr sing ngarsi
samya marang ing masjid
ing dalu datan cinatur
yata ing wanci pajar
sidik wus sami atangi
Arsèngbudi maring ing masjid sêmbahyang

Asubuh lan santri kathah
Ki Arsèngbudi ngimami
tan kir'at wawacan balhar
sawusing Patekahnèki
apan Surat Watini
ingkang sarakangatipun
akir Inna-anjalna
adêge wus dèn-Kunuti
têkèng tahyat salam bakda sasalaman

Laju samya pupujiyan
dhikir donga limang bêkti
paragat maca salawat
sasalaman sadayèki
tata dènnira linggih
Ki Arsèngbudi ris muwus
marang rubiyahira
Wiyadi sajiya bukti
kang liningan sigra nuduh pawongira

Santri jalu èstri sigra
ngambil pasunggatanèki
mring wisma tan dangu prapta
Wiyadi anglaladèni
yata rampadanèki
sarwa ngêt sadayanipun
Arsèngbudi ris nabda
suwawi sami awijik
sêsèmèkan bukti wong arsa lumampah

Agupuh ingkang liningan
jalwèstri ambêng pribadi
samya turuh wiwijikan
dan lêkas sarêng abukti
pikantuk sadayèki
antara nadhah anutug
sami aluluwaran
ambêng rampadan cinarik
sinungkên pra santri pambudinira

Samya nadhah angucapah
jalwèstri tan ana kari
sadaya wus kawarêgan
gantya mangsêgan mangarsa
cinaran anyanyamik
angalap sasênêngipun
wus mangkana luwaran
Arsèngbudi ngandika ris
lah rubiyah ingsun pamit marang sira

Kantunna sira nèng wisma
manira arsa umiring
ring sutanta Jayasmara
mulih mring Wanamartèki
manira yun papanggih
ring kakang Arundayèki
wikan tari enggalnya
sira kariya basuki
sun tan-gawa santri mung si santri Sêtia

Nikèn Wiyadi turira
tan lênggana rèhing tuding
arsa tumuturing raka
datan linilan ing laki
lah wus sira Wiyadi
sasalamana ing ngriku
Ni Wiyadi anêmbah
angaras padaning laki
wusnya nguswa sung salam marang pra putra

Agêpah sadayanira
sinung salam ring kang bibi
rahab samya gantya-gantya
samya tur pamitirèki
winangsulan sabda ris
pandonga nutkên rahayu
Arsèngbudi lingira
sumangga mangkat tumuli
mupung enjang-enjang anjuru-dêmungan

Yata kang samya umangkat
kang liningan aturipun
inggih sumangga ing kayun
samya ngling mring rubiyahnya
paran wus samêkta iku
iya panggendhonganira
pra waela turnya sampun

Dan lêkas samya umangkat
mêdal saking masjid agung
pra rubiyah anèng ngayun
jalu èstri kathahira
watara wongkalihpuluh
kang pinatah anèng ngarsa
anggrêmani ing dêlanggung

Santri Putih Sêtradrêma
Monthèl lan Iman Sêcaku
Jatingarang gangsalipun
têkèng pasawahanira
anabrang ing kali Lumut
pajamban watu palatar
anètèr palataripun

Maksih rêmêng saput kisma
pêpêdhut angamun-amun
andulur ingkang lumaku
nut tikunging pagalêngan
pasabinannya atulus
asri swaranya enjingan
cingcinggoling lan dhèdhècu

Paksi manyar munyèng tawang
baranjangan cucuwiyun
manyura nyangungong mabur
kringinging bêring lan jongkang
anggantêr kokolik tuhu
lir nambrama tanya lampah
mring ngêndi Jêng Kyai guru

Tinubing para ngulama
asêlur waela kakung
baya doh dènnya nrah laku
blêtupuk lir nambung sabda
wus karuhan ta puniku
doh pisan mring Wanamarta
yun panggih kakaruhipun

Lan Kae Bayi Panurta
mitrane saeka kalbu
wus lir sayayah saibu
wau ta ingkang lumampah
kapungkuring Bustam dhukuh
sumirat kênyaring surya
duk mijil anggraning gunung

Ujwalaning Hyang Karaba
nangsayèng bun tiksnaning rum
pradipta lir rêtna rêmpu
lèn citraning ron wantara
cawining nalaga mulu
katrangan ing Hyang Raditya
wèh waluyèng rat sawêgung

Wau ta ingkang lumampah
wus anglintangi patalun
têgal pasabinanipun
pêlêstrèn pagaganira
patugaran bana tunu
babanggan ra-ara wiyar
nampak kêkêbing wana gung

Mahasing wana wulusan
tumurun jurang paparung
pasêngkan pèrèng lulungur
kèh buron kang katingalan
kang kidang manjangan paul
mong gogor sêgruk balacan
jajawi banthèng andanu

Uwa-uwa warangutan
bangkan wanara lutung
nèng wrêksa karsula timbun
samya ngrêmusi pradapa
ana kang lagya susunu
lir jalma rêrèkanira
kang lanang anyundhang gulu

Mring lutung wadon kang manak
ana gupuh ngundang dhukun
lumaku rindhik anggriguh
kang ngundang ngajak gya-agya
dhukunne lir dumèh dhukun
ngadi-adi pinilala
weya-weya alêlêngut

Lir kurang sajèn tindhihnya
kang tutulung padha lutung
parigêl pangolahipun
ginêcêl akarya pêjah
rinut ngoyot wêtêngipun
pinopohan lan godhongan
mulya lan pacêngukipun

Wingwrin anon mangsa-mangsa
aprawro mrêsmra swara sru
katangguling kol kawangsul
singsal tiba sing pènèkan
cêthuke anuju julung
bapa-biyunge agêpah
yun ngambil cêthuk kang runtuh

Kararah anèng ing lêmah
ginèndholan para lutung
yèn jalma-a sami muwus
pitutur ing sanakira
lutung kang kelangan cênguk
lah wus aja sira alap
pupusên bêgjanirèku

Gènnira padha susuta
ciptanên darma susunu
yèn wus julunge pinulung
dening mong mangsa kabla
yèn wus pancinipun julung
rinêbut mangsa kêna-a
yèn pinarêng tombok umur

Kuwatir nèng pangudhunan
yèn anut wawaning napsu
nora bêcik kang tinêmu
maoni sira Pangeran
karsaning Hyang pan wus bêstu
babageyaning atitah
tan kêna kinudu-kudu

Slamêt-slamête kangèlan
tuwas tan kêna rinêbut
lir susulung lêbu latu
lutung ingkang tinuturan
lanang wadon ngusapi luh
ngiwa nêngên surawèyan
samya nangis kalihipun

Saking gugon-tuhonira
awêdi krungu pitutur
bobolèh ujar rahayu
kinèn narima ing Suksma
nanêdha yèn sinung liru
mangkana pinaksa-paksa
tyasira ingkang asunu

Sadangunira udrasa
anake kang tiba julung
cênguke ro bisa wangsul
mènèk witing karasula
nurut madal saha nuntung
sumyak-giyak lutung kathah
bapa biyunge agupuh

Myat suta awijah-wijah
agègokan sugun-sugun
wau kang samya lumaku
Arsèngbudi Cariksutra
Malangkarsasamyandulu
lutung kadya sung sasmita
sarêng dènnira gumuyu

Pagut graitaning driya
amèmpêr lêlèjêmipun
Kae Bayi Panurtèku
marma èsême mirasa
tunggal sasmitaning lutung
kapranan kadya ya uga
Ki Bayi lalakonipun

Yata wau kang lumampah
wanci surya nrang malatu
têtêngakan ing wana gung
babangkan ra-ara wirya
lang-alang galagah rayung
gêlonggong plumpung sawuran
grumbul tanwang kalampis pung

Sumuk tampêking baskara
tan ana wrêksa kang eyub
adoh paonjotanipun
ron kalamênta atiksna
ngrujit pagêlanganipun
karênjêm bung alang-alang
samya karikuhan laku

Laju nrang bêntaring surya
rêkasaning lampahipun
tan ana rèrènanipun
bubulak ra-ara wiyar
malbèng kêtêbing wana gung
nut èrèng pèpèrèng jurang
paranging curi aparung

Kalimudaning lawêdan
aririh tinapak lunyu
wigih ngarah-arah laku
mawèng têpining bambingan
pringganing jurang atêrjung
nètèr anjat palunguran
wirangrongan lampahipun

Asrang swaraning wanadri
pring-ori grêng sru gumêrot
pring wungwang kanginan angaluwung
kapyarsa lir tangis
wor siyaking cêmara
krosaking pang kang kasingsal

Wanci wus lingsir pidak-tri
samyarsa awêktu Luhor
anon pabêlikan sri kang ranu
satêpining margi
kayoman ing mandera
papan sela kumalasa

Samya rêrêp sadayèki
sukur pakolih dènnya so
mahèrantuk kadas dènnya wêktu
dan lêkas ngabêkti
antara dènnya salat
bakda purna salatira

Rêrêp dènnya ngaring-aring
nèng sor mandera ayom
sêgêr kamarutan mapan sèyub
kasiliring angin
jênêk pakantuk raryyan
rasa-rasa tumindaka

Kang bêkta sasangunèki
bubucu kalawan lawoh
miwah nyanyamikan samya cucul
pagendhonganèki
Santri Putih kalawan
Santri Monthèl santri Drêma

Jatingarang Mansêcèki
kang bêkta sangu ginendhong
cinaoskên ngarsa sadaya wus
papanganan bukti
nulya sami anadhah
kang sêkul sasangunira

Waradin jalu lan èstri
wus nutug samya linorot
sinungkên santrinya samya muluk
tuwuk sadayèki
miwah dhadharanira
wowohan myang lah-olahan

Luwaran dènnira bukti
Ki Arsèngbudi nabda lon
yèn wus aso samya pênêdipun
umangkat lumaris
samya matur sumangga
dan samya sarêng lumampah

Angayam-ayam wanadri
andulur samya rèrèndhon
tumurun lwah jurang nganjat lungur
mahasing wanadri
griting êpang ambêngok
sru lir angsa akêlingan

Myang krisiking cêmara ngrik
gumrah lir suraking mugnsoh
kèdidan ing braja gêrdêgipun
lèn katêmpuh angin
gumrêbêg magoraya
yayah kadya tanpa rungyan

Andarung lampahira ris
nampak durgamèng jurang jro
ngundhung palêbakan mangêp singup
siluk-siluk sungil
kangèlan ing karakal
sakol-êkol matumpukan

Kêmput lajêring wanadri
pagrêngan tatas linakon
nampak palêmparan bondhot grumbul
têbaking wanadri
tutunon patugaran
babangkan kang dèn-gugulang

Tinalun boga ginagi
jinarak myang jagung ontong
pan wus kalintangan kadhang grumbul
tarataban nipis
bubulak agênêngan
kèksi padhukuhanira

Tangga parapating dèsi
katingal wilis saking doh
dhikil Ardimuncar wus kadulu
pasabinanèki
tirah ing patalunan
katêgal pagaganira

Walêr pagalênganèki
sabin suwangan anglorog
samya kajomboran dening ranu
tulus kang winiji
tan nalêbaring mangsa
saking kakolohing toya

Talun myang têgal palêstrin
wohira asri andados
sangkêp jajanganan kang tinandur
kara kacang cipir
lombok terong bayêman
kêrai timun sêmangka

Myang pala kapêndhêm sami
mangsa sêdhênge angundhoh
asri katingalan yata wau
kang samya lumaris
anuting pagalêngan
ing wanci wus akir Ngasar

Mêmilih papan ngabêkti
anon sêndhang babalong
kayoman rêjasa bibis rau
kalawan gayamprit
padhas atos malatar
sêndhang pangangson padusan

Pinggir calangaping kali
samya raryyan lanang wadon
arsa wêktu Ngasar samya wulu
wusira susuci
antara dangunira
bakda dènnira sêmbahyang

Paragad saliring bêkti
sawusira mucang gupoh
laju lampahira pan adulur
pagalênging sabin
anuju Ki Samurca
sabate Ke Adimuncar

Dhangir patêgalanèki
Ki Santri Putih duk anon
marang Ki Samurca alon muwus
lo apa ya kiki
adhi-ngong Ki Samurca
kang tinanya gêpah mulat

Sarwi gupuh anauri
ênggih kakang wak-ingong
wus bage binage alon muwus
Kaê Arsèngbudi
lah sira Ki Samurca
sutanta paran wontêna

Kakang Adimuncar singgih
kang tinanya turira lon
paduka atanya Kae Guru
inggih wontên ugi
rakanta Adimuncar
dangu anèng pasabinan

Têmbe mantuk sapuniki
Ki Arsèngbudi lingnya lon
lah rika matura ring Kyaimu
yèn ingong kang prapti
kèh sasarênganingwang
kang liningan tur sandika

Ki Samurca mentar aglis
andhingini laku gupoh
tan adangu prapta ing dhudhukuh
sainggiling dhikil
sira Ke Adimuncar
pinarêk anèng paningrat

Lan garwa Ni Purnaningsih
pangandikanira alon
baya sun dhatêngan jalma luhung
kèh praptèng mariki
dene mau sun-mulat
wong rantap anèng pagagan

Sun-duga padha mariki
samya sêdya amardhayoh
nulya Ki Samurca praptèng ngayun
umatur tur uning
apan rinta ing Bustam
kang prapta sêdya papanggya

Akathah ingkang umiring
tuwa anom lanang wadon
tingalira samya jalma luhung
kêdhik sabatnèki
kawistara ing cahya
Ki Adimuncar ris nabda

Mèsêm sasmita ing rabi
jarku apa nora linyok
lah sira kudura èstri jalu
karya-a sasaji
akonna mragat menda
lalawuhan kang prayoga

Nyamikan kang adi-adi
ywa kuciwa ing susugoh
kang liningan sigra angungukus
nuding pawongnèki
kinèn samya lah-olah
Kyadimuncar malih nabda

Maring santrinira katri
Ki Samurca Ki Murcaho
Murcogo katrinya pan tinuduh
samya gêgêlari
lampit miwah kalasa
anèng ing pandhapanira

Tan adangu wus miranti
Ki Adimuncar lingnya lon
lah Samurca sira ingong tuduh
timbalana aglis
riningong Arundarsa
tutura yèn sun dhatêngan

Kang liningan mentar aglis
tan suwe dènnya kinongkon
Kae Arundarsa praptèng ngayun
angandika malih
mring santri Ki Samurca
lah wus sira aturana

Kae jêbèng Arsèngbudi
ngong-papage kang mardhayoh
nulya samya mentar praptèng pintu
Ki Samurca aglis
mêthuk wau kang prapta
ngantos pawijilanira

Ki Samurca laju angaturi
mring kang amardhayoh
yata wau kapêthuk lampahe
matur andika dipun-aturi
ing rakanta nganti
salêngkaning pintu

Anganthuki Kae Arsèngbudi
lampahira gupoh
nètèr ing pancadan pupunthuke
dhukuh Muncar sanginggiling dhikil
wus andungkap prapti
padhadhahanipun

Tan pantara lampahira prapti
parêgolan panggoh
ingulukan-salam satêkane
kang pra tamu samya angaturi
ngalekum-salami
nulya kèrit mangsuk

Ingancaran lênggah ing pandhapi
sadaya tuwa nom
jalu èstri tata palungguhe
Ki Arsèngbudi gupuh mangarsi
atur salamnèki
Adimuncar gupuh

Sasalaman pupuji ing Widdhi
sarwi nambrama lon
pan binagyan ing karaharjane
amangsuli basukyanirèki
dangu paguting sih
patêkêmanipun

Wus rinahab gya Mangunarsèki
tur salamira lon
sinambrama saha basukine
Anggungrimang tur salamirèki
wus sinung pambagi
karahayunipun

Nulya sira Kae Jayèngrêsmi
tur salam mabukoh
rinahaban sarwi pambagyane
wusnya nulya Kae Jayèngragi
tur salamira ris
binagyan sadarum

Nulya pra waela ganti-ganti
ngabêkti sarya nor
nulya Pariminta Sèh Modange
Ki Piturun miwah para santri
samya atur bêkti
sadayanira wus

Tata dènnira sami alinggih
jalwèstri samya nor
Kae Arsèngbudi lon ature
marma kakang kawula tutuwi
mariki umiring
putra kalihipun

Jayèngrêsmi lawan Jayèngragi
samya lalana-ndon
lami anèng pangumbaran rêke
kang punika para putra singgih
kakang Rundayèki
Bayi Panurtèku

Ingkang dipun-ulati ing nguni
suta lanang wadon
panggya jênêk nèng Wanantakane
kuwu lawan Ki Sèh Amoragi
antaranya lami
sampun gangsal ungsum

Mangkya samyarsa mantuka maring
Wanamarta dhukoh
marma kawula lan sadayane
samya tumuturing-putra kalih
sami dènnirèki
dènnyarsa têtêmu

Marang kakang Kae Rundayèki
Dimuncar lingnya lon
manawi Allah amarêngake
benjange yèn saèstu lumaris
mumpung parêngnèki
kawula tumutur

Langkung suka kang samya miyarsi
Kyai Muncar mêngko
arsa marang ing Wanamartane
Kae Adimuncar lingira ris
mring kang putra kalih
dhuh sutèngngong bagus

Sampun tata-tata angakêni
ambapa maring ngong
nging pun bapa sangêt balilune
dèrèng sagêd budi anyukupi
pan dawaning angling
sakèh anak putu

Sukur kewala yèn kaki-kaki
mring para nom-anom
wau kang pra tamu sadayane
samya anor palinggihannèki
tumungkul èstu jrih
kurmating sêpuh

Ki Sèh Adimuncar ciptèng galih
dangu dènnira non
marang ingkang para tatamune
langkung trustha sukanirèng galih
aprasasat kadi
kabanjiran madu

Yata pasugatannya mangarsi
tinampyèng wong wadon
nyanyamikan lah-olahan adèn
myang wowohan ingkang manis-manis
miwah wedang kopi
mamanisanipun

Miwah dawêgan wilis sumaji
Dimuncar lingnya lon
ngancarani marang pra tamune
lah suwawi yayi Arsèngbudi
lan ing ngriku sami
sarating alêsu

Sawontênipun anèng wanadri
parêrêming awor
sumapala tan pati mungguhe
kang liningan sami angalapi
sasênêngirèki
jalwèstri amulung

Wusnya antara dènnya nyanyamik
ing wanci surya yom
nuksmèng kisma andungkap Mahribe
Kae Adimuncar lingira ris
sumangga mrih Mahrib
nêdhêngira wêktu

Kang ngancaran dhangan turirèki
jalu èstri gupoh
samya maring masjid pahèrane
myang pra santri kathah sadayèki
wus sira susuci
mangsuk ing masjid gung

Wusnya adan sunat pêrlu Mahrib
Kyai Muncar gupoh
ngancarani marang sadayane
angimami lênggana turnèki
gya Dimuncar nuli
angimami wêktu

Ilhar kewala wawacanèki
surat kang winaos
wusing Patekah Kulyak-kayune
Idaja-a rêkangat kang akir
antaraning Mahrib
prapta Ngisanipun

Têkèng wêktu Ngisa dènnya bêkti
bakda amamansoh
pragat puji dhikirira kabèh
maca salawat salaman sami
sakèh santri alit
mudhun sing masjid gung

Nulya samya kang para kinyyai
luwaran saking gon
kondur marang wismèng pandhapane
miwah kang pra waela tan kari
prapta tata linggih
ring gyannira wau

Ki Sèh Adimuncar ngandika ris
ring garwanira lon
e Purwaningsih paran wus mangke
gènta ngrukti pasugatan tami
lamun wis dèn-aglis
gyannira ngungukus

Saosêna saananirèki
kang liningan gupoh
mudhun saking pandhapa nulya ge
nuduh santrinira jalu èstri
kinèn nampa aglis
rampadan mangayun

Wus tinata sadaya nèng ngarsi
magana mêgolong
liwêt tambra lawan kêbuline
jangan bècèk mênir pêcêl-pitik
lan pindhang kêbiri
brongkos tumtim mangut

Susujènan srêgan limpa ati
pal-puk dudu kolor
dhèndhèng gêpuk gorèngan lan age
dhèndhèng panjèn sarundèng lan ragi
lidhah êmpal kisi
bêtutu bon rêmus

Ayèm manjangan asin sisili
basngèk blêbêt opor
sambêl-gorèng utak lan balure
gêcok pêncok lombok kêncêng pêtis
lalaban mawarni
sangkêp sadaya wus

Pra waela sinaji pribadi
rampadan rinoyom
Kae Adimuncar lonwuwuse
lah suwawi yayi Arsèngbudi
lan Cariksutrèki
nak Malangkarsèku

Anak jêbèng Mangunarsa tuwin
Jayèngrêsmi karo
Jayèngraga miwah sadayane
jalu èstri suwawi awijik
ing ngrikuwa sami
kewala akêmbul

Gupuh dènnira sami wawanting
dan bukti aroyom
langkung pakantuk ing panadhahe
wus antara dangunira bukti
aluwaran sami
sadaya tuturuh

Gupuh ingkang samya nglaladèni
jalwèstri anglorod
sinungakên santri pamburine
wus warata kabèh nutug bukti
gantya kang sumaji
nyanyamikanipun

Tinatèng aglar anèng ing ngarsi
mawarna sri tinon
wowohan lan lah-olahan adèn
Kae Adimuncar lingira ris
lah ngriku suwawi
mamangsêganipun

Gupuh kang liningan ngalap sami
sasênêngira lon
lah-olahan miwah wowohane
ingkang nginum wedang srêbat kopi
nutug sakarsèki
kang nginang myang udud

Ki Sèh Adimuncar ngandika ris
manira yun anon
Kyarsèngbudi ingkang pundi mangke
putranipun kakang Rundayèstri
ingkang asisilih
Tambangraras nêngguh

Arsèngbudi wacananira ris
paduka atakon
putranipun kakang Rundayane
ingkang sami lalanan-ndon anis
kang dipun ulati
ing sudarmanipun

Kae Bayi Panurta ing uni
lawan ingkang wadon
singgih suta katiga èstrine
Tambangraras kang garwa Mongragi
jalu Jayèngrêsmi
Jayèngraganipun

Kalih sampun sami among-rabi
trêsna tan kêna doh
labuh mendra tan etang bayane
anging Tambangraras kang piningit
sihing jalma lêwih
kang asih jujuluk

Wastani waela Selabrangti
winong ing Hyang Manon
jalar saking laki nugrahane
Mongraga kang siniyan ing Widdhi
siswanta sawiji
Ragasmara nênggah

Wus tan bastu angganya inapti
wênyahing pandulon
anèng Jurang Jangkung Palanggate
wus bangsa lus ganale kawuri
piniji ing Widdhi
lan pribadinipun

Pangkating atitah wus Utadi
nujêmba salihos
kadwi jalu katiga èstrine
Sèh Mongraga Sèh Mangunarsèki
katri Rancangkapti
dadya semahipun

Ika Ki Sèh Gungrimang puniki
ngulama nom kaot
punapinggih mêkatên Ki Jêbèng
Ki Sèh Mangunarsa turira ris
kasinggihan ugi
saèstu kadyèku

Datan wontên kang ninang sasiki
pan inggih sayêktos
wus tan kengang ginampil panggihe
Sèh Mongraga wus ahli awingit
amba tan dungkapi
ahline ngaluhung

Ki Sèh Adimuncar duk myarsa ngling
tyasira sumrowong
langkung sukurira ing angêne
angling malih marang Arsèngbudi
ênggèh ta lah yayi
ngagêsang puniku

Ingkang sinung kaluwiyan dening
Hyang Ingkang Murba Non
singgih datan wontên sanepane
ingkang sinung kakurangan dening
Hyang kang Maha Sukci
tan na èmbanipun

Sabab saking punapi kadyèki
eloking Hyang Manon
paran kodrat myang iradat mangke
cara Jawa lir apasti pasthi
ingkang pasthi êri
pasthi sujènnipun

Ala landhêp susujèn kinardi
landhêping ri wus pon
duk wêtune pan wus landhêp dhewe
kodrat lawan lan dèn-iradati
tan nganggo dèn-ngoti
êri landhêpipun

Kadi ta kang nokitakên sami
kadarilah karo
kajaba rilahing wong ambêge
awit dening kadarilahnèki
wontên ingkang dadi
kaluhuranipun

Miwah kang kajaba riyah jalmi
dadya pês lwih asor
ana kang dadya kaluhurane
puniku yayi saking punapi
kalihe pan sami
tan kêna tinantu

Arsèngbudi mèsêm turira ris
singgih mangsa borong
ingkang masthèkakên ing panggawe
kabageyan sokur luhur pinanggih
awon pênêd tuwin
bênêr lawan luput

Jalar saking takaburirèki
saliring rumêngkoh
tan pae lan ambêg kang prasendhe
barang ing panggawe tan nglakoni
darmi lumawani
panggawe kang tinut

Pan wus têpês titahe Hyang Widdhi
kang samya linakon
ing kawulaning Hyang sadayane
Kae Adimuncar angling malih
Sèh Mangunarsèki
Ke Jêbèng ing ngriku

Dugèkêna surasaning ngèlmi
kang têkèng sajatos
aywa ninang lan Dalil Kadise
basa kang puniku wau ugi
anor kang sinung ling
turira lir madu

Ki Sèh Mangunarsa mêdhar jati
rêke singgih sabda kang punika
yèn winulad ing sarake
apan pasthi puniku
wus tan kengang awèh gumingsir
tan kadarbe ing kita
sadayaning makluk
nèng pribadining Pangeran
singgih sipat iradat kodrating Widdhi
tan silih-sinilihan

Kodrat ijadu kuli munkinin
lirnya ingkang kodrating Hyang Suksma
kang nganakkên sakathahe
ing mungkin sadayèku
iradat kubah sis suhulli
mukinin têgêsira
iradat puniku
masthi sakèhing mukinnya
kang papasthèn wontên ing kalih prakawis
satunggil nèng mualak

Mênggah papasthèn satunggal malih
papasthèning ing dalêm mubaram
luhuring mualak rêke
punika kang wus bêstu
datan kengang ninang sadêmi
paningaling kawula
tan têkèng ing ngriku
liyaning janma kang wus man
sinung ilham kinapasakên dening
Hyang Kang Murbawisesa

Yèn papsthèning kita puniki
lamun maksih wontên ing mualak
dèrèng bastu papasthène
kenging sèos lan durung
pae kang wus nèng mukarami
papasthèn tan kêna wah
kirang lawan langkung
saking pasrah winalika
datan kengang ing akal kalawan budi
owahe kang mubaram

Nging tan pisah ing antaranèki
papasthèn mualak lan mubaram
marma makluking Hyang rêke
apês kalawan luhur
datan kengang nampik amilih
namung lawan ihtiyar
pamilihing kalbu
tiwas tuwas nèng ihtiyar
karananya ihtiyar puniku aip
tan kêna dinaliha

Sangkaning dadya won pênêdnèki
marma punika kawula ngaral
tan wruh marang ihtiyare
wijining ala ayu
kang tumanêm ing dalêm budi
tan na têkèng wêkasan
paningaling kasdu
mung wruh wiwite kewala
datan uning wêkasaning ala bêcik
tangèh dungkap ing tama

Adimuncar kapranan tyasnèki
manthuk-manthuk kaprananing driya
kadya wastra tinarêsèh
langkung trusthaning kalbu
tyas tapakur sukur ing Widdhi
miyarsa rasa sabda
wus samya tawakup
ing tanggap tan ana ninang
Kyadimuncar ngling mring Kae Arsèngbudi
lah yayi mangangguran

Lagya ing wanci kaluruk siji
pênêt sunat sambèn têtrêbangan
nanambung lèk saprandene
katanggungan aturu
sami dikir maulud singir
madya ratri sih awal
dèrèng lingsir dalu
Ki Arsèngbudi lingira
singgih langkung prayogi sami adikir
trêbangan dhinulêngan

Angandika malih maring santri
lah Samurca ngambila tarêbang
têka pitu lan kêntrunge
ingkang liningan gupuh
ngambil trêbang tan dangu prapti
katur mring Adimuncar
alon dènnya muwus
ngriku yayi Arsèngdriya
narêbanga lan yayi Cariksutrèki
myang anak Malangkarsa

Mangunarsa Anggungrimang uwis
Jayèngrêsmi lawan Jayèngraga
sami kakêntrungan rêke
lalungsèn awon nganggur
sami ojrat madyaning ratri
agupuh kang liningan
nyandhaktrêbangipun
nulya samya sinêntakan
wong pipitu mangku trêbangira sami
ginêmbrang agêmbrungan

Ki Sèh Adimuncar ngandika ris
yayi Arsèngbudi lah sumangga
andika bawa talune
ingkang sinung ling gupuh
Arsèngbudi sigra bawani
laila hailalah
Allah Muhamaddun
ya Rasul mandun Mukamad
solalahu ngalahi wa askabihi
salawatu ngalena

Sinauran santri sadayèki
jalu èstri ramya barung swara
asru gumuruh arame
gobyog trêbang myang kêntrung
nganyut-anyut tan na sarênti
ukêl sajake rampak
rêmpêg tan barênjul
swara sora sru kapyarsa
tangga desa parapat manca-limèki
kagyat krungu tarêbang

Kang wus turu kagyat padha tangi
dharakalan jalu èstri samya
nonton tarêbang myang rare
kêlayu ngajak dulu
gumarudug aniningali
trêbang mring Adimuncar
kang saking lor kidul
kulon miwah saking wetan
miwah prapta linggih baturing pandhapi
myang angadêg ing latar

Talu wus antara dangunèki
sinalahan suwuk kang tarêbang
Kyai Muncar andikane
saprayoganipun
andhulêngi salawat dhikir
ya bênêr si Samurca
Murcabo sirèku
lan Murcogo andhulênga
gagêntèna lawan dhayohira santri
Monthèl sakancanira

Sêtradrêma lawan Santri Putih
Basariman miwah Imansêca
Jatingarang kabèh kuwe
emprak katêlu-têlu
kang liningan sandika nuli
Arsèngbudi abawa
Allahu Allahu
abarakallahu sigra
santri kabèh jalwèstri barung bawani
gumuruh sri kapyarsa

Murcao Murcogo Samurca glis
wong têlu emprak ababrongotan
suka kang anonton kabèh
kalangkung ramenipun
sruning trêbang barung swara tri
kêntrunge babanggènan
pong-pêp tong-ting brang-brung
thung-plêg thung-plêg plak-blang pak-blang
pyung-pyêk pyung-pyêg pêp-pêp bah bah bah kupyik-pyik
prung-prung-brang dhung-brang dhung-brang

Monthèl Sêtradrêma santri Putih
sumbu sinumbu dènnira emprak
tan miyatani gênine
dangu pandhulêngipun
kang anonton bungah kapati
dènnya ababrongotan
tan pasah ing latu
nulya gantya kang angemprak
Jatingarang Basariman Mansêcèki
ramya bakar-binakar

Santri tani yutun empraknèki
ya lir emprake santri balaka
Jayèngraga ling jro tyase
kêngètan duk ing dangu
anèng krajan Wanamartèki
kang rama darbe karya
kala amamantu
ing lakine Tambangraras
lan Mongraga kasukanira nuwuki
kang emprak salawatan

Kang juroni santri Jamal Jamil
ngutahakên kabudayan Karang
bisa karyèraming akèh
kathah sulapanipun
ngirapakên tamu ripangi
iku ukur kewala
tan mantra pandulu
prandene wong suka-suka
agawokan pangrasane wus ngluwihi
kang samya dhulêng emprak

Asasmita Kae Jayèngragi
pagut kiringe marang kang raka
ingèsêman lêlèjême
antara dangunipun
wrata santri kang andhulêngi
suwuk maca salawat
raryyan sadaya wus
Ke Adimuncar ngandika
anyarakkên nyamikan mring santri
wedang lawan panganan

Samya ngalap sasênêngirèki
wusnya aso dènnira mamangan
Adimuncar lon wuwuse
sapa prayoginipun
mêngke ingkang andhulêng singir
Cariksutra turira
anjawi puniku
singgih rinta pun Wilapa
Kyai Muncar mèsêm angandika aris
dene têka utama

Ipe-ngong si Wilapa ngojrati
dhasar wus rahabe biyèn mula
andhulêng ojrat singire
lan bok-ipe yèn rêmbug
kang ngempraka salawat dhikir
singir suluk rinasa
sakadaring kayun
Nikèn Wilapa turira
amba kinèn inggih dhatênganglampahi
kawula tan lênggana

Adimuncar mèsêm sukèng galih
nulya anyandhak tarêbangira
dan lêkas bawa singire
anglêlik swara êmpuk
anggêragul gragul ngunani
kalungsèn sawatara
tilasing abêsus
krêkêle maksih katara
miwah gêtas rênyah rume maksih thithik
kari-karèn pasaja

Bawa tinampan sakèhing santri
lailaha ilalahu Allah
Muhkamad Rasullolahe
asri sru swara barung
jalu èstri rêmpêg tan sarênti
anulya Ni Wilapa
dan andhulêng suluk
suluk Bêthak kang rinasa
nuju sèlèh ing bawa nampani singir
mangkana kang winaca

Lêkas adang Nikèn Rara Sukci
lah ta apa kayunira adang
kayu panggêtak kucinge
kaya panata rambut
lawan kayu panggugah santri
myang kayu kapandheyan
kayu prana kalbu
kalawan kayu angkatan
kayu mojar kalawan kang bêksa rangin
lawan kayu kaotan

Yèn binadhe wawangsalannèki
kayu kang samya kinarya adang
klampis panggêtak kucinge
surèn panata rambut
kayu wungu panggugah mantri
kayu sêmpu pandheyan
jatiprana kalbu
pan kayu tanjung angkatan
wunimojar dhadhap kang abêksa rangin
kluwih kayu kaotan

Lêkas ngambil banyu Rara Sukci
lah ta paran banyunira kêlan
banyu gêlang ing jênthike
lan banyu anggung wuyung
lawan banyu awèt ningali
banyu kontul-anglayang
banyu milyèng mungsuh
lawan banyu kasêpuhan
banyu gêntha-dara banyu busana-di
lan banyu olèh-karya

Yèn binadhe wangsalanirèki
bok pêrawan banyunira kêlan
kali gêlang ing jênthike
udan kang agung wuyung
banyu sumur awèt ningali
sumbêr kontul anglayang
bêlik mulyèng mungsuh
banyu rawa kasêpuhan
wangan gêntha-dara sêndang busana-di
têlaga olèh karya

Arêramban mipik Rara Sukci
lah punapi janganira kêlan
kangjangan wus sarwa duwe
lan jangan kadang sêpuh
miwah jangan para umiring
myang jangan kapanasan
jangan munggèng tênun
lan jangan rèrèn lumampah
jangan tungtung guyu jangan munggèng pragin
jangan janma kang gêntang

Dèn-badheya wangsalannirèki
Rara Sukci dènnira rêramban
jangan kluwih sarwa duwe
gori kang kadang sêpuh
kêmirine para umiring
lodhoh kang kapanasan
lompong munggèng tênun
êso rèrèning lumampah
asêm tungtung guyu loncom munggèng pragin
mênir janma anggêntang

Karya lawuh sira Rara Suci
ulam punapi kang dipun-ulah
ulam kang tanpa pamitte
ulam katêmu suwung
ulam datan awrat cinangking
ulam solahing bedhang
ulam pulih ngetung
ulam kapisah ing rowang
ulam sor-prang ulam angawula dadi
ulam kucêm winada

Dèn-badheya wangsalannirèki
lalawuhanira kang dèn-olah
balênyik tanpa pamitte
sapi katêmu suwung
banthèng datan awrat cinangking
lele solahing bedhang
cabuk pulih ngetung
kancil kapisah ing rowang
krawon sor-prang sêmayi ngawula dadi
masin kucêm winada

Ngupaya lalaban Rara Sudhi
lah ta punapi lalabanira
lalab tinutur padune
lalab angabên dhuwung
lalab tènging sarpa anênggih
lalab jodhoning bapa
lalab jaga mungsuh
lan lalab ingkang gumanda
lalab marga bunti kang sinjang kacakil
lalab pakoning lurah

Yèn binadhe wangsalannirèki
Rara Suci kèh lalahanira
kêcipir nutur padune
kacang angabên dhuwung
terong lènging sarpa puniki
lombok jodhoning bapa
têmu jaga mungsuh
kêmangi lalap gumanda
pête marga bunti jingkol kang kacakil
cambah pakoning lurah

Nakêr bêras sira Rara Suci
bêras punapa kang sira êdang
bêras agung bungah bae
bêras kang paksi pingul
braspangundanging putrèstri
bêras kang kalingsêman
bêras sutèng ratu
bêras tan gêlêm dinuta
bêras angling bêras waluyaning agring
bêras kêmbang tirisan

Lamun binadhe wangsalannèki
bêras punapa kang sira êdang
sukanandi gung bungahe
kuntul lan paksi pingul
sambèng pangundanging putrèstri
campa kang kalingsêman
utri suta prabu
mênthik tan gêlêm dinuta
wajar angling mariyi waluya agring
manggar kêmbang tirisan

Rasaning kayu wujuding urip
urip makluk araling kawula
awis wah gingsir darbèke
rip purbaning Hyang Agung
srah sumèndhè wisasèng Widdhi
kayu kayun Hyang Suksma
rip tan kênèng lampus
rasaning bakaling jangan
kukuliban lalaban talining urip
kalawan rasa Suksma

Napas tannapas anpas nusupi
urip kita lawan pinanjingan
roh rokani jalaranne
bisa mrih ala ayu
sinung bisa ngalap sirèki
kita kumambang kadya
sarah anèng ranu
nut sakarsaning Hyang Suksma
lawan rahsaning banyu kita puniki
lawan roh rabaniyah

Pinanjingan rip kalawan gêtih
marma kita kinarya bisobah
ihtiyar lawan rosane
kalawan angkat junjung
pangambilan kalawan dening
kuwasaning Pangeran
kamurahanipun
ginantungan agring waras
kuwat apêsing kawula anyinggahi
rasahing bras binêthak

Bêras badan kita roh jasmani
minangka kandil saliring rasa
kang minulyakakên dene
akarêp lawan lumuh
gêmah rusak luluh sirnaning
tajalining bantala
sampurna ing ngriku
rasaning gêni marmanta
kita kapanjingan rêke roh ilapi
nur-cahya kang minulya

Kang murbani miwiti mêkasi
tanggap diungkap ing sira Pangeran
kang sawiji ing lorone
urubing nugraha gung
ingaminan dadining puji
dandang adêging iman
tan kêna takiyur
kukusan sanggabuwana
bras paworing tataning sêmbah lan puji
panyatoning tawêkal

Gunung sungsang panawunganèki
sumyang wantuning êdad naraka
kêkêp maswintan panyanthèl
ngaru guguring napsu
sat sumêne ingkang sak-sêrik
anamung karon eklas
tinokitan ngèlmu
sumube cêngênging driya
ikram mikrat munajat tubadil singgih
tanakke tumaminah

Numplak tangajul sangkaning trêki
gunung sungsang sing jagad walikan
sumungsang bênêr lungguhe
wus matêng rasa luhung
pan kumutuk ambêging puji
nèng yan jagad gumêlar
tan roro têtêlu
maujud sakêdhap netra
guntur sumarambah ngêbêki pratiwi
ènthèng budi ihtiyar

Ilirira salsilahing dikir
niyup andaut angin wilayat
mèt atise panas rêke
nir sumuking bêbêndu
luwar saking rubedanèki
kêkês suhuling Sukma
ginolong wus junun
sampurna ngibadahira
winadhahan ing sumbul kêcana-rukmi
katur sumanggèng Sukma

Wus antara danguning asingir
nulya asuwuk maca salawat
ngaring-aring sadayane
Adimuncar lingnya rum
nora jamak ipeku iki
kasuwèn babakannya
Wilapa kawlas-hyun
riwene kadi turasan
dènnirarsa raryyan kasusu tan kongsi
tatan ambruk kewala

Angling lan rowang lah santri Putih
wêtonana wedang lan panganan
kang kurang nyanyamikane
sayah olah swara sru
kang liningan sigra angrukti
kang wedang pa-panganan
kang kalong winantu
samya ngalap nyanyamikan
wus antara ngaso dènnya ngaring-aring
Kyai Muncar ris nabda

Sapa ingkang anhulêngi malih
ngêntrung ripangi salawat ojrat
Ki Cariksutra ature
manawi pinarêng hyun
rabine Sèh Modang bok Plangi
pan rahab ahli ojrat
singgih sabênipun
Kyai Muncar mèsêm nabda
lah nakbagus Sèh Modang rabinirèki
pênêd kinèn aojrat

Ki Sèh Modang anolih ing rabi
sarwi muwus lah rubiyah sira
kinèn andhulêng ojrate
marang Jêng Kyai Sêpuh
Ni Palangi matur ing laki
kawula pan sumangga
tan lêngganèng tuduh
Ki Adimuncar lingira
lah nakbagus Sèh Modang sira kêntrungi
ing ngriku pra nom-noman

Kae Sèh Modang agêpah
nampèni trêbangirèki
pinangkyèng dhêngkul ginêmbyang
laju lêkas bawa singir
angêlik swara manis
laila hal-balalahu
Mukamad Rasulloloh
tinampan sakèhing santri
jalu èstri arêmpêg sajake padha

Sarta trêbange gênturan
bêbanggèn lan kêntrungnèki
tung-pyêg tung-pyêg dhung-dhung dhung-brang
pong-pêg pong-pêg tong-ting tong-gring
sèlèh sauran nuli
Nimbok Pêlangi agupuh
ngadêg andhulêng ojrat
anglik swara rum amanis
rêgas rênyah sêmbada lan singirira

Agampang wong asêmbahyang
nora angèl wong angaji
pakewuhe wong agêsang
angadu sukma lan jisim
tumpang susuping urip
akèh wong bisa calathu
jatine nora nana
lir wong dagang madu gêndhis
gih punika lampahe wong sarengatan

Lampahe wong tarekatan
atapa pucuking wukir
yèn lintang Sukma parênga
amati sajroning urip
dadya nganyutkên ragi
liwung tan ana kadulu
mulane amartapa
punjula samining jalmi
pan linêkas sêdyane ingkang manungsa

Lakune wong kakekatan
sabar lila ing donyèki
saksêrik datan kaetang
wus mêlok-mêlok kaèksi
raras ta dadi jati
ingkang jati dadi suwung
suh sirna dadya ilang
jalma mulya dadya jati
pan wus pathi ing têmbe manggih raharja

Iku sukmanên ing driya
atasêna jroning ati
kang aran Ni Simalalah
iku sira aja lali
aja pêgat ningali
maring Hyang Kang Mahaluhur
lir tinulis ing êmas
lan kiyal ciptaning ati
kang pinanthêng ing tingal isim talalah

Yèn wus têtêp jroning driya
awasêna dèn-kaliling
aja kaliru ing tampa
isim malalah puniku
ya ati sanubari
kalairing tulis iku
aja liyannya dhawak
ing sapangat aywa lali
ngadêg lungguh yèn taturon tingalana

Yèn dalu kalawan siyang
ngrasa-a jisimirèki
angrasa-a lawan Sukma
dèn-èngêt sajroning ati
aywa lali Hyang Widdhi
ing siyang kalawan dalu
aja anyipta dhawak
dhingin mangke tan pribadi
donya kerat pasthi kalawan Hyang Sukma

Dèn-sami angawruhana
bisa wirasaning tulis
sampun katungkul pralambang
dèn-sami wruhira maning
tulis ingkang agupit
kang bangsa Pangeran Agung
kang nama ing manungsa
olèh jênêng wali mukmin
ingaranan wong mukmin ingkang sampurna

Wontên ingkang kawarna-a
kang ngèlmu kawan prakawis
kang kinarya ing kidungan
sarengat ingkang rumiyin
tarekat kaping kalih
kakekat ping tiganipun
kaping pate makripat
lohate dèn-sisindhèni
Lonthang-lonthang Ni Lonthang sulur kambangan

Wira-wiri wong sarengat
ngulari Sukma kang jati
kaping kalih Lonthang-lonthang
sulure babon upami
wong tarekat nalitik
ngulari Sukma kang luhung
ana Lonthang ping tiga
si Lonthang suluring kambing
lêmpe-lêmpe ngulari Sukma kang mulya

Iku lampahe tarekat
ana Lonthang-lonthang malih
si Lonthang suluring banyak
wus jangkêp kawan prakawis
wong makripat upami
apan niyat lêngur-lêngur
marma ingkang makripat
tansah lêngur-lêngur nênggih
wus kapanggih kalawan jatining Sukma

Wus dangu antaranira
Pêlangi dènnira singir
sinêsêg iramanira
gumuruh trêbang swara tri
ngandhêlong dèn-salahi
suwuk salawat ping têlu
bung-bung-bung sèlèh trêbang
aso samya ngaring-aring
sarwi kinèn ngalap nyanyamikanira

Sira Kae Adimuncar
pangandikanira aris
mêdhar rasaning wirayat
nokiling Dalil lan Kadis
mring Kae Arsèngbudi
singgih yayi wontên kawruh
turunning pamanggiyan
satuhu-tahune yayi
ing agêsang rasa wajib kinawruhan

Babipun kang nêm prakara
kang dhingin cahya kang mijil
ingkang saking awakira
lir pendah êbun warnèki
jroning bun malèkati
kadya mega paminipun
anèng jroning malèkat
puniku ujaring wardi
wontên malih cahya mêdal saking lanang

Langkung kabagusanira
kadya kikilat ingèksi
nèng sajroning kajatmikan
praptanira angêgèti
lir gêlap swaranèki
lesannira mijil latu
kalawan netranira
aywa pagêpokan yayi
rêncanane pati yayi dèn-prayitna

Ping tri malih cahya mêdal
ingkang wilis saking dhiri
ana paksi kadya naga
amibêr warnanya putih
lir kuda lampahnèki
yèn burak pangakunipun
aywa yayi pracaya
sami rêncananing pati
kang kaèksan marga ingkang luwih sasar

Kaping pat kang katingalan
jalma asigid awingit
lir andaru mawa jwala
pan sarwa luwih sinakti
ywa pagêpokan yayi
tunggal rêncananing lampus
ping lima kang katingal
pêpêtêng lwih anglimputi
jroning pêtêng ana sarambut salêmbar

Wajib kang tyas sinuciyan
kaping nêm cahya kang mijil
kadi kayu anyêkakah
kang nèng sorring oyot singgih
sastramualak yayi
papasthèn dungkap ing ngriku
yèku anaksèkêna
lawan mubaraming Widdhi
yèn wus pagut tuwin mualak mubaram

Yèku wajibing paningal
wus sidik amanat tablig
doh gidib kiyanat kikmat
muslimi ênggon sawiji
sampurnaning kadadin
pratandha cihnaning ngriku
wontên malih rinasa
paran gyantaraga iki
kang supadi pasrah ing raga sampurna

Masjid kang samar punika
pajimataning pra wali
pangucap kita sarengat
tarekat pamyarsa-mami
hakekat tingal-mami
makripat pangambu-ningsun
yayi lamun tan wruha
ing pati kalawan urip
pêrlu wruhing gêsang wajib wruh ing pêjah

Kang winusmaning Hyang Sukma
pon Sukma dhawakirèki
pundi sajatining Sukma
kang ingupamakkên singgih
kula kalawan Gusti
ujare puniku jumbuh
kula ingaran Sukma
Suksma ingaran kulèki
kadipundi yayi kajatèyanira

Ingkang tan lawan upama
kang pasthi muntalèknèki
Ki Cariksutra turira
sumangga kakang Kiyai
kewala ngong umiring
mangsa lyanna kang pamangguh
rêke kang padungkapan
tan kenging rinêbat ing ngling
bokmanawa lir caritaning dhadhalang

Yaksa nujuming alêngka
duk paduta wre Maruti
nginginte mring gêdhong taman
papaumaning rasêksi
lagya gunêm satra-di
palêpasanirèng kawruh
ing pati manggih swarga
wus bipraya pra winêgig
wontên ingkang salaya asalah sabda

Adhadhag saking jalaran
pradondi arêbut yêkti
samya wawan-wawan ujar
ngugêm pakême pribadi
kabangan liru pikir
ditya bramantya toh martyu
purwakanira gama
rarasan gama mulya-di
ngadu gama wêkasan ngadu gagaman

Têmah dadya pipisahan
tuju wontên kang ngrarapih
gumuyu Ki Adimuncar
mangsa makatêna yayi
sêtun benjang sakêdhik
pedah ngancak budinipun
dadèkakkên graita
muwuhi lêpasing kapti
prayogi kang salaya mindhak utama

Kadi-punêndi anakmas
Ke jêlèng Mangunarsèki
mungguh lêlawêdanira
ngèlmu rasa kang sajati
patitising kadadin
ing urip tumêkèng maut
ingkang tanpa karana
ibarat kewala mati
kang sajati wus tan na ngaranni pêjah

Kewala ngalih panggènan
basa kang punika singgih
lêlèjême kajatèyan
sira ngagêsang puniki
Ki Sèh Mangunarsèki
alono dènnira matur
mangsa borong sumangga
ing paduka amalimping
rèhning ngèlmi rungsit tan kenging ginanal

Sasêngkêraning oliya
rarasan roroning tunggil
upami kasa bantala
bumi ingaranan langit
langit ngaranan bumi
dene sangêt salang sêngguh
wa-punika sumangga
waspadèng wangsulaniki
sajatine bumi punika akasa

Jatining langit pan kisma
samanya kadi-punêndi
lêlèjêming rasa sabda
kang sinumpan ing Otadi
kula kalawan Gusti
botên wontên bèntênipun
tan pae pinèkannya
kajumbuhaning kajatin
punika kang rinêmpit para nujêmba

Inginte dalu lan siyang
pagute kawula Gusti
rahipun Gusti tan kula
tuwin tan kula Gusti
yèn parêng andungkapi
singgih kajumbuhanipun
luluh kalihe purna
brastha wus tan maujudi
kula Gusti Jumnèng wus tan kawistara

Sinênêt anèng ing driya
winangwang sajroning cêrmin
paesan cahya jatmika
ing makamilèn sajati
kasucyaning sajati
ahyan-sabitah ing ngriku
lan ahyan karijiyah
makatên sênêting urip
lawan sasênêtaning pati punika

Ingkang ingupamakêna
ngagêsang kalawan pati
jumbuhing Gusti kawula
kang urip sawiji pati
pati sawiji urip
urip kawruhpatinipun
pati kang manggih gêsang
dadya tan kula tan Gusti
inggih Gusti ya kula dhawakira

Waktu ing dina nalika
jumaating para wali
anèng ing jaman kanêngan
amati sajroning urip
uripe wujud pati
pati patitising kalbu
kabule kablotama
karamat sihirèng Widdhi
kang tan cambor kalawan ngamdi kawula

Wiji-wijining priyangga
ring sira Pangeran jati
kajatmikaning sanetya
sasuta sasipta yêkti
anging cêgah inangling
anyatur wuwus kang uwus
wiraos tanpa karya
malah mandar antuk sêrik
sabab bakal angèl datan kinawruhan

Wontên tambanging wirayat
lid raosing Dalil Kadis
Ywang Agung akarya swarga
walmanna tupil pirdosi
bil-jabul minannari
pil willulli dalikaksu
wa minannar welulla
bil jabul janat pirdosi
cinarita jroning swarga wontên swarga

Ananing swaga punika
ing kijannara kajakim
nênggih sajroning naraka
pan wontên naraka malih
singgih makotên ugi
naraka kijab swarga kung
tanasube kang swarga
nèng jatining narakèki
kang naraka anèng jatining sawarga

Wong kang sinung ahli swarga
tawêkal sukur lêstari
ngambah tirahing naraka
ngêningkên tyas kang sak-sêrik
têmah manjing swarga di
makatên malih kang sinung
kêkêl anèng naraka
swarga katingal rumiyin
bungah-bungah ngambah sumêngah bidêngah

Katêmbèn myat kaendahan
mimilih ingkang dèn-gonni
kaya-kaya tumuliya
anèng sawarga kang adi
de sampun dèn-lintangi
têmah tibèng naraka gung
samantên malih tekad
tan wruh bok angèling urip
ing têkaburi pakewuh ginagampang

Mêmpêng mampang mumpung dira
bahyane tan dèn-kawruhi
marma kang para wus tama
wrat angèl kang dipun-budi
beda badan-kitèki
kur kewala mara kalbu
niyate tan tumêka
marangmarganing kadadin
dadya datan nganjat padungkapanira

Naraka ingkang minangka
cobaning Hyang Maha Sukci
sintên sawijining kula
tawêkal nangga prihatin
papanasing kang dadi
sor panasing agni murub
tinumama ing manah
manuh-munah anggêsêngi
sukasukur mrih mati sajroning gêsang

Tan rasa wrating sarakat
sudra papa ing ngapapin
sakèhing panca-bancana
tampêking panas tan pêrih
lir pendah wonging dami
dadya wos gya ginalêpung
kèh babaring kadadyan
tan mèmpêr warnaning nguni
wus binedakakên ing Hyang Maha Mulya

Sabab wus têkèng kasidan
dungkap babaring kajatin
tumêka ingkang sinêdya
sacipta tan kaping kalih
winusman ing Hyang Widdhi
tan na tyas sak-sêrikipun
wahyu bangsa oliya
wiwinih asih ing Widdhi
sakalangkung asru subrataning Sukma

Lagyèng tadhah rajah tamah
ngênirkên salir donyèki
tan ana kang winikalpa
singsal pingiling kal mingsil
ingkang makatên ugi
abangsa gomulralimun
wus man ing jalmotama
papa cipta rahmat-jati
tan kacambor lyan ing Hyang Kang Maha Mulya

Sira Ki Sèh Adimuncar
myarsa sabda rasa rêmpit
winêdhar ring kajatèyan
-nira kang ngèlmu ginaib
sasurasaning ngèlmi
sadaya tanggaping kalbu
asukur suka rêna
marang Sèh Mangunarsèki
Adimuncar ngrasa kasoran ing driya

Pupuji angalêmbana
kawruh wus ambêg Otadi
taruna ing ambêk-tuwa
datan mangang ing pandalih
wau wancining ratri
sêdhêng wus anggagat bangun
Kae Sèh Adimuncar
alon ngandika mring rabi
lah wus sira rubiyah ngukus-ngukusa

Karya nadhah sèsèmèkan
mupung sih awaling enjing
kanggarwa matur sandika
bêbêthak karya sasaji
anganor angling malih
maring Sèh Mangunarsèku
Kae jêbèng sumangga
sami awêktu mring masjid
mupung maksih awal utama sêmbahyang

Dhangan ingkang ingancaran
kang pra tamu jalu èstri
samya mijil mring pahèran
wusnya dènnira susuci
malbèng masjid gêng sami
ing wêktu salat Subuh
Mangunarsa ngancaran
majêng kinèn angimami
Mangunarsa mangarsa ngimami salat

Aniyat usalinira
eklas tyas tibaning takbir
nyamlêng pangagêngannira
pendah gong tinabuh muni
jênggunge tan sarênti
parêng lan panabuhipun
unine tan katingal
srining uni tan kakalih
panglêpasing munya sru panglamat sirna

Wus andadèkkên niyat
kasdu takrulira takyin
patitis tibaning ikram
mirit munajat tubadil
ing ênêngira êning
munggah kajatèyanipun
angucap tanpa lesan
gumanti tanpa milihi
tarki wus tanajul wajah lan istitah

Langkung pasèkat kir'atnya
sawusing Patekahnèki
wacan Surat Idaja-a
dêg rêkangat ingkang akir

sawusing Patekahipun
wawacan surat Kasar
adêge wus dèn-Kunuti
têkèng tahyat akir salam nulya bakda

Laju pupujiyanira
adikir suhuling Widdhi
anumpa donga utama
amine dipun-nasibi
purna bakda anuli
sasalaman sadaya wus
santri mudhun bubaran
saking masjid jalu èstri
Kae Adimuncar ngling mring santrinira

Hèh Samurca amundhuta
sugata sarapan enjing
iya maring nyainira
kang liningan mentar aglis
mundhut sêkul sasaji
Nikèn rubiyah agupuh
anuduh pawongira
kerit rampadan mangarsi
wus tinata sangkêp ulame mawarna

Ki Adimuncar ris nabda
suwawi ngriku awijik
sasarap mumpung aenjang
ingkang ngacaranan gipih
dan lêkas samya bukti
panadhahira pakantuk
antara dangunira
anutug kang samya bukti
aluwaran ambêngira cinarikan

Sinungkên pamburinira
pinarucah wus waradin
sadaya tan ana kurang
gêng alit jalu lan èstri
wusnya dènnira bukti
Ki Adimuncar amuwus
marang ing garwanira
sira dèn-abêcik kari
ngong tan kêna binastu enggal lawasnya

Aywowah kêndhurinira
Jumuwahane mring masjid
santri myang magêrsarinya
pardinên salat mring masjid
ing waktu aywa kongsi
muadah Jumungahipun
garwa matur sandika
Adimuncar angling malih
yayi Arundarsa lah sira mèluwa

Iya ing salakuningwang
maring ing Wanamartèki
titinjo kang Arundaya
Kae Bayi Panurtèki
ngong tan anggawa santri
amung si Samurca iku
kang rayi aturira
inggih tan lênggana kami
Kae Adimuncar malih angandika

Lah Ke yayi Arsèngdriya
sêdhênge mupung sih ratri
umangkat mahawèng marga
sadaya umatur aris
singgih langkung utami
ing karsa tumuntênipun
sukur Alkamdulilah
paduka karsa lumaris
samadaya suka nut sukuring lampah

Yata Kae Adimuncar
angandika lah ya wus payo yayi
umangkat mupung êsuk
amrih ayêming lampah
dan umangkat saking pêlungguhanipun
maksih rêm-rêm saput lêmah
bakda Subuh dènnya laris

Tumurun nut padhadhahan
mijil saking padhukuhanirèki
gumrah swaraning kang sawung
wancining mudhun sata
anjog palêmparan sasabinahipun
nabrang lèpèn Pajambanan
nètèr iringing palêstrin

Sira Kae Adimuncar
Arundarsa lawan Ki Arsèngbudi
miwah Ki Cariklsutrèku
Kae Sèh Malangkarsa
Ki Sèh Mangunarsa Anggungrimangipun
Jayèngrêsmi Jayèngraga
Piturun Parimintèki

Sèh Modang myang pra waela
Ni Turida lan Nikèn Rarasati
Rancangkapti malihipun
Palangi lan Wilapa
Ni Cênthini miwah para santrinipun
Ki Monthèl lan Basariman
SamurcaSêtradrêmèki

Santri Putih Imansêca
Jatingarang sadaya kang lumaris
dadya salawe puniku
sri swaraning ngenjingan
paksi baranjangan manyar munya luhur
cingcingguling cuwiyunan
dhèdhècu lawan srigunting

Cacangak gagak lan êngkak
bango-buthak cabak lan tuhu kolik
pêrkutut putêr drêkuku
pêtuking sawatara
jagigèran munggèng sawining patalun
sringing jangkrik-bêring jongkang
mrak manguwuh nyangungongi

Lir tatanya parannira
baya marang ngêndi ingkang pinurih
kêlayu mring dhayohipun
iku kang padha mentar
asih têmên mring mitrane Kae Guru
lir tunggil sayayahrena
gêmak wêlung lir nauri

Lah ya iku wruhanira
marang Wanamarta Wirasabèki
saking drêngira wulangun
brata subratèng mitra
lawan Kae Guru Bayi Panurtèku
tumuturing sutanira
Jayèngrêsmi Jayèngragi

Kang mêntas andon lalana
matiraga anrang sucining kapti
lawase mung limang ungsum
midik nèng Wanantaka
mangkya samya lan rabinira yun mantuk
mring karajan Wanamarta
wulanguning sudarmèki

Marma iku pra ngulama
samya tumut saking gêng trêsnanèki
blêg-tupuk lir nambung wuwus
lah yan-yanane uga
yèn lawasa dènnya tinjo iya patut
saking sih siniyanira
lan Ke Bayi Panurtèki

Kadya mangkana isthanya
yata ingkang samya mahawèng margi
napak pagalênganipun
lumintang pasabinan
nganjat ara-ara palunguranipun
wijiling Hyang Andakara
muryani sèsining bumi

Wus lêpas ing lampahira
manjing wana tumuruning jurang trêbis
parang rong curi aparung
sumêngkèng pagênêngan
pakêtêban ing wrêksa gung wana sêpuh
têpung têpang pagêrotan
ambêngak sru swaranyanjrit

Barung sumraking cêmara
myang kriciking wuluh mring ori anggrit
ingan wuwang angalurung
grêng gênging wanawasa
ron kapusus ing braja sru kumarutuk
pang sêmpal kaprapal singsal
sakol-êkol tibèng siti

Kumrutuk lir tinutuhan
kwèh sabawanira jroning wanadri
sato kewan kèh kadulu
jajawi singandaka
kidang kancil manjangan maesandanu
uwa-uwa warangutan
ana mong malayu wingwrin

Madal pang rêbut tuntungan
nêbas milar ngalih panggonan mêncit
wau ta ingkang lumaku
sakenjing anrang lampah
lingsir surya wus pidak-ro wancinipun
anon tirta ing lwah jurang
lumirap kadulu wêning

Kasongan lêmpènging jurang
kinayoman karoya lan sulastri
miwah wrêksa rêjasa gung
alon asri kawuryan
kadya amêmengin raryyan kang lumaku
supadi mari katoran
rêrêp ulah pangabêkti

Kapadhan sasmitanira
kang lumampah sumêdya raryyan sami
parlu dènnya amrih waktu
angampiri talaga
pinujune pitulung amanggih ranu
samya tumurun ing lêbak
prapta amahèr-astuti

Mimilih gyan kang malatar
anèng sela kumalasa miranti
wusira mèt toya wulu
nulya ngangkat sêmbahyang
pra waela ambabar mukênanipun
amakmum marang ing priya
Mangunarsa angimami

Wus antara dènnya salat
bakda Luhur paragat dènnya bêkti
sasalaman sadayèku
ngasokkên angganira
santri ngudhar-udhar pagendhonganipun
sêkul ulam nyanyamikan
sinaosakên nèng ngarsi

Pra priya lan pra waela
ingancaran samya akêmbul bukti
toyèng kalkun wus nèng ngayun
sarêng dènnira dhahar
wusantara nutug tan pati pakantuk
luwaran gya cinarikan
sinungakên ing pamburi

Warata tan ana kurang
nutug tuwuk pra santri dènnya bukti
ênting sadayanira wus
miwah nyamikanira
samya ngalap jalwèstri sasênêngipun
rêrêm dènnira araryyan
Ki Adimuncar ngling aris

Inggih yayi Arsèngdriya
ngaralipun kawulaning Hyang Widdhi
wong malbèng jroning wana gung
prabeda wong nèng wisma
apan dudu kaote tikêl sapuluh
nèng wana nir kawanènnya
nang wisma tan mutawatir

Punapi ingkang amawa
de tan beda siyang ratri sayêkti
miwah padhang pêtêngipun
mêlèk netra pan sama
mung gêrah lan atis tan na bedanipun
puniku kadi punapa
Ki Arsèngbudi ngling aris

Wadhaganipun kewala
dènnira jrih nèng sajroning wanadri
sabab pisah jinisipun
lamun ta pribadiya
ing saênggonnipun tyasira tan purun
beda kang parêk lan rowang
tyas suka tan mutawatir

Punapinggih wus mukayan
nakmas Kae jêbèng Mangunarsèki
paran gih makatênipun
Mangunarsa ris nabda
kadi-kadi lêrês ngling paduka ngumum
nging ngumuming wong jaman ngam
yèn tan rinaosing ngèlmi

Kang jaman jalma utama
datan ayun parêk maring sasami
tyasira langkung tan sukur
cipta jrih myating kathah
lamun kawistarèng janma datan kudu
kang dadya pirênanira
mimisah ngungsèkkên dhiri

Datan amiliya papan
ing saênggon-ênggonnira pribadi
suka sukuring asamun
sunaring pribadinya
ngudi-udi mring lawan piyambakipun
muhung ing sira Pangeran
subrangta amati-ragi

Mati sajroning agêsang
apan lumuh kasaksèn ing sasami
singgih janma kang puniku
susunguting oliya
sênêt anèng kaelokan jatinipun
kang winusman ing Hyang Sukma
wiji pinijiyèng Widdhi

Bènèh luwèh kèhing titah
kang puniku sêmune wong kang siji
mumuji priyangganipun
mangeran ing dhawaknya
tan angloro Pangeran pandêlêngipun
makatên lêlèjêmira
pangandikane Jêng Kyai

Gumuyu Ki Adimuncar
nora majas sumurupaning angling
nak jêbèng Mangunarsèku
wus winahyu ing sabda
ing sasmita tan inang pasêmonipun
bisa wèh waluyaning tyas
tan mumucung ing sasami

