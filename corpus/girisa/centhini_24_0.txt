Ing lampahe Ki Milasa
kêngkêng rikat tan rêkasa
udakara umurira
langkung saking pitungdasa
ngambah marga alit ngarga
rumpil minggah tumurunnya
ri kang soroting baskara
abra madhangi bawana

Wèh sènênning arga-arga
kang tan mawa tarulata
sumilak jalèrèh cêtha
de kang kathah tanêmannya
miwahkadunungan desa
wênês ijo angrêmbaka
barungan swaraning kaga
sênêng kang mahawan marga

Kang ngucul lêmbu maenda
sumêbar lêmpènging arga
rarywa ngon mlangkrong kamlaka
anglêthusi woh nom tuwa
katon sênêng ura-ura
ngalangut sa-siring nala
mêlang-mêlung jangja dawa
ngalênthar tan tiba pada

Kang mahawan samya suka
sangsaya mêmpêng ra-ura
nahan ta ing lampahira
wus prapta ing Taruwangsa
Ki Sahid dupi uninga
lamun kadangira wrêdha
Ki Milasa ing Majasta
bêta tamu brêgas mudha

Tundhuk sasalaman samya
Ki Milasa wus pratela
têtamunira lêlima
nama miwah pinangkanya
tanapi ingkang sinêdya
Kyai Sahid sukarêna
alon wijiling wacana
botên wontên sanèsira

Kula lan kakang Milasa
mila sampun wancakdriya
ulun sumarah ing karsa
punapa inggih lajênga
minggah dhumatêng astana
lèrèh rumuhun mring wisma
Mas Cêbolang aturira
kajawi karsa paduka

Prayogi lajêng kewala
ngujung maring ing astana
antuka supangatira
kiyagêng ingkang minulya
bilih wus tahlil sumangga
sakarsa datan lênggana
Milasa cumondhong karsa
tandya minggah mring astana

Praptèng pasareyannèki
Kiyagêng Banjaransari
asung salam sadayèki
wontên suwara mangsuli
kagyat kang samya miyarsi
garjita sajroning ati
kalamun alim sayêkti
nulya tahlilan sarênti

Bakdaning tahlil kawuryan
ngunguwung kang pasareyan
nulya mundur asung salam
para tamu ingaturan
mampir maring padhepokan
praptèng panti ingancaran
pinarak gya sinunggatan
wedang gantèn pangêsêsan

Tan pantara dangu nulya
sugata nadhah tinata
sampêt lam-ulamanira
sêkul bucu liwêt saha
Ki Sahid dhêku lingira
kiraka myang wayahkula
atur buja sawontênnya
Milasa manthuk sumangga

Wawanting anulya nadhah
kang samya sinung ling gêpah
wanting adan samya nadhah
nuju nêdhênging kang wayah
katoran sêmada sayah
pakantuk kang samya nadhah
wus dumugi gya rinurah
mring pra batih jalêr kathah

Ki Wisma ngling paran karsa
kèndêl tanapi lajênga
Mas Cêbolang aturira
bilih kaparêng ing karsa
prayogi lajêng kewala
Ki Milasa lon lingira
adhi aku borong sira
Ki Cêbolang atêrêna

Sun wangsul kene kewala
masputu andum raharja
sadaya nuwun turira
nahên sawusing samêkta
tandya mangkat sadayanya
wangsul Ki Jayamilasa
Ki Sahid wah tamunira
praptèng sabin lampahira

Miyat pantun warna-warna
mèh dungkap pamêndhêtira
Mas Cêbolang lon tatanya
Kyai sintên kang nanêma
pantun kathah warninira
punapi namane samya
masputu tanêman-kula
sanès-sanès namanira

Tambakmênur Sokanandi
Papah-arèn Mênthik-wangi
Jaka-bonglot Pêndhok-wêsi
Dhudha-ngasag lan Cêndhani
Randha-mèntèr nyêlamêti
kalawan kêtan warna tri
kang cocog lan siti ngriki
mèh kasupèn angampiri

Miyat sêndhang Toyakapa
lampahira sampun prapta
nuju agung toyanira
kang sami angangge katga
nyêlupakên gantya-gantya
ingêntas garing sakala
tan ana labêting toya
mindhak mandhês kang guwaya

Kawangwang mêlês wingitnya
samya sukuring Hyang Suksma
lajêng lampahira prapta
sêndhang kayoman mandira
wanci Luhur kèndêl nulya
samya wulu sadayanya
gya wêkdal sawusnya bakda
Nurwitri nèng têpinira

Sêndhang cawuk-cawuk toya
galêgês ngawe Saloka
kakang iki tamatêna
mèmpêr kaya anunira
Ki Sahid ngartikèng driya
gih lêrês masputu mila
nama kang Sêndhang Purusa
sintên kang siram èstunya

Dadya kuwat kang sarira
bilih tan darêman putra
dalu nêpi enjangira
ngajêngkên plêthèking surya
lajêng siram nêlês rema
insa Allah botên lama
darbe tuwuh tur raharja
kang wus kalakyan sanyata

Wusing aring lumaksana
tan cinatur lampahira
tlatah Banyubiru prapta
miyat tatanêmanira
dhangkèl êmpu warna-warna
pinantha-pantha gènnira
kêncur sèdhête watara
laos gêdruge ngrêmbaka

Kunci borose tumruna
puyang prit kapur-dipangga
lirihe sumêdhêng samya
sunthi jae kunir-seta
bêngle dlingo têmu-krêsna
êpoh glènyèh giring lathya
wrêsah pacing puspanyidra
brambang bawang cabe mrica

Nahên Ki Suhud kang lagya
sênêng myat tanêmanira
kawistara sing mandrawa
Ki Sahid dadya pangarsa
urut kacang lampahira
gupuh mlajêngi wus panggya
rarangkulan sung pambagya
myang tatanya rencangira

Ki Sahid uwus sajarwa
ing purwa madya wasana
Ki Suhud gya jawatasta
mring Cêbolang sarencangnya
myang nyênyês wijiling sabda
rèh ulun tiyang ing arga
sigug kau pamicara
sampun kirang pangaksama

Alit tumêkèng samangkya
dèrèng nate ngambah praja
ulun kadangipun wrêdha
lan Ki Sahid Taruwangsa
masputu krama kawula
Cêbolang suka turira
dhuh lae botên kadosa
sakarsa ywa wancakdriya

Sanadyan nêmbe kêpanggya
saèstu raosing nala
tarlèn sih sumungkêm kula
lan rinta Ki Taruwangsa
Ki Suhud kapadhan-karsa
alon wijiling wacana
suwawi miyat talaga
Banyubiru kang kinarya

Nguni mêjang ngèlmi rasa
myang miyat patilasannya
kisma pinêndhêt kinarya
anggala kanang maesa
Cêbolang matur sumangga
saksana gya lumaksana
wusnya umiyat sadaya
gya mring sêndhang kidulira

Astananya sang minulya
Purwata sidik sudibya
wus sêdhêng Asar wêktunya
samya wulu minggah nulya
mring masjid alit sadaya
Kyai Suhud imamira
ing wêktu Ngasar wus bakda
sung salam nêngên mangiwa

Pêtêng dhêdhêt madyantara
mêndhung angêndhanu krêsna
mabarung kang wujut mala
Suhud Sahid lan tamunya
saking masjid mring astana
binuka kori wus mênga
atur salam sadayanya
nyarêngi jawah prahara

Amung luhuring astana
sumilak lir mawa teja
tan wontên grimis tumiba
kanan kering drês jawahnya
ayêm kang nèng jro astana
Cêbolang sarencangira
sangêt ngungun ing wardaya
Ki Buyut agung kramatnya

Gya tahlil paragatira
andonga matumpa-tumpa
galudhuk lir barung swara
balêdhèg ngamini munya
ing sabakdanira donga
sumilak blas ngantariksa
sumorot trang Sang Hyang Surya
lon sumuruping bantala

Ki Buyut ngling mring tamunya
masputu prayoginira
aso rumuhun mring wisma
nyi wisma sampun sadhiya
sugata sawontênira
Mas Cêbolang aturira
sumangga dhèrèk sakarsa
nanging sajroning wardaya

Dahat kepengin kapanggya
lan Sèh Hèrcaranu mulya
pakèwêd yun mêdharêna
anulya mirêng suwara
hèh Suhud sira waraha
iya marang tamunira
Cêbolang dènnya yun panggya
lan Sèh Hèrcaranu mangkya

Iya durung mangsanira
têmbe yèn wus palakrama
kalunta nèng wana pringga
ing kono gonne kapanggya
myang sung prênah Wanataka
aywa sumêlang ing nala
Cêbolang dupi miyarsa
dahat jrih sumungkêm kisma

Jênggèlèk Ki Suhud tanya
paran kang dadya daruna
punapinggih mirêng swara
katrangan krêntêging nala
kang dhinawuhkên mring kula
Cêbolang mèsêm aturnya
inggih mirêng tur têtela
sangêt panuwun kawula

Tandya atur salam samya
sawawêngkoning astana
siti mobah kaping tiga
lir lindhu obahing kisma
wus mundur saking sêtana
sapraptanira ing wisma
Hyang Surya sampun diwasa
mèt toyastuti sadaya

Wus minggah maring ing masjid
adan ayun wêdal Mahrib
Ki Suhud ngimani tartip
Ngisane gantya Ki Sahid
ingsabakdanira Ngisa
dhikir atanapi donga
paragat wangsul mring wisma
Ki Suhud manis lingira

Masputu sadayanira
sawontênnipun sumangga
wedang têmu gêndhis klapa
nênênas saliting jangga
sae tumraping sarira
dhumatêng padharan lêga
kang sinung ling rahab samya
wus ngombe sasukanira

Kraos nikmat kang sarira
ngling malih rèh wus tinata
wawi nadhah sawontênnya
wawanting Bismillah nulya
nadhah rêsêping kang nala
pakantuk wusnya dumugya
ngundurkên gantya lumadya
mêmangsêgan pisang raja

Pulut cêklèk garaita
pisang-mas jambu-drêsana
samya mêndhêt sasukanya
Cêbolang matur ki wisma
kalangkung panuwun-kula
ginunturan bojakrama
langka kalamun sagêda
ngaturi ingkang pinangka

Tibaning sih bojakrama
kajawi ingkang punika
benjang-enjang kalilanna
anglajêngakên lumaksana
ki wisma mèsêm lingira
masputu aywa rinasa
èstune ulun sadarma
dadya lantaran kewala

Yèn pinarêng ing Hyang Suksma
ulun ngatêr têdah marga
mêdal ing Têlêng kewala
wontên sabinne pinirsa
Cêbolang kalangkung suka
ulun nyarêngi kewala
mantuk maring Taruwangsa

Tan cinatur dalunira
enjinge Subuh wus bakda
sarapan kêtan ra-ura
panggang cacah ayam dhara
sambêl windu mawur pêra
gêndhis arèn wedang kahwa
nadhah sarapan wus bakda
Sahid sung salam warata

Winantu pandonga arja
budhal jawi dhadhah prapta
rujak sêntul bêbasannya
ngalor mantuk Taruwangsa
Suhud ngidul satamunya
ngancas ngetan sawatara
praptèng arga Gajahoya
miyat pongoling ancala

Pindha tutuking kang naga
krura arsa amamangsa
ranang minangka wisanya
tênggok dlêdêg mêdal toya
wêningmancuring sahasta
cêlak pancuraning toya
ana arcane dipangga
anjrum wingit sêmunira

Dangu dènnira mariksa
linajêng lampahira
praptèng sakiduling arga
Gajahmungkur Tlêng wastanya
kèndêl ngandhaping sridênta
anon sêndhang Tirtamaya
Ki Suhud ngling lah punika
sintên kang siram tan lama

lajêng subur wulunira
sakojur kadi rewanda
lan wontên sêndhang sasanga
plêncat-plêncat panggenannya
sintên kang sagêda siram
sadaya wradin sasanga
datan kawêdalan arka
èstu têguh timbul ywana

Datan mawi tarakbrata
mila tyang arga Duksina
ing saurutipun samya
kathah kang lampah tan harja
nir èngêt apêsing raga
munyal-munyal tan riringa
wawi prayogi pinirsa
Cêbolang matur sumangga

Wusing myat sêndhang sasanga
Ki Suhud alon lingira
masputu sadayanira
ulun asung kang pujarja
margi mangetan punika
lajêng anjog Wana-arga
sasungapaning kang arga
mring Pacitan Pranaraga

Cêbolang nuwun aturnya
wus atur salam sadaya
sigêg Ki Suhud antuknya
nahên wau lampahira
Cêbolang sarencangira
anêlasak wana-arga
tan cinatur laminira
praptèng Wanagiri tandya

Kèndêl krajan Girimarta
nèng têpi sêndhang Hèrmaya
ayêm mandira ngrêmbaka
anêntrêmakên sarira
Palakarti Kartipala
galoso nèng tambi sarya
têrbang pinêngkul nèng jaja
tinabuh rêm-rêm netranya

Kasiliring samirana
liyêr-liyêr têmah nendra
tarêbang tumutup muka
ngorok nêmpuh trêbang munya
kadi tinatap ing ngasta
Ki Nurwitri Ki Saloka
singiran angon irama
Cêbolang sru sukèng nala

Nèng têpining sêndhang sarya
cawuk-cawuk anèng toya
wanci ngangsu pra wanita
ruruntungan anom tuwa
mratah manis suluh surya
mandhês alus kulitannya
sumèh-sumèh mêrakatya
karisik galak ulatnya

Kandhêg mangu anon janma
miwah nilingkên suwara
trêbang ririh panatapnya
singir alon bêning cêtha
saya maju kang mèt toya
tamat kang nrêbang wong nendra
sukèng tyas ngampêt gujêngnya
ting kalikik tutup lathya

Sangsaya hardaning suka
latah-latah mawèh gita
kang singir kang langên taya
samya jumbul nolèh mirsa
dyah kang ayun ngambil toya
Cêbolang ngling lah sumangga
pra èstri dupi uninga
Cêbolang bagus kang warna

Cêp kèndêl salin salaga
kengis ngêsês nahên brangta
lir kataman dhêsthiguna
wurunging pangangsunira
tumanduk liringing netya
Cêbolang tanggap ing karsa
pra dyah kataman asmara
nar-naran mijil kang waspa

Kalênthinge nora dènrawati
têmah mrucut mak prok
jajorogan sarwi nolèh-nolèh
wênèh kabêntus ing padhas curi
kari gulunèki
pangindhite bêsus

Mèyèk-mèyèk wonga-wonga kengis
sumêkan ngalowong
pindha wulan katamèng himane
sasorote sasangka mranani
swadine mêmengin
mring sang klanèng ranu

Nahan wontên rarywa ing Mantawis
anak kêtib Winong
apidêksa manis pamulune
marêkati sêdhênging birahi
kesahe pinardi
talabul ing ngèlmu

Kandhêg kèrêm anèng Wanagiri
labêt sênêng madon
pinèt mantu lawan panggêdhene
Girimarta pangkate pratinggi
ran Kaji Nurgiri
sinung ran Ki Mantu

Kenthol endrasmara akêkasih
sabên lingsir kulon
asêngadi ngisis nèng ngandhape
tanjung agung margining mring bèji
swadine umèksi
dyah kang samya ngangsu

Samya wangsul kalênthing wus gusis
ngacuwis guguyon
jêjorogan sarwi nolèh-nolèh
dupi cêlak ginêtak dah iki
ana apa kuwi
berag ngadu êjun

Kagyat jumbul gugup anauri
sêndhang wontên kenthol
anjênthara arum suwarane
wontên ingkang cawuk-cawuk warih
ugi kenthol sigit
botên gondhal-gandhul

endrasmara latah anudingi
ngêndi ana kenthol
nyawuk warih myang arum swarane
èstri ingkang mangsuli sung liring
sarwi nêkêm lathi
jêrunthul gumuyu

Tandya maring bèji ayun uning
lumaksana alon
dupi tundhuk jawat-tangan age
mring Cêbolang Saloka Nurwitri
Karti Pala-karti
tangi nulya raub

Wus atata nèng têpining warih
Endra lingira lon
katambêtan kang kawuryan nêmbe
linêpatna sakèhe kang runtik
ulun krami adhi
kawijilannipun

Kang sinêdya myang sinambating sih
Cêbolang lingnya lon
dhuh kiraka rayinta yêktine
saking tanah sakilèning Pragi
Kêdhu wisma-mami
Cêbolang ranulun

Bilih sagêd dumugi yun maring
Pranaraga ngaos
rencang nunggil kapti de namane
ingkang anèm punika Nurwitri
Sloka Palakarti
Kartipala catur

Nanging tansah kasangsayèng margi
jumarunuh repot
angaluyug datan wrin margine
tansah takèn ing samargi-margi
dumugi ing ngriki
tan wrin namanipun

Dhuh kiraka kang rumakêt manis
nir kang walangatos
angêgungna gunging aksamane
kêparênga mêdharkên wawadi
solahbawa yêkti
tangèh bilih dhusun

endrasmara latah nampèl wêntis
babo kadangingngong
têka pintêr mawang mring rakane
tanah ngriki nama Wanagiri
kang purun mastani
endrasmara ulun

Tanah têrahing prajèng Mantawis
anak Kêtip Winong
awit alit langkung pamêthèse
nanging ulun punggung anglakoni
dumugining akir
baleg tambah mrusul

Purun èstri tan sagêd nayuti
lajêng kinèn ngaos
nyantri marang ing Pranaragane
rarywa sanga sasarêngan mami
dumugi ing riki
kandhêg amangun kung

wontên rarywa èstri cêmêng manis
wadana sumuloh
pindha kilat tumèplêg liringe
ulun ingkang katampêging liring
kadi dènlolosi
cape têmah lumpuh

Ulun lajêng poyan boya bangkit
lumampah wus repot
tinilara anamung ing têmbe
bilih mantuk nêdha dènampiri
wus uninga wadi
lajêng sadayèku

Nahan kantun anggana wakmami
barêbêl wêtu loh
gandrung-gandrung nglacak praptèng kene
jro capuri wontên masjid alit
ulun malbèng srambi
wanci bakda Luhur

Ingkang darbe wisma amanggihi
sih wêlase notog
Kyai Kaji Nurgirindra ranne
ramanipun dyah kang mawèh kingkin
ran Rara Indradi
yayi cêkakipun

Ulun mapan pinupu tan lami
dhinaupkên ingong
lan Indradi ingkang damêl cape
lumastantun dumugi samangkin
yayi yèn marêngi
lan sanak sadarum

Alêrêpa anèng wismamami
benjing niring rapoh
sakarsanta lajêng myang botênne
rama kaji wus kalêbêt alim
sampun anyêkapi
ngèlmi sarak Rasul

Mas Cêbolang tumantur sakapti
lumaksana alon
endrasmara nèng ngarsa lampahe
praptèng dhadhah dhaham kaping katri
kang anèng pandhapi
miwah wismèng pungkur

Samya mêdal praptèng ngregol aglis
ki wisma lingnya lon
lah tutura mring nyaimu age
ulun katamuwan kadangmami
saking Kêdhu Pingit
rencangira catur

Sadhiya-a wedang angêt thithik
myang bucu kang mrantos
kang sinung ling wus lumèngsèr age
tata-tata salu wismèng ngarsi
parenta mring wuri
ngrukti pondhokipun

endrasmara tamunira sami
pinarnahkên gupoh
anèng salu pandhapa kang kilèn
tinumpangan lampit glaran pasir
Ki Wisma mring panti
prentah rabinipun

Tan adangu wangsul mring pandhapi
sasêgah lumados
nyai wisma catur ngladosake
pangudutan kalawan tapsirih
wedang bang srigadhing
ronning blimbing wuluh

Mabên tawon kongas ganda wangi
jênar kimpling kinclong
nyanyamikan wi lêgi kimpule
gêmblong bêntul sabun pisang-rukmi
kalawan cariping
pisang-raja talun

Wus tinata andhèr anèng ngarsi
ki wisma lingnya lon
lah ta padha ambagèkna kabèh
iki tamu nanging dudu tami
kadangmu pribadi
prênah ariningsun

Wus winêdhar ing lampah myang nami
dhêku catur wadon
ganti-ganti samya sung pambage
myang nyarakkên pasunggatanèki
têmbung nyênyês manis
marêkakên kalbu

Garjitèng tyas kang sinung pambagi
baya iki wadon
papat pisan swamine kenthole
Mas Cêbolang mangsuli pambagi
pangèstunirèki
bakayu sadarum

botên kirang sajuga punapi
tulus karahayon
endrasmara angling mring tamune
lah punika bakyu para yayi
kuciwa ring warni
kidhung wagu sigug

Pêthingane pan namung sathumlik
anglênggahi wadon
bêkti nastiti sangêt ajrihe
amiturut saprentahing laki
condhong ing sakapti
sagêd momong maru

Pun Indradi mring marunira tri
nir kang walangatos
kang panênggak Surêsmi namane
kang panêngah anama Suwati
pun Lulut sumêndhi
catur golong-kayun

Manjing kadang kang sinarawèdi
tulus gêndhon rukon
botên lucu punika tiyange
lah suwawi danguwa pribadi
suka kang sinung ling
alon aturipun

Dhuh kiraka kawahyon sajati
ing pamujiningong
dhumatêng ing bakyu sadayane
lastantuna ing salaminèki
tinartamtu benjing
antuk sawarga gung

Nikmat rahmat langgêng tan agingsir
ganjaraning Manon
dhatêng wadon kang bêkti lakine
endrasmara sukèng tyas lingnya ris
suwawi sinambi
sakwontênanipun

Mas Cêbolang sarencangirèki
ngrahapi pasugoh
wus dumugi gya ngêsês myang gantèn
Kyai Wisma parentah mring rabi
lamun wus miranti
ladèkna bucumu

Para rabi wus tumêkèng panti
tan adangu miyos
nampa bucu lawan rampadanne
nyanyamikan ingundurkên aglis
rampadan gumanti
tinata pinatut

Sêkul gaga munggèng panjang-giri
gudhêg sambi batos
sambêlgorèng rêmpêla-ti pête
bubuk-dhêle kaduk lombok cilik
gorèngan prit-glathik
gathik myang drêkuku

Cêplok tigan kamal ayam ati
manjangan myang opor
mêri branti sampêt lalabane
sambêl-ulêg sarêm ampêr pêtis
ambêng dènimbuhi
Ki Wisma lingnya rum

Wawi yayi sami awawanting
punika susugoh
bêcatipun bakyunta cature
kang sinung-ling dhêku sigra wanting
Cêbolang sarwa ngling
bakayu sadarum

Prayogine sasarêngan bukti
ing tandang tan ewoh
raroyoman eca sawadose
kyai wisma suka lah ta yayi
catur pisan bêcik
miturut arimu

Barêng bukti basane ngêmpyangi
pra rubiyah gupoh
awawanting miturut lakine
tandya bukti ngiras angladèni
nutug sadayèki
mirasa pakantuk

Cinarikan marang ing pamburi
wowohan lumados
durèn manggis dhuwêt wungu putèh
kêpêl dhuku pisangmas kêcapi
lah sumangga yayi
ing pamangsêgipun

Pra rubiyah kang ngiras ngladosi
catur gantos-gantos
anawani marang têtamune
katungka Hyang Surya manjing wukir
têngara Mahribi
lir blabak tinabuh

Lah ta yayi sumangga sami awêkdal
Mahribe
maring langgar ing sabakdane sêmbahyang
saene
lajêng ngaso dhatêng pondhok cakêt langgar
sak-lore

Wus alinggar samya ngambil toya kadas
nulya ge
minggah maring langgar Nurwitri gya adan
larase
slendro pathêt sanga swara rum ngumandhang
lantase

Bakda adan samya asêmbahyang sunat
Mahribe
rampung sunat Ki Nurwitri tandya kamat
larase
pelog pathêt barang miring sawatara
sêrune

Cêping kamat parlu Mahrib kang dumadya
imame
endrasmara tarêtip suwara cêtha
bakdane
wêktu Mahrib nutug pupujiyannira
dhikire

Rêmpêg sêsêg laras prajèng Ngèksiganda
lagune
têkèng Ngisa myang sunat-sunat wus bakda
nulya ge
samya mandhap saking langgar mring pondhoknya
asone

endrasmara ngatêrkên sarwi tatanya
ing mangke
kaparênge sugata manira
dhahare
punapi nèng griya punapi binêkta
pondhoke

Cêbolang ngling sangêt ing panuwunkula
sarèhne
taksih tuwuk prayogi botên kewala
nadhahe
endrasmara mantuk parentah rabinya
dèn age

Sugatamu kinang pangudutan lawan
wedange
lan nyamikan iku bae ladèkêna
sêgane
ora susah awit kabèh isih padha
warêge

Wus lumadi andhèr tinata ing ngarsa
tan suwe
endrasmara mring pondhoke tamunira
dêlinge
lah sumangga sampun pakèwêt ing nala
ecane

Lèlèh-lèlèh birat rapuhing sarira
sambènne
ngunjuk wedang dhaharan sawontênira
tamune
ananggapi samya sasêkecanira
patrape

Kyai Wisma manêmbang mring tamunira
dêlinge
yayi mugi kaparênga mêdharêna
raose
ing Kitabing Tasawub babing ngagêsang
tamtune

Cêbolang ngling nitik saking ing surasa
èstune
manungsèku tinartamtu ing Pangeran
kodrate
pyambak-pyambak lalampahane nèng donya
mulyane

Myang sangsara bêgja cilaka waluya
sakite
sugih miskin ngagêsang tanapi laya
milane
nir pamikir kajawi mung lumaksana
anane

Tanpa parlu pados sarat budidaya
margine
wus tinamtu upama anandhang roga
èstune
bilih sampun wêdaling saras nir tamba
sarase

Lamun sampun pinasthi ing ajalira
èstune
ingusadan tan saras têmah palastra
glèthèke
wontên malih kasêbut Palakil-kobra
iribe

Bab babêtan papasthène kang manungsa
mulyane
myang sangsara bêkja lawan cilakanya
malihe
kalakuwan tanapi sagêsangira
lakone

Dadosipun wus pinasthi kang manungsa
gêsange
anèng donya miwah panggêsangannira
malihe
ing lêlakon kasêbut Palakil-kobra
gancare

Ing Tasawub kalawan Palakil-kobra
bèntênne
mawa mratèlakkên kang dadya jalaran
blaine
lan mratelakkên panulak supadya
harjane

Dados taksih nindakkên isaratira
bèntêne
mênggah ingkang isarat kang mrih raharja
badane
lawan maring kulawarga wus wajibnya
tiyange

Kêdah mawa istiyar sakadarira
tamtune
wus kasêbut ing kjtab Pêkih punika
uripe
manungsèku tartamtu wênang istiyar
ywa supe

endrasmara duk myarsa goyang kêpala
dêlinge
langkung èwêt mênggah pamanah-kawula
sèlèhe
nyungkêmana Tasawub dèrèng kuwasa
rikine

Èstunipun kasêbut Pêkih punika
saene
nanging bilih ngèngêti Tasawubira
kêmbane
ing istiyar tiwas sayah tanpa karya
lampahe

Kadiparan mênggah yayi sumèlèhnya
kalihe
Cêbêlang ngling bilih pamanggih kawula
èstune
ing Tasawub punika kangge ing nala
gathêke

Kang kasêbut ing kitab Palakil-kobra
malihe
kang kaênas ing kitab Pêkih punika
manggènne
kangge Jawi mufakat lampahe gêsang
limrahe

Dadosipun mênggah agêsang punika
ecane
punapa kang kalimrah kanggo manungsa
tatane
inggih linampahan sacara-caranya
wajibe

Bilih sampun tumindak ing tatacara
laire
dalêm batin muhung nglampahi narima
sumendhe
wit manungsa tan wruh ing papasthènnira
têmêne

Uningane papasthèn yèn wus kalakyan
babare
de manungsa punika pan têmbung Arab
têgêse
têmbung Jawi kang linalèkkên punika
wus jèngglèh

De Tasawub têgêse kang têmbung Jawa
rêsike
ing suraos kawruh kang tan kasipatan
ing akèh
kajêngipun kawruh batine manungsa
yakine

Dene Pêkih wêrdi kawruh kawujudan
wèntèhe
kawruh ingkang manungsa kang linampahan
badanne
ing sajroning gêsang wontên dalêm donya
slamine

Duk miyarsa endrasmara latah-latah
gujênge
adhuh yayi atut ingkang pangandika
rakane
ing pamanggih sampun condhong lan punika
rikine

Ngèstokakên ing Pêkih mila kawula
samangke
rabi catur gêndhon rukon saudara
anggêpe
jalarannya angêgungkên budidaya
kumpule

Cêbolang ngling paran ingkang budidaya
gancange
bilih kenging kawêdharakên kapyarsa
tyang sanès
kaparênga mahyakkên dadya tuladha
èstune

endrasmara ngakak nampèl wêntisira
dêlinge
pancènipun tan pantês winêdharêna
sarèhne
jroning manah yayi wus dadya sudara
dadose

Ulun kêdah mahyakkên balaka-suta
jlèntrèhe
nanging sampun kirang-kirang pangaksama
sêbabe
têmbung lekoh bikak wadosing sanggama
patrape

Cêbolang ngling èstu tan dados punapa
wiyose
anambahi rumakêting saudara
milane
sampun mawi wangwang rèh wus nunggal karsa
arine

endrasmara kataman ing manuara
nulya ge
mêdhar sabda milane yayi rakanta
angrèntèng
saking atrap nalika murwa cumbana
tingkahe

Jalêr èstri jêng-ajêngan linggihira
timpuhe
mindha wêktu sêmbahyang tahiyat awal
dhèmêse
èstri lajêng tinungkulkên sirahira
pindhane

Kadi ayun ginêcêl kakunge nulya
amire
sarta lajêng ngrangkul iga wêkasira
têngênne
asta ingkang kiwa ngasta jèngkunira
èstrine

Kabêngganga ing sawatawis kewala
pukange
sirahipun kacêrakkên ywa kasêsa
lajênge
sinarèkkên kakung majêng lênggahira
timpuhe

botên ewah pupuk jêngku kaajêngna
manggènne
nèng têngahe kalih pupuning wanita
dadose
kadi gapit pupu jêngkuning kakungnya
kalihe

lajêng pupunipun èstri ingkang kiwa
slonjore
katumpangkên pupuning kakung kang kanan
lahdene
jêngkunipun èstri kang kiwa punika
lajênge

Dipun jonjitakên ngadêg sawatara
cêkake
bilih sampun asami mapan sakeca
kalihe
ingkang jalêr lajêng maca Bissêmilah
slajênge

Utamine lajêng maos ingkang ayat
Kursi-ne
wusing katam purusa katamakêna
kang sarèh
wusing manjing satêngah gya katindakna
campuhe

Srana ngangge patrap adat ingkang dadya
klinane
lah ing ngriku lajêng ngwontênkên sasmita
klècême
grêgêt saut pratingkahira wanita
puruge

Kang nêdahkên carêm marêming wardaya
têngranne
yèn wuluning wanita sranduning angga
ababe
myang mêngkorok punika sampun katujwa
carêmme

Yèn tyang bongoh lêbête pastapurusa
maring hès
ingkang kadya galak sawêr nèng lêbêtnya
êlènge
aywa nganti kêmba kang alon kewala
tanduke

Yèn tyang dhenok lêbête pastapurusa
mring hèse
katindakna lir ngaras gandaning sêkar
isthane
amung èstri patrape lir sumèndhènnya
usuke

Yèn tyang sengoh wiwit lêbêting purusa
prênahe
sangandhaping pasunatan ingkang kanan
lajênge
radi lêrês satêngahipun wiwara
campuhe

Nanging èstri sarana katilêmêna
patrape
pan satêngah lungguh suku kalihira
dèn-dêgke
jêngkunira tinêkuk mung sawatara
bênggange

Yèn tyang dêmênakkên lêbêting purusa
kawite
ingkang ngandhap ingkang iring têngên sarta
patrape
lir baita layar anjog rumambaka
têngahe

Yèn wus prapta nglêbêt jêlamprang patrapa
kang sarèh
alon-alon yèn toya lir yiyit mina
ngêcêpèh
lah ing ngriku lajêng kenging kasêngkakna
tandange

Yèn tyang sumèh saking ngandhap pasunatan
wiwite
praptèng têngahing baga madya wiwara
campuhe
yèn wis mijil yiyit lajêng katindakna
rukête

Yèn tyang manis saking ngandhap pasunatan
wiwite
radi ngiwa lir brêmara ngisêp sêkar
tingkahe
bilih sampun campuh nèng sajroning baga
sartane

Wus binanton toya lir yiyiting mina
malihe
wus senggolan lawan talanakanira
nulya ge
sinarêngan nanging kang awis kewala
tindake

Yèn tyang mêrakati ngandhap pasunatan
wiwite
wusing manjing lir ngisik-ngisik lêngênnya
patrape
tumindaking purusa lir lumaksana
pinggire

Ing jujurang kang alon supaya aywa
malèsèt
bilih sampun binanton lir yiyit mina
lajênge
kasarênga saha ngrangu napasira
santêre

Yèn wus bantêr wêdaling napasing grana
kang sisèh
lajêng kenging winêdalkên mani maya
jumbuhe
lan wêdaling rahsaning wanita uga
sarênge

Tyang jatmika saking nginggil pasunatan
purwane
patrapipun lir mangaras lisah tama
wangine
dumuk-dumuk rumuhun supados mêdal
manahe

Kawistara gadhah grêgêt myang wus mêdal
yiyite
sang purusa tumulya kalêbêtêna
mring hèse
ywa talangke dènnira mrih rasa tama
slisire

Dhasar cucut endrasmara
carita mrih sukanira
tamu kang suka miyarsa
gar-gêr pindha ngadu sata

Kang sampun gumlar sadaya
purwaka tamtu lir ngarsa
mung tingkahe tumanduknya
punika kang beda-beda

wontên malih sadèrèngnya
matrapkên pastapurusa
kêdah mawas tyangira
pamulune kang sarira

Yèn tiyang cêmêng-manis ika
panggènanne kang asmara
wontên lathi kalihira
lawan nèng wudêl manggènnya

Mila bilih yun cumbana
kêdah dipun-wiwitana
ngaras lathi kalih sarta
angalapa napasira

Wêdale napas wanita
kang priya anampannana
linnêbêtkên dhatêng garba
gya mangingsêp wudêlira

Ing wanci wêdaling rahsa
pukul kalih tamtunira
nanging yèn kapadhan karsa
èstu tilar wancinira

Nêmu-giring kang sarira
ijêm pupus sasaminya
manggènnipun kang asmara
lan cêmêng-manis pan samya

Tan seos samuwanira
mung wanci wêdaling rahsa
wit jam kalihwêlas ngantya
dumugi ing êjam sapta

Bang-bang awak kang sarira
manggènne asmaragama
wontên mripat kalihira
bilih yun murwèng sanggama

Mripat kalih dèn-arassa
dene wêdaling kang rahsa
awit jam nêm sontên ngantya
dumugi ing bangun rina

Bilih abrit kang sarira
panggènanne kang asmara
wontên ing pilingan kiwa
bilih yun murwèng sanggama

Punika kang dèn-arassa
dene wêdaling kang rahsa
ing têngah dalu dumugya
Jam sakawan enjing ika

Sarampunging parlu nulya
ngêlêt kêcohnya priyangga
tigang êlêtan punika
minangka ngêjogi rahsa

Lah yayi amung punika
mangunahing rakapara
kang wus katandangan samya
lam-lammên tan sagêt lupa

Cêbolang sarencangira
sadaya suka miyarsa
ing gotèke Endraprastha
mawantah tanpa warana

Kasaru ing praptanira
Kyai Kaji Nurgirindra
ngadêg nèng têngah wiwara
alon dènnira tatanya

Pantèn sapa tamunira
têka rame sun-miyarsa
gar-gêran asukarêna
pratandha condhonging karsa

endrasmara apranata
tamu saking ing pracima
tanah Kêdhu Kilèn-Praga
badhe dhatêng Pranaraga

Mas Cêbolang kakasihnya
myang sakawan rencangira
Ki Nurwitri Ki Saloka
Palakarti Kartipala

Sontên wau dhatêngira
jujug ing sêndhang anulya
kula bêta marang wisma
Ki Kaji mapan lingira

Sukur Alkamdulilahi
ulun uga sukèng ati
sira tamuwan pêrmati
yèn padha lêga ing ati

Iki durung pati wêngi
prayoga ing wismamami
sasambèn maulud Nabi
samonèku yèn marêngi

Kang sinung ling saur-pêksi
sadaya dhèrèk sakapti
linggar saking pondhoknèki
Ki Kaji lumakyèng ngarsi

Pandhapa wus dèn-gêlari
pasugatanya miranti
samêkta rasulannèki
Ki Kaji angancarani

Marang anak-anak sami
klasa gumlar dènlinggihi
hèh kabayan dèn-agati
inggalêna lurah santri

Kang pêdhêk-pêdhêk kewala
Kasan Giri Amat Arga
Ngabdul Sarsa Sèh Andaka
trêbange konên anggawa

Tan dangu wus samya prapta
pranata lan tamunira
winanuhkên sadayanya
wus samya jagong satata

Girindra alon lingira
kalamun uwus samêkta
Bismilah wawi awita
kang sinung ling tur sandika

Wus tapuk guyup sadaya
sanajan pra santri arga
samya lêbda lagu praja
pramila dhaup kewala

Kandhuri rasulan dama
tamating maulud nulya
andonga matumpa-tumpa
bakda gya nadhah binagya

Barêkat binuntêl nulya
lurah santri mundur samya
raraosan turut marga
ngalêm warna myang swaranya

Ana ingkang ngudarasa
baya dudu wong pracima
tandang tanduke katara
kaya wong kulinèng praja

Rowangnya ngling dhasar iya
wus lawas nèng Ngèksiganda
kulina para ngulama
lan para mashuring praja

Layak bae mangkana-a
pasêmone wus katara
wingit wênês amrakatya
upama wis rada tuwa

Pasthi dadi aoliya
apêse wong alim ika
basa iku masih mudha
mêmpêng-mêmpênge asmara

Sigêg kang samya rêrasan
nahan kang wontên ngarêpan
Mas Cêbolang tan linilan
mantuk maring pamondhokan

Cêbolang antuk wawêngan
dènnya adrêng ayun wikan
nênggih ngèlmining Pangeran
alon wijiling aturan

Ulun kêrêp amiyarsa
ngèlmi sangang puluh sanga
winastan Asmaul-kusna
kang dèn-agêm Asmanira

Pangeran kang Maha Mulya
kasêbut jroning Kur'an nyata
ing sajuga-juganira
pyambak-pyambak paedahnya

Dhuh babo risang minulya
bilih sambada ing karsa
kaparênga mêdharêna
kêdah sangangpuluh sanga

Ki Kaji mèsêm lingira
iya ngantèn dhasar nyata
kabèh janma kang aminta
ing sarat maring manira

Kang dakwèhkên nora liya
pêthikan Asmaul-kusna
saka barêkahing Asma
kasêmbadan Lonthang-ira

Sapa wonge arêp yakin atinira
amaca-a apal iki Alahuma
inna nasaluka rahmatan ya aman

Huwalahul-ladi la ilaha huwa
mung punika sukur bage sabên dina
gonne maca yêkti yakin manahira

Ingkang lapal nglimul gèbi wa nahdati
sapa maca ping satus sawusing salat
tuhu-tuhu kabuka ing manahira

Lapal Huwar-rahmana  = Ar Rahmaan) sing sapa maca wusing salat kaping satus mangka nyata
ngilangakên lalènne sagêsangira

Ingkang lapal Rahkimu  = Ar Rahiim) sing sapa maca kaping satus nanging sabên-sabên dina
mangka niku dadya kinasih sanyata

Ingkang lapal Al-maliku  = Al Malik) sapa maca nglanggêngakên pamacane sabên dina
pan santosa ing tyase jalma punika

Lapal Al-kudusi  = Al Quddus) sapa wonge maca
sabên arining wanci lingsir wayahnya
mangka iku wêning atine wong ika

Ingkang lapal As-salamu  = As Salaam) tinulisi
roti gandum, bakda Subuh pamangannya
dadi sipat, lir malaikat wong ika

Ingkang lapal Al-mukminu  = Al Mukmin) winaca-a
ing wong lara ping sawêlas mangka sirna
laranira saking kuwasaning Suksma

Kang lapal Al-muhèminu  = Al Muhaimiin) yèn winaca, sabên dina kaping satus kathahira
mangka luput dialani mring wong liya

Ingkang lapal: Al-ngajiju  = Al'Aziiz) sapa maca
kala adus kaping satus kathahira
mangka luwih mulya atine wong ika

Ingkang lapal Aljabaru  = Al Jabbar) yèn winaca, kaping patangpuluh siji sabakdanya
Subuh mangka kang nêdya drêngki tan ana

Lapal Al-mutakabiru  = Al Mutakabbir), yèn winaca ping salikur mangka salamêt wong ika
lawan têbih saking wong kang nganiaya

Lapal Al-kaliku  = Al Khaliq) lamun yun cumbana, lawan garwa, winaca mangka yèn dadya
anak salèh krêjêkèn ajrih ing Suksma

Ingkang lapal: Al-bariu  = Al Baarii) yèn winaca kaping satus, mangka benjing yèn palastra
dadya padhang ing kubure jalma ika

Kang lapal Al-musawiru  = Al Mu) shawwir, lamun ana
jalma wadon kang tan manak puwasa-a
lir pasa agung lawan sabên ayun buka

Maca ayat iku kaping kalihdasa
dinamokna ing toya gya dèninuma
ing lawase puwasa mung pitung dina

Insa Allah darbe putra lamun priya
warni bagus yèn wadon ayu rupanya
sarta akèh rêjêkine myang gung bêkja

Ingkang lapal: Al-gapparu  = Al Ghaffaar) sapa maca,
nuju ari Jum'at ping satus kathahnya
pan sampurna sakèhe dosane ika

Ingkang lapal Al-laharu  = Al Qahhaar), lamun jalma,
duwe kajat winaca ping satus ana
ing jro wisma utawa jro masjid ika

Wanci têngah dalu sarta junjung asta
dènbuka sirahe ywa kasasaban
insa Allah tinêkan sakajatira

Ingkang lapal: Al-wahabu  = Al Wahhaab) sapa ingkang
ngakèhakên ing pamaca nora harda
sênêng marang ing donya sasamènira

Ingkang lapal Ar-rajaku  = Ar Razzaaq) yèn winaca
sadurunge salat Subuh nèng padonnya
wismanira maju pat madhêp keblatnya

Ingkang sapadon, ping satus pamacanira
mangka ingkang angênggonni omah ika,
nora kêna malarat salaminira

Ingkang lapal: Al-pataku  = Al Fattaah), sapa maca
bakda Subuh asidhakêp astanira
dadya amot jêmbar budine wong ika

Ingkang lapal: Al-ngalimu  = Al 'Aalim) sapa ingkang
ngakèhakên pamacane, mangka dadya,
wruh wong ika marang ilmu ingkang nyata

Ingkang lapal: Al-kabilu  = Al Qaabidlu) winacakna
maring sêkul sakkêpêl yèn ayun nêdha
laminira ing dalêm patangpuluh dina

Sabên-ari, nora pêgat pamacanya
insa Allah, saka barêkahing Asma,
mangka nora kêna kaluwèn wong ika

Ingkang lapal: Al-basiku  = Al Baasithu), winaca-a,
nèng ra-ara, ping sadasa junjung asta,
wusing bakda dènusapêna ing surya

Mangka nora, hajat jêjaluk wong ika
wis dilalah, rinêksa Hyang Maha Nasa,
satibane nora tumêka ing nistha

Lapal Al-kapilu  = Al Khaafidh) sapa wonge darbya,
satru mangka, puwasa-a têlung dina,
dèn waca-a ping sèwu Rêbo arinya

Satrunira yèn nêdya ngalani sira
insa Allah satingkahe tan tumêka
Kyai Slamêt kang rumêksa marang sira

Lapal Ar-rapingu  = Ar Raafi') yèn sira yun dadya
sasêliran wacanên ping satus poma
wancinira têngange bêdhuk raina

Ingkang lapal, Al-mungiju  = Al Mu'izz) yèn winaca
kaping satus patangpuluh wayahira
antarane Mahribi lan wêktu Ngisa

Malêm Sênèn utawa ing malêmira
Jum'ah mangka ilang ajrihe wong ika
dadya kêndêl sarta têtêg manahira

Ingkang lapal Al-mudilu  = Al Mudzill) yèn winaca
kaping pitungpuluh lima sujud sigra
ingkang ayun sêdya drêngki tan tumêka

Asma As-samingu  = As Samii') kalamun winaca
kaping limangatus wusing salat Luka
Insa Allah tinêkan panyuwunnira

Asma Al basiru  = Al Bashiir) ping satus winaca
antarane sunat Jum'ah lan prêlunya
nir kiyanat abêning paningalira

Asma Allah, Kimu  = Al Hakam) kalamun winaca
kaping sèwu têngah wêngi wancinira
Gusti Allah ngêbaki ngèlmu sanyata

Ingkang Asma Al-ngandu  = Al 'Adlu) kalamun arsa
sugih batur wêdi asih kumawula
wacanên ing apêm dene kathahira

Kalihdasa cuwil sabên ing sajuga
cuwil maca Asma anulya tinêdha
insa Allah antuk sawabe kang Asma

Asma Al-latipu  = Al Lathiif) kalamun winaca
kaping satus mring wong mlarat wong kalaran
yêkti sirna mlarate myang lêlaranya

Asma Al-kabiru  = Al Khabiir) kalamun winaca
ora nana wong kang darbe cipta ala
mring kang maca lyan jalma muji raharja

Asma Al-kakimu  = Al Haliim) nyirnakakên sakèhnya
amaning kang tanduran tanapi gaga
tinulisa ing kêrtas nulya dènkumma

Ing pangaron anulya siniramêna
mring tanduran lamun sawah dèndèkèkna
nèng tulakan insa Allah awidada

Asma: Al-ngalimu  = Al 'Adhiim) yèn rêmên amaca
rina wêngi mangka padhang manahira
tur dèn-gungkên maring samining dumadya

Asma: Al-gapuru  = Al Ghafuur) yèn ana wong nandhang
lara ngêlu tinulisa kêrtas nulya
dinèkèkkên ing sirah saklah waluya

Asma: As-sakuri  = As Syakuur) yèn pêtêng netranya
winacakkên toya ping patpuluh juga
pinupuhan ing netra ical pêtêngnya

Asma: Al-ngaliyu  = Al 'Aliyu) tinulis kêrtasnya
kangge jimat rarya kunthing saklah dadya
wlagang longgor pêngkêr gampang rijêkinya

Asma: Al-kawiru  = Al Kabiir) sapa ngêlêngêna
pamacane mangka sakèhing manungsa
padha ngêgungkên marang kang maca

Asma: Al-kawilu  = Al Hafiidh) yèn ana pawaka
miwah toya agung iku winaca
insa Allah salamêt nora sangsara

Asma: Al-mukitu  = Al Miqiit) Lamun ana rarya
sugih tangis winaca nèng kêndhi nulya
ingisènan toya kangge siram rarya

Asma: Al-kasibu  = Al Hasiib) yèn arsa raharja
saking satru wong jail miwah wong ala
winaca-a enjang sontên pitung dina

Asma: Al-jalilu  = Al-Jaliil) tinulis mangsinya
lênga wangi kinarya jêjimat mangka
sakèh jalma padha wêdi asih trêsna

Asma: Al-karimu,  = Al Kariim), lamun arsa nendra, winaca, nganti têkan lêsing nendra, pra malaikat dongakêna mulyanira

Kapal: Al-rakibu  = Ar Raqiib), lamun winacakna, mring wadonne, myang mring anak kathah ika, mandan runtut, anak tan ana sulaya

Asma: Al-mujibu  = Al Mujiib), sing sapa amaos, Asma iku, mangka Allahu tangala, nyantosakkên ing manahe kang maca

Asma Al-wasingu,  = Al Waasi'), ingkang darbe karsa, ing sawiji-wiji, wiji ngakèhna pamaca, insa Allah tinêkan barang karsanya

Rapal: Al-kalimu  = Al Hakiim), sing sapa amaca, mangka Allah ngapura sakèh dosanya, mring kang maca insa Allah ora cidra

Asma: Al-wadudi,  = Al Waduud) lamun ana jalma, nora atut ênggonne apalakrama, para padu asulaya

Winacakna, ing panganan kang prayoga, pinakakna, mring kang marahi sulaya, insa-Allah atut runtut wong punika

Asma: Al-majidu  = Al Majiid), lamun ana jalma, dèn-sêngiti marang kadang sanak mitra, winaca-a kaping pitung puluh sapta

Wusing tamat dinamokna ing sarira, insa Allah, kèhing kadang sanak mitra, nulya padha mulyakkên bêrkating Asma

Asma: Al-bangisu  = Al Baa'its), kalamun winaca, kaping satus, siji sidhakêp astanya, insa Allah mintir wêning nalarira

Asma: As-sahidu  = As Syahiid), yèn darbe atmaja, lanang wadon kalle tan salèh atinya, wanci Subuh babathuke cinêkêla

Ingkang sarta dhêngakêna mring akasa, sarta maca kaping sawêlas kang Asma, insa Allah dadya salèh rarya ika

Kang Asma: Al-khakku;  = Al Haq), lamun ana jalma, kang kelangan barang kinggatan kawula
tinulisa kêrtas majupat têngahnya

Ranning barang, myang kang minggat panulisnya, têngah dalu, gya sinèlèhkên ing asta, myang tumênga, insa Allah ntuk pratela

Asma: Al-wakilu  = Al Wakiil), lamun ana toya, miwah gêni, angin gêdhe winaca-a, insa Allah salamêt nora sangsara

Asma: Al-kuwatu  = Al Qawiy), kalamun katêkan, mungsuh luwih gêdhe, iku winacakna, marang apêm sèwu iji kathahira

Gya binukti sarta bihalangkên kaga, niyatira, nulak satru sarta maca, yaa kawiyu, mungsuhe ajrih sadaya

Asma: Al-Muniru  = Al Matiin), yèn èstri wawêka, mangka nora, mêdal toya susunira, tinulis nèng pinggan putih sawusira

Sastra garing, nulya sinungana toya, wussing akum, dèninum myang binorèhan, mring prêmbayun, sa Allah mêdal toyanya

Asma: Al-waliyu  = Al Waliy), yèn darbe wanodya, mangka lumuh kinarsan among asmara
winaca-a têmah miturut sakarsa

Asma: Al-kamidu  = Al Hamiid)' yèn tyang cangkêm ala, winaca ing kanaka tinuruh toya, inginumkên ilang cangkême kang ala

Asma: Al-kamiru  = Al Muhshiy) ping sèwu winaca, nuju ari, Jumuwah saklah raharja, saking siksa ngakerat ing têmbenira

Asma: Al-mubdiu  = Al Mubdiu); yèn wawrat wanodya, winaca ping, sanga, driji dènubêngna, ing padharan salamêt wawratanira

Asma: Al-mungidu  = Al Mu'iid), yèn kadang sanaknya, tan karuwan, ing dununging winaca-a, padon wisma, catur gya antuk pawarta

Kang Asma: Al-mukyi  = Al Muhyiy), kalamun sarira, ajrih mlarat, winaca Asma punika, insa Allah lastari sarta raharja

Asma: Al-mumitu  = Al Mumiit), kalamun winaca, duk yun nendra, tumêka panendranira, insa Allah nir rubeda jroning nendra

Kang Asma: Al-iyu  = Al Hayyu) kalamun winaca, nèng têngahing ara-ara pamacanya, insa Allah dadi kêndêl manahira

|Asma: Al-wakidu  = Al Waajid), kalamun winaca, ing nalika sabên-sabên nêdha, mangka dadya padhang manahing wong ika

Asma: Al-wajidu  = Al Maajid), lamun winacakna, ing panganan kang manis-manis rasanya, mangka dadya ilang alane tyasira

Asma: Al-akadu  = Al Waahid) winaca nalika, akapêncil, ing lampah myang bandayuda, ngalih wisma malaikat nulung sira

Asma: As-samadu  = As Shamad) kalamun winaca, ping sawêlas, bari sujud wancinira, têngah dalu dadya sidik paningalnya

Asma: Al-kadiru  = Al Qaadir), lamun ayun jaya, ing donyane winaca nalikanira jroning wulu ing dalêm gaotanira

Asma: Al-muktadiru  = Al Muqtadir) winaca kala, wungu nendra mangka dadi wruh wong ika, ing gawene kang sabênêr-bênêrira

Asma: Al-mukadimu  = Al Muqaddim) yèn arsa yuda, gya winaca sa Allah nora tumêka, gêgamaning mêngsah satêmah yuwana

Asma: Al-muajiru  = Al Muahkhir) lamun winaca, sabên ari kaping satus kathahira, manjing ing tyas, sakèhing kabêcikannya

Asma: Al-owalu  = Al Awwal), lamun sira arsa, kasambadan sakajate winaca-a, kaping sèwu, pitung Jumuwah laminira

Asma: Al-akiru  = Al Aakhir), kalamun winaca, sabên ari, mangka dadi olèh sira, panggaweyan kang bênêr bêcik sanyata

Asma: Al-lahiru  = Al Dhaahir), kalamun winaca, sabên-sabên bakdane sêmbahyang ika, mangka dadya padhanging paningalira

Asma: Al-batinu  = Al Baathinu), kalamun winaca, sabên dina, kaping tigangdasa-tiga, mangka olèh ngèlmu rasa kang sanyata

Asma: Al-waliku  = Al Waliy), yèn arsa raharja, dènnya omah-omah adoh pancabaya, tinulisa ing kêndhi anyar anulya

Binuwanga maring banyu sawusira
isi toya ingkang kêndhi dèn-jupuka
dèn-êcurna saubênging pagêr wisma

Asma: Al-mutangaliyu  = Al Muta'aaliy) winaca-a, jalma èstri, nuju kèl myang nipas ika, insa Allah slamêt tan na kara-kara

Kang Asma: Al-baru  = Al Bar) winaca ping sapta, dinamokkên maring rarya lit atmajanta, insa Allah salamêt kalis ing lara

Asma: Al-tawabu  = Al Tawwaab), kalamun winaca, kaping satus, sawidak bakdaning Luka, mangka ingapura sakèhing dosanya

Asma: Al-muntakinu  = Al Muntaqim), sing sapa maca, kalle akèh mangka Allahu Tangala, manjingake sawarga maring wong ika

Kang Asma: Alngapwu  = Al Afuww) kalamun winaca, rina wêngi, namung sapikantukira, ingapura ing sadosa-dosanira

Asma: Ar-rauku  = Ar Rauuf), kalamun winaca, sabên ari namung sakuwasanira, nora kêna kinaniaya ing liya

Kang Asma: Malikal Mulki  = Maalikul Mulki), Dul jalali wal Ikrami  = Dzul Jalaali wal Ikraam)
yèn arsa sugih nglênggana, ing mamaca ari ratri aywa lapa

Asma: Al-Muksitu  = Al Muqsith) lamun sira arsa, slamêt saking, sakèhing godha rêncana, aywa lupa winaca sakuwasanya

Asma: Al-jamingu  = Al Jaami') lamun sira arsa, kasinungan momong wong akèh wiaca, wêktu Luka nênga langit ping sadasa

Asma: Al-ganiyu  = Al Ghaniy), lamun sira arsa, slamêt saking sakèhe bilai poma, winaca-a amung sakuwasanira

Kang Asma: Almugni  = Al Mughniy), sapa ingkang maca, ping sapuluh Jumuwah sa-Jumuwahnya, kaping sèwu nora pêgat rijêkinya

Kang Asma: Almuti, sapa wonge maca, tan winanci muhung sakuwasanira, nora karêm jêjaluk mring liyanira

Asma: Almaningu  = Al Maani'), yèn ana wanita, binêndon ing laki winaca yèn arsa, nendra mangka ilang nêpsune lakinya

Asma: Al-kalaru  = Adh Dhaarr), kalamun winaca, nuju malêm Jumuwah ping satus ika, mangka nora kêna mlarat salaminya

Asma: An-napingu  = An Naafi') yèn kesah baita, winaca-a ping satus sabên sadasa, dinamokna ing prau tan kêna kèrêm harja

Kang Asma: An-nuru  = Nuur) sapa ingkang maca, wanci wêngi kaping sèwu kathahira, mangka sinung padhang tyase kang amaca

Kang Asma: Al-hadi  = Al Haadiy), yèn sirarsa tampa, drajating wong Arip winaca tumênga, junjung asta tamat ingusapkên surya

Asma: Al-badingu  = Al Badii') yèn prihatin sira, winaca-a kaping sèwu kathahira, insa Allah sirna kang prihatinira

Kang Asma: Al-baki  = Al Baaqy), sing sapa amaca, kaping satus mangka yêkti tinarima, ing sakèhe amale wong kang amaca

Asma: Al-warisu  = Al Waarits), kalamun winaca, kaping satus sadurunge mêtu surya, tan ngênani sawiji-wiji mring sira

Asma: Arasidu  = Ar Rasyiid), sapa yun uninga, ing tingkahe, miwah mring sariranira, winaca ping sèwu sasirêping jalma

Asma: As-saburu  = Ash Shabuur), ping satus winaca, antarane Mahribi kalawan Ngisa, sabar amot wêlasan yudakanaka

Wus tamat Asma'ul Kusna
myang prêlune Asma sawiji-wiji
pawong-sanak ingkang kasdu
miminta marang ingwang
warna-warna ancas karsane kang manus
minta bêrkah minta sarat
minta tamba minta sugih

Kang dakwèhke nora liya
muhung mêthik saking Asmaning Widdhi
sangang puluh sanga wau
basane awrat ringan
de awrate kudu tumêmên ing kalbu
lumintu sarèh narima
mêlêng aywa bèncèng pikir

Ènthènge tanpa acêgah
nanging paran wis watêke wong cilik
kang kurang pamikiripun
nêtêpi kêbodhowan
arang ingkang ngandêl malah grunêngipun
tiwas nyêngka kraya-raya
mung mêngkono jêbulnèki

Thênging tyas mung nyuwun barkah
katêkanna kang dadi kajatmami
nora arêp jaluk wuruk
pujian mèl-êmèlan
beda têmên lan ki Dul Lothung kang kombul
omahe kêbak panganan
mênyan kêmbang borèh wangi

Kadhang nganggo mundhut arta
sakolure kanggo slamêtan amrih
gatine kang dadya kayun
ingkang padha tumêka
nora susah dipurih awèh wus tamtu
nganak-anakake arta
katulak eklasing ati

Kang mangkana wus maratah
tanpa titi mung lagi ngrungu warti
gurawalan numbuk bêntus
daya-daya ing karsa
nanging nora bisa maoni katèngsun
kasugihaning Pangeran
kamurahing Hyang Widdhi

Cêbolang sru sukèng nala
lan umatur sabda ingkang kawijil
kalangkung pamundhiulun
ingkang datanpa timbang
nir ing daya atur wawalês kang mungguh
tan lyan muhung sungkêm-amba
ing lair anrusing batin

Tumanêm ing maknawiyah
Kyai Kaji mènêm wacana manis
sukur Alkamdulillahu
nahan wus gagat-enjang
abubaran Cêbolang sarewangipun
wangsul maring pamondhokan
lajêng sêmbahyang Subêki

Kacarita Mas Cêbolang
wus sapasar dènnya nèng Wanagiri
Ki Kaji saya sihipun
ratri pantara siyang
tansèng ngarsa winêdharan sakèh kawruh
tanapi Ki endrasmara
lir sudara nunggil kapti

Kalok parapating desa
nahan wontên walanjar mêrakati
dêdêg lênjang sarwa turut
rema kèh sarwa krêsna
netra jait kocak balerah mawèh kung
grana runggih malicarma
lathi dhamis sumèh manis

Waja krêsna nglar brêmara
kuning wênês lugune cêmêng manis
dadya kakêmbanging kidung
wlanjaring Paricara
awêwangi Bokmas Dêmang Puspamadu
lêstari kadêmangannya
suyut sakèhing wong cilik

Tanapi parapat desa
tuwin para babenggole wong juti
samya rumêksa tan ayun
ngrurusak amitênah
labêt saking kalèban bêg darma ayu
danarta busana boga
mintir lir ilining warih

Lêgawa anrusing nala
parmaning Hyang kacukupe lêstari
krêtarja sawêngkonipun
sêpi angkara murka
sabên taun lèk gêblage lakinipun
nyuruhi tangga parapat
kaum santri kinèn tahlil

Bakda tahlil tarêbangan
mangkya nuju tanggal gêblaging laki
wimbuh karohan ing tutur
Kyai ing Girimarta
katamuwan santri saking tanah Kêdhu
pramèng gêndhing tarêbangan
swara apik warna pêkik

Kadêmangan Paricara
jalu èstri sayuk anambut kardi
badhe sasêgahing tamu
maragat bèbèk ayam
menda gibas ing pawon swara gumuruh
èstri kang samya lah-olah
ing pandhapi wus rinakit

Sigêg kang anambut karya
Nyai Dêmang parentah marang dasih
ngaturi lir adatipun
kang maring Girimarta
pan winêkas Kiyai saputra-mantu
miwah santrinya sadaya
tinartamtu samya prapti

Kang kinèn mentar dum paran
praptèng Girimarta matur kiyai
sowankula dipunutus
putranta Bokmas Dêmang
mangke dalu kiyai myang putra-mantu
dipunaturi sadaya
tahlilan lajêng kêndhuri

Wah malah putra sampeyan
nyuwun kaum kalawan santrinèki
tarêbangipun ywa kantun
kyai lon lingira,
iya bêcik lawan tutura lurahmu
kajaba santri padatan
ulun ambêkta têtami

Santri saking tanah manca
kang sinung ngling manêmbah mundur aglis
kiyai mangetan gupuh
pinanggih endrasmara
myang tamune binejanan sadaya wus
endrasmara lan Cêbolang
wus rêmbuk salire wadi

Matur lirih maring rama
langkung suka sakarsa anjurungi
baskara diwasa surup
bakdane wêktu Ngisa
Kyai Kaji putra mantu santri tamu
mangkat saking Girimarta
ing Paricara wus prapti

Èstri laju maring wisma
jalu anèng pandhapa thirik-thirik
ri kang pinangka panunggul
Kiyai Nur Girindra
Nyai Dêmang wus tundhuk lan rabinipun
endrasmara papat pisan
bêkta pawèstri sawiji

Ing warna kalangkung pelag
sumèh manis Nyi Dêmang tanya aris
puniku sintên bakayu
baya manggunge kakung
dene dèrèng wontên kang kuciwèng sêmu
bakayu sakawan pisan
têka sampun dènadhèni

Nyai endrasmara latah
adhi dêmang punika tamumami
saking Pingit asalipun
sarêngan santri gangsal
Mas Cêbolang ingkang pinangka pangayun
lan rakanta sinudara
kadi tunggil yayah bibi

botên ilok yèn lamisa
kula matur prasajan dhatêng adhi
Mas Cêbolang warninipun
plêg kadya Samba-pradan
sawêg nêdhêng ngèlmine sampun kacakup
kaot èstri lawan priya
lan punika botên kalih

Bokmas Dêmang ririh tanya
bakyu niku punapa rabinèki
yèn saking cariyosipun
namung sarêngan lampah
tunggil purug wikana saèstunipun
wawi takènna piyambak
lah adhi mang majêng ngriki

Kang kinèn tumungkul lingnya
sampun ulun kewala wontên ngriki
nulya pinaranan gupuh
sarwi asung pambagya
manuhake gih adhi kang nêmbe têpung
dhuh lae sintên sinambat
kula pun Siti Suwadi

Saking Pingit adrênging tyas
yun uninga ing ngèlmi kang sêjati
saru-siku datan ketung
ginunêm tan rinasa
awit Allahsatuhu sipat ngalimun
sampun ingkang bangsa badan
klêthêking tyas ngawikani

Èstu botên kasamaran
lampah kula badhe mring Pranaragi
sasarêngan nèng dêlanggung
lan Kimase Cêbolang
awit alit kêmpal ngaos wontên Kêdhu
kulina duk alit mila
mila sêpên walangati

Rêsêping tyas Nyai Dêmang
tanggap tanduk mring para tamu èstri
mintir buja-kramanipun
sigêg kang mong tamu dyah
ing pandhapi wus pêpêg kang para tamu
awit tahlil swara rampak
Nur Girindra kang ngimami

Paragat tahlil andonga
Ki Nurwitri nasibi ngalik-alik
amin gumrênggêng gumulung
rampung pandonganira
ramya maca Patekah sadayanipun
tamat ing Patekah nadhah
satirahe dènbêrkahi

Pra tamu jênêk pinarak
Kyai Kaji parentah mring pra santri
padha sêntakên trêbangmu
Nurwitri abawa-a
gêndhing trêbang amirit gêndhing Mêntarum
didimène padha myarsa
para kadang-kadang wukir

Ki Nurwitri wus ambuka
gêndhing Kayun swara rum milêt mêthit
tarêbang gobyog gunêmbrung
pra santri tarung rampak
Allah kayun mubakên maholle wal ku
lubarani lajêngira
johar waliyul olahi

Kang samya mantuk winarna
dupi mirêng tarêbang amêlingi
bènèh lawan sabênnipun
samya wangsul sarêngan
lan têtangga tanapi parêpat dhusun
èstri atanapi priya
gumrubyug samya ningali

Jêjêl uyêl nèng plataran
bêntêt pêpêt minggah èmpèr pandhapi
uyêg tarêbang binarung
ngandhêlong iramanya
tandya suwuk maos salawat sadarum
angaring-aring uswasa
sinambi nginum nyênyamik

Nurwitri matur manêmbah
kyai miwah bokmase yèn marêngi
tinimbang kang tinon suwung
prayogi dhinulêngan
iya atut nanging tan ana kang pêcus
bok manawi tan lênggana
Siti Suwadi dhulêngi

Ah apa iya gêlêma
endrasmara maringa wisma aglis
tarinên dhewe tamumu
kalamun wis kaduga
anjaluka lilah marang ing arimu
endrasmara wus mring wisma
manggihi Siti Suwadi

Dhuh yayimas lalu eman
langkung kathah jalma kang niningali
apa dene para tamu
tan ana sêdya linggar
sru karênan myarsa gêndhing têmbang kidung
saendah dhinulêngêna
kiraku luwih prayogi

Yayi krana-Lah kewala
yèn wus sagah dak matur maring nyai
kang sinung ngling mèsêm matur
ulun sumanggèng karsa
namung nyuwun ngampil sinjang kangge kudhung
endrasmara sukèng driya
matur maring nyai panti

Adhi nyai kadiparan
Nyai Dêmang sukèng tyas amurugi
Siti Suwadi rinangkul
apa kang dakwalêsna
dene nêmbe wanuh wus kadi sadulur
bangun turut wèh sukèng tyas
sakarsa tan nyulayani

Dhuh yayi woding wardaya
èstu lamun bakyumu durung uning
wong andhulêng tingkahipun
apa kang dadya sarat
wêcakêna yayi ywa nganggo pakewuh
inggih kang-bok namung sinjang
lêlêmês sawontênnèki

Nyai Dêmang wus sadhiya
endrasmara mêdal katur ing Kyai
wus dhangan sadayanipun
kiyai latah-latah
lah Nurwitri mangsa bodhowa sirèku
santriku anut kewala
sakancamu jrudêmungi

Siti Suwadi wus mêdal
limar wilis ngagêm kudhung
mung katingal suryanipun
mancorong netra balerah
lir wulan katawêng mêndhung
munggèng têngahing pêndhapa
dhèmês mêmês sila panggung

Iyêg kang samya tumingal
labêt durung tau wêruh
mawarna pangiranipun
tlèdhèk wadon iku baya
priye mêngkogonne gambuh
nganggo sindhèn apa ora
wong santri wiyaganipun

Ni Suwadi lêkas bawa
swara lantas wilêt arum
kang myarsa cingak sadarum
tumanêm mring tyas kasmaran
kapirangu gandrung-gandrung
laras slendro pathêt sanga
lagon Gambirsawit mungguh

Ya ila la ilalah
la ilaha ilalahu
Muhkamadun Kabibuhu
madum Muhkamad salalah
la ilaha ilulahu
Muhkamadun Kabibulah
Muhkamadun Kabibuhu

Tinampan ing santri samya
swara rêmpêg nora umyung
tarêbang agêng jumêngglung
dèrèng minggah kang irama
dhung prong prong pêg pak pong pong brung
dhung dhah dhung dhêng tong tung tung brang
gya dhulêng parikanipun

Tarlèn mung ingêla-êla
kawilêt lêlangan lagu
lêng lêng kalingan kalalun
kalangan langêning brata
marang mirong rangu-rangu
karungrungan maring riya
riyaning tyas lir tinutus

Puspa krêsna ing astana
kalabang sinandhung murub
karênan maring sihipun
satriya andêling yuda
surasaning tyas wulangun
wilatung buntal sarotan
anggung katingal wong agung

Dalanggung loro parannya
jangkrik gunung wong angrangkung
kadi tan nyimpang siringsun
kramaning pulasing wayang
satawana akukuncung
mêrakati warnanira
bêndera lit sun lalayu

Minarda ing pakêdhungan
patinggi tilar dhudhukuh
baya kasusahan wuyung
walulang rineka jalma
kukus gantung jêbug arum
wayanganne kang sinawang
sumapala polahipun

Atmaraga minangkara
tan sawala langêning hyun
srênging karsa kêmbang banyu
wisesa antuking nala
wusing karsa gayung sumur
dadi tatambaning branta
kunir jênar yèn katêmu

Narmada têmpur samodra
anyungap rasaning kalbu
gagêlang munggèng panuduh
tan liya-liya mung sira
sêsulung kang mêdal esuk
dalan gêdhe jroning praja
yèn tan lironsih kalurung

Macan galak wulu badhak
mangsaborong raganingsun
burad-pada bok ya wanuh
guladrawa pinasthika
baya laliya maringsun
kang sela panglawêt ganda
kapisanan ing pandulu

Panu biru munggèng jaja
puspita lêsah ing gêlung
suntohi layon wong ayu
gong alit ing pawayangan
suntêdha bisa-a kumpul
karanjang pangubak nila
wus kaburan wartanipun

Samya karênan kang mulat
mring kang dhulêng ojrat luhung
yèn têkan sèlèhanipum
tinampèn bawa sauran
inginggahkên gêndhingipun
ngalètèr akakalangan
abêsus saingga gambyong

Sisirig munyêt ing tingal
liringe kadya tinutus
maratani èstri jalêr
ingkang kataman naratab
kakêtêge sêntug-sêntug
barêng angunjal ambêgan
jalu têngah tuwuh pikun

Lir gana kèh kang bêngkayang
mangah-mangah manggut-manggut
pinathêt mêksa katrucut
gumêh kakêmpunge lêga
ngunjal napas mangap tanggung
bêtèke kataman brangta
kapiadrêng kalangkung

Kèh nyuwara tan riringa
titènana mêngko lamun
mantuk maring pondhokipun
dakadhang mangsa mrucuta
sapa wani malang megung
baya wus bosên nèng donya
dak slênthik bae balêdug

Kathah pangucaping jalma
kang samya kataman gandrung
wus rinantam jroning kayun
dènnya mrih kapadhan karsa
nahên kang dhulêng wus nutug
ngandhêlong ingkang irama
tan pantara dangu suwuk

Wangsul marang jroning wisma
Bokmas Dêmang mapag gapyuk
linukaran kudhungipun
angga jêmêk sawatara
mung plarapan ting parêntul
tinutulan usap asta
tinoyanan arum-arum

Yayi sayahmu saiba
kang tinanya mèsêm muwus
pangèstunipun bakayu
badan ringas manah bingah
adhuh yayi sukur-sukur
wus dakadhêmake wedang
pala cêngkèh kaduk kêcut

Lêgine mung lamat-lamat
nyirnakkên saliting gulu
kalawan dhaharanipun
wowohan myang lah-olahan
sambinên ywa nganggo rikuh
duwèkku ya darbèkira
nanggapi kang tampi wuwus

Pra tamu èstri sadaya
sih sênêngira kalangkung
bêjane pamintanipun
têmbe kaparêng mampira
dhumatêng ing dhukuhipun
wanti-wanti pamêlingnya
kang kinèn ngêcani kalbu

Ing jawi mangkya winarna
Ki Kaji ngandika aris
hèh Nurwitri bêcik banjur
palilah lalagon Jawa
padha ngêrti kang anggugu
kang sinung ngling dhêku nulya
buka nuskah rowiyèku

Swara manis arum raras
mêrit mêthit ngrujit wuluh
mêmbat ngayut-ayut kalbu
salawat barung ping tiga
la ilalaha ilolahu
Muhkamadun Rasullolah
Muhkamad Kabilulahu

Tinampèn kèh saurannya
gênturan têrêbangipun
alêlagon Sêkar-gadhung
Ki Nurwitri wus manêngah
emprak datan mawa kancuh
malêtêr anèng kalangan
sasingire kalanipun

Sang Wrêkudara pratistha
nèng têlênge samodra gung
pinanggya jawata luhung
paparap Sang Dipaningrat
kang kinarya bukanipun
Dewa Ruci angandika
marang sang sêdya linuhung

Hèh Wrêkudara apa
prapta ing kene karyamu
miwah apa ta sêdyamu
ing kene sêpi kaliwat
nir busana buktinipun
amungna ya ana kaleyang
tumiba ing ngarsaningsun

Mung iku ingkang sunpangan
garjitèng tyas duk angrungu
sang Wrêkudara sru ngungun
dene bajang tanpa rowang
agêdhe jajênthikingsun
ucape ladak kumêthak
Dewa Ruci malih wuwus

Lan maning Wrêkudara
kene kèh panca-boyèstu
lamun nora êtoh lampus
sayêkti tan sagêd prapta
lan ciptamu nora urup
têka sira paripaksa
nora ngeman-eman lampus

Sabda kluhuran tan ana
kewran ri sang Bayusunu
dènnira arsa umatur
dene datan wruh ing gatya
dadya alon dènnya matur
mangsa borong Sang Ayogya
Sang Wiku lingira arum

Sira bèbète Hyang Siwah
Brama witing para ratu
iya ta bapanirèku
turun saking Sang Hyang Brama
Kunthi ibunira èstu
turase Hyang Narayana
amung patutan têtêlu

Yudhisthira kang pangarsa
panênggake ya sirèku
Pêrmadi panêngahipun
ingkang loro kadangira
saking Dyah Madrim puniku
jangkêp Pandhawa prastanta
kene saking tuduhipun

Gurupara Dhangyang Druna
kinèn ngulatana ranu
urip tirta bêning iku
kang sira lakoni baya
angèl pratingkahe idhup
aywa lunga yèn tan wruha
ingkang pinaran ing purug

Lawan sira aywa nadhah
yèn tan wruha rasanipun
ywa nganggo-anggo sirèku
yèn tan wruh ranning busana
wêruhe atakon tuhu
bisane têtiron nyata
dadi lan tumandangipun

Pan mangkono ing agêsang
ana jugul saking gunung
arsa tuku mas kang luhung
mring kêmasan gya sinungan
lancung kuning wus dènsêngguh
kêncana kang luwih mulya
mangkono ingabêktèku

Kalamun durung waspada
kang sinêmbah prênahipun
sru dhêku sang Bayusunu
noraga de Sang Bathara
sidik patitis kalangkung
dadya malatsih manêmbah
anuwun jinatyan èstu

Sintên ta paparap tuwan
têka pribadi dudunung
sang Marbudyèngrat lingnya rum
iya ingsun Ruci Dewa
matur malih Bayusunu
pukulun yèn mêkatênna
pun patik nyuwun sih èstu

Datan wruh pruwitèng badan
sasat sato ing wana gung
tan mantra waspadèng dunung
sukcine kang jiwa-raga
sakalangkung mudha punggung
cinacad jagad wiryawan
kèsi-èsi ing tumuwuh

Angganing kanang curiga
ulun tanpa wrangkanipun
ngandika ri sang Linuhung
lah ta mara Wrêkudara
sira umanjinga gupuh
marang guwagarbaningwang
miyarsa kagyat gumuyu

Angguguk aris turira
paduka alit kalangkung
kawula agêng aluhur
inggih pangawak parbata
saking pundi marganipun
jajênthik kewala sêsak
ngandika malih sang Wiku

Kaki gêdhe êndi sira
lan jagad saisinipun
tan sêsak lamun lumêbu
marang ing jro garbaningwang
duk myarsa sang Bayusunu
èstu jrih matur sandika
mènglèng sang Dewa Ruci nung

Yèku nu karnèngsun kiwan
sigra manjing Bayusunu
wus praptèng jro garbanipun
non tasik nir têpinira
lêyêp mahawan ngêlangut
saking dohe kang kawuryan
Dewa Ruci nguwuh-uwuh

Hèh apa katon ing sira
umatur têbih kalangkung
datan wontên kang kadulu
uwung-uwung awang-awang
ing saparan-paran ulun
datan mulat kilèn wetan
kidul êlèr ngandhap luhur

Ing pungkur tanapi ngarsa
dasihe kalangkung bingung
Dewa Ruci ngandika rum
aja amaras tyasira
sang Sena byar wus dumunung
ngadhêp Sang Wiku kawangwang
cahyanya mancur ngunguwung

Sena nolèh wruh ing prênah
Sang Hyang Surya wus kadulu
ecèng tyas ngadhêp Sang Wiku
anèng ing jagad walikan
ngandika malih Sang Luhung
lumaku anduduluwa
apa kang katon sirèku

Sena matur wontên warna
sakawan ingkang kadulu
sadaya kang wau-wau
wus nir datan katingalan
mung sakawan prakarèku
krêsna rêta jênar seta
mèsêm ngandika Sang Luhung

Kang dhingin sira non cahya
gumawang tan wruh rannipun
pan Pancamaya puniku
jatine ing tyas sanyata
pangarêping sarirèku
têgêse ing tyas ingaran
muka sipat kang anuntun

Marang sipat kang sanyata
jatining sipat linangkung
mangka tinulya lyap-luyup
awas na rupa ywa namar
kwasaning tyas êmpannipun
tingaling driya puniku
aningali mring satuhu

Eca tyase Wrêkodara
kalane miyarsa wusus
tyas sumringah lagya kuncup
de rupa kang catur warna
iku durgamaning kalbu
mêpêki isining jagad
ati têlung prakarèku

Dadi pamurunging lampah
kang bisa pisah saèstu
sida amor ing gaibun
iku mungguhing atapa
ati kang tatêlu mau
krêsna rêta jênar samya
nyêgah cipta kang lêstantun

Pamoring kang Suksma mulya
yèn tan kawilêt tri mau
yêkti sida sirnanipun
sarira lêstari nunggal
poma dènawas dènemut
durgama kang munggèng nala
panguwasane dènwêruh

Kang irêng luwih prakosa
panggawene srêngên bêndu
dadra ngambra-ambra masruh
ati kang ngadhangi marang
ing kabêcikan sawêgung
de rêtèku tuduh duka
kèh penginaning rahayu

Sêmbrana panas-atènan
buntoni manah kang emut
maring kawaspadan muhung
dene kang arupa jênar
gulang sabarang ciptèku
kang tan sayogya dadinya
myang panggawe kang mrih tulus

Kang ngandhêgi ati jênar
pangrusak binanjur jumrung
mung kang putih iku tuhu
ati antêng sukci nyata
prawira kaharjanayu
namung iku ingkang wignya
nampèni sasmita tuhu

Myang nampèni sih nugraha
ênggonne bisa tumanduk
kalêstarèn pamoripun
ing kapti yèku mungguhnya
katêlu balane agung
kang seta datanpa rowang
milu gung kasoran pupuh

Yèn bisa nêmbadanana
mring sukêr tri prakarèku
sida kono pamoripun
puniku tanpa tuduhan
pamore kula-Gustiku
Wrêkudara duk miyarsa
saya sêngkut pamrihipun

Birai mring kauwusan
ing urip sampurnèng kumpul
patang prakara wus surut
urup siji kang katingal
wêwolu ing warnanipun
sang Wrêkudara aturnya
punapa ta wastanipun

Urup juga astha warna
pundi kang sanyatanipun
wontên kadi rêtna mancur
wontên kadi maya-maya
wontên abra markatèku
Marbudèngrat angandika
iku kajatèning kumpul

Saliring warna têgêsnya
iya ana ing sirèku
myang sining bumi sadarum
ginambar nèng angganira
apadene jagad agung
jagad cilik tan prabeda
purwane ana lor kidul

Kulon wetan luhur ngandhap
krêsna rêta jênar pingul
panguripe buwanèku
lamun ilang warnaningkang
iya jagad kabèh iku
tan ana ingkang kliwatan
miwah tan ana kang suwung

Saliring reka tan ana
kinumpulakên sadarum
ana rupa kang siji mung
datan kakung tan wanodya
lir tawon gumana iku
kang agawang putran dênta
lah payo dulunên gupuh

Wrêkudara wus umiyat
kang lir putran gadhing luhung
cahya kumilat umancur
tumeja nguwung wangkawa
punapa inggih punika
warnaning Dat kang ngulatan
kayaktène rupa tuhu

Nauri Sang Ruci Dewa
kang sira sêdya lèn iku
kang mumpuni bêk sadarum
sira dulu boya kêna
tanpa rupa nir warnèku
datan gatra tan satmata
atanapi tanpa dunung

Mung dumunung mring kang awas
mung sasmita nèng jagad gung
kêbêk tan kêna dinumuk
de kang sira dulu pindha
puputran mutyara mancur
angkara-kara sumunar
pan Pramana arannipun

Tunggal anèng ing sarira
nanging tan mèlu margiyuh
myang tan mèlu mangan turu
tan amèlu lara lapa
yèn iku pisah gènnipun
raga nglumpruk badan lungkrah
ingkang kuwasa ya iku

Nandhang rahsa kauripan
dening Suksma kang linuhung
sinung sih anandhang idhup
ingakên rahsaning Êdat
sinandhangkên nèng sirèku
kadi simbar nèng kakaywan
aranning raganirèku

Uriping Pramana ika
inguripan Suksma nêngguh
misesa ing sarirèku
yèn mati mèlu kalêswan
yèn nir Suksmaning ragèku
gya uriping Sukma mulya
mau wus nunggal lan wujud

Sigêg mangkya kang winarnèng tulis
para tamu miwah kang tumingal
wayang-wuyungan driyane
gorèh dènnira lungguh
pra wadonan cacadhang kapti
wênèh ririh wicara
baguse anggambuh
suwe nora awèh ulat
mêngko lamun malembar marang ing jawi
dakajak mring wismèngwang

Ulun kungkung boya kêna mijil
andadaha badanku sadaya
dènkêndho sing bathok kiye
rewange mlerok muwus
jangji mênga tanpa pakering
ambadhog darkèbingwang
dhedhekaku mau
dèntêmu pèk nèng dêdalan
titènana nora wurung kramas gêtih
njêngèk kang sinung ujar

Ngubêr-ubêr wawan-winawan ngling
kabarangat grêjêg têmah tukar
gègèr pinisah wong akèh
para sêmbèr narucul
antuk ênggon jêngglong nèng ngarsi
tan ngrèmèsi kang tukar
samya adol ayu
timpuh siduwasta kiwa
kêmbên kêndho nglowong payudara mingis
kurang sathithik wutah

Wis antara dangu Ki Nurwitri
dènnya gambuh sêsêging irama
magênturan sru trêbange
ngandhêlong tandya suwuk
maca slawat angaring-aring
sugata wedang dharan
sumaosing ngayun
endrasmara lon lingira
wawi sami simambi sawontênnèki
kang ingacaran rahab

Bokmas Dêmang atatanya ririh
mring Suwadi adhi ana ika
ingkang di kêmbang lambe
Cêbolang iku mau
kang tinanya nauri aris
punika rencangira
Nurwitri rannipun
botên tumut Ki Cêbolang
sawêg pambêng kilap mangke bokmanawi
sagêt mapag kewala

Rak ya kêna ta dhi arêp uning
Ni Suwadi glêgês lon turira
manawi namung warnine
botên awisan èstu
kilap bilih ayun udani
silitipun canthoka
kula botên tanggung
suka tuwin botênnira
mBokmas Dêmang ririh nyiwêl wêntis kering
labêt tyas sru susila

Nahên wau kang anèng pandhapi
Nurgirindra alon angandika
lagi têngah wêngi kiye
lan bangêt gonku ayun
wruh bacute sang Bayusiwi
gonne antuk nugraha
saking Dewa Timur
pra santri bae kang emprak
sira lawan endrasmara kang asingir
tutuge mau ika

endrasmara nyandhak trêbang aglis
wus pinangku ginalewang bawang
Randhanunut lalagone
sagahannya winuwus
êmpok pering tiba anjêngking
para santri kang emprak
cara Argakidul
amung sasuka-sukanya
nora turut lawan iramaning gêndhing
uyêl pan nora tata

Santri Arga kèndêl nulya ganti
ingkang emprak Pala Kartipala
alus turut pangemprake
kaliye ngêmut sumbu
talerongan brongotan api
bêbakaran priyawak
tênggok githokipun
suka kang sami umiyat
alok-alok suraknya mawanti-wanti
saking sangêting suka

Nahan ingkang dumugèkkên singir
Ki Nurwitri lawan endrasmara
muhung kakalih kang nyêngkèng
sak plak suwara arum
anglir pathêt nyamplêng nêmnèki
mêrit mêthit araras
wilêt nganyut-anyut
hebat kang samya miyarsa
nglajêngakên sang Sena duk sinung uning
kaananing Pramana

Sirna iku iya kang pinanggih
uriping Suksma ingkang sanyata
kaliwatan upamane
lir rasaning kamumu
kang Pramana amratandhani
tuhu tunggal pinangka
jinatèn puniku
umatur sang Wrêkudara
inggih pundi warnane ingkang sayêkti
Dewa Ruci ngandika

Nora kêna yèn iku sira prih
lawan kaanan samata-mata
gampang angèl pirantine
Wrêkudara umatur
kula nyuwun pamêjang malih
inggih kêdah uninga
babarpisannipun
pun patik ngaturkên pêjah
ambancana anggèn-anggèn ingkang pasthi
sampun tuwas kangelan

Angandika alon Dewa Ruci
Wrêkudara sira nora kêna
yèn kudu wruh samêngkone
yêktine sira luluh
yèn ngantiya sira udani
yèn sira umêksa
na tatrapanipun
sirnakêna wujudira
iya lawan netranira iku kaki
supaya yèn tumêka

Iya marang kang sira-ulati
sayêktine kang dadya warana
wujud netranira dhèwè
iku pangkalan agung
Wrêkudara nêmbah nuwun sih
yèn kula kadugiya
tatrap kang puniku
iribe kadya punapa
warnaning Dat Dewa Ruci angling ririh
tan ana kang amimba

Nanging ana têrsandhane kaki
lamun krasa wujudira sirna
kari netra ati bae
nanging datan kadulu
bumi langit datan kaèksi
iku tandha yèn prapta
nugraha Hyang Agung
kaki lênyêpe kewala
jagad anyar kabèh tan ana nimbangi
warna kadya mangkana

Yèn wis luwar dènangati-ati
dènwaspada sajroning wardaya
benjing praptèng wasanane
poma kaki dènemut
panunggale kawula-Gusti
sahir kabir tan ana
wus dadi sawujud
tan ana gonne angalap
wujud iku ngalap kabèh wus kawingkis
yèku jatining tunggal

Nora beda wong sinau kaki
iya pati sajroning ngagêsang
lan yèn prapta wêkasane
sayêkti tunggal iku
tan prabeda tingalirèki
Wrêkudara anêmbah
nuwun sih pakulun
sasampêtana karasa
tyas sumringah madêg kasudiran amrih
marang alam kamuksan

Yèn makatên amba datan mijil
sampun eca nèng riki kewala
botên wontên sangsayane
tan niyat mangan turu
botên arip botên angêlih
botên ngrasa kangèlan
botên angrês linu
amung nikmat lan mupangat
Dewa Ruci lingira iku tan kêni
yèn nora lan antaka

Sangsaya sihira Dewa Ruci
marang sang kaswasih ing panêdha
lah iya dènawas bae
mring pamurunging laku
aja ana karêmirèki
dènbênêr tekadira
ing anggêpirèku
yèn wus kasikêp ing sira
aja muhung dènanggo marah yèn angling
yèku rèh pipingitan

Nora kêna yèn sira rasani
lan sasama-samaning manungsa
kang nora lan nugrahane
yèn ana nêdya padu
angrasani rarasan iki
ya têka kalahana
aja kongsi banjur
aywa ngadêkkên sarira
ywa karakêt marang wisayaning ngurip
balik sikêpên uga

Kawisayan kang marang ing pati
dènkaasta pamanthêning cipta
rupa ingkang sabênêre
sinêngkêr buwanèku
urip nora nana nguripi
datan antara mangsa
iya ananipun
pan wus ana ing sarira
tuhu tunggal sasana lawan sirèki
tan kêna pisahêna

Tan na wênèh sangkanira nguni
tunggal sangat matining bawana
pandulu pamiyarsane
wus anèng ing sirèku
pamirsane Suksma sayêkti
iya tan lawan karna
ing pandulunipun
iya tan kalawan netra
karnanira netranira kang kinardi
anane anèng sira

Laire Suksma anèng sirèki
atinira kang ana ing Suksma
iya mangkene tatrape
kadya wrêksa tinunu
ananing kang kukusing agni
sarta kalawan wrêksa
lir toya lan alun
kadya menyak anèng powan
raganira ing rèh mobah lawan mosik
iya sarta nugraha

Yèn wruh pamore kawula-Gusti
sarta Suksma kang sinêdya ana
de warna nèng sira gonne
lir wayang sarirèku
saking dhalang solahing ringgit
mangka panggung kang jagad
lire badan iku
amolah lamun pinolah
sasolahe kumêdhèp myarsaningali
tumindak lan pangucap

Kawisesa amisesa sami
datan antara pamoring karsa
jêr tanpa rupa rupane
wus anèng ing sirèku
upamane paesan jati
ingkang ngilo Hyang Suksma
wayangan puniku
kang ana sajroning kaca
iya sira jênênging manungsa iki
rupa sajroning kaca

Luwih gêngnya kalêpasan iki
lawan jagad agêng kalêpasan
kalawan luwih lêmbute
salêmbutaning banyu
apan lêmbut kamuksan ugi
luwih alit kamuksan
saaliting têngu
pan maksih alit kamuksan
lire luwih amisesa ing sakalir
lire lêmbut alitnya

Bisa nuksma ing lêmbut lan alit
kalimputan kabèh kang rumangkang
gumrêmêt iya tan pae
kaluwihan sadarum
luwih iya dènnya nampani
tan kêna ngandêlêna
ing warah lan wuruk
dènsangêt pangwsanira
badannira wasuhên pragnyana ngungkih
wruha rungsiting tingkah

Wuruk iku kang minangka wiji
kang winuruk upamane papan
pama kacang lan kêdhêle
sinêbarna ing watu
yèn watune datanpa siti
kodanan kêpanasan
pasthi nora thukul
lamun sira bijaksana
tingalira sirnakna ngananirèki
dadi tingaling Suksma

Rupanira swaranira nuli
ulihêna mring kang darbe swara
jêr sira ingakên bae
mimilih kang satuhu
nanging aja duwe sirèki
pakarêman kang liya
marang Sang Hyang Luhur
dadi sarira bawana
obah osikira wus dadi sawiji
ywa roro anggêpira

Yèn ta dadi anggêpira yêkti
yèn angrasa roro maksih was-was
kêna ing rêngu dadine
yèn wus siji sawujud
sakarêntêking tyasirèki
apa cinipta ana
kang sinêdya rawuh
wus kawêngku anèng sira
jagad kabèh jêr sira ingakên yêkti
gêgênti dènnya sagah

Wusnya mudhêng pratingkah kang iki
dènawingit sarta dènasasap
sasabana panganggone
nanging ing batinipun
ing sakêdhèp tan kêna lali
laire sasabana
kawruh patang dhapur
padha anggêpên sadaya
kalimane kang siji iku prêmati
kanggo ing kene kana

Lire mati sajroning ngaurip
iya urip sajroning apêjah
urip bae salawase
kang mati iku napsu
badan lair ingkang nglakoni
katampan badan nyata
pamoring sawujud
pagene ngrasa matiya
Wrêkudara tyasira padhang nampèni
wahyu prapta nugraha

Lir sasangka tawêng ima nipis
praptaning wahyu ing ma nirmala
sumilak ilang rêgêde
angling malih tulya rum
Dewa Ruci manis aririh
tan ana aji paran
kabèh wus kawêngku
tan ana ingulatana
kaprawiran kadigdayan wus kawingking
kabèh rèhing ngayuda

Têlas wulangira Dewa Ruci
Wrêkudara ing tyas wus tan kewran
wruhing namane dhèwèke
hardaning swara muluk
tanpa êlar anjajah bangkit
sawêngkon jagadraya
angga wus kawêngku
pan tanpa matining basa
saenggane sêkar maksih kudhup lami
mangkya sêkar ambabar

Wuwuh warnane lan gandanèki
wus kêna kang Panca-rêtna mêdal
saking ing guwagarbane
wus salin alamipun
angulihi alame lami
Dewa Ruci wus sirna
mangkana winuwus
tyasira sang Wrèkudara
lulus saking gandaning kasturi jati
papanasing tyas sirna

Ingkang emprak pra santri wus wradin
gya sinuwuk samya maca slawat
angaring-aring napase
wanci mèh bêdhuk têlu
Nurgirindra wacana maring
para tamu sadaya
ni panti kalangkung
nuwun kanthi sukarêna
de kêparêng jênêk pinarakan sami
ngantos mèh dungkap êbyar

Kang sinung ngling dhêku-dhêku pamit
linilanan mantuk èstri priya
sarêng kalawan wêdale
jalu èstri kang dulu
kèh tan mulih jêbêg nèng jawi
kang nandhang larasmara
jumbuh sêdyanipun
endrasmara graitèng tyas
matur ririh mring marsêpuh Kyai mangkin
Suwadi sakancanya

Prayogine sipêng anèng ngriki
bilih tumut mantuk dados beka
kathah kang nandhang wirage
tekatpraya saèstu
iya jêbèng aja kuwatir
sinarah ing sakarsa
Kyai wus lumêbu
pamitmarang Bokmas Dêmang
rubiyahe endrasmara catur pamit
myang Suwadi pamitan

Bokmas Dêmang wêling wanti-wanti
sesuk bêngi poma aja lincat
dak arêp-arêp marene
sukur lawan kancamu
kang padha yun mring Pranaragi
Suwadi mèsêm lingnya
sandika katèngsun
dugi sampeyan pra kanca
bilih sami panuju dhanganing ati
kasmaran ing paminta

Kalawan kapasangyogi
benjang bèn ulun umangkat
anglajêngkên ing lampahe
gih ugi sasarêngan
kalawan para kanca
Nyi Dêmang sru sukèng kalbu
adhuh yayi muga-muga

Padha dhangana ing ati
lêrêp anèng gubugingwang
mung sadalu enjing bodhol
sukur parêng rada lawas
nahên ta sampun mêdal
praptèng pandhapa gumuruh
kang anèng jawining dhadhah

Suwadi umatur aris
sami kèndêla sadaya
gya rumiyin mring latare
jêmpol suku ingkang kiwa
cinêthikakên kisma
asta têngên kang anjupuk
jêmpol suku ingkang kanan

Jinumput nèng ngasta kering
siti kinumpul nèng tangan
kanan nulya matêg mèlle
Kulu saèin lajêngnya
jaekatut mautta
sinawurkên ngajêngipun
kalawan ing kering kanan

Kang nèng jawi dhadhah nuli
sirêp tan ana nyuwara
lir kawayon anglêgèyèh
ana ngantuk rarenggotan
wênèh ngorok sênggoran
Suwadi mêndhak umatur
sumangga lajêng tumindak

Dumuginira ing jawi
samarga-marga wong nendra
suka kang mahawan kabèh
wus kapungkur Paricara
pajar sidik praptanya
lajêng samya wêktu Subuh
paragat mingip Hyang Arka

Nahên ta kang samya guling
kang kataman sasirêpan
katlorong surya sumorot
kagyat bingung garagapan
sêmune radi wirang
malêncing samya umantuk
ngonggo-onggo nutuh mata

Mangkana Nikèn Suwadi
wus aso nèng pamondhokan
sak siyang tan ana katon
sabakdane wêktu Ngasar
Cêbolang sarencangnya
sowan mangilèn wus pangguh
lawan Kyai Nurgirindra

Hendras lan rubiyahnèki
anèng ing kilèn sadaya
Mas Cêbolang awotsinom
angujung sarwi pamitan
dumugèkakên lampah
atanapi santri catur
samya ngujung gantya-gantya

Gya mring Hendrasmara pamit
kakang kantuna raharja
tanapi catur bok ipe
sami kantuna raharja
diatut nunggal karsa
bêkti nastiti mring kakung
kang ajrih trusing wardaya

Manawi sagêd lêstari
kadi kang wus kalaksanan
insa Allah ing akire
pakantuk margi kang padhang
tanapi sinung swarga
kêkêl ing salaminipun
nèng kamulyan katêntrêman

Sru muwus kang sinung angling
mugi-mugi pikantuka
ing pangèstu widadane
kajawi punika dhimas
suwawi kadiparan
sarêng atanapi kantuk
dèrèng wontên sanjangira

Wau dalu dènbêjani
wantos-wantos mring yu Dêmang
sagêda sipêng pantine
enjingipun lajêng bidhal
sukur yimas kalawan
Nurwitri sakancanipun
parêng lêrêp kadêmangan

Èstunipun kadipundi
punapi pisan myang kêmpal
Cêbolang mèsêm dêlinge
sarèhning lampah wus têbah
wah èstri taksih mudha
kadiparan yèn tan kêmpal
klêbêt patrap siya-siya

Kiyai sampun nglilani
sakecanipun lumampah
ing wanci bakda Mahribe
nêdhêng timbuling Hyang Candra
ing tanggal gangsalwêlas
rubiyah catur gumuyu
ginagas wasananira

Nurgirindra mung maringi
pandongarja lêstaria
Mas Cêbolang sampun lèngsèr
maring pamondhokanira

bakda Mahrib mangkat gupuh
Hendrasmara sarabinya

Ngatêr praptèng jawi kikis
sasalaman dum raharja
mangu-mangu dènnira non
dupi wus tan kawistara
lagya wangsul mring wisma
kêmba sêpi sêpên samun
kadi kapêgatan trêsna

Sigêg kang sih maring tami
ingkang lumampah wus prapta
karajan Paricarane
tumamèng ing paregolan
mandhêg nèngpalataran
nahên nyi panti winuwus
saari ngrakit pondhokan

Myang darbe sugatanèki
wus samêkta sadayanya
pinapantês sarirane
busana sarwa pasaja
nèng jarambahing wisma
anon dhatênging tatamu
madêg gita-gita mapag

Kèn Suwadi kinapithing
gandhèng asta malbèng wisma
nolèh mring tamu santrine
tan mindhak wêtah sakawan
ing tyas sêmada cuwa
ananging sangêt sinamun
aywa nganti kawistara

Nurwitri sarewangnèki
wus pinarnah pondhokira
jinaga kulawarga kèh
pondhok sêgah tan kuciwa
sênêng sadayanira
kontên wisma wus tinutup
pinanggihan lêmah jrambah

Tapsirih lumadyèng ngarsi
tinungka wedang dhaharan
rêna tur mirasa kabèh
lah yayi mara mucanga
yèn wis kakurah waja
sêdhêng asrêp wedangipun
ngunjuk wedang myang dhaharan

Kèn Suwadi ananggapi
rinahapan trusing nala
wisma tatanya alon
yayi pira rencangira
apa wus jangkêp gangsal
nuwun kangbok sawêg catur
kang satunggal nuju kesah

Inggih awit kalawingi
mêndhaning sakit pamitan
sakêdhap mring Sama-jagong
saguh nusul mring Dêmangan
dumugi angkatkula
têka tan wontên kadulu
bokmanawi manggih aral

Nanging kula sampun mêling
dhatêng kakang endrasmara
samangsa dhatêng rayine
kewala lajêng nusula
dhatêng ing Kadêmgangan
kula sakanca sadarum
ngêntosi nèng Kadêmangan

Sukur yayi yèn wus mêling
sira aja mangkat-mangkat
ngêntènana satêkane
Sama-jagong ngêndi baya
aku durung uninga
lagi samêngko sun ngrungu
bakyu kabaripun cêlak

Lawan Sama-catur ardi
tyas kumêpyur Bokmas Dêmang
sinamun lon wacanane
gunêm mau bêngi ika
Sahadat kang pramatya
padha loro klimahipun
nanging sabanjure beda

Amahyakkên kaananing
alus-alusing bicara
winadi nèng jrokalbune
iku yayi dèn-alila
bakyunta tètèsana
sampurnaning kanang kawruh
bakyupara borong angga

Suwadi tumungkul angling
bakayu kula sumangga
namung darmi ngaturake
èstu kagunganta dhawak
mangke sirêping rarya
nèng gêdhong wetan pakantuk
lêga tyase Bokmas Dêmang

Rasulan sêga kêbuli
wuduk ayam lalêmbaran
apadene rêrangkènne
apa kinêpung samangkya
apa lamun wus bakda
samangke kewala sampun
gya tinata nèng pandhapa

Ki Saloka kang dongani
kinêpung rencang priyangga
kalawan catur tamune
wus paragat dènnya donga
ambêng binage wrata
gya nadhah satuwukipun
satirahe binarkatan

Nahan ingkang ayun wirit
wus nèng gêdhong sakaliyan
Ni Dêmang salin panganggo
sadangunira busana
mung Suwadi rencangnya
anyinjangi miwah miru
tanapi atrap sumêkan

Ukêl tebokan ingapit
puspagiwang sak-ronnira
lalamatan tasikane
waja mêntas sinisigan
pindha laring brêmara
yun mucang jambe ginilut
kengis pindha wigyutmala

Suwadi duk angrencangi
busana dêmok sarira
alus lumêr kulitane
kurang thithik kuwanguran
kumyus karingêt mêdal
kêkêtêg nêsêg kumrusuk
ngunadika kasumukan

Tan angrasuk sotya rukmi
wusnya mucang kinêmonan
mingis-mingis lêlathine
cahya sumunar sumringah
dhasar suluh wadana
trapsila mêpês tumungkul
apan wus ajêng-ajêngan

Kalawan Nikèn Suwadi
pêpegangan asta kanan
sawêg sumangga ature
supe lamun dumadya dyah
kuning manising surya
pindha wulan sunaripun
dhèmês aruruh jatmika

Anjait-jait alungit
tingal lindri mêrakatya
lir tinon jro supênane
nyurêmakên diwangkara
êlasing Paricara
pegangan asta wus dangu
nganti wahyaning pamêjang

Pamêtêke tan wis-uwis
riwening ngasta thur-thuran
sarira marlupa cape
sirna warnaning wanodya
bagêgêg Mas Cêbolang
mêgang asta maksih kukuh
Bokmase dupi umiyat

Kagyat nratap sênik-sênik
ngèwèl mrinding sawatara
samya jomblong sakaliye
wus sarèh tyasnya Cêbolang
manis wijiling sabda
dhuh babo jantung tyasingsun
kula kang nama Cêbolang

Santri mêri mudha pingging
pramila kadara-dara
ayun mring Pranaragane
mangudi kawruh kang nyata
dumugi Girimarta
katampêk ing lahar madu
saking krajan Paricara

Tampi panandhang gung branti
kamirahaning Hyang Suksma
sagêd parêg kawulane
marang risang mawèh rimang
namung sung kalyatingwang
aksamanta ingkang agung
kawula sumanggèng karsa

Bokmas Dêmang duk miyarsi
tyas sukur luh marawayan
labêt kalêgan karsane
samya sarèh ucul asta
umatur pêgat-pêgat
dhuh lae pangajapingsun
kang sabda kabali-sura

Lêrêsipun ingkang dasih
kang minta gung pangaksama
lan jêng kula babasane
rèhning wus anunggal karsa
ulun matur pasaja
botên bèntên sêdyaulun
samangke sampun akrama

Myang wontên panuwunmami
yèn asih dènwêdharana
kang dadya prasêtyaningong
bab masalahing akrama
kang sagêt anarbuka
putusa suraosipun
dasihe sumanggèng karsa

Manawi cabar ing kardi
têtêp santri papariman
eman dadi kêmbang-lambe
mring Suwadi pamintèngwang
gampil pinanggih wuntat
Mas Cêbolang angling atut
lah suwawi winêdharna

Ni wulanjar wacana ris
dhuh lae pinajarêna
paran yun rabi maringong
lan para akên punapa
lan dika gawe paran
lamun ta dika kêtêmu
ing pundi gènnya kapêdhak

Kalamun tuwan apanggih
punapa andika aras
punapa dinulu mangke
andika cêkêl punapa
dènatut kula tanya
rèh badhe panutaningsun
lan sun-gawe guru pisan

Upamane sêkar yayi
ananingsun cêkêl ika
sihe kang sunalap mangke
Date suntingali ika
lan Sipate kang mulya
Suksmane sunaras iku
apanggih ing rahmatolah

Lan sunaku sira yayi
kênyatahaning sihira
lan sun-gawe sira mangke
kênyatahaning sirolah
punapa ta ing karsa
punika pamanggihingsun
ing kawruh ananing krama

Bokmas Dêmang muwus aris
wontên malih aturkula
sampun salah cipta mangke
kawula tanya ing tuwan
punapa arannira
yèn wus sare lawan ingsun
andika aglis asiram

Baya ta manira najis
jiwaraganingsun ingkang
yèn tuwan asiram mangke
mila kawula kadusan

alumuh mangke wakingsun
asare lawan andika

Kang mèlu kadusan yayi
sipat tulise punika
kang sipat adam ta rêke
sipat kang mulya kadusan
apan ta wujud tunggal
lan ana roroning wujud
anging Hyang Jatiwisesa

Milane dinusan yayi
ngèstokkên turuning Johar
kang ingaran Johar mangke
banyu-urip pinangkanya
tiba ing bumi rahmat
iku mulane rumuhun
karane wajib dinusan

Lan tuwan jinabad iki
pintên kèhe mukaranah
pintên prakara ta rêke
ingkang aran mukaranah
lan parluning jinabad
nuwun jinatèn wakingsun
parluning jinabad ika

Kang dhingin banyu kang suci
angulapi najis ana
ingkang akaram badanne
kapindho tibaning niyat
kaping tigane ika
karêp maratakkên iku
banyu sakèh badannira

Ing mukaranahe singgih
sakawan kathahe ika
kang rumiyin iku mangke
Ngalam Mutapèk punika
lawan kaping kalihnya
Ngalam Dakir ta puniku
Ngalam Salap kaping tiga

Ngalam Muni ta puniki
jangkêpe patang prakara
sakala anduduk alon
ingkang suntênga punika
marma sampun amisah
wong èstri kalawan kakung
ing donya têkèng akerat

Aranning wong Dat kakalih
milane tunggal saaran
para lawan mara mangke
ing wijine lanang ika
lan paran ananingwang
lan rêke ananirèku
roro dadiya satunggal

Ananira iku singgih
klawan ananingsun ika
upamane sêkar mangke
asrah wawangine ika
kaya anggane wayang
tingale maring Datipun
osike kanthi wong lanang

