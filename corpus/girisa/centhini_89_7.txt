ya ta kang sami têtêgar 
mring awang-awang polatan
wus dangu antaranira
samya maniup mêngandhap
prapta anèngarsanira
ing guru santri sêdaya
mudhun saking panunggangan
wus mulih jaran wêlulang

uwus kawêntar ing desa
kang doh-adoh sami prapta
pan anyabat masuk ojrat
kapengin sampurnèng titah
tinêkan sêkajatira
kang linêwih ingakathah
saking tuajuh angalap
bêrkahe kangjêng ki agêng

kang minulya ing Lêmahbang
Ki Agêng Sèh Amongraga
ki guru kinarya lantar
wakil winênang mumulang
kyagêng ngidini kewala
mêngkana ki guru Jamal
Jamil akêrsa sêsawah
loroging Lêmahbang gènya

mêluku tanpa maesa 
wêluku brujul priangga
singkal mingêr bêludhusan
macule sami gacrokan
amalik nampingi bubak
sêdina dadi leleran
sêdina ngurit samingkal
sêdina dhaut banjaran

sêdina kudur tanêman
sêdina nglilir gumundha
sêdina gumadhung mapak
sêdina mlêncut uraban
sêdina angêmping jênar
sangang dinane panenan
sabên-sabên dènya sawah
sangang dina pêpanenan

dadya bungah ingakathah
sêbarang kang tinandura
pitung dina bae genjah
mêdal woh tulus andadya
nanêm jagung patang dina
miwah nanêm terong kacang
janganan nèng patêgalan
kang terong rong dina awah

kabèh para lurah-lurah 
kang wus samya kinalilan
sami kewala sêsawah
genjah amung sangang dina
lawase nêmbêlas dina
anulya mêtu wohira
tuwuk kang sami tinêdha
sarwi ngêmohi sêdaya

wong desa asuka rêna
karya tan pati rêkasa
mung manggung dikir kewala
tan pêgat dalu lan siang
mênêng-mênêng lamun nendra
tan pati angupajiwa
barang kang cinipta dadya
nadyan nanêm anèng jogan

wohe genjah anèng têgal
wus gumyah mangunahira
sawabe jêng kyai agêng
kang ngangsu mring sêndhang-sêndhang
jalu èstri miwah bocah
toyanira sinundukan
myang ngangsu pikulan banyu
miwah kathah pangeraman

wong wadon kêkêmbênira
kinarya anggorèng kacang
ana satêngah akêlan
banyu ginembol ing sinjang
wus matêng jangan pinangan
wus lumrah kabudayanya
mêngkono wong pirang desa
kiwa têngêning Lêmahbang

uruting Matesih samya 
katutugan sêkadarnya
kang mêncul agêgêmblungan
pênjawile pêthung pêdhang
pênyêluke bandhil balang
jalwèstri lan bocah-bocah
tansah anêbut kalimah
lumrah umah anèng sawah

tan ewah kang salasilah
satêngahe mamah-mamah
katêlah ulah kalimah
amrih gênahing mangunah
bungah luwih ingakathah
tan ana kang solah salah
tan susah dènira sawah
agenjah pêndhak Jumungah

atuah wohnya akathah
tanah desa ing Lêmahbang
agêmah ripah wong kathah
santrine sangsaya wêwah
pengin nyabat masuk ojrat
mêngkana sêdina-dina
gumyah wong sawah tan susah
yèn dalu samya slawatan

yèn raina bubungahan 
kyai guru Jamil Jamal
tan marentah mring sabatnya
sadhengah kinongkon dadya
uncêg pangot bae mara
nadyan kêbo bèbèk ayam
kenging kinongkon sêdaya
dêlah kayu watu lêmah

kewala kenging dinuta
ki guru ingayap sabat
pra lurah-lurah sêdaya
ki guru alon ngandika
èh ani-ani ta sira
sun kongkon têgorên enggal
kae kayu nangka kawak
dèn kêbat ywa kêlayatan

ani-ani sigra mentar 
opang-aping lampahira
ki guru asru lingira
hus hus ni-ani balia
bok aja nganggo pan-apan
gumagus akêtewongan
tinggalên pan-apanira
ngrubêdi nora cancingan

copotên pan-apanira
lah wis dèn kêbat mangkata
ni-ani sênthiyêng mêsat
tinutakên mring wong kathah
ni-ani anêgor nangka
rinubung sakèhing janma
ni-ani anggêgês nangka
rong pranggul gênge wit nangka

blas-blês bisa nêbal tatal
ginuyu marang wong kathah
ngêsorkên wadung nêmbêlas
tatale sami malêsat
anyiprati kang niningal
wus mênggik panêrêsira
amubêng panggêgêsira
kumrêtêk dhoyong kang wrêksa

gumêbrug rêbah ngrêbatang 
ni-ani tumumpang nglekar
sawusnya rêbah kayunya
kyai guru sigra prapta
gupuh piak sabatira
kiai guru ngandika
aranmu ni-ani ala
tan duwe pêngrasa pisan

jêmak pang-êpange ika
padha dèn tutuhi samya
nora nguwisi dinuta
ni-ani ajrih dinukan
sigra nutuhi pang-êpang
gêng alit rampung sêdaya
ngling malih iku wasisan
dêlêge sira tugêla

sêdhêpa bae kang papak
ni-ani gêgêsi sigra
wrêksa wus tugêl sêkala
sêdaya gumuyu latah
majat ni-ani tan bisa
anêgor kayu wit nangka
ki guru nulya ngandika
mring wong nini-nini tua

kêmpong untune wus gêmpang
ki guru aris ngandika
e lah sira nini tua
kayu iki garotana
bakal sun karya klowongan
bêdhuge masjid gêng ika
dadia padha sêdhela
mêngko kanggoa Jumungah

sigra nini-nini tua 
anggaroti kayu nangka
temal-temol apilaran
myang tatale akêmahan
anêmên nyakoti wrêksa
tan dangu dadya klowongan
tabêt alus lir pinasah
datan mantra cinakotan

sampun dadya kalowongan
kyai guru ngambil bocah
cilik mêksih sinusonan
nulya prapta lan biangnya
ki guru alon lingira
lah bocah bayi ta sira
wangkisên bêdhug sêdhela
anuli kanggo dèn kêbat

bocah ingkang sinusonan 
tangi saking pangojongan
mudhun mring lêmah lumampah
lumayu mêsat sêkêdhap
tan dangu anulya prapta
ngirid bocah bayi kathah
sami pasuson slawe prah
pating carêngik swaranya

kang gawa bèji wêlulang
binayang ing rare bajang
siji norana bêrangkang
mangkis bêdhug kêlowongan
sumriwêd gêdrah grêjêgan
akale asor wong gêrang
wêlulang jinèrèng kathah
binèjèn sêgadugira

bèji manjing ginandhenan
ingubêngakên supaya
èndhèk dènya nambut karya
ting gêrathok thag-thêg ramya
acêngekan bayi kathah
kongkon tuding-tinudingan
esthane atag-ingatag
sêngkud dènya nambut karya

tan dangu anulya dadya 
wangkisan singsêt bêkayang
wus garing sami sêkala
bêdhug cinoba tinêmbang
jumêglung kadya gong monggang
janma kèh ngling biang-biang
nora jamak uninira
nulya laju kinèn bêkta

sigra bayi sêlawe prah
bêdhug ingangkat ing kathah
para bayi jabang-jabang
sinunggi binayang-bayang
ampang lir gawa dêluang
pra jabang lakune gancang
sêlang tunjang tan sumêlang
lajêng pinasang anganggrang

sêdaya abungah-bungah
sakèhe sabat kang anyar
gèdhèg nêbut tobat-tobat
eram gumun gawok mulat
samya gunggung gurunira
èdi sêktine kaliwat
cipta krasan nèng Lêmahbang
kêpengin gampang pinangan

kang bêdhug wuse pinasang 
santri kwèh ajumungahan
kumêrut kabèh santrinya
jalwèstri rare nèm tua
mring masjid ajumungahan
agêng alit winêtara
kalih bêlah èwu ana
srambi èstrin keri kanan

supênuh masjid mêlapar
kêbak dêlah pêlataran
Ki Agêng Sèh Amongraga
ngimami nèng pangimaman
pan mêksih kinêrobongan
guru Jamal mangasiral
guru Jamil ingkang kutbah
praptakir bakda Jumungah

kêndhuri kêlangkung kathah
godhong ancak kadya sarah
bêlabur sêkul lan ulam
wêradin warêg ambrêkat
mudhun bubar bar Jumungah
sami mulih soang-soang
sêmbari adidikiran
nut panjang wêtuning napas

wênèh dikir nut tindaknya 
myang lagon sasênêngira
wus lumrah wong pirang desa
gumrêmêng dalu lan siang
satêngahing nambut karya
santri èstri kang wus bisa
samya karya pangeraman
èstri barang karyanira

anutu adang akêlan
namung tinunggu kewala
sarwi dikir Allah-Allah
kang nutu asangga uang
alune gêjug priangga
tampah nampèni kêpyakan
yèn wus rêsik anèng wadhah
miwah ingkang olah-olah

anjêngglu jangur kewala
mung nyalumik didikiran
kang la illaha-illalah
ana illalah-illalah
myang kang dikir Allah-Allah
miwah hu hu dikirira
kang angi enthonge bisa
anglèr sêga bêludhusan

ilirnya kopat-kapitan
irus solèt munthunira
samya kluthukan priangga
myang kayu sumugu dhawak
kabèh tan susah anggrayang
rampung dhewe pirantinya
kang dadya kasukanira
kang santri-santri sêdaya

salurah-salurahira 
ngadu-adu pangeraman
cêmpe bijig lan maesa
myang kancil kêlawan macan
gêmbar-gêmbor sima kalah
kodhok ingabên lan ula
ula dèn êmplok inguntal
kodhok bêdhudhug sêblungkang

kyai guru Jamil Jamal
nuding raryalit sêtunggal
ingacêng-acêng dakarnya
pêlinya bocah amêkar
ambêdêdêng mulur dawa
malêmbung padha sêdhela
dinêlêng katon undhaknya
pêkênêng-pêkênêng mêkar

dawa kangsi limang dhêpa
dêdêlêge gêng sêkêndhang
mung pawakane kewala
kêjaba gêgalêngira
amêdhok rah-irahira
jêlèbère bulêtira
sêpayung bèbèk bawera
kêngkêng atos ambêngkayang

manggat-manggut ablag-blêgan 
anggute sumèlèh nglêmah
dadi rubungan ing kathah
samya myat ing poting bocah
ki guru Jamal ngandika
lah mara padha nungganga
ing guthule mot wong pira
pra lurah gumuyu latah

sêndika sigra anunggang
sag-sêg samya jèjèr wayang
raosing wêlakang mangang
mot wong sêlawe boncengan
pan mêksih kêpara longkang
ingsad-ingsêding lungguhan
watês githoking lingiran
ki guru Jamal lingira

lah mara dhêngal-dhêngalna
badhamu kang limang dhêpa
matur inggih sarwi latah
nulya potinge anjêngat
angadêg têlung gêgantar
wong sêlawe kudhampêlan
ngêthapêl dhogol kang mêta
kang lungguh cêngêling guthul

gendholan ikut akêkah 
sarwi jêlih-jêlih samar
awang-awangên yèn tiba
pating barêngok sêdaya
kêsêl ngemplok ing guthulnya
ki guru alon lingira
tiungna bêncolèngira
nulya tinungkulkên sigra

sumiut wong slawe maras
kuatir mênawi tiba
lah wis congcongên kewala
dhêngalna ing sawêtara
dimèn kang nunggang sêkeca
lumakua sisirigan
tur sêndika bocah mentar
kinèn mubêng pêkarangan

inganggut-anggut guthulnya 
sêdhêng dènya dhêngal-dhêngal
wong sêlawe cikrak-cikrak
enak edhul nunggang guthul
dèn iring ing santri kathah
lir wong angarak pêngantyan
gar-gêr samya sumyak-sumyak
nèng lurung ngubêngi desa

kêpapag kêbo bayakan
kêbo sapi bubar-bubar
wor sinurak ingakathah
saya lumayu ambêdhal
giras anêlasak dhadhah
wêdi mring guthul tan lumrah
kang ngarak abungah-bungah
gumêrah ngêbêki sawah

tan adangu nulya jawah
guthule saya sumringah
mêngangah kaya kinumbah
wong kathah alatah-latah
kang nonton sangsaya gêdrah
nora mundur drêsing jawah
potinge ngadêg andhêngal
samya nguthapêl kang nunggang

lir bencok rèmbèl nèng papah 
nèng githok tênggoking dakar
ngaubi thothok kang mêkar
wong sêlawe tan kodanan
lir ngangge payung kambangan
wong akèh ngaub rêbutan
nèng bongkot adhêdhêsêkan
midêr mêrgi turut dhadhah

dhogol ngadêg sring kapêlag
ing papringan palêthosan
wangsul praptèngarsanira
ki guru aris ngandika
wus trang guthulmu tungkulna
sigra potinge anglayang
alon sumèlèh ing lêmah
mudhun sêdaya kang nunggang

pan sarwi gumuyu suka
ki guru malih ngandika
potingmu guyangên kana
ing kali bandhul kang bêna
wong sêlawe ngosokana
guthule dimèn sêmbrana
bisa bigar mrana-mrana
wong sêlawe tan lênggana

sêndika mangkat sêksana 
potinge ngadêg anulya
sampun mentar saking ngarsa
papringan kêkayonira
kang magoli urut mêrga
pang-pang sêmpal wohnya gigal
kêpranggal guthul andhêngal
kumrutug kadya bêrangkal

praptèng kali Bandhul enggal
ginuyang wong sêlawe prah
kinosokan ing gêlagah
dhogole arunjah-runjah
silulup kêdhung mêntêngah
satêngah padhang abêtah
tangi niba nêbah-nêbah
lir bocah arunjah-runjah

guthul sru dènira polah
lir kinêbur muncrat wutah
kêbajong dhogol jêlampah
toya gung sakêdhung bubrah
poting ngolang-aling rêbah
yèn janmaa kiprah-kiprah
anglumba-lumba gigidrah
ngalobak sêpolah-polah

bocah poting nangis susah 
agila ginawa solah
si bocah langkung garêsah
jêrit-jêrit mêksa tansah
potinge sigra gumregah
angodor adrêng mring dhadhah
kêpapag ing kêbo ranggah
sinondhol kêlumah-lumah

dhogole gêgabul lêmah
sinurak-surak ing kathah
jalwèstri nonton gumêrah
poting mring wong wadon ngangkah
dèn sundhul kêlumah-lumah
polahe guthul tan lumrah
agawe sadhengah-dhengah
gobag-gabig mutah nanah

ambêlasak maring omah
kang ambabah bubrah-bubrah
abudi tan kêna ngampah
kang duwe omah malêpah
mupus tan rumasa gadhah
pratingkah saking parentah
ciptane samya sumarah
ing manah sampun nêlalah

potinge tan sayah-sayah 
kang andulu samya wêgah
mring poting adadah-dadah
wong kathah gêdrah gumêrah
guthul bisa ngarah-arah
mêngkana ki guru Jamal
potinge binalang sêpah
poting mungkrêd kadya lintah

mulih sauruting bocah
gêgêtun gumun sêdaya
mangunahe gurunira
ginugu sêdina-dina
tan dangu ki guru Jamal
santrine matur gurunya
paduka pan tinimbalan
gupuh ki guru lumampah

ya ta Kyagêng Sèh Mongraga
kang tinuding praptèngarsa
ngandika nèng jro kêrobongan
èh Jamil manira tanya
wus pirang dina samangkya
nèng ardi Bangun Lêmahbang
Jamal Jamil aturira
èngêt kaula ingetang

sampun kawan dasa dina 
kaprie saiki padha
sabat-sabatmu pêpakna
sun arsa nutugkên lampah
linggar saking ing Lêmahbang
kabèh padha poyanana
kang liningan tur sêndika
gya amêpak sabatira

kang samya lurah sangalas
tan dangu prapta sêdaya
mring masjid lir jumungahan
dhinawuhan sêdayanya
yèn kangjêng kyagêng samangkya
kêrsa linggar sing Lêmahbang
nulya kyagêng bantu kêrsa
kabèh santri-santri sira

lah uwis padha karia
sun arsa andon lêlana
nutugkên paraning kêrsa
andum sêlamêt kewala
ingkang liningan sêdaya
kèndêl tumungkul tan nabda
ki guru nambungi sabda
mring pra sabat kang liningan

lah mara padha matura
mring kangjêng ki agêng samya
mêngkana kang para sabat
samya umatur prasêtya
ature samya lênggana
kaula tan purun tilar
kêdah tumutur ing tuan
manggiha lara lan pêjah

tan nêdya amba suminggah 
sênadyan tan linilana
kaula mêksa tut wuntat
mêngkana aturnya samya
ya ta Kyagêng Sèh Mongraga
ngandika mring Jamil Jamal
èh santri ro kêrsaningwang
mring tanah nagri Mêtaram

wus mêngkono têlênging tyas
takona mring sabatira
yèn ana kang wus angambah
ing tanah Samparpalihan
pasisir sapêngulonnya
Ki Jamal nulya têtanya
mring sabatira sêdaya
samya matur tan uninga

Ki Wrêgajati asojar
manira bièn wus ninga
Sèh Mongraga lon ngandika
ia lakon pirang dina
têka ing kene Lêmahbang
Wrêgajati aturira
apan tigang dalu mêrga
mênawi lampah lancaran

saking nagri Ngaksiganda 
pan sêdalu margi prapta
Sèh Mongraga angandika
yèn mêngkono Jamil Jamal
mêngko ing latri kewala
sun linggar saking Lêmahbang
dene sabat-sabatira
ya sêkadare priangga

sêdhidhik sênadyan kathah
jalwèstri anom myang tua
kon dandan saiki padha
ing mêngko ratri umangkat
kang liningan tur sêndika
sabat samya lèngsèr sigra
mulih dandan soang-soang
tan etang ingkang tinilar

pomahan tanduranira 
kang kuat kêbo sapinya
namung sangu kang ginawa
bumbu bêras lawan arta
samyayêg sêdayanira
Sèh Mongraga angandika
sira pinaring dening Hyang
sabat dadya kanthinira

ya ta wau wayahipun
bakda ngisa para santri
sampun samêkta sêdaya
santrinya jalu lan èstri
kang para lurah sangalas
tan ana kang nêdya kari

namung sabat-sabatipun
kang tumut wontên kang kari
kathah kang samya nut lampah
mring Kyagêng Sèh Amongragi
kathahira winêtara
tigang atus jalu èstri

mêngkana Sèh Amongluhung
anglela dènira linggih
umijil ing kêrobongan
ingayap santri jalwèstri
sêdaya gawok tumingal
ing cahyanya Amongragi

awênês jêtmika ruruh 
sumilak pasêmon wingit
jalwèstri tyasnya kakênan
sumungkêm samya jrih asih
toh jiwambêk lara pêjah
kukuh rêngkuhe anggusthi

Sèh Mongraga ngandika rum
mring ki guru Jamal Jamil
paran wus samya samapta
kabèh sanak-sanak santri
kang padha brangtèng Pangeran
mrih utamaning aurip

Ki Jamal Jamil umatur
katiga Ki Wrêgajati
punika sampun sêdaya
sêkathahing para santri
angantos kêrsa paduka
umiring tan nêdya kari

ki agêng malih amuwus
mring lurah santri sawiji
èh Ki Tisnaraga sira
karia aywa umiring
rêksanên patilas ingwang
ngimamana santri-santri

jumungah ing masjid agung 
supaya kang kari-kari
padha sêngsêm ing agama
lan saturunira benjing
ajênêng nganggoa Raga
nak putumu ing Lêmahbrit

kamituane ing Bangun
poma aja walangati
kang liningan saha sêmbah
mring guru ingkang ginusti
mênggah-mênggah Tisnaraga
sêdyamba tan nêdya kari

pan ajrih wêwalêripun
Ki Agêng Sèh Amongragi
umatur salurahira
yèn parêng dalêm lilani
tumutur sêparan tuan
pêjah gêsanga tut wuri

Sèh Mongraga lon amuwus
ya wus sun trima sirèki
lamun ana kajatira
nusula kewa bêcik
yèn uwis têmtu gwaningwang
praptaa ing Wanagiri

kang sinungling nêmbah matur 
sêndika tan walangati
ngling malih mring Jamil Jamal
katri lan Ki Wrêgajati
lah mara payo bismillah
umangkat kang nglêlana nis

sapa kang wus wruh ing laku
anggrêmanana ing mêrgi
sigra nuduh Jamil Jamal
marang santrine kêkalih
Ragajati Jatiraga
pinatah lumakwèngarsi

adan mangkat Sèh Mongluhung
saking dhusun ing Lêmahbrit
ingiring santrinya kathah
mêrgi nut kêndhiting ardi
dulur lampah sêsêmutan
sêdaya sami adikir

tan rêmpêg sêkadaripun
dikir sasênênge muni
ririh bawane wong kathah
gumêr lir gêdhor kang siti
antara pitung pêmbalang
ulure ingkang lumaris

wus kapungkur ardi Bangun 
tidhêm kayon samya tistis
tan ana angin sumrabat
anjêgrêg datan kasisir
kadya gêgêtun sungkawa
wêwêngkon wukir Bangun gring

nir kêkênyêpira samun
ardi Bangun lir ngêmasi
kanisan suksma sêkala
singsal sêsananing urip
lir dyah kapugutan trêsna
anjêtung sèsining wukir

kadya belaa tumutur
mring sang andon lêlana nis
kup-angkupan munyèng wrêksa
lir panjriting kang raryalit
kilayu nguwuh sudarma
sinauran ing kêdhasih

angalik-alik mlas ayun
lir dyah angoso ing siwi
wis cêp mênênga ywa beka
tan kêna sira klayoni
sêpuluh milu-milua
wus tan sira tan tinolih

dolana bikiran tandhu 
lir sunu kang saya nangis
têkèk nèng gowok sru munya
lir mêdèni rare budi
bangkong munya nèng pangrongan
kadya kakine ngaruhi

ênêng-nêngana anakmu
budi kilaywèng sudarmi
bapakmu lagya lêlana
nora lawas nuli bali
yèn janmaa esthanira
sêdaya mêngarang kingkin

tan wus ucapên ing gunung
kang karya upamèng kawi
ya ta kang lagya mahawan
ing ardi Bangun Lêmahbrit
lêlêngkèh ing pangarean
mêrgi gêng anjog Mêtesih

samya kumpul lampahipun
adulur lumakwèng wuri
tanapi nèng keri kanan
Jatiraga Ragajati
mêcalang lumakwèngarsa
kang dadya gêrmaning mêrgi

lêpas lampahe andarung
adikir samêrgi-mêrgi
praptèng dhusun Sugatsalam
angidul ngilèn lêstari
rêrêb wana Jatisaba
wanci gagat bangun ratri

mondhok anèng Banalindhu 
pra santri dènya miranti
anèng ra-ara bêbangkan
supênuh jalu lan èstri
kupêng dènya majêmukan
adikir ojrat ripangi

ting garelo guyêng junun
sêdaya buka pribadi
jalwèstri atutup muka
ing jarit putih rong nyari
sinêrat ing rajah muka
pambukaning roh ilapi

samya sru paguyêripun
wang-wêng gêdhêg gobag-gabig
manthuk krêp narêthêk nyêngka
napas winotan ing dikir
sèwu kalimah sanapas
kèh unèn-unèn ing dikir

la illaha illalahu
haillalah illalahi
wênèh Allah Allah Allah
kang hu hu hu hi hi hi hi
e e i i u u a a
la la la la hak hik hak hik

sarêng panarima junun 
ting karingkêl anggulinting
saujur-ujure niba
wor-winor jalu lan èstri
aundhung bantal-binantal
tan ana walang asisik

sêsangat dènira kantu
dènya kalêngêr tan eling
wus dangu antaranira
kang samya pana birai
tangi saking pajununan
salong mêksih anggulinting

sidhêkus miwah sijujur
kang wus tangi samya nangis
kang katon sajroning pana
gurune ingkang ginusti
Ki Agêng Sèh Amongraga
lênggah ing dhêdhampar rukmi

sarwi kinêbutan babut
ingayap pra widadari
andum nuduhkên sawarga
cêcadhanganira benjing
ing pati manjing sawarga
janma kang ambuka dikir

saban-saban kang kadulu 
datan ewah ing pangiksi
tan kirang sêcacahira
mêksih kadya wingi uni
wuse nglilir sêdayanya
pra santri jalu lan èstri

samya nangis ting salênggruk
wau Kyagêng Amongragi
karya wêkasan ing lampah
amiwal sarengat nabi
sarate tan kêwanguran
limang wêktunira haib

karya ampinganing èlmu
ngungaskên kêrana lair
suprih kawêntar supaya
winahon ing hukum aji
numpak ing antara mangga
mèsi pungkasing kêdadin

dadya tan ngibadah wêktu 
namung anggung guyêng dikir
amrutahakên mangunah
tan lyan ciptane sang yogi
sayoga nèng Ngèksiganda
kamulyane katon gaib

ya ta wau Sèh Mongluhung
ngandika mring santri-santri
rêrêb nèng kene kewala
kang jênêk rèrèn saari
ing ratri bae lumampah
padha agawea bukti

saanane kang tinêmu
sakèhe iku rêjêki
lah padha kukus-kukusa
sêmbari bengat adikir
kyai guru Jamil mojar
payo kono santri-santri

lah-olaha sêkadarmu
sêga jangan kang miranti
santri kang tan sangu bêras
sukêt-sukêt bae dadi
sêga panganên ya enak
tan beda lan bêras pari

gya santri pawèstri gupuh 
pasang dhingêl ngrêratêngi
kang sangu bêras dèn êdang
akêlan ngêliwêt sami
ngêlandêng akêkêbula
kang mêlarat santri miskin

angliwêt lang-alang rumput
bathok blungkang dadi kêndhil
myang dadi kuali wajan
godhong dadya ian ilir
toya kang minangka lênga
pan dadya lisah sayêkti

kiwa têngêne andulu
mring tingkahe santri miskin
matênge nora prabeda
lan bêras kang dèn pususi
sêdaya ciptaning dria
brêkahe kyagêng linuwih

samya kêpengin kadyèku
kêduwung sangu bras pari
anulya sami anadhah
anutug dènira bukti
kyai guru kang dhinahar
punjunganing para santri

wus luaran samya tuwuk 
nulya trap majêmuk dikir
akupêng kêpung kalangan
amasang tutup pangèksi
ing jarit miwah dêluang
pambukaning dikir supi

angguyêr
kèh warnane solahnèki
angêdên nênggak asantak
myang uninya warni-warni
pan kongsi sêdina bênthang
dènya guyêng ahli dikir

ingkang wus kalêngêr dangu
tangi nangis dikir malih
pating jakêngkêng kang pana
wênèh mêksih gobag-gabig
kèh warnane solahira
sakèh santri jalu èstri

wusing asar surya seub
samyaso angaring-aring
adikir lir saban-saban
kang tan kêna pot amuni
kêjawi wêktu ambuka
ambatêk dikir ripangi

samya ngayêm-ayêm kayun 
mentar mijil sing wanadri
anunggang jaran wêlulang
miwah nunggang jaran ilir
wênèh nunggang jaran tampah
kayu-kayu wilah dadi

tinunggangan bisa mabur
anapak kaywan wanadri
pêngrasanira sêdaya
anunggang jaran sêmbrani
têtêgar muluk ing tawang
kêdulu langêning bumi

kang bêblês mring mega biru
wêruh saisining langit
limrah kêkayon lir teja
ngunguwung prêdapa sari
jarane mangan prêdapa
ning kayu teja ngramêsi

saciptanira pan tutug
arikat lir kilat thathit
kang endah-endah ajangkah
pra santri jalu lan èstri
tinimbang lan swarganira
bêcik swargane pribadi

wus lumrah pêngrasanipun
tan ana gèsèh kadyèki
tur ta puniku jatinya
pratingkahing santri-santri
anunggang jaran wêlulang
wilah ilir tampah tampir

mubêng kewala lumaku 
nèng ara-arèng wanadri
lir wong nêgara sêtonan
têpung gêlang wira-wiri
kêluyuran bêng-ubêngan
salin pêndêlênganèki

pêngarase bisa mabur
mumbul maring awiati
lamun mundur lampahira
pêngrasa mêsat mring langit
yèn maju dènya lumampah
pêngraos niup mring siti

mêngkana wanci mèh surup
pra santri sêdayanèki
mudhun sing turangganira
kabèh jarane wus mulih
jaran wêlulang bêlaka
ingkang ilir mulih ilir

wilah kayu mulih kayu
tampah tampir mulih tampir
trêkadhang wong pêdhusunan
uning wong ahli birai
dhasar wus ngrungu pawarta
samya kèlu masuk murid

wong papat lima nêm pitu 
anyabat malbu birai
kêpencut mangunahira
kasêbut jalma linuwih
sarwa dadi kang sinêdya
tua anom-anom prapti

ya ta Kyagêng Sèh Mongraga
dènya rêrêb nèng wanadri
bêbangkan ing Jatisaba
wana lit trataban kêdhik
bakda ngisa kang wanci
Sèh Mongraga lon amudhun
lah payo Jamil Jamal
umangkat mupung wus ratri
kang liningan matur sêndika sumangga

adan samya lumaksana
ingiring sakèhing santri
ngidul ngilèn lampahira
anyabrang ing kali Samin
angidul ngêncêng mêrgi
ngidul ngilèn malih maju
angambah pasawahan
adulur lampahing santri
atikungan lir têksaka gêng lumampah

samya dikir lilirihan 
gumêr gumalêgêr kadi
pangakaking naga lanang
anglud mêmangsan tan kenging
ya ta nabrang bênawi
gya prapta ardi Sapikul
ing wanci bangun enjang
rêrêb sêkathahing santri
nèng pucaking pupunthuk ardi Sarêmbat

samya dikir buka rasa
majmuk kupêng jalu èstri
ramya angantêp kang swara
sru gumuruh manêngkêri
wukir lir mogak-magik
ginora wong têlung atus
kêlangkung rahabira
dènya bubuka ripangi
war-wêr mungsêr angguyêr kêpalanira

wus kaduk pêndadakira
blag-blêg tiba anggulinting
kang kaglundhung ing perengan
tibèng sor mêksih tan eling
kathah ingkang kadyèki
myang kang ngundhung sungsun timbun
angglasah lir babadan
saujur-ujurirèki
mati atap kadya bangkening paprangan

mung Ki Agêng Sèh Mongraga 
Jamal Jamil Wrêgajati
kang mêksih lênggah tan rêbah
ajênak dènira dikir
sakèhing para santri
kang samya kalêngêr dangu
antara wus sêsangat
pra santri samya anglilir
ting salênggruk lir saban pênangisira

kang samya kaglundhung jurang
ngêrèkèl ngumpul mênginggil
wus pêpak somah-somahan
samya ngrêratêngi bukti
wêradin jalu èstri
samya ngukus ting karêlun
samya abungah-bungah
sadhengah kang dèn olahi
datan susah bêras ingkang pinususan

sukêt gêlagah lang-alang 
kinuwêl dipun liwêti
sapraboting olah-olah
sêbarang cinipta dadi
tan pae lan bras pari
mindhak wangèn raosipun
miwah boja nyamikan
bêrangkal cinipta gêndhis
dadi gêndhis godhong ciut dadi amba

miwah wingka kang cinipta
dadi ajang panjang piring
sawusnya kinarya nadhah
mulih dadi asalnèki
sabên-sabên kadyèki
sabat kang anyar andulu
kêlangkung kagawokan
sangsayu suyud amurid
tan sumêlang kandhêm kèrêm anyênyabat

mêngkana ing wanci siang
sêdintên bêngkêlêng dikir
yèn wus samya abubuka
wus ing wanci asar akir
samya angaring-aring
dodolan mabur mindhuwur
nunggang jaran wêlulang
ilir têdhok tampah tampir
kayu wilah-wilah padha tinunggangan

kumêrab jaran-jaranan 
sawiji tan ana kari
jênak dêlênge kêpenak
lênggak-lênggak malangkêrik
obah dhadha sisirig
bêng-ubêngan maju mundur
tan owah pêngrasanya
lir saban nitih turanggi
wit sawising asar kongsi surup surya

mudhun saking panunggangan
pra santri samya alinggih
tansah amaca kalimah
ririh ukur angalêsik
Kyagêng Sèh Amongragi
pangandikanira arum
lah payo Jamil Jamal
umangkat sêdhêng wus ratri
kang liningan samya umatur sêndika

adan umangkat saksana
sira Kyagêng Sèh Mongragi
ingiring santrinya kathah
lir sabên dènya lumaris
mêngilèn urut mêrgi
ing Kabasêng menggok ngidul
manjat ardi Pyahilang
Kêndhêng ardi kidul nênggih
lêngkèh ardi Gajahmungkur kilènira

ngidul ngilèn lampahira 
lulukikan jurang ardi
pan sarwi adidikiran
swara sru gora ing ratri
buron wana kèh wingwrin
kêbrasat samya lumayu
banthèng kidang mênjangan
sak-sakan kagyat anggêndring
jrih miarsa swaraning santri dikiran

myang sima tinggal mêmangsan
anggro sru lir ambarungi
mêlumpat tinggal glagahan
lutung gègèr gorèh ajrih
gumrah wurahan wingwrin
anuntung êpanging kayu
swarane agegokan
ramya lir bantoni dikir
mêrak ngakak mabur angalih pencokan

wau Kyagêng Sèh Mongraga 
ingkang mahawan ing ratri
anusup wana wulusan
randhat dening mêrgi rumpil
asiluk-siluk sungil
pêtêng mangêb dening singub
pandam wulan ping sanga
rêmu rêmênging pangèksi
ngulap-ulap ing mêrga miat lang-alang

mêrgi rupak mung sêpêcak
ulur tan kêna wong kalih
ulur siji sêsêmutan
ingarsa lan wingking têbih
titikungan wêtawis
dohira sangang panyêluk
tan ana pêdhotira
tungtunan jalu lan èstri
kang bubulên grigah-griguh napak krakal

suprandene tan ngrêsula
saking maksude birai
abungah nêbut kalimah
tan ana sangsayèng mêrgi
puput tunggangan ardi
tumurun suku kang kidul
angambah pangempehan
angidul ngilèn lêstari
nabrang Oya ngidul praptèng dhusun Sampak

maksi ngidul malbèng wana 
wana Jatigonjing nênggih
wontên bêbangkan awiar
têngahing wana miranti
sêndhangira umili
kinubêng wit gayam agung
Kyagêng Sèh Amongraga
raryan nèng ra-ara radin
bêbangkaning wana Jatigonjèng gènya

ing wanci bangun raina
dènya rêrêb wus miranti
majêmukan kêpung kapang
nulya trap ambuka dikir
langkung ramenirèki
lir makêtêr wukir rigung
kagyat wong prapat desa
samya prapta aninitik
ingkang dadya gumêrah têngahing wana

ya ta kang samya bubuka
matyatap sungsun atindhih
adangu kalêngêrira
wor sayah dènya lumaris
kongsi siang ngalilir
kanikmatên dènya kantu
wus tangi sêdayanya
nguculi tutup pangiksi
nulya samya olah-olah sêga jangan

abusêkan kadya saban 
barang kang cinipta dadi
sangkêp ulam rêrampadan
myang mêmangsêg warni-warni
wowohan samya prapti
pribadi pating gêlundhung
pra samya winadhahan
ing dhulang myang panjang piring
sing lèr wetan kidul kilèn prapta dhawak

wong desa-desa kang samya
anonton santri birai
sami agawok tumingal
waune tan kêlah-kêlih
sêkala rumat sami
ajang panjang piring tuwung
prabot pawon tan susah
sêdhengah cinipta dadi
datan susah kang pinangan santri kathah

sami kenyut manahira 
tua nom jalu lan èstri
samyambyuk umasuk sabat
mring ki guru kang sinêkti
samya tan ana mulih
malah mulih ngait batur
sêbrayat masuk ojrat
awon mimikul angarit
ngur masuk dul kang tan susah ngupajiwa

mêngkana sangsaya kathah
wong kang malêbu birai
kawarta sakèh padesan
akathah kang sami prapti
wong rusak dadya sêkti
barang saciptanya sinung
mulya dunya akerat
amukti tan nambut kardi
pan mêngkono wartane kang dadya ojrat

ya ta Kyagêng Sèh Mongraga
nèng Jatigonjèng miranti
dènira rêrêb tri dina
sangsaya kèh santrinèki
kathah pinangkanèki
sauruting ardi kidul
samya kerup anyabat
mring ki guru Jamal Jamil
wus pinatah winuwuhkên ing lulurah

matang puluh salurahnya 
gunggung santri sêdayèki
pan pitung atus sêwidak
kang sami masuk birai
lajêng kewala dikir
ing Jatigonjèng supênuh
sêdaya wus sinungan
rajah pambukaning dikir
tutup mata ing sinjang rong nyari pêthak

sawênèh ingkang dêluwang
rajah tutuping pangèksi
janmanyar nora bêbakal
laju kang sinêdya dadi
tan pae lan kang lami
samya wruh sawarganipun
cêcadhangane benjang
katon sadurunging mati
saikine barang kang sinêdya dadya

mila tan ana sumêlang
sumungkêm ing lair batin
mathêm gegeonganira
ya ta Kyagêng Sèh Mongragi
angling mring Jamal Jamil
sun dulu santrimu wuwuh
kang liningan turira
inggih kathah ingkang prapti
gunggungipun pan pitung atus suwidak

mêksih wontên ingkang prapta 
lirna kang sêtunggil kalih
kang dèrèng kaula petang
kyagêng angandika malih
yèn mêngkono inganti
titane kang padha rawuh
têka rong dina êngkas
sêdhêng rêrêm para santri
anèng Jatigonjèng bêbangkane wiar

araryan ing patang dina
lan kurang pira singriki
ing tanah Samparpalihan
umatur Ki Wrêgajati
kirang sêdalu mêrgi
lamun lancaran ing laku
yèn kadya lampah tuan
kados tigang dintên prapti
yèn mêngkono payo nyêngka sawêtara

yèn wus ing rong dina êngkas
mêndhane santri kang prapti
umatur inggih sumangga
ing karsa amba umiring
mêngkana para santri
kêlamun ing wanci bangun
kabèh samya bubuka
bakdanya kongsi byar enjing
laju samya olah-olah kang tinêdha

tan owah lir sabênira 
dhêmênên sakèhing santri
dadi kêlawan cinipta
sawarnane kang binukti
datan cua ing ati
enak tur anutug tuwuk
yèn wus samya amangan
dikir sru kangsi saari
tan kêrasa panas anèng ara-ara

praptèng wanci bakda ngasar
samya têgar ngawiati
anunggang jaran wêlulang
sadhengah kang dèn tunggangi
pêngrasanira dadi
jaran sêmbrani linuhung
ulês ijo mawi lar
mabur bêblês maring langit
busanendah ngujwala abra markata

pan wêruh saliring paran 
adi-adining pangiksi
bayakan abêbarêngan
ngêmbara mring awiati
tan ana angling lining
kewala sêdaya minggu
lir tingkah jroning nendra
tumon tan nêdya ngaruhi
jroning pêngrasa têkan ingkang pinaran

sayêktine badanira
tan lunga-lunga nèng siti
mubêng ngubêng kewala
ing ara-ara aradin
ingkang maju lumaris
ana kang lumaku mundur
samya jaran-jaranan
wit nyemplo paningal salin
wus mêngkono trape wong ojrat dul-dulan

yèn wanci suruping arka
rèrèn sêdaya alinggih
pan sami pêngrasanira
mudhun jog prapta ing siti
tungganganira mulih
maring dhapure kang mau
lulang mulih wêlulang
sêdaya lir wingi uni
lamun dalu ojrat emprak gêgabusan

têb-têban bakar-binakar 
tan ana kang miatani
kadhang kang gamoh kewala
pinêdhang sinuduk mati
binakar gêsêng posit
kang kinêpruk ajur lampus
gêtihe dêladagan
wus mati bisa rip malih
pan tan ana sumêlang tumêkèng tiwas

mêngkana Sèh Amongraga
sawusnya ing kawan ari
anèng bêbangkaning wana
ing Jatigonjèng miranti
angling mring Jamal Jamil
payo sêdhênge lumaku
iki wus bakda ngisa
mupung sih sore lumaris
samya matur sêndika nulya parentah

lah dèn age lurah-lurah
tatanên kancamu santri
kang dhudha randha bènèhna
lan kang sosomahan sami
aywa wor ing lumaris
sêndika ingkang tinuduh
sampun samya samêkta
sêkathahing santri-santri
dan umangkat wau Kyagêng Sèh Mongraga

angidul bênêr lampahnya 
asêlur kang santri-santri
ingarsa têbih lampahnya
kang wingking têksih alinggih
kêmputira lumaris
saonjotane wong mikul
gumrêmêng gêlêgêran
santri kang lumampah dikir
gumaredêg kadya prahara manampak

panjatan wana Jakêtra
têrataban wana alit
prapta ing ardi Pagutan
wit tanah ardi Sakêthi
nurut tikungan ardi
laju lampahe mêngidul
ardi kang kêliwatan
ardi Lêndrêk ardi Kiping
ardi Munthil ardi Bawak ardi Bungkak

ardi Mathak ardi Bangak 
ardi Tundha ardi Tandhing
ardi Lok ardi Jimbaran
ardi Sangkal ardi Bangir
ya ta lampahirèki
prapta ing ardi Kamadu
mêngidul malih manjat
rêrêp ardi Sambiradin
amêlapar kuwu anèng Sambirata

ing wanci bangun raina
sami bubuka pra santri
sangsaya sru swaranira
kang samya abuka dikir
uning mangsa pribadi
saban wayahipun wêktu
pan sami trap priangga
tan kongsi dèn parentahi
para santri arahab dènya bubuka

sawusnya samya lah-olah
sasênêngira ngratêngi
ayêm atêntrêm tyasira
sêkathahing para santri
Kyagêng Sèh Amongragi
nèng Sambirata tri dalu
kathah kang sami prapta
wong desa ing kanan keri
saturute wong pawukiran kèh prapta

samya masuk nyabat ojrat 
nora kêna dèn sayuti
lakon saonjotan prapta
jalwèstri mring Sambiradin
wêwahira winilis
têlung atus pitung puluh
gunggung sêdayanira
lan santrinira kang lami
apan sèwu langkung satus tigang dasa

mêngkana Sèh Amongraga
dènya rêrêb kalih ratri
anèng ardi Sambirata
kathah wêwahe kang santri
andikanira aris
marang santrinira têlu
payo sêdhêng umangkat
kurang lakon pirang ari
pan umatur kirang kalih dintên prapta

Wrêgajati aturira
ing lampah lamun marêngi
prayogi siang kewala
paduka maklum ing santri
luhung rêrêb ing ratri
bêrkate ngambah mana gung
dadya randhat ing lampah
mênawa lumampah ratri
santri èstri lan rarywalit kang musakat

Sèh Mongraga lon ngandika 
bênêr ture Wrêgajati
ing wêngi nadyan padhanga
amamar ngupayèng mêrgi
matur Ki Jamal Jamil
inggih lêrês aturipun
mindhak dhangan ing manah
kang badhe tuan kêrsani
gèning santri supaya krasan kasmaran

ya ta Kyagêng Sèh Mongragi
lêga tyasira ngaturan
wusana ngandika alon
ya mêngko bangun kewala
sawise padha buka
ilmu rasaning pandulu
lan padha dimèn sêsarap

lah wus tatanên kang bêcik 
santrimu salurah-lurah
pandumên sarerehane
samya umatur sêndika
mundur samya memetak
santri ing salurahipun
anglimang puluh sêsanga

nalikanira ing ratri
samya ojrat lêlagonan
anêlasakên sukane
kang emprak èstri lan pria
samya agêgabusan
têb-têban sumbu-sinumbu
sasuka-sukane dadya

ingkang mati urip malih
kang wêntala tan kêrasa
barang tumamèng anggane
kabudayan pangeraman
tan ana susah ing tyas
amangan luru-luru
pan wontên sami sêkala

sêbarang pratingkahnèki
tan bêbakal amilala
dadi saking cipta bae
tur ta sayêktine padha
bêbêthak olah-olah
sangu bêras gendhong mikul
kimpul wi jagung kêtela

tan ngrasa pratingkahnèki 
ngrasa yèn dikir kewala
wus matêng karêpe dhewe
mila sêdaya kêrasan
rinasa tan rêkasa
kerup manahe kaincup
mring ki guru Jamil Jamal

ing wanci wus pajar gidib
ya ta Kyagêng Sèh Mongraga
angling mring Jamal Jamile
lah payo padha umangkat
kang liningan sêndika
sigra ingundhangan sampun
Sèh Mongraga dan umangkat

ingiring sakèhing santri
adulur gêdab rantaban
sêrsêg tan ana pêdhote
lir sêlaba abubulan
gumrêmêng adikiran
ing wingking pan dèrèng kêmput
mêksih eca abêbêthak

gumriwis lampahing santri 
gumrêdêg santri sahasra
pan wus kêmput sêdayane
lampahira titikungan
kumrap ngêbêki mêrga
sumêngka minggah tumurun
tan pêgat samya dikiran

luk-lukan lêngkèhing ardi
tinut lampahing athah
asri tinon sêdayane
lir nagaraja mahawan
ngubêdi pawukiran
swara gumalêgêr asru
kadya rul lampor wanarga

wus lêpas lampahirèki
mêngilèn manjing ing wana
pêjatèn dhusun ing Bogor
punthuk kang wus kaliwatan
Sakêthi pawukiran
ardi Bugêl ardi Cumpung
ardi Andha ardi Duta

ardi Kêndhit ardi Suling
ardi Galur ardi Tua
ardi Tênggak ardi Moglèng
ardi Bara ardi Gambang
ardi Wrat ardi Lancar
ardi Jênu ardi Rungrung
ardi Crêma ardi Wayang

ya ta Ki Sèh Amongragi 
rêrêb nèng ardi Mêgora
kadya pinapar pucake
wiar mot santri sanambang
asimpar papan rata
pêtêng pêngayomanipun
trênggulun kusambi baga

jati bêndha lan bibis
gêng-agêng kêkayon tua
suka dènya samya rèrèn
ing wanci wus ngandhap ngasar
santri-santri sêdaya
abubungah tyasirayun
angayêm-ayêm têtêgar

kêbut tan ana kang kari
pan samya jaran-jaranan
wêlulang tampah tampire
ilir kayu wilah papah
sêdhengah tinunggangan
irus solèd enthong munthu
cinengklak katontun turangga

samya bêng-ubêngan sami 
anèng ing ardi Mêgora
dhasar awiar papane
jalwèstri rare nom tua
anètèr sisirigan
kang maju kang samya mundur
angalênggak langak-langak

amêthèngkrêng malangkêrik
manggut-manggut obah dhadha
lir ulah bêsus mêthethe
pêngrasanira anunggang
jaran sêmbrani samya
praboting turangga murub
busanane dhewe mumpyar

kabungahanira ngênting
bisa mumbul ing gêgana
awor lawan mega bule
myang mring mega biru pisan
akèh kang tiningalan
kitri manguwung linuhung
katon dalane mring swarga

nutugi karêpirèki
angosak-asik ing tawang
kang kadya kabungahane
wêruh saisining tawang
katêmbèn dènya mulat
tan inang pêngrasanipun
mila mantêp masuk odjrat

wus antara surup rawi 
kang samya jaran-jaranan
niup mêdhun pêngrasane
anglêr lir kuntul anglayang
mencok marang dharatan
sêdaya lampahe maju
samya ngunyur saubêngan

nulya kèndêl para santri
mudhun saking panunggangan
byar wêlaka paningale
wus tata linggihanira
nèngarsane gurunya
jaran mulih asalipun
sêdhengah mulih sêdhengah

nulya samya ngrêratêngi
panganan sêkul lan ulam
padha olah-olah kabèh
wus matêng samya pinangan
arame ting kucapah
sangêt suka rênanipun
santri jalu èstrinira

mêngkana Sèh Amongragi 
dènya nèng ardi Mêgora
tanah Samparpalihane
dènira rêrêp rong dina
akathah ingkang prapta
ing Ponjong Sima Sumanu
prapta ing Samparpalihan

samya umasuk birai
ojrat kang kaliwat-liwat
èdi asêkti gurune
bisa nguripkên wong pêjah
yèn pêjah munggah swarga
tan susah adang anutu
sêgane matêng priangga

barang saciptane dadi
bisa mibêr ngawang-awang
mêngkono gumyah wartane
mila wong urut gunungan
ambyuk samya anyabat
tan ana ingkang kaetung
kudu mring ardi Mêgora

kathahira winêtawis
kawan atus pitung dasa
sèwu wolung atus kabèh
ya ta Kyagêng Sèh Mongraga
sawusing kalih dina
ngandika mring santrinipun
Wrêgajati Jamil Jamal

èh Wrêgajati sirèki 
iki wus prapta ing Sampar-
palihan ia tanahe
tan pati jênak manira
kadohên lan samodra
kang dadya jênak tyas ingsun
kang parêk têpi samodra

umatur Ki Wrêgajati
yèn ta sampuna kuciwa
ing kêrsa têksih amilèh
ingriki langkung prayoga
pikantuk papan ngarga
padhusunan agung-agung
tan susah toya tumumpang

anambung atur Ki Jamil
punika sabat kaula
pun Jiwayuda wastane
lamun paduka akêrsa
ngupaya lian tanah
punika kang sampun wêruh
nitik milih-milih tanah

Sèh Mongraga ngandika ris
êndi sabatmu kang warta
kang wus wruh jajahan kene
konên umatur maringwang
Ki Jamil sigra ngatag
mara majua umatur
mring ki agêng kang pratela

kang liningan majêngarsi 
umatur Ki Jiwayuda
sarwi cedhokan sêmbahe
pukulun andangu tanah
urut Samparpalihan
inggih sapêngilènipun
kang cêlak pinggir samodra

lamun parêng sang ayogi
tanah ing Giring bungasnya
kang wêkas kidul parêdèn
angungkang pinggir samodra
dhusun ing Kanigara
kathah pasênêtanipun
gua kang kêr-angkêr samya

titiga gua kang wingit
gua Mawanti wastanya
kêlawan pun gua Cêlor
gua Songpati katrinya
pan ngokop ing samodra
ing wana Giring puniku
akathah tilas prêtapan

punika ingkang prayogi 
pan ing dhusun Kanigara
tan cua ing sêmbarang rèh
ewamêkatên sumangga
tuan ingkang kinêrsan
pêngraos kaula amung
ing dhusun pun Kanigara

Sèh Mongraga ngandika ris
yèn mêngkono Jiwayuda
sun sênêng aturmu kuwe
ya desa ing Kanigara
duwe gua prayoga
pira doh cêdhake iku
lan kutha ing Ngèksiganda

matur lampahan saari
singriki inggih sêdina
kaot sêkeca mêrgine
Mêgora mring Kanigara
lawan dhatêng nêgara
rumpil lêmpitaning gunung
kêpara têbih mring kitha

malih angandika aris
ya wus prayoga turira
ing Kanigara kinuwon
sêdhêng dohe lan nêgara
olèh sêmada kiwa
Jamal Jamil nambung atur
inggih langkung kasinggihan

sumangga kêrsa sang yogi 
kang dados parênging kêrsa
Sèh Mongraga andikane
sarèhna ing pêndhak dina
ana kêrsa manira
arsa karya masjid agung
sukuning ardi Mêgora

lan Jiwayuda sirèki
sira sun wènèhi aran
ya Si Gorajati bae
lan sira undhang-undhanga
kabèh nak putunira
papaning masjid desamu
ing Mêgora pan prayoga

Jiwayuda kang sinung sih
nuwun-nuwun aturira
acecedhokan sêmbahe
nulya malih angandika
mring guru Jamil Jamal
lah mara kabèh santrimu
padha konên nêgor wrêksa

kang gêdhe dadia masjid 
kang rumat sêdayanira
ngadêga sêpasar kiye
Jamal Jamil tur sêndika
ngundhangi santrinira
sêdaya sêndika gupuh
wus samya mundur singarsa

anêgori kayu jati
agêng-agêng rinêbahan
rinayap ing santri akèh
ing karya nora rêkasa
sinambi didikiran
ènthèng kang sarwa jinunjung
êmpuk kang sarwa pinêrang

agampang dènya nyotoki
lir kayu randhu kewala
bonggol gadêbog pamane
ngadoni anjingan
rapêt tan ana rênggang
rong dina rinagang sampun
tan ana ingkang kuciwa

laju ingadêgkên aglis
sêrambi myang gandhokira
bêrukut lan bêlumbange
miwah bêdhuge wus dadya
santrine gawok mulat
tan nyana glis dadosipun
majade tan bisa dadya

tan mantra yèn mêntas dadi 
labêting anyar kinarya
lir wus têtaunan windon
nuju ing dina Jumungah
masjide inganyaran
supênuh pra santrinipun
ambèr marang pêlataran

mêngkana ki guru Jamil
Jamal ingkang mangasiral
Jamil kang kudbah mimbare
kyagêng ngimami Jumungah
praptèng akiring salat
wus bakda Jumungahipun
akathah kêndurinira

kinêpung ing santri-santri
rame dènira amangan
wusnya dinum barêkate
santri kèh wus bubar mêdal
mring gone soang-soang
kari kang pra pinisêpuh
kang mêksih sami nèngarsa

ya ta Kyagêng Amongragi
ngandika mring Jamil Jamal
katri mring Wrêgajatine
pilihana sabatira
padha wèhana aran
Jamil Jamal sêndika wus
sabate sinungan aran

Mintaraga Mintajati 
Mulyajati Jatimulya
Sênêngjati Jatimêne
Awasjati Jatipura
Sukajati kêlawan
Rênukjati Jatiliwung
Dewajati Jatijiwa

kang sami dipun arani
sawêlas pinatah lurah
wus mêngkana ing kêrsane
ngandika mring Jamil Jamal
lah payo padha mangkat
ananggung bae ing laku
satutuge anèng mêrga

dene sira Gorajati
yèn wus praptèng Kanigara
sira anulaka bae
muliha marang Mêgora
rêksanên tilas ingwang
têtêpe Jumuahipun
yèku ywa kangsi muadah

sun silih lakunirèki 
nuduhkên ing Kanigara
kang liningan tur sêmbahe
lamun parêng kinarilan
kaula tan nêdya sah
lumados ing siang dalu
ya wus bênêr sun tarima

rêbut pêrlu kang utami
Gorajati tur sêndika
ngling malih mring santri karo
lah payo Ki Jamil Jamal
nanggung bae lumampah
Gorajati kon nèngayun
adan umangkat saksana

adulur sêlur samêrgi
wus matuh samya dikiran
wong sèwu wolung atuse
kadya wong ngili gegeran
santri kèh warna-warna
ana gegendhong myang mikul
ting karuwèg ngêmban anak

ana ingkang nyangking gêndhil
kudhung tarik myang capingan
payung kang kudhung bêbêde
têkên dholog nocol kisa
wênèh kêmbu kêranjang
isi cowèk lèmpèr irus
sadangdananing bêbêthak

jarite pating bêtitil 
buntêlan bêras lan karag
ana kalung bêbêd lêgèh
kang wuta tuntun-tuntunan
kang ribung bubul bêlak
lakune pating gêriguh
para rêpot rerendhonan

sêprandene eca dikir
tan etang lara sinêngka
saking kadêrêng karêpe
batine kaya yo-yoa
wus luput ing duraka
olèh gegeyongan guru
bisa nuduhkên sawarga

mila sêkathahing janmi
sêdya andhêm kèrêm nyabat
tan wruh sinulap kawruhe
cinathok pêngrasanira
gunane Jamil Jamal
ngêmpakakên èlmu cinthung
wong desa asalangtunjang

wus lêpas lampahirèki 
rêrêp kêdalon sakêdhap
anganti wulan dhadhare
anèng lêlêngkèh tunggangan
ing ardi Jakatua
santri sèwu wolung atus
agêbèl ngêbêki papan

samya bêbêthak ngratêngi
wus matêng samya mêmangan
sapundhuhe dhompolane
tan ana kang kaliwatan
sawusira mêngkana
samya bubuka sêdarum
rahab angguyêr kêpala

sawusnya mêngkana sami
antara wijiling wulan
sigra umangkat lampahe
ngidul ngilèn ngambah wana
pêjatèn grêng rungkudan
wana Giring sapêngidul
sapêngalor pêngulonya

tandhês wukir Imagiri 
pèrèng sukune kang wetan
ardi Sakêthi pungkase
Imagiri wêkasannya
ya ta ingkang lumampah
santri kwèh gumêr gumuruh
wor gora alun samodra

wus mêdal saking wana writ
ngambah alas têrataban
bêbangkan gumuk parêdèn
alas grèngsèng garêmbêlan
liwat desa ing Mula
myang desa ing Gunungpuyuh
ing Panitèn Jatiwêkas

ing Sêmamar Wanasari
ing Taruka Kêlampean
rêrêb anèng ardi Cêlor
ing wanci pajar sidik byar
santrinira mêlatar
lajêng abubuka junun
war-wêr angguyêr kêpala

samya kalêngêr gulinting
gêlasah lir binabadan
blag-blêg saujur-ujure
wus dangu antaranira
kang samya nênggak napas
nulya tangi ting badhêngul
laju samya abêbêthak

ya ta Ki Sèh Amongragi 
alon dènira ngandika
Gorajati sun têtakon
iki ingêndi arannya
umatur kang liningan
ardi Cêlor namanipun
guane kang kidul wetan

yèn mêngkono Gorajati
aywa mulih mring Mêgora
sarèhna dhingin nèng kene
manira ayun anjajah
patilasing prêtapan
Wrêgajati lan sirèku
Si Jamal Jamil karia

momong sabat santri-santri
manira ayun tirakat
samya sêndika ature
dan umangkat piambakan
anjajah pêtilasan
santrinira kang tut pungkur
kêkalih tan kêna pisah

Wrêgajati Gorajati
kêrsanira Sèh Mongraga
lumêbêt ing gua Cêlor
sêdintên sêdalu dènya
anèng sajroning gua
langkung rêpit silukipun
nulya mêdal saking gua

laju ngalèr mring wanadri 
gua Manganti pinaran
ardyalit pinggiring lèpèn
lèpèn Oya ingongkangan
lêlawanganing gua
majêng ngalèr ngilèn sintru
kêtalib pangoling sela

legok tikunganing kali
kali Oya cêlangapnya
kang kidul têmbing bambinge
tumawing ngungkuli Oya
ngisoring lawang gua
ulêkan toya anikung
angèl mêrgine mring gua

maripit anurut bambing
kang pinancad ginujêngan
watu ingkang mongol-mongol
ya ta Ki Sèh Amongraga
tan wangwang sungiling lwah
anjurang trêjung nyêkêdhung
lon-lonan dènya tumama

angayut oyod inapti 
wus prapta lawanging gua
ningali pasang rakite
pantês dadya pasênêtan
dinulu alimutan
Sèh Mongraga sigra laju
santri roro ruruncungan

ya ta wau Sèh Mongraga dènya masuk
lawan santrinira
anèng ing gua Manganti
jroning gua mulêk ganda rum angambar

Sèh Mongluhung sasmita mring santrinipun
samya anoraga
ing sêmu sampun andugi
limutira ing gua sêmada padhang

rakitipun sajroning gua apatut
sela blêk kewala
gogodhagane pêsagi
pan sisinggêt ing têngah kori sajuga

wiaripun mung sasêta sapêndhuwur
nulya linêbonan
langkung pêtêng anglimputi
pan sêsangat wus antara saya padhang

pan kadulu jroning gua wênganipun 
ingkang kidul wetan
wontên toya anêritis
sanginggiling kumênclèng tibèng bêlikan

kilènipun wontên sela gilang alus
kandêle saasta
rong dhêpa panjangirèki
wiaripun sabêlah kang sela gilang

ya ta wau Sèh Mongraga duk andulu
tilasing gêdubang
mêksih têlês durung aking
nèng jêrambah larasan sêmprit rong lêmbar

lawan susur sajêbug têmbako alus
myang têgêsan sadak
anjrah pugutan lir sari
kadya dèrèng kang mucang nising sêsana

gandanipun saya mêlêk marbuk arum
anduk jêjêbadan
sumêrbêt ratus kasturi
Sèh Mongraga ririh dènira ngandika

lah ya iku ana tilasing aluhung 
sirating pamucang
mêksih mukêt sun tingali
santrinira mêlongok matur noraga

alon matur bisik-bisik wartinipun
ing gua punika
sring-asring dipun têdhaki
inggih marang ing kangjêng sinuhun sultan

milanipun ing gua Mênganti nêngguh
tan kambah ing janma
kang dhihin dhasare wingit
kaping kalih linarangan mring kang ngrêksa

sababipun pan inggih punika wau
asring tinêdhakan
marang kang darbe nêgari
lamun botên punika marêngi têdhak

tandhanipun kêtawis ganda marbuk rum
apa mêngkonoa
kaula dugi mênawi
nadyan yaa manira angalap bêrkah

pan rong dalu Sèh Mongraga anèngraku 
tan susah we kadas
nèng sela gilang amupid
pamaguting rasa têlênging kamulyan

tyas pinuntu ing tanajul tarkinipun
marang kajumbuhan
dhauping kêdhap pinusthi
ing pangèksi sisiku ing Ngèksiganda

supaya sung wêwaon jalaring rampung
pungkasing kasidan
mêngkana ambuntu budi
budi tungtum nyamlêng tan kêrasa-rasa

angganipun mitênggêng antêng lir watu
pan antaranira
rong dina tan obah osik
Wrêgajati Gorajati nora têbah

anèng pungkur ngandhêp kang kagya manêkung
sawusnya mêngkana
wanci bakda subuh enjing
Sèh Mongraga ririh maca salam bakda

lingira rum Mongraga mring santrinipun 
lah payo umêdal
saking ing gua Manganti
santrinira karo umatur sêndika

nulya mêtu saking kori têngah wau
santri nolèh wuntat
pêtêng malih anglimputi
namung kori jawi katon mêlong padhang

ya ta wau Sèh Mongraga praptèng pintu
wus mijil ing gua
malipir pipining bambing
lampahnya lon dulur anjuru dêmungan

ya ta wau Sèh Mongraga
laju ngalèr lampahipun
nabrang Oya kêrsanipun
ngalèr ngilèn mring Maladan
wisan gawe praptanipun
wontên watu itêm gêngnya
kêkalih bundêr sagênuk

nangsang kadya sinalangan
ing oyod mandira agung
sela lus kadya pêrunggu
ngandhap sitinya mêlatar
sumilak rêsik kêlangkung
lir kambah janma andina
kayoman ing wrêksa agung

tan ana kêliang tiba 
winêtara agêngipun
witing wrêksa rolas prangkul
rakit tambining mandira
lir kêkobong tilam arum
têngah sela sumayana
alus kadya akik wulung

kanan keri anjêrambah
pêtêng kinubêng ing sulur
tataning tambing bêrukut
awiwara kadya gua
tambining oyod nyêkêdhung
ngêthuwêng têpung nyêlangap
sitinya angêtuk ranu

tambi lir windoning sêndhang
awêning toyanya agung
kêlangkung asri asingub
Sèh Mongraga myat karênan
ing Maladan rakitipun
nulya tumamèng gigilang
sênêt sêdintên sêdalu

enjing mijil sing gigilang 
nèng oyod tumpang alungguh
ana wong sawiji rawuh
ngêthuyuk kêpara tua
saking dhusun ing Parampung
Baulapa namanira
mrêpêki amundhuk-mundhuk

prapta tapsila nèngarsa
Mongraga ngandika arum
paman ingêndi sirèku
lawan sapa aranira
ingkang liningan umatur
kaula pun Baulapa
dhusun kaula ing Prumpung

kang têtêngga ing Maladan
won-awon jrukuncinipun
pundhèn Maladan puniku
Sèh Mongraga angandika
manira tanya yun wêruh
caritanira kang kuna
ing Maladan adatipun

umatur ing Baulapa
lamun paduka andangu
ing Maladan adatipun
sela undhi sayêmbara
sintên kang kuat anjunjung
kang sela nèng pêsalangan
manggul ngubêngi wrêksa gung

dèn kangsi atêpung gêlang 
utawi mubêng ping têlu
winangsulkên ing gwanipun
tinêkan barang sinêdya
lamun tan kawawyanjunjung
pan lêpat ingkang sinêdya
yèn kuat anggambuh pupuh

mêngkana adatipun
tiang tirakat ngriki puniku
kêdah sayêmbara pratignya jangjèni
punapa sasêdyanipun
têtanèn dagang buburoh

kang sêdya sugih ilmu
sugih dunya miwah waris wayuh
sugih sunu kang sêdya dadi priayi
kang amrih mênang prang pupuh
kang sêdya durjana kang wong

sênadyan ambuburu
sato pêksi barang kang kinayun
anggêr kuat anjunjung kang watu undhi
sampun mêkatên puniku
wus luluri praptèng mêngko

dene kang watu wau 
duka dalêm pan sampun kadyèka
dadya sayêmbara ingkang watu undhi
katrima sasêdyanipun
tan ana ingkang mêlendo

kaula kang tutunggu
anaidi wong kang darbe kayun
lamun wontên inggih kêdhik kalih kêdhik
sêkadar wêjaninipun
panêbasing jambe suroh

pun bapa criosipun
duk jênate pun kaki rumuhun
angladosi Jêng Panêmbahan Mêtawis
Senapati dènya nêkung
nèngriki Maladan manggon

anèng gigilang ngriku
dènya sumungku pan tigang dalu
pan pun kaki ingkang ngladosi dupa mrik
tanpa kanthi sang aulun
kèh tanya kalamun katong

Mongraga ngandika rum
yèn mêngkono Maladan puniku
tilasnya Jêng Panêmbahan Senapati
apan kang sinuhun-suhun
wong ngalap bêrkah kemawon

sawabe kang linuhung 
lah paman Baulapa sirèku
wus karia sun laju anutkên kapti
Ki Baulapa umatur
punapa sampun ambopong

sela undhi puniku
Ki Sèh Amongraga mèsêm muwus
nora susah anjunjung kang watu undhi
ngalap bae bêrkahipun
kang karya tilas kinaot

panrimèngsun wus cukup
Baulapa sumangga turipun
sawusira karia andum basuki
sun arsa nutugkên laku
amêgat sih Sèh Mongkaot

kang liningan tumungkul alon umatur
lamun parêng sang apêkik
kaula sumêdya tumut
Sèh Mongraga ngandika ris
ya paman sukur kemawon

nulya mangkat Sèh Mongraga laju ngidul 
dadya têtêlu kang ngiring
Baulapa anèngayun
sêdya kampir ing Drêkaki
kêdhung ing Oya anyarong

ingudhunan pinggiring kali tumurun
kathah ulame kaèksi
tan lian tambra lit agung
liwêran kèh tanpa wilis
ambubul mêdal saking rong

Sèh Mongraga ngandika mring santrinipun
anèh têmên kêdhung iki
banyune ngisor lan dhuwur
padha buthak banyu putih
mung sakêdhung bae nyarong

Baulapa iki paran marmanipun
kali Oya ing Drêkaki
dene tan buthak kang ranu
beda kang ngisor myang nginggil
Baulapa matur alon

duka dalêm apan wus kang wau-wau 
kêdhung Drêkaki awingit
tan ana kang purun-purun
tan ketang wadêr sênyari
sintên kang mêndhêt wurung wong

lajêng edan trêkadhang kang apês lampus
mila tan wontên kang wani
anjawi kangjêng sang ulun
inggih kang darbe nêgari
yèn kêrsa mundhut ulam loh

gih puniku ing Drêkaki ulamipun
mundhut kalih wontên kalih
mundhut pitu wontên pitu
mundhut kathah apan inggih
kathah ulame kang katon

lia saking pundhutan dalêm puniku
tan kenging tiang ngêpakpik
apan angkêre kêlangkung
inggih pun kêdhung Drêkaki
langêning ratu kinaot

pan puniku prênah pinarakanipun 
nanging tan wontên udani
tinêrka wong awon nganggur
soring klampean sauwit
Sèh Mongraga ngandika lon

manira yun payo mêrono alungguh
ngalap bêrkah sang winingit
gya minggah ing bambing wangsul
santri titiga tan kari
anèng sandhaping kêkayon

pan sêdintên sêdalu dènya nèngriku
byar enjing umangkat aglis
nabrang Oya lajêng ngidul
ngambah wana jurang ardi
nut agiraning lêlêmpong

pawukiran alit-alit ting pêcucu
lêstari lampahira ris
laju mring pêsisir kidul
santrinira tansèng wuri
kang kinanthi lêlanandon

