Mangkana ta sang abrangta
kang wuru dènnira pana
apan wus sasontên mila
dènnya suhul ing Hyang Suksma
jênêg lagya kanikmatan
sarira wus tanpa sesa
saujur-ujure niba
katri priyangga priyangga

Mujur ngulon ngalor ngetan
tan ana ingkang salaya
sangating pana tan padha
tinêtah ing satariyah
jlalah barjah isbandiyah
amrat gaibing Pangeran
winêtara dangunira
apan tigang èwu napas

Sira Ki Sèh Amongraga
uwus bakda wiritira
asêgu lawan istigpar
tan antara ingkang garwa
Nikèn Tambangraras luwar
dènnira wirit sampurna
cèthi Cênthini tan beda
samya bakda dènnya bengat

Gya patakur ing Hyang Suksma
nalangsa minta apura
saking kiparat ing donya
akèh kang dadya gigila
taksis langiping kawula
aral kang bangsa riyah
kontrak karaosing driya
lupute tan ana sêla

Katêlu pisan mangkana
ikraling nala nalangsa
dadya samya mênggak waspa
misêsêg napas dhucungan
ting salênggruk kawistara
karuna tanpa karana
karanane brangtanira
marang Hyang ingkang amurba

Wus mangkana Sèh Mongraga
tyasira lêjar wèntèhan
aningali maring garwa
kang mêntas luwaran padha
sih mingsêg-mingsêg karuna
lan Cênthini nora beda
Sang Monêng alon ngandika
sarta sung salam mring garwa

Lan Cênthini sinalaman
lingira Sèh Amongraga
yayi sira karahmatan
nugrahanira Hyang Suksma
yèku aplalu ngagêsang
pasêmon saking Hyang Suksma
pupucukaning nugraha
iku angrahmati sira

Yata Nikèn Tambangraras
umatur nalangsèng raka
kawula darmi kewala
amundhi brêkah paduka
jiwangga tan paja muga
lir sarah munggèng lautan
ing karsa ngrèh tanpa sesa
ing mangke praptèng wêkasan

Kang raka arum ngandika
yayi alkamdulilahi
muga sira tinulusna
santosaning tokitira
nulya Ki Sèh Amongraga
maring patirtan akadas
Tambangraras tan kêna sah
myang Cênthini samya kadas

Wusnya toyastuti samya
rambah malih tangatira
sukril wuluki tahyatal
-masjidi kalih rêkangat
sawusira nulya ngangkat
tahajud rolas rêkangat
garwa cèthi makmum samya
pan wus saeka ing tingkah

Mangkat usali tangatan
tahjudi rakangatèni
lilahi tangala Allah
-hu Akbar kabiran walkam
-dulilahi kasiran pa
subkanalahi bukratan
wa asila nulya wajah
-tu waji iya lajêngnya

Lilahi patarasama
-wati walarli kanipan
wa musliman wa mahyaya
wa mamati muslimina anulya

ngalêsik maca Patekah
surat Ikrak wêwacannya
subêkana bikamdika

Yèn nuju kalimahira
waswud tarib anulya
ing adêge sinujudan
ing sabên-sabên mangkana
gumulung rolas rêkangat
wus antara tangatira
nêm salam rêkangat akir
tahyat sarta tumaninah

Têrtib ing iptitahira
nulya salam awal akir
sawusira bakda tangat
amapanakên ing bengat
wus lobok nora rêkasa
panarike wiritira
aguyêng ngayêngi rasa
rasa rasaning sarira

Sarira kang tanpa sesa
kumambang ing dhèwèkira
pan wus jomblah kajumbuhan
iya nyata nora nyata
iya tanpa nora tanpa
nora tanpa nyata tanpa
tan pae kang wus tan kêna
kinarsèng dening Hyang Suksma

Wus dangu wuru worira
mangkana Sèh Amongraga
dodonga nglindhung ing Suksma
munkiri kiparat donya
wus linuwar wiritira
aris dènnira ngandika
mring garwa Kèn Tambangraras
yayi sira anuduha

Marang iku cèthinira
Cênthini konên pêpandam
gupuh kang garwa kèn pasang
pandam ni Cênthini sigra
tan adangu nulya prapta
patrangan sumaos ngarsa
wau Nikèn Tambangraras
umatur marang kang raka

Punika rayinta prapta
Rarasati saos dhahar
Sèh Mongraga ris ngandika
iya ing kene kewala
Rarasati majêng ngarsa
angladèni mring kang raka
Cênthini nampa rampadan
lancaran tinatèng ngarsa

Tambangraras saos tirta
anèng bokor pawijikan
ngandika Sèh Amongraga
payo yayi lan rinira
kêmbul nadhah lan manira
kang garwa ris aturira
pukulun anuwun duka
ajrih durakèng Hyang Suksma

Namung ngalap bêrkah tuwan
pakècèran tapak asta
têdhan kang dadya lorodan
Sèh Mongraga gya atirta
adan lêkas dènnya nadhah
pulukira sakêmlaka
adangu pangêpêlira
dhinahar tan pati ulam

Amung paru kang dhinahar
sakêdhik lawan lalaban
têmu poh lawan lêmpuyang
pikantuk dènnya adhahar
pan angsal pitung pulukan
atobe ping kawan-wêlas
tan kawawa nutugêna
nulya atêturuh asta

Wus suci dènnya atirta
rampadan ambêng linarad
Cênthini uthi anata
ingingsêd nèng ngarsanira
garwa ri nadhah carikan
tan pati piktuk nadhah
wus nutug nulya luwaran
sigra ingundurkên samya

Cênthini nadhah lorodan
sarêng parèstri warata
samya tuwuk sadayannya
luwaran kang samya nadhah
lancaran tinatèng dhulang
kang anampa wus samêkta
Nikèn Rarasati nêmbah
mundur saking ngarsèng raka

Gya dhêdharan majêng ngarsa
woh-wohan olah-olahan
myang pateyan mêmanisan
wus samêkta anèng ngarsa
kang nampa mundur sadaya
yata Ki Sèh Amongraga
ngandika marang kang garwa
yayi mungguhing agêsang

Lah kawruhana dènnira
mungguh lakune kang bengat
kudu pinrih lobok lanyah
lanyahe kudu anêtah
saking patang prakaranya
sarengat ing wiritira
lawan tarekating wirit
miwah kakekating wirit

Tuwin makripat wiridan
iku yayi wruhanira
sarengating wirit ika
nêbut sawiji kalimah
pan la ilaha ilalah
nut panjang wêtuning napas
tanasubing mukaranah
ngling ing ati sanubari

Ya la ilaha ilalah
pan ora nana Pangeran
anging Allah ingkang Êsa
kang andadèkkên sadaya
kudu mangkono ciptanya
tan kêna kasêlan basa
ing dalêm sajroning cipta
dene tarekating wirit

Lapal ilalah ilalah
nut napas kang manjing mêdal
tanasubing mukaranah
pamupusing ati puat
anging Allah kang sunsêmbah
pan mangkono tan kêna ra
yayi ywa kanti kasêlan
liyan osik kang kadyeka

Dene kakekating wirit
lapalira Allah Allah
nut tanapas manjing mêdal
tanasubing mukaranah
unining ati maknawi
angandêl nyataning Allah
kudu mangkono kang cipta
tan kêna kasêlan liyan

Dene makripating wirit
hu hu hu lapalira
pan anut wêtuning nupus
tanasubing mukaramah
pamuwusing ati siri
Allah pan uripe langgêng
mangkono tan kêna nora
ana dene napas ika

Ingkang mêdal saking lesan
anpas kang mêdal ing karna
tanapas kang mêdal netra
nupus kang mêdal ing grana
dene wiriting sarengat
apan wirit Satariyah
apan kaji salatira
ambuntu tigang prakara

Karna netra grananira
amêngakakên sajuga
mung lesan apêngallulah
dene wiriting tarekat
iya wirit isbandiyah
apan kusta salatira
ambuntu tigang prakara
grana netra lesannira

Amêngakakên sajuga
mung talingan asma-ullah
dene wiriting hakekat
apan iya wirit barjah
iku daim salatira
ambuntu tigang prakara
lesan grana karnanira
amêngakakên sajuga

Mung paningal sipatulah
dene wiriting makripat
pan iya wirit jalalah
ismungalim salatira
ambuntu tigang prakara
netra karna lêsannira
amêngakakên sajuga
mung gêrana êdatolah

Iku yayi lanyahêna
yèn uwis nora rêkasa
ya ing dalêm bengatira
sampurnaning pat prakara
kang kaucap mau ika
ingkang dhingin sampurnanya
apêngalu tan rêkasa
ping kalih sampurnanira

Asma-ulah tan rêkasa
lan kaping tri sampurnanya
sipatulah tan rumangsa
kaping pat sampurnanira
datulah tan ana rasa
iya yayi iku ingkang
dènranni gaibing Allah
tan kêna kinaya-ngapa

Ora ana kang kalilan
ambuka-a gaibing Hyang
mung mukmin kang wus musliman
ya kang santosa bengatnya
maring Hyang kang Mahamulya
karana ingkang wus bisa
mujud mukal mung mukmin kas
yayi iku kang kalilan

Ambuka gaibing Allah
janma kang wus wujud makal
iku roroning ngatunggal
pamoring Gusti kawula
sanalikaning ing kana
mulane ingaran tunggal
sabab tunggal ing pinangka
dene mungguhing Pangeran

Dat sipat asma apêngal
de ta mungguhing kawula
wujud ngèlmu ênur suhud
nyatane amor tan beda
padha kênane ngaranan
dat sipat asma apêngal
wujud ngèlmu ênur suhud
karone kêna ngaranan

Gusti kalawan kawula
tan pae pinae sama
sira Nikèn Tambangraras
manêmbah matur ing raka
amba punapa kalilan
umatur ing Jêng paduka
wau Ki Sèh Amongraga
aris dènnira ngandika

Iyèngsun lilani sira
aturira Tambangraras
bab dat sipat asma apngal
lan wujud ngèlmu nur suhud
nyatane ingkang sanyata
kang mugi tuwan sung wulang
marang gêbal padukamba
kang brangta kawêlas-arsa

Angga lir bantala bêlah
mangkya kadhawahan jawah
mèh rapêt bêlahing bumi
jêng tuwan nampunakêna
tungtuming tyas kang anêla
nuwun balêbahing wulang
supaya bantala rahmat
idayat wuwulang tuwan

Sèh Mongraga ris ngandika
ya yayi pariksakêna
mungguh nyataning dat yayi
Êdat iku pan sawiji
tan kêna linoro tingal
dene nyataning kang sipat
sipat iku kaelokan
tan kêna ingèmpêr-èmpêr

De yayi nyataning asma
asma iku apan langgêng
nora kêna pinaido
yayi nyataning apêngal
ya apêngal iku pêsthi
nora kêna sinikara
iku yayi wruhanira
dene wujud nyatanira

Anane kita punika
kalawan dating Hyang Suksma
dene ngèlmu kang sanyata
nyatane ngèlmu pan uni
ya kalawan sipating Hyang
dene nyataning kang ênur
nyatane pan urip kita
kalawan ya asmaning Hyang

Dene nyatane kang suhud
nyataning pan ajal kita
kalawan apêngaling Hyang
wujud kita ya dating Hyang
ngèlmu kita sipating Hyang
ênur kita asmaning Hyang
suhud kita apngaling Hyang
iku yayi ingaranan

Wujud mokal jatinèka
basa mokal iku yayi
patêmon kawula Gusti
iku mokal namanira
datan Gusti tan kawula
ya Gusti iya kawula
Gusti kang sipat kawula
kawula kang sipat Gusti

Yayi iya iku mokal
gaibing roroning tunggal
nora tunggal nora pisah
tan kêkalih tan sajuga
nora ewuh nora gampang
loro-loroning atunggal
iya ewuh iya gampang
ananing Hyang wujud kita

Ikram kita wujuding Hyang
iku wujud mokal rannya
paguting kawula Gusti
anèng jamaning akomplang
plêng wêng-uwêng suwung gêmplung
yèku mokal namanira
sira yayi dènwaspada
marang sajatining ora

Yèn wus bisa lobok yayi
yèku wujuding nugraha
wus mokale dhèwèkira
mokal tan kênaning rusak
urip tan kênaning pati
muni tan kênaning luput
langgêng bae sêlamine
lamine nora watêsan

Yèku pok-pokane ing kak
poma yayi ywa pêpeka
tokitêna ing tyasira
ingkang tan kalawan-lawan
sira kang amokal mring sun
sun mokal marang Pangeran
Pangeran mokal ing sira
sira kang rumangsa mokal

Ywa rumangsa yèn tan mokal
iku yayi mungguhing kak
kang tan kêna winicara
kajaba kang wus anunggal
ubaya saeka kapti
iku yayi pasênêtan
rasa kang nèng jroninggaib
yèn wus tumanêm ing sira

Pêpêtên ywa kêwanguran
ingkang agêmi akunci
kang narima maring titah
tutupên ing wêdi asih
maring Hyang ingkang amurba
angadili ing dumadi
adiling Hyang rong prakara
angganjar lawan aniksa

Dene yayi kang ginanjar
wong kang ngêgungakên ing Hyang
de yayi ingkang siniksa
wong kang angapêskên ing Hyang
iku yayi kawruhana
kang ngati-ati ing titah
aywa takabur ing manah
utawa yèn kawicara

Iku ngapêskên Hyang Suksma
ya kang mangkono têmahan
ganjaran asalin siksa
sabab dening kibirira
ya mulane yayi sira
kang wêdi asih apasrah
kang kumambang wisesèng Hyang
ywa pêgat sêmbah pujinta

Marang Hyang kang Mahamulya
poma yayi ywa nalimpang
mring cipta ingkang maksiyat
mangkana Ni Tambangraras
nêratas tyasira padhang
nêrawang nora sumêlang
mêlêng wuwulanging raka
kabuka kalbunira dyah

Cipta wus cakup kacupan
sakêcap tan ana ninang
lir kaywaking rinancaka
mèntèr-mèntèr antaranya
umatur sayèsmu waspa
tan sagêd kawula nabda
sumanggèng karsa jêng tuwan
kawula darmi lumampah

Dhumatênga lara pêjah
tan sumêlang ngèstu pada
kang raka aris ngandika
ya yayi alkamdulilah
kang muga sira lulusa
sinung kanugrahaning Hyang
sarwi niyung lungayannya
ingusap srinatanira

Pinêtêg larapanira
astaning raka kangêtan
maruntus riwe sang rêtna
kêkêtêging githok sumyar
mung ukur-ukur kewala
wontên labête nêratab
kang raka anamur sabda
yayi mungguh kawasèng Hyang

Andhêkêt nora gêpokan
adohe nora wangênan
kita lir ulam sagara
sêgara upamaning Hyang
anglimputi iwak kabèh
jaba jro pari-polahnya
si iwak saking sagara
suprandene tan rumangsa

Lamun puniku kapurba
kawisesa ing sêgara
mangkono manèh kawula
tan uninga dhêkêtira
bênêr ujare pralambang
suluk kidung kitab Jawa
kêmasan tan wruhing rukmi
sarati tan wruhing gajah

Panêgar tan wruhing kuda
kawula tan wruhing Gusti
mulane akèh kang wigar
anggagar kawruhe bubar
kaburu ing kibirira
kaur ngèlmune kêsasar
jubar ambêlabar nasar
pangrasane wus ambabar

Aywa maha sira rara
nêrak kang wus linarangan
upamane wong apasa
owêl batale sapala
sira wus sinung nugraha
ginanjar ilham tyasira
kang garwa nuwun turira
tyasnya rapèh tan nêratap

Pasang-surute wus kawrat
cipta tan tuwuh winulang
kalangkung ombèr tyasira
wus papêsthèn titahing Hyang
tinitah èstri utama
anglangkungi kadang darma
brangtine marang Pangeran
bêgyantuk krama kasaman

Kaidayating nugraha
winantu surasèng ngèlmu
sangsaya sênêning cahya
angulati ing awirya
yata wau nalikanya
ing ratri wus waktu pajar
wau ta ingkang trêbangan
anduduk suwuk gêndhingnya

Abubaran pra bagor sadayanipun
nulya samya kinèn mulih
miwah wong nonton akukut
Jèngraga malbèng wismèki
acucul dènnya mêrabot

Sawusira lajêng mring patirtan adus
Widiguna amidèni
arta nèng bokor ingetung
totomboke angsalnèki
tigawêlas reyal bolong

Arta tigawêlas pan pinara têlu
saduman mring ringgit kalih
saduman mring kang ambadhut
saduman mring para santri
pandume sami kemawon

Ngawan reyal wolung uwang langkungipun
wolung dhuwit dènnya bagi
wusnya sigra sami mantuk
pra santri ambage malih
kaduman kawan wang kang wong

Langkung nigang dhuwit sadaya wus cukup
nulya lajêng maring mêsjid
samya dus mèt banyu wulu
kang wus suci ambêdhugi
Jamal Jamil adan Suboh

Abandhungan sabawane adan Subuh
lor kidul kulon angalik
-alik sanggèn-ênggènnipun
kang cêlak myang ragi têbih
kang sarênti barung ulon

Ing sadesa sawarnining tajug-tajug
kang lagya dan kang pupuji
swaranya sri nganyut-anyut
mawur sabawaning pêksi
wurahan myang ingon-ingon

Gêmak pêlung asêngut prêkutut manggung
jalak menco bèthèt nori
kruk babon sawung kaluruk
bèbèk banyak glathik êmprit
miwah mrak munya mangungong

Babon kruk-kruk lir wong wulu lagi kêmu
sawung kaluruk angêlik
kadya angadani Subuh
banyak ngak-ngok lir ngimami
bèbèk kadya Kunut alon

Jalak menco bèthèt nori lan prêkutut
pitik cilik glathik êmprit
lir pupujiyaning Subuh
gêmak mêngung sênguk muni
nguk-nguk lir dhikir lêlagon

Dalimukan lir andonga limang wêktu
dara bêkur kadya amin
mrak munya nyêngungong cohung
èsthanira lir nangsibi
jaran ambrangingèh dhog-dhog

Kadya gugah santri angênthongi Subuh
wêdhus lir srêngên kon tangi
barung pêksi-wana umyung
sikatan munya cing-goling
cocak angroyok kumroyok

Wor kuthilang thithilungan bangun esuk
kêdhasih angasih-asih
si tuhu lir wong akukuk
nèng kaywa gêng mêmêlingi
têkèk munya othog-othog

Apan limrah wong sadesa gènnya Subuh
awal maksih pajar gidib
yèn wus adan barung umyung
punujiyan langkung asri
sauran rampak lêlagon

Datan liyan wong sadesa pujinipun
astagpirulah halngalim
minkuli dabin ngalamu
walayagpiru dunubi
ila rabil ngalamino

Kanan kering kulon wetan lor myang kidul
samya alêlagon puji
anganyut swaranira rum
wong tuwa barung rarywalit
alayu-layu amelon

Gurantangan lir sundari tri katiyub
ing pracandha sru angidid
sring srang-srangan kapyarsa rum
wor swararsa agêgrami
myang pêpasar ting karengkot

Bang-bang wetan lêkas tatrap awêwarung
lincaknya nyamikan enjing
lagya dadèn gêni murub
kang adol ledre surabi
anake alit dèn gendhong

Mèh byar rina rêma saput-lêmah pêdhut
sangsaya kèh sabawaning
desarja lêlangênipun
rame swaraning kang jalmi
dulur nèng marga agolong

Cêcaturan guguyon tutur-tinutur
sawêngi tan bisa guling
karipan dènnya dudulu
ana batur gus Suratin
ana Sênu kang dèn-omong

Ana Widiguna kang cinatur lucu
ana nutur Jayèngragi
asigit bagus abêsus
saselahe jongkar angin
bisa wèh lam-lam ngêlamong

Ting kulikik para bakul turut lurung
sami pêpasar anggili
kèsèr pipikul andulur
tunggal kang cinatur sami
kalane andulu gamboh

Sirat mabang byar esuk
Hyang Surya mijil udayèng gunung
sirating Hyang Rawi mrabani salwirning
nahyani prêdapa wungu
sumringah sinoming kayon

Kitri ingkang ngêrêmbyung
kawijilan ujwalaning samsu
gambiraning kitri ron katubing angin
lir wadya suka pinanggut
tampi ganjaraning katong

Mangkana èsthanipun
apan kathah alangên dinulu
ing sajroning desa ing Wanamartèki
saking harjaning dhusun gung
tan ana kang walang atos

Sadaya sami cukup
pan Jêng Kyai Bayi brêkahipun
rare alit jalu èstri samya ngaji
tan ana tajug kang suwung
kêbak ing saênggon-ênggon

Gumrah ngaji nèng tajug
ana kang gêladhag ngaji Kulhu
ana lagya tutug Ikral lan Watini
kang wus tamat Ngama Sajud
ana kang ngejah kemawon

Akèh kêrêng kang muruk
yèn tan bênêr sinabêtan wilur
gigitike wilah lir walêsan pacing
sêsrêngên sambi mumuruk
tansah nunutuh sarya kon

Jèh ambaèkkên tutur
yèn wong ngaji amrih gangsaripun
yèn tuttug Lamyakunil sidhêkah inthil
ekrak opak Kulhu sêkul
Idaja-a iku jongkong

Akathah solahipun
harjaning dhusun tan wun cinatur
Ki Sèh Amongraga alênggah sarimbit
sarta lan kang rayi wau
Jayèngraga sakarongron

Cênthini tansèng ngayun
angladèni sêsaosanipun
Nikèn Rarasati kang anatèng ngarsi
pateyan tenonganipun
dharan enjingan sumaos

Sêrabi ledre puthu
tan kolak bikang jênang garêndul
gêmblong lèmpèng juwadah gulali gêbing
lan bakaran pisang suluh
dhèndhèng gêpuk apêm kocor

Munggwèng paningratipun
ing bale-watangan dènnya lungguh
gya kang rayi Jayèngwèsthi ingkang prapti
lan garwa rencang nèng pungkur
sarwi manggul dhulang loro

Dhêdharan lawan bucu
praptèng made Jayèngraga mudhun
ingkang raka Amongraga anginsêti
wus tata sami alungguh
dhêdharan lajêng sumaos

Wus aglar anèng ngayun
nulya wau ingkang paman rawuh
Kulawirya lan sagarwanira katri
rencangira sarwi manggul
dhulang têlu abot-abot

Dhêdharan lawan bucu
kupat lêgandha sa-abênipun
praptèng paningrat kang putra samya ngering
pan lajêng tinatèng ngayun
kupat lêgandha mirantos

Datan antara dangu
Jêng Kyai Panurta ingkang rawuh
lan kang garwa sakucumbu samya ngiring
santri Luci anèng ngayun
ngirid jodhang sarêmbat bot

Kang putra duk andulu
lamun ingkang rama ibu rawuh
sigra samya mudhun sing bale ngurmati
Jêng Kyai sêmada gupuh
myat ing putra mantu anor

Ki Bayi Panurta wus
lênggah lan garwa kang putra gupuh
samya nêmbah sadaya sarêng alinggih
Jêng Kyai alon amuwus
hèh Wirya apa sireko

Banjur bae tan mantuk
ingkang rayi alon aturipun
inggih mantuk sakêdhap bibaran enjing
pajar gidip samya mantuk
pan lajêng Subuh kemawon

Byar siyang nulya wangsul
kang raka ngling gumujêng ya sokur
apa karo anggawa sarapan enjing
iki manèh bokayumu
anggawa sèmèkan wayon

Rada sompok gyanipun
saenggane ngalih ing gènnipun
ing pandhapa kang bawera bae bêcik
sadaya sami umatur
sumanggèng karsa kemawon

Jêng Kyai nulya nuduh
hèh Tiraga gêlarana gupuh
ing pêndhapa lampit kêlasa dèn-aglis
ingkang dhinawuhan gupuh
tan adangu wus mirantos

Kang rama alon muwus
wawi anak nèng pêndhapinipun
matur inggih sumangga kula umuring
nulya samya linggar mudhun
lênggah ing pandhapa manggon

Dhêdharan sadayèku
samya ginawa sinaos ngayun
Ni Cènthini lan Sumbaling nglêladèni
wus tinata kadya wau
Ki Bayi ngandika alon

Luci undangên gupuh
si Pangulu Basarodin mupung
esuk yèn wus muruk marang santri-santri
kang liningan mentar dangu
tan antara nulya rawoh

Ki Bayi lingira rum
dimarene Pangulu alungguh
sira iku gêlis tuwa sunarani
tan sêmbada daging pupuk
sabobotmu gêlis repot

Ki pangulu umatur
ping sadasa kêcandhaking ribug
suku kula bêlakên tan sagêt mari
mila lampah griyah-griyuh
kawêwahan sakit encok

Kulawirya gumuyu
punapyajêng jampi kang Pangulu
jampi encok ampuh gathêg sêg gya mari
dene bobok pan pituduh
mung sarat nanging sayêktos

Yèn wontên manuk êngkuk
jinogèdan wontên ngandhapipun
sampun êmpun yèn botên mibêr kang pêksi
bêr bêr ya gawanên mabur
encokku ngaliha mrono

Puniku japanipun
kang sami myarsa suka gumuyu
Ki Pangulu ambêkuh mèsêm nauri
jêrku apa yèn kadyèku
tan pasaja mung guguyon

Nadyan yêktos puniku
mawi anjogèd pan botên mungguh
linampahan tiyang kadya awak mami
Ki Bayi mèsêm amuwus
hèh gus Jamal Jamil kono

Kalamun duwe kawruh
tamba encok wong tuwa wlas-ayun
Sèh Mongraga sumambung umatur aris
inggih Jamal sabênipun
sagêd anjampèni encok

Asênggak Ki Pangulu
dhuh inggih alkamdulilah sokur
kula ngalap bêrkah adhi Jamal Jamil
sarta idine wong bagus
prayogi ngriki alunggoh

Jamal Jamil turipun
nuwun ajrih lan dede dhêdhukun
Ki Baywa ngling munggaha gus Jamal Jamil
lungguha lan Ki Pangulu
cêlakan bae ing kono

Amêksa Ki Pangulu
ngawe cêluk-cêluk manthuk-manthuk
sampun ta gih sampun ran dènlilani
Sèh Mongraga ngandika rum
lah ya lungguha ing kono

Ki Jamal Jamil gupuh
lênggah tunggil lan Kyai Pangulu
Kyai Basarodin suka angingsêdi
kadospundi tambanipun
ingkang nyarasakên encok

Ki Jamal aturipun
jampi encok inggih adatipun
ingkang sampun kalampahan kèh kang mari
sarate punika namung
isining bendha kang gesot

Kalawan cabe wungkul
pan salawe lan sarêm sawuku
sawuku thil kang bendha gesot satunggil
pinipis ingkang alêmbut
tinoyanan êmpon-êmpon

Kewala pathinipun
rambah ping salawe dènnya jamu
kaping kalih sawulan dènnira jampi
sarêng tanggal pisanipun
lan tanggal limalas kono

Sabên-sabên puniku
kang ajangkêp salawe jêjamu
insa-Allah kang sakit encok pan mari
oyoding sêsakit larut
kuwat balung daging otot

Sêgêr marang ing purus
dhatêng napas aring antêng landhung
lan tawêkal mêlèk ratri tan patya rip
badan asaras sakojur
manah enggar tan mirangrong

Pangulu lêga tyasnèki
myarsa kojah jampi jompo
mituhu wirayat manthuk-manthuk
kêduga sarya ngling
dhuh bagus Jamil Jamal
kêlangkung alkamdulilah

Ki Bayi Panurta angling
Pangulu bêgja-lih kaol
apan manirarsa iya mèlu
agawe jêjampi
wis bunuhe wong tuwa
agujih krêp sakitira

Ki Pangulu matur aris
dhuh inggih apan sayêktos
kados wus adatnya tiyang sêpuh
cêpak kang sêsakit
Ki Baywa ngling ya talah
puluh wus ganjaraning Hyang

Apan sarwi ngancarani
ing dhêdharan kang sumaos
paran sinênêngan sadaya wus
nyamikan binukti
wedang myang pêpanganan
sami sakantuk dhêdharan

Dangu dènnira nyênyamik
Ki Bayi ngandika alon
bêcik sêsarapan mumpung esuk
Malarsih anuding
Sumbaling Cênthini gya
malbèng wisma paparentah

Sadaya sampun miranti
rampadan ingangkat gupoh
Cênthini nèng ngarsa manggul bucu
anèng panjang giri
sinaoskên nèng ngarsa
rampadanira tinata

Sumbaling lawan Cênthini
sawuse dènnya sêsaos
mundur saking ngarsa tan adangu
Kyai ngandika ris
lah payo samya nadhah
barêngan bae aenak

Bancakan pakolih bukti
lah mara padha wêwisoh
krana Lah kewala payo kêmbul
sigra kang sinung ngling
samya awiwijikan
adan lêkas samya nadhah

Nulya Wiradhustha prapti
Panukma Panamar katon
Ki Baywa sru lingnya lah dèn-gupuh
lagi lêkas iki
rayi gêpah alênggah
lajêng wijik kêmbul nadhah

Pakantuk kang samya bukti
lan garwa putra aroyom
samya rahabira Ki Pangulu
nunggil Jamal Jamil
bucu juga tinigan
lam-ulamane mawarna

Myang gudhang kulup mêpêki
jangan pindhang bobor loncom
sêkul gorèng pulên punar wuduk
myang rampadanèki
ingkang kinarsan ana
janganan ulam-ulaman

Ki Pangulu Basarodin
dènnya nadhah ngramês kokoh
cekoh mojar wawi ngriku
adhi Jamal Jamil
kang nênêm kalih kula
sami krana Lah kewala

Jayèngraga angêjèpi
mring Jamal Jamil wong loro
ingkang sinasmitan samyandhêku
ing sêmu wus tampi
mangkana Jamil Jamal
angangsêg dènnira sila

Samya angling anangguhi
wong têlu kokoh aserob
samya drêmbanira thêkul-thêkul
andhêngèngèk kudhi
Pangulu lêga tyasnya
kaecan dènnya anadhah

Dangu antaraning bukti
Ki Pangulu pantog tinog
ngling Ki Kulawirya kang Pangulu
saiki lèh tandhing
binut ro Gathutkaca
Antarêja Antasena

Lah mêngko kalah kang êndi
pêthèkku kalah kang roro
Ki Pangulu saya nyêrang puluk
abikut pakolih
tumpêng sawiji têlas
ulam sarampadan bebas

Jangan sakuwali ênting
bêsêngèk bêtutu opor
kari balung glethak bantu sêkul
punar pulên gurih
miwah kupat balendrang
ambandrêng dènnira nadhah

Akokoh balendrang pêtis
sambêl têlas lalab lombok
pan urap-urapan carub wor-suh
puluke sabithi
akrêp tan tulatènan
ingampêr bar-bêr kewala

Kokohe sapanjang lintrik
Jamal Jamil ya samono
Ki Pangulu mojar laminipun
nadhah tan kadyèki
langkung takêre saban
adhi pan eca kewala

Ki Jamal Jamil nauri
inggih sawêg eca mawon
apan sarêng têlas kokohipun
nulya luwaran bukti
Ki Bayi lon ngandika
wis padha dumên barêkat

Kang wrata lir dum kêndhuri
padha bae lanang wadon
nulya Kulawirya kang adungdum
barêkat waradin
pan pinara nêmbêlas
èstri pitu jalu sanga

Ki Pangulu Basarodin
tan dinuman brêkat mêngko
sabab ambêngira datan kantun
wus têlas binukti
Ki Pangulu malêngak
dhêlêg-dhêlêg tan micara

Ki Bayi ngandika aris
iku si Pangulu jomblong
tan dinuman brêkat priye iku
katri Jamal Jamil
Kulawirya alatah
jêr anumpêr-numpêr mangan

Ki Pangulu anauri
inggih sampun bêgjaningong
sêmune isin tyas ginaguyu
tumungkul tan angling
sakêdhap byar katingal
ambêng kang sampun pinangan

Wêtah tan ana kang cuwil
Ki Pangulu andêngongok
miyat ambênge tyasnya agumun
mèsêm sarya angling
niki ambêng punapa
Jamal Jamil saurira

Gih ambêng wau puniki
kêdhik dèrèng kalong-kalong
Ki Pangulu Basar kagyat jumbul
agiyak ambêkik
gumuyu kêkêlyogan
sing tak pangan mau apa

Dudu rasane Ki Jamil
bisa têmên karya gawok
sadaya kang myarsa sru gumuyu
Ki Kulawirya ngling
wit ning mundhak akathah
barêkate wutuh ayam

Nulya dinum pinara tri
Ki Pangulu muwus alon
niku mêngke uga kadi wau
adamêl prakawis
la bok sampun dhi Jamal
mungna samèntên kewala

Samya ginuyu Ki Rodin
Pangulu malih têtakon
adhi Jamal Jamil nêdha tulung
kirang saprakawis
kang dadya kêmlaratan
sêsakite suku kula

Sangêt susah ingkang ati
saking bêlakên malêthok
tan sagêd lumampah griyah-griyuh
milane pun adhi
mugi suka-a têdah
jampi kang maraskên bêlak

Inggih sok sarasa nuli
kula nadar mring dika ro
mragad wêdhus gibas wong têtêlu
bukti kang dumugi
Jamal lon aturira
babakan pocung kewala

Kalih kayu urip lan widuri namung
punika ginêcak
ginodhog kang molak-malik
yèn wus ragi lêmpêr panase kang wedang

Suku kinum duga-duga panasipun
yèn uwus sumawah
pangêkume ywa dèn-dhani
pan sadintên bêngkêlêng kinum ing wedang

Wedang lamun asrêp ginodhog kur-ukur
sumawah kewala
suku kinumakên malih
ingkang tanak sadintên pisan tan têlas

Yèn wus tutug sadintên pangêkumipun
nulya kinêrukan
lawan wêlating pring lêgi
ingkang kanti têlas dlamakan kang bêlak

Lamun sampun têlas balêdhaganipun
nuntên jinampènan
mung tela pêndhêm pinipis
lan apu dèntraju kang sami wawratnya

Gya cinampu kaulêt pan sukunipun
pinopok ing tamba
kang wrata lamakanèki
pinanggang ing wangwa kusambi kang panas

Ingkang dangu pêmanggangipun ing latu
kang karaos panas
dèn-kantos aking kang jampi
pan makatên kewala sa-Allah saras

Yèn wus mantun dêlamakan mantuk alus
kang sampun klampahan
tan wontên madal satunggil
wah mêkatên punika manawi madal

Lêrêsipun inggih botên-botênipun
pan wus dadi sarat
sakit dêlamakan sikil
êrang porang bêrak bêlak bubul-yuta

Ki Pangulu Basarodin manthuk-manthuk
anggêga kadugi
mring kojahe Jamal Jamil
angling inggih dhi sa-Allah botên mangmang

Nambung wuwus Kulawirya mring Pêngulu
untung kakang Basar
layak mau bêngi ngimpi
kèh bêrkate olèh kojah jampi mata

Alon muwus Kyai Bayi Panurtèku
bêgjane Ki Basar
kabèh ngêmum mring si Rodin
iku mendah sêsandhingan lan wong bisa

Lingira rum Ki Bayi marang Pangulu
hèh Pangulu Basar
mungguh kurup lan rukyati
pan manira masih sumêlang tan padhang

Yèn anuju wulan Ramêlan sring kuwur
kakirên kawalan
sabên mêgêng mutawatir
kang utama apa kurup apa rukyat

Kurup têlung prakara iku sun durung
kusus ing lampahnya
kang têtêp tanggaling sasi
kurup Kamsiyah Arbangiyah Jamngiah

Ki Pangulu umatur dèrèng tyas kusus
sumangga kewala
Jêng Kyai ngandika aris
kadospundi anak mas Sèh Amongraga

Ingkang têmtu lampahe kurup têtêlu
punapa Kamsiyah
punapa Arbangiyahi
punapa Jamangiyah sèntune ingetang

Alon matur Sèh Mongraga mring marsêpuh
mênggah kang punika
ing kurup tigang prakawis
apan sami kêlampah katiga pisan

Lamun nuju ing taun Dal lampahipun
salêbêting Êdal
sami lumampah kurup tri
kurup Arbangiyah apan lawan wulan

Wiwitipun wulan Madilakiripun
Rêjêb Ruwah Siyam
saking Rêbo wit winilis
pan ingetang nêptuning taun lan wulan

De kang kurup Kamsiyah ing lampahipun
apan gangsal wulan
wit Sawal Dulkangidah Kaji
lawan Rabingulakir Jumadilawal

Pan ingetung saking Kêmis naptunipun
lêrêse kang tanggal
sapisan kang botên sisip
lawan malih lampahing kurup Jamngiyah

Tigang tèngsu wit Sura Sapar lan Mulud
pangetange tanggal
saking Jumuwah winilis
kala Nabiulah têdhak marang donya

Lêrêsipun tanggal kaping rolas Mulud
lamun tan dènetang
saking Jumuwah pan sisip
dene lamun botên nuju taun Êdal

Ingkang kurup Kamsiyah kewala laju
apan wolung wulan
Sawal Dulkijah Dulkaji
Sura Sapar Mulud Rabingulakirnya

Kêlawan Jumadilawal jangkêpipun
wolung wulan ngetang
saking Kêmis kurupnèki
kurup Arbangiyah anggêr kawan wulan

Tan ewah Jumadilakir Rêjêbipun
Sakban lan Ramêlan
saking Rêbo etangnèki
mila Arbangiyah anggêr datan ewah

Sababipun ing dalêm sawulan ngriku
siyame supaya
jangkêp tigangdasa ari
dados botên mutawatir Ramêlannya

Yèn ta ngetung saking Arbangiyahipun
têmtu yèn sumêlang
sring tan jangkêp tridasa ri
sabab dede jumblahe kurup ingetang

Lamun tangsu Ramêlan tan liyan kurup
kêdah Arbangiyah
kang têtêp tan mutawatir
yèn Kamsiyah asring katunjang ing rukyat

Alon muwus Ki Bayi marang sang bagus
wontên malih etang
tan mawi kurup dèn-pêsthi
ing dintêne satunggal-tunggal bên tanggal

Ris umatur Ki Sèh Amongraga arum
pan inggih punika
winastanan etang Taprik
kang rama ngling kadospundi ing lampahnya

Aturipun kang putra mênggah puniku
tan mawi pinetang
taun kang dipuntingali
pan punika etang saking kapujanggan

Wiwit taun Alip Kunthara kang windu
tanggale ing Sura
Kêmis Kaliwon marêngi
wuku Kulawu nuntên ing wulan Sapar

Tanggal Saptu Kliwon Landêp wukunipun
gya Rabingulawal
Akat Wage Warigalit
nuntên wulan Rabingulakir dintênnya

Tanggalipun Slasa Wage gih puniku
wukunya Galungan
gya Jumadilawal nênggih
tanggal Rêbo Pon wuku Julungpujudnya

Kang wulan Jumadilakir tanggalipun
ing dintên Jumungah
Êpon wukunipun Tambir
wulan Rêjêb tanggal Saptu Paingira

Wukunipun Manahil ingkang lumaku
nulya wulan Sakban
sarêng tanggal Sênèn Paing
wuku Kulawu nulya wulan Ramêlan

Tanggalipun Salasa Lêgi puniku
Landêp wukunira
Sawal tanggal Kêmis Lêgi
Wuku Gumbrêg nulya sasi Dulkaidah

Tanggalipun Jumungah Kaliwon nêngguh
nuju wuku Sungsang
wulan Bêsar tanggalnèki
Akad Kliwon wuku Julungpujud tamat

Gantya taun ehe nênggih kang lumaku
tanggale ing Sura
Sênèn Wage wuku Tambir
wulan Sapar tanggale Rêbo Wagenya

Wukunipun Manahil gya wulan Mulud
Kêmis Pon tanggalnya
wuku Wayang nulya sasi
Rabingulakir tanggal Saptu Ponira

Wukunipun Sinta anulya kang tangsu
ing Jumadilawal
tanggalipun Akat Paing
wuku Gumbrêg gya wulan Madilakirnya

Tanggalipun Sênèn Lêgi Sungsang wuku
Rêjêb tanggalira
Salasa Kliwon anênggih
wuku Mandhasiya nulya wulan Sakban

Tanggalipun Kêmis Kliwon Mrakèh wuku
gya wulan Ramêlan
tanggal Saptu Kliwonèki
wuku Wuye anuntên ing wulan Sawal

Tanggalipun Sênèn Kaliwon puniku
wukunipun Wayang
wulan Dulkangidah nênggih
sarêng tanggal dintên Salasa Wagenya

Ingkang wuku Sinta nulya Bêsaripun
dintên sarêng tanggal
Kêmis Wage wukunèki
Tolu tamat ing sataunipun lonthang

