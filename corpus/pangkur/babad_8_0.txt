wus têlas jêmparingira
narik pêdhang Sang Dyah Kalpikawati
pun Singadara manubruk
sarya mangikal pêdhang
kudanira Sang Dyah kinêcètkên mamprung
manglayang manambrê pêdhang
kumêlapira lir thathit

pun Singadara pinêdhang
mukanira jungkêl nanging tan titis
dyan arya awas andulu
ing ngarsa pacakara
Mantarsêkar Buntaran Watangan sampun
nandêr angêmbat turôngga
ya ta malih kang winarni

makrudha pun Singadara
giro-giro lir buta monah daging
Kalpikawati agupuh
nabêt mangalap-alap
Singadara nangkis pêdhang kalih putung
rikat samya narik katga
Singadara dèn larihi

milar manuduk turôngga
kuda rêbah sang dyah malumpat aglis
Radyan Buntaran têtulung
wus anjog sangking kuda
kuwêl kèkèt lan Singadara mawa glut
goco-ginoco mapanggah
Macanlaut mangêmbuli

rinêbut lan radyan arya
lan Watangan Macanlaut kinalih
tinabok mukanya rêmuk
ya ta Radyan Buntaran
dangu cangklèt lan Singadara masangkut
radyan tinangsil binuncang
Menak Koncar anulungi

lumumpat sangking turôngga
pyuk maputrê Singadara pinuntir
kang kiswa salang sinuduk
tatas wus kapisanan
Dyah Kalpikawati dharat dènnya ngamuk
pinapag ing Dyan Buntaran
sang dyah gya pinondhong aglis

Menak Koncar gumya latah
lêbur tiwas dagangan kocar-kacir
sang dyah tinitihkên gupuh
ing kuda Dyan Buntaran
sasisane pati wong wetan asumyur
Buta Katbuta umangsah
nanging kasaput ing wêngi

tandya sapihing ayuda
Menak Koncar laju mring Maospait
wong ing Bêlambangan mundur
dhatêng kitha ing Daha
de warnanên Urubêsma Sang Aprabu
sinusul mring sang pandhita
Hyang Pamênggrê Maharêsi

pitutur lir cocak môngsa
sarya ngerang-erang têpa palupi
ingkang putra rinarimuk
kinèn bubarkên ing prang
sarya amurungna dènnya darbe kayun
anggarwa sang prabu rara
Sri Bêsma bêndu tan sipi

tansah agèdhèg kewala
Hyang Pamênggrê juwêt amituturi
ring sang maha ratu ayu
ratu musthikaning rat
ambêg santa-budya marang krama putus
aja sira mêmungsuhan
lan prabu ing Maospait

tan wun yèn manggih bêbaya
kumalungkung buwang nalaring gusti
ing satêdhak turunipun
pantêsira sumewa
duk suwargi Brawijaya Sang Aprabu
sira wong ginawe mulya
ing mangko amindakani

tangèh yèn nêmua arja
yèn wong mumpung-mumpung angrusak niti
bêkuh Sri Bêsma agangsul
gawokan sang pandhita
anggung gawe Brawijaya kang wus lampus
tan liya kinudang-kudang
beda mangke lan ing nguni

Sang Hyang Pamênggrê angucap
nora beda ratu nyawane bumi
biyèn ratu mêngko ratu
tagsih anggêlar mulya
nitikrama amasesa among tuwuh
tur sinihan Hyang Wisesa
kinamulèn widadari

awit baboning manungsa
Hyang Sis Cahya Nurasa Hyang Pramèsthi
prapta ing saturunipun
ingkang jumênêng nata
wus pininta Hyang Sugsmana ingkang agung
nora kêna sinêlanan
ing titahkang bôngsa dasih

ing tyas nora kêna pêgat
nora kêna sira angrusak gusti
tan linilan ing dewa gung
kaki prabu elinga
tanah mulya ing nêgara Majalangu
ratune ratu utama
musakani Nungsa Jawi

Sang Urubêsma manêntak
ting kalêpyur idune dènira ngling
Hyang Pamênggrê ramaningsun
sampun kakehan ujar
amunduran glar pambêg ginunggung-gunggung
ugêr ingkang wus kaana
kawidigbyan sura sêgti

ing mangke sapa kang nôngga
ing payudan nênggih dhatêng ing mami
Maospait andêlipun
namung dipati Daha
sêprandene tan nôngga ing yudaningsun
sêdene Dipati Tuban
ing adat sura sinêgti

ing mangke wus têkèng pêjah
tan kuwawi amungsuh lawan mami
wong Majalêngka sêdarum
cawêta lan èstrinya
godhong ringin dadiya mungsuh sêdarum
kêrigên cindhile abang
sayêgti ulun tan wêdi

lan malih sang prabu rara
datan ingsun suprih ingkang rudatin
supaya arsaa mringsun
sampun kalawan aprang
mangke rusak nêgari ing Majalangu
pan wus jinarag priyôngga
tan arsa amilih bêcik

andêl-andêl Hyang Sugsmana
têmah rusak nêgari Maospait
dene datan atêtulung
dewa ing suralaya
amajua amasthi ingsun tan takut
dewa busuk wuta mamak
wania mungsuh lan mami

Sang Hyang Pamênggêr angucap
kaki ayya akèh-akèh dènnya ngling
basa Hyang Sugsmana Luhur
tan asih ing wong arda
tindak luput kêkêl ingkang murka digung
kang pinilih wong utama
kang tumindak lawan niti

kang sumasrah ing kraharjan
angarjani ing sasamining janmi
ingkang bisa nimbang wuwus
wuwus kang bêcik ala
kang sumingkir sabarang kang tan rahayu
iku pinilih ing Sugsma
pra jawata angasihi

babo kaki putraningwang
payo mulih marang Blambangan nagri
wurungna dènnya mrih pupuh
pan iku gustinira
pan sayêgti gusti kêdhik luwangipun
wong balela nêmu mulya
satêmah anyilakani

wilalat ingkang pinanggya
atasira abisaa sayêgti
tan kêna rumêngkang kayun
môngga ing rèh tan arja
kaya sira arsa garwa mring sang ing rum
garwanira kurang apa
bok aja karsa ing gusti

dene-dene kêtampana
panglamarmu kaki mring prabu dèwi
wuta dêgsura ing pandum
sira aparipêgsa
bok si aja pugal marang ratu ayu
iku kêkasihing Sugsma
pra jawata ngrêgsèng bumi

widadari mèstudeya
pra pandhita jrih lulut gung kang puji
wong sabumi winong tuwuh
yèn ampuh upatanya
tur ta sira kaki anêmu rahayu
Sri Bêsma saya brêmantya
de sudarma asru kingkin

Asmaradanajaja bang lir mêtu gêni
nênggih ring Sang Urubêsma
andik ngatirah netrane
nuju pinrak kursi samya
lawan sudarmanira
kaya anyuduka gapruk
pan sangking sangêting duka

pawohanira binanting
sêbarang cêlak sinepak
Sri Bêsma sugal wuwuse
dene ta kaliwat-liwat
kaya mêdèni bocah
sêdaya wong Majalangu
sapa kang wani maringwang

sintên-sintên wong aurip
kang kasongan ing akasa
kang sinôngga bumi kabèh
ratu kang animbangana
dhatêng pun Urubêsma
Blambangan prawira têguh
kyating rat misesèng jagat

angrêmak ing Maospait
amondhong sêsotyaning rat
iku èstri ungas bae
ya durung wruh tog manira
basane lumuh krama
tumruna Bathara Guru
mambêngi ingsun tan kêna

Hyang Pamênggêr Maharêsi
sabdanira èsmu waspa
ambêkuh dhuh putraningong
tan ana kang dadi cacat
ratu soca ludira
nanging ana mangsanipun
pêsthine kang linakonan

kang tan pantês dèn lakoni
sayêgti anganggo môngsa
amriyoga barang gawe
ana sudira utama
ana sudira nistha
sudira kang nistha iku
pantês aja linampahan

sudira tibèng utami
pantês linakon ing aprang
iku kaki utamane
sira wêdi mêmungsuhan
lawan ing gustinira
nora dadi nisthanipun
malah dadia utama

dene ta sang prabu dèwi
pusakane tanah Jawa
ambêg santa budya sumèh
barang rèh ingkang tan arja
amung amrih utama
ring sang maha ratu ayu
sinôngga rinêgsèng dewa

yêgti yogya dèn singkiri
arda misesèng utama
dadya wruh bênêr têgêse
nora dadi nisthanira
dene amilih mêngsah
êndi ratu Majalangu
bathara angejawantah

kabèh kang para dipati
tana na lir Nusa Jawa
Maospait têtunggule
pininta-pinta ing dewa
musakani utama
nadyan èstria sang prabu
iku sinihan ing Sugsma

tan ana wong amrih luwih
darbe polah kaya sira
anggung sikara karêpe
margane yèn waluyaa
ngrusak ing gusti tama
wong murka mungsuh rahayu
tangèh mênanga kang murka

lamun sira wurung jurit
ngarsani sang prabu rara
wong pandhita bungah kabèh
miwah sawawêngkonira
sêdaya manglêmbana
santana myang anak putu
miwah ratu liya-liya

suka tur wuwuh pakering
rèh nêtêpi babênêran
yèn wurung juritmu anggèr
yêgti ingaran waspada
amilih-milih mêngsah
dene kang têtêp dèn mungsuh
ing waweka wus têtela

dadya wruh ing alabêcik
nadyan dewa suralaya
padha suka bungah kabèh
yèn nimpang ugêring sastra
mirungga amrih arda
yêgti manggih papa agung
rusake sagung manungsa

lah sapa ingkang tinagih
ing dewa rusake praja
tan lyan marang purwakane
labête kurang waspada
pitambuh ing waweka
kaya ta upamanipun
kaki jênênging narendra

anggêpe wadya yèn jurit
sagung kawulaning raja
tumindak lawan sapakon
yèn ana punggawa tiwas
anèng têngahing papan
nututa kêlawan tatu
sayêgti pan dudu titah

bôngsa kewan iku kaki
dudu jinising manungsa
tan pantês ingabdèkake
saturune aja cêdhak
lawan jênênging raja
wong jêmbêr abôngsa asu
tan pantes awor manungsa

iku alaning wong jurit
atinggal mungsuh adêgan
binirata saturune
yèn ratune wus wêweka
lamun durung wêweka
bênrê wong tinggal ing ratu
pan sangking tiwasing raja

pan ing mangko sira kaki
angamuk punggung kewala
yèn ta bubara balane
yêgti apantês kewala
lawan durung wêweka
ing pamruh durung ginilut
agah kakèhên ing karsa

pira-pira wani mati
sagung wadyabalanira
tur iku panglulu bae
sangking murahing jawata
nanging wawêkasira
tan kaya dhasar rahayu
tur awas wahyuning raja

Sri Bêsma kang waja gathik
sarêng miyarsa kang sabda
saya sangêt brêmantyane
kumutug jaja lir kobar
agèdhèg tanpa ngucap
remanya tansah sinaut
gumêtrê kang ponang asta

Pamênggrê nabda wor tangis
dhuh putraku aja pugal
masalih liring kêprabon
datan kêna ginagampang
pramugarining jagat
nora kêna luru-luru
babo pangrèhing agêsang

jêr kêna anampik milih
mungguhing rèh kabêcikan
môngsa kinon ala bae
ing Sang Hyang Jagat Pratingkah
tur kêdhik luwangira
murka ngalahkên rahayu
sênadyan dèn murahana

ing Sugsma ingkang linuwih
sakêdhap ungguling murka
nêngahi praptèngapêse
malah têkèng ing wêkasan
ungguling rèh raharja
nêngahi pan saya unggul
rahayu rinowang Sugsma

arda murka kang ngrewangi
drubigsa amomor tilas
nora panggih salawase
dhêmên wong tumêkèng rusak
tur sayêgti kungkulan
ing bêbudèn kang rahayu
rèh ngidenan Hyang Pratingkah

Sri Bêsma ngadêg mucicil
anyandhak bindi pusaka
nora kawrat bêrmantyane
sigra mundur sang pandhita
puwas raosing nala
jrih ing dewa kang linuhur
katêmpuh atmaja pugal

sangêt digung murkèng bumi
tan wun amanggih dêduka
atiwas rumêgsèng katong
tansah adrês ponang waspa
tumênga sirèng tawang
mêminta mêmurung laku
yogya têmah ingupatan

tandya gêtrê patrê muni
anêkakakên prabawa
lèsus kang jawah adrês wor
buh bagra gura gumiwang
Sang Hyang Pamênggêr mêsat
mantuk mring kayanganipun
lampahnya awor maruta

Sri Bêsma cuwa kang galih
sudarmanira murcita
nguwuh mring tawang sêbdane
payo dewane majua
atandhing lawan ingwang
pra jawata agya umyung
tan kaya Bêsma Sri Nata

Sinommalih warnanên dyan arya
wus prapta ing Maospait
lajêng sowan mring apatya
lawan radyan putra Tubin
wus sinunggata sami
sêgsana bubaran mundur
mondhok ing Katubanan
surup surya ingkang wanci
Dyan Buntaran matur raka Menak Koncar

kangmas yèn paduka arsa
bok ipe sêkawan sami
maraka mring jro kêdhatyan
ing sang maha prabu dèwi
miwah kang para sêlir
tênapi rinta bok ayu
Kalpikawati lawan
kakang bok Kalpikaningsih
dêdimène kawuningan prabu rara

yèn paduka lan kawula
prapta nagri Maospait
rèh nguni ulun ngandikan
asru dènnya ngarsi-arsi
kang sarya awak mami
kados wus misuwur lampus
ing mangke têkèng luwar
kakang mas kêng dados margi
radyan arya mèsêm dangu datan ngucap

wusana arum ngandika
yayi mas langkung prayogi
nanging sumêlanging manah
mênawa ngêgèt-êgèti
akathah gundhik mami
ayu-ayu gumarudug
patminipun sêkawan
kêjawi pun nonah kalih
bilih-bilih kasiku awak manira

kula punika yayi mas
sakêlangkung têmên ajrih
dhatêng sang prabu wanodya
dene ta tiwas ing jurit
kawon lan menak anjing
arinya mangsuli wuwus
kakang mas tan kuciwa
kawona lan Urubêsmi
dene timbang timun amungsuh lan durywan

balanya wêndran ayutan
Menakjingga sura sêgti
pantês sang prabu ngapura
kangmas mring paduka yêgti
kathahe pra dipati
miwah kang para tumênggung
datan kados kakang mas
surèng prang tan arsa balik
lalu nglambrang wisma satêngahing wana

lumuh beluk nanging wêgah
sing bote wantêring galih
kawula kang nanggêl kangmas
yèn sang prabu rara runtik
malah luntura kang sih
amargi sing luwar ulun
mèsêm Dyan Menak Koncar
Radyan Watangan nambungi
lêrês rinta kangmas ywa sumêlang driya

ki dêmang matur wotsêkar
radyan rinta sang dyah kalih
yogi umarsèng ingpura
sapunika lan pra rabi
ngandika radyan mantri
lah ta Paman Dêmang Gathul
sumôngga ing sakarsa
sapangrèh ulun lumiring
tan kawarna dènira agunêm rêmbag

ya ta ari kalih sang dyah
lan sêkawan para rabi
sêdaya gêgundhikira
samya lumêbêt ing puri
tandya kandhêg ing wijil
wus katur ing ratu ayu
Sang Rêtna Rarasatya
lan Sang Dyah Rêtna Sêkati
ingkang samya kinèn mêthuk paregolan

Sang Rêtna Kalpikawatya
lan Rêtna Kalpikaningsih
miwah pra garwa Lumajang
myang sagunging para gundhik
manèrngagyèng ngrêpa sih
binagèkakên sêdarum
ing Sang Dyah Rarasatya
miwah Dyah Rêtna Sêkati
sang dyah kalih dangu dènnya rêrangkulan

wus kerit kêkanthèn asta
Kusuma Rêtna Sêkati
lan Sang Dyah Kalpikawatya
dene ta Sang Rarasati
lawan Kalpikaningsih
lampahnya aruntung-runtung
gabagan arantaban
pra garwa lan para sêlir
tan myat ing lyan sadangunira lumampah

pan amung Rêtna Sêkatya
ingkang tinutakên liring
kuninge kuning utama
sèdhête sèdhêt rêspati
dêdêlingnya gumrining
mêthinthing gilig apatut
pamulu lir kêncana
kaya tan angambah siti
pantês wignya anggoyang yuswaning priya

bêsus anamur pasaja
mêmêse amitambuhi
liringe lir pasopatya
sêmune nora nyanani
swaranya rum cumêngkling
pantês gandês ing tilam rum
nging rèh pacaking netra
busananya mêsajani
mung arume kewala ingkang kinayang

tanpa wida tanpa sêkar
mung tasik lamat kaègsi
amrusuh tur mônda-mônda
antarane mêsajani
nanging ponang kasturi
jebade ngambar kungas rum
ratuse anrês manah
dèn ukup ing bungah ramping
pinênciran ambar sêpatêr hèr mawar

para garwa ing Lumajang
amicorèng jroning ati
pantês Radèn Menak Koncar
kasmaran ing Dyah Sêkati
tan wingwang dèn labuhi
rinowangan takêr marus
iki si jawanira
Dêmang Gathul duk prêjanji
mendahane besuk yèn wus kêlampahan

iba dyan arya ing manah
tan pêgat amain kèngsi
êtope tur êpêng-êpêngan
pantês tan nguman-umani
mendah susahing ati
tau sawah gaga gadhu
wusana larang pangan
sun tatêdha ing Sugsma di
sok dhasara sang dyah ywa èpèh kewala

nora kudu nyamènana
sok si enaka sing ati
narima dadi pawongan
sok isiha radyan mantri
wong bagus anjêlanthir
ywa dumèh akrama ayu
ngêmpèk trêsna kewala
wong abancèr sugih rabi
sok si aja nglarakkên ati kewala

ya ta sang prabu wanodya
munggèng prabayêgsa adi
ingayap manggung biyada
bêdhaya rong lajur sisih
miwah Dyah Citrawati
Citrasmara anèng pungkur
myang Widawati miwah
Widasmara datan têbih
amênuhi manuhara ing kêdatyan

maha sang sêsotyaning rat
pinarak ing kasur sari
kaya murca kinêdhèpna
lir Ratih tumrun sing swargi
rênyêp-rênyêp kaègsi
ujwala mêlok sumuluh
ing kering Banowatya
sang pramèswari ing Tubin
ingkang tansah anampèni pangandika

amarna solahing janma
duk anèng madyaning jurit
kacakup ing wong bang wetan
malah ta ingkang pawarti
wus kinunjara wêsi
anèng gunung Mahamèru
dinuga-duga samya
kados sampun angêmasi
yèn sinuduk ing ardanya Menakjingga

lan pambêganira radyan
kyating tyas surayèng wèsthi
ya ta ring Sang Banowatya
datansah sru èsmu tangis
sêbdaning prabu dèwi
tansah angecani kayun
ya ta Kalpikawatya
Kalpikaningsih wus prapti
myang pra garwa Lumajang tarap nèng ngarsa

Rarasati lan Sêkatya
wus cêlak ngarsaning gusti
prabu rara angandika
lah ta Bibi Banowati
èsmu pitambêt mami
ing rèh nguni pan dèrèng wruh
marang Kalpikawatya
sêdene Kalpikaningsih
lawan sintên kang anèng ing wurinira

umatur Sang Banowatya
apan nênggih sang akalih
punika atma kawula
Menak Koncar kang darbyari
putrane sang arêsi
Butlawa ing kakang ulun
ingkang wingking punika
pun Menak Koncar kang rabi
wuri pisan sêlire pun Menak Koncar

prabu rara angandika
bibi sintên kang wêwangi
semahe pun Menak Koncar
umatur Sang Banowati
punika Angronsari
dene ingkang wingkingipun
pun Sumarsanawatya
kering malih Mayangsari
wêkas pisan punika pun Mantarsêkar

ya ta sang prabu wanodya
ngandika arum amanis
lah yayi Kalpikawatya
sêdene Kalpikaningsih
para majua yayi
ingsun tanya wartanipun
rakamta Menak Koncar
miwah yayi mas ing Tubin
sang dyah kalih tandya umajêng wotsêkar

sarya manugsmèng ing pada
sumugun sang prabu dèwi
umatur Kalpikawatya
ari paduka ing Tubin
nguni kinunjra wêsi
anèng ardi Mahamèru
rinêbat mring pun kakang
wusana luwar sang kalih
mangke samya sowan dhatêng ing paduka

Radyan Buntaran Watangan
pun kakang wus samya prapti
mondhok pasanggrahan Tuban
ing lampah raharja sami
ing rèh rêntênging margi
tan punapa sang pukulun
angsal pangèstu wan
wong wetan datan nêdhasi
lawan angsal ing sih srêngkaraning Sugsma

Dhandhanggulasukanya wor kumêpyur ing galih
prabu rara duk miyarsa turnya
inggar sêkala ing tyase
upama lampah dalu
kapêtêngan panglonging sasi
kapêthuk obor mubyar
padhang kang driya nrus
lan wulan kalingan mega
duk matitis sangsaya ngembahi manis
sanetya sêtya sumrah

Banowati tyas marwata siwi
lir siniram ing tirta wahana
asrêp sêkala galihe
ketang ing trêsnanipun
mring Dyan Arya Lumajang pêkik
gêpah Sang Dyah Sêkatya
gya mangrangkul gapyuk
ing Rêtna Kalpikawatya
tambuh inggar ing driya wantêr ingèsthi
lambung kadya pêpêsa

prabu rara èsêmnya piningit
myat ing ari Sang Rêtna Sêkatya
pawor ing rêsêp wor sumèh
niscahyèng sarèhnya rum
para garwa Lumajang sami
kamitênggêngên mulat
dènnya pawor têmbung
Sang Rêtna Sêkati lawan
Dyah Kalpikawati lan Kalpikaningsih
ngasih-asiha prana

risang kalih sêmu mikolèhi
sawuwusnya rada mambu manah
rakanta ingingisake
ing sêtya antêpipun
dènnya darbe sudara-wèdi
mring sang atmajèng Tuban
winarna rèh kang wus
malah wuwuh nora kurang
Dyah Sêkati saya golongan trêsna sih
mring Arya Menak Koncar

risêgsana kangtadhahan mijil
pisunggatan wau ingkang prapta
pênuh prabu rara sihe
garwa sêkawan gupuh
dipun awe mring prabu dèwi
majêng saha wotsêkar
pinaringan pampun
singsim jumrut nira mirah
nigang rakit dyan arya kang para rabi
konjêm tyas manglêmbana

kinèn mundur wus tata alinggih
para sêlir wrata pinaringan
sinjang ing kasêmêkane
Kalpikawati gupuh
lawan Sang Dyah Kalpikaningsih
ingawe praptèng ngarsa
sêbdane sang ingrum
yayi sun paringi sira
sangsangan mas sutèngson sinilih asih
matur nuwun kalihnya

malih ngandika sang prabu dèwi
ingsun angsung paningsêt ing sira
pathola wungu pinrêsmèn
sang kalih matur nuwun
wus tinampan saha wotsari
mundur atata lênggah
Rarasati matur
kadang garwa wus ginanjar
Menak Koncar ginanjar punapa gusti
mèsêm sang prabu rara

sun tan bisa angganjar mas picis
pirangbara yèn kêrtaning jaman
besuk uga ana dhewe
Sang Dyah Sêkati matur
gusti yogi sinung nêgari
ing pundi mônca praja
bang êlèr sêdarum
pinilihan sasukanya
prabu rara mèsêm angandika iris
Menak Koncar tan arsa

sinung praja ing môncanêgari
sun wêntara yayi nora rêna
Menak Koncar sapatute
tanah pasisir kidul
kang ingangkah saksire ngati
tansah sinamun raras
ing netya pitambuh
nanging kang sujana ing tyas
nora samar samobah-mosiking liring
kacakra ing ujwala

duk sêmana lêluwaran sami
kadang garwanira Menak Koncar
mantuk prapta pakuwone
dyan arya tanya gupuh
mring arinya myang garwa sêlir
sasanèskara dènnya
anèng jro kêdhatun
Kusuma Kalpikawatya
lan Kalpikaningsih jarwanira ngênting
dyan arya suka ing tyas

garwa sêkawan tinanya gênti
ingkang dadya karênanirèng tyas
duk anèng jroning kêdhaton
datan sulayèng atur
namung Sang Dyah Rêtna Sêkati
sapangrèh sumèh sumrah
pêngêmorkên tyas rum
rakêt-rumakêt ing netya
sabda manis pasaja ngecani galih
mendah yèn wus akênal

nora wingwang dèn labuhi pati
cacatira pan namung satunggal
têka ewuh têtangguhe
wong srèsèh namur luruh
wong alandhêp nora nyanani
bêsuse apêsaja
wong agandhang samun
wong kêmpyang mêsês jatmika
sabên-sabên ngandika dipun pênciri
ing èsêm papingitan

lir ginoyang tyasnya radyan mantri
pating karêjot saliranira
èsême dèn èbèr bae
pra sêlir samya matur
manglêmbana mring prabu dèwi
wênèh ing Dyah Sêkatya
wênèh aturipun
amarna kang pangandika
prabu rara sêmune amêmiringi
ing Sang Rêtna Sêkatya

miwah dhatêng arinta sang kalih
prabu rara kadya darbe karsa
nênggih ing têmbe akire
dyan arya saya sêngkut
juwêd dènnya amitakoni
ing ari kalihira
sarya manggut-manggut
Kusuma Kalpikawatya
lan Kalpikaningsih aturnya mranani
asru sêdhêp ing raras

tur linalar ênggone mêmanis
yèn nujoni têlênge ing sabda
wangsul-wangsul ing marnane
yèn pinrih rampungipun
yêgti nora rampung sawêngi
malah rong dina kurang
dyan arya sêklangkung
poyang-payingan ing manah
tan sarônta kapalang anèng jro puri
tansah abuntayangan

rêngêng-rêngêng angidung rêrêpi
tan lyan ingkang kacipta ing manah
mung sang dyah kang nèng kadhaton
pra garwa sêliripun
kang pinindha ing Dyah Sêkati
sabên ngrêrêpi radyan
pada tibèng cium
sabarang winayangkara
saparane jinaga kang para gundhik
juru tadhah ciuman

kadang katut mirah sangking laki
marimpèni kusuma ing Tuban
mas citra munggèng sirahe
aja mamang wong ayu
mring pun kakang wong dhandhing wingwing
bondhol agêng mas mirah
dèn muluh sihipun
kayu rêbah anèng tawang
Menak Koncar sumangsang mring dika gusti
canthur ngong awibawa

yuyu tasik dhenok sun wastani
wus sêdhênge nambut ing akrama
sobrah laut nahing anggèr
cagrê rêna wong ayu
Menak Koncar amitayani
rare ngapit jêmpana
jalak jênarmasku
wus pinatah ing jawata
cêcadhange wong ambancèr sugih wani
intêne wong Lumajang

kêmangirêng nonah sun wastani
kadang Pandhawa mèlu Ngastina
lamun asih ing tanggone
paringa mirahingsun
puspa krêna marang kang abdi
sun karyane pratôndha
tandhane sih lulut
bajing bangkang saba wana
nora larang wong ayu sun tohi pati
mundrine wong Lumajang

Menak Koncar minggah ing jinêm mrik
nglipur brôngta kinapat gundhiknya
sak jam ping songa unggahe
cinipta têlênging kung
sêprandene sarya rêrêpi
dara roro mas mirah
èstu jodhoningsun
toya mijil sing sarira
nonah dinar èngêta mring wong ambênthing
siyos ingajak sampak

kêcul patut wong dhugal prak-ati
wong dêladag milih angon papan
sigêgên ing pamoncère
malih gantya winuwus
Sêpêtmadu Wilaja mijil
ingutus sri wanodya
mring rinta sang bagus
tênapi mring Menak Koncar
paring dhahar dhadharan gantyan burat mrik
kampuh sapêngadêgnya

wus tinampan sinugun punang sih
Menak Koncar lan atmajèng Tuban
marwata suta ing tyase
tan kawarna ing dalu
enjing nuju dina Rêspati
maha sang prabu rara
siniwèng wadya gung
mêpêg anèng siti bêntar
pan kasongan ing witana di rinugmi
pinrak ing dhampar dênta

kang nèng ngarsa Sang Dyah Rarasati
Citrawati lawan Citrasmara
Dyah Widawati jajare
Widasmara sumambung
de warnanên ing pôncaniti
ring sang rêkyana patya
kang putra sumambung
Dyan Kumitir Layangseta
sinambungan sira Dyan Arya Sêsimping
myang Rôngga Minangsraya

atênapi Ki Menak Giyanti
malih Radyan Arya Menak Koncar
atmajèng Tuban jajare
pêpak para tumênggung
para menak rôngga ngêbei
sêdaya tan winarna
ajêjêl supênuh
lir sêgara gêni sinang
pirang-pirang wadyabala Maospait
èbêg tanpa wilangan

kyana patih ngandikan wus prapti
ing sitinggil sumiwènging ngarsa
prabu rara ngandikanane
hèh bapa karsaningsun
lumrahêna kawula sami
kabèh wong Majalêngka
sayumbaraningsun
sapa janma ingkang bisa
amatèni mring Si Menakjingga sêgti
kasrah ing Majalêngka

jumênga nagri Majapait
amêngku rat ing Sanungsa Jawa
lan poma aja tampik wong
mudha sênadyan sêpuh
kumbah srakah myang cukit dulit
wong pedak-pêndarakan
iya madêg ratu
sok si dhasar matènana
gêlah-gêlah agêdhêg sukêring bumi
lah mara undhangêna

matur sandika saha wotsari
sira sang apatih tandya mêsat
magêlaran undhang age
ing sayumbaranipun
ring sang maha narendra putri
wadya saur-kukila
tan ana kang sanggup
amêjahi Menakjingga
para arya niyaka mantri dipati
samya atur têtêkan

kang sawênèh ngaturkên kang linggih
ana ngaturkên kêndhaga bawat
sawênèh payung lampite
midrê ondhang maumung
agêng alit atur upêgsi
ajrih mringMenakjingga
tan ana kang sanggup
sêdene Sang Menak Koncar
dangu dènnya tumungkul ing manah kingkin
suka atur têtêkan

kyana patih minggah ing sitinggil
sampun katur saaturing bala
prabu rara èmêng tyase
paran wêkasanipun
Sang Hyang Tanpauna kang titis
jêngkar sing sitibêntar
kondur angêdhatun
tansah anamur sungkawa
abêdhayan kang gêndhing munya angrangin
nanging mêgsa kawêntar

tandya minggah ing sanggar panêpi
ngobong mênyan saêndhasing liman
sumuk mring suralayane
tandya Hyang Nrada rawuh
medhok-medhok gumya mabêlik
jumênêng anèng ngarsa
prabu rara matur
hong ring Sang Hyang Siwah Boja
Hyang Narada pinaro sêbda drêmaning
sumrup nata priyôngga

hong hyang mulya sarik nagra widi
jawabira sang hyang Panji Nrada
hong sirantun nayogyèngong
saha amigêna nrus
namung nrêm sidhêm-sidhêm mrik
hèh kêkasihing Sugsma
paran rèh manêkung
jawata ing Suralaya
kagegeran rèh gora kagiri-giri
kêna pêngaribawa

blêgêdaba mlubèr dadi agni
kocak-kacik kang côndragumuka
kawah gumludhug swarane
gonjing marcukundha rug
Ôntaboga mangkrik kumitir
ponang sapi gumarang
ngolang-ngaling bêkuh
agawe rusaking jagat
nini putri yèn sira sungkawèng galih
ing swarga kagegeran

timbalane Hyang Guru Pramèsthi
wudharana ing tyas kang rudita
kakasihing Hyang Sugsmanon
apa kang sira jaluk
umatura marang ing mami
ywa gawe gara-gara
babo yogyèng ulun
ya ta sang prabu wanodya
myarsa sabda tandya umatur wotsari
hèh sang Hyang Manikmaya

mêrtanana ing dasih kaswasih
wontên pundi Sang Hyang Tanpauna
Hyang Panji Nrada dêlinge
heh babo yogyèng ulun
sapa si wong ingkang matèni
marang Si Menakjingga
iku nini ratu
sêjatine Tanpauna
kêkasihing jawata ingkang linuwih
umatur prabu rara

wêrtakêna samêloke kang sih keron budi bawur ing pratingkah
Hyang Panji Nrada dêlinge
Tanpauna wus tumrun
anèng nagrinira pribadi
iya Si Tanpauna
iya Damarsantun
gya mêsat Hyang Manikmaya
prabu rara sêkala asrêp kang galih
miyos saking pamujan

Mijilde wuwusên Sang Dyah Rarasati
lan sagung pra sinon
namur brôngta amrih ing lêjare
gustinira ring sang prabu dèwi
akasukan gêndhing
sagung kang para rum

myang bêdhayan tênapi sarimpi
arum kang lêlagon
munggèng tratag ing prabayêgsane
kang sawênèh ana ingkang cuki
satêngah rêrêpi
kêkawi angidung

Rarasati nyalêmpung angrangin
Sêkati sang sinom
ngasih-asih sang dyah panggêndère
Citrasmara angrêbab winasis
Sang Dyah Citrawati
pangêndhange baut

Widasmara agambang gôngsa sri
Widawati kaot
nabuh dêmung anyênyêt swarane
pra biyada samya amanjaki
pinarsèng ngêrangin
sêpêt madu juruh

lagon muluk sinamur ing gêndhing
larase wèh wirong
lir mangalap jiwa sing arume
rêbut manis sangsaya milêt sih
sêmbada ingègsi
lan bêdhayanipun

kadya ing kayangan widadari
sajroning kêdhaton
angêntèni kang para sarine
manuhara anracak awasis
rambah-rambah asri
asri ngembahi kung

dungkap sirêp janma ingkang wanci
suwancining tumon
lir kinanyut ing driya rêsêpe
keron mulat tanbuh kang pinilih
samya ayu luwih
ing niskara baut

gambuhing rèh saniskara liring
pasrangkara tinon
angrampungi ing kalir karyane
kawiryan wimbuh sajroning puri
lêngêse mênuhi
lir kaswargan tumrun

gya kêsaru sang aprabu murti
rawuh ing kadhaton
suka mulat sang dyah kasukane
ri sampunira umarsèng ngarsi
sang diwatèng murti
animbali gupuh

sang apatih praptèng sri mênganti
prabu ruming sinom
paring sastra tindhihkên dhawahe
mring sira sang rêkyana apatih
wus binêgtèng mijil
mring Ni Sêpêtmadu

lan Wilaja praptèng sri mênganti
kya patih ngrêpa nor
wus tinampan sinugmèng ge-age
bukaning srat sira bapa patih
ngupayaa aglis
sarating apupuh

sêranane nagri Majapait
sayêgti raning wong
ingkang ngaran dyan Damarwulane
poma upayanên dèn pinanggih
yèn luputa pêsthi
sira ingsun lungsur

iki ponang surasaning tulis
kya patih ing batos
sakêlangkung kumêpyur galihe
tansah wagugên tan kêna angling
sapandurat dening
akonjêm tumungkul

têka kathah kêraosing galih
awusana alon
kyana patih sandika ature
angupaya kang ran Damarsasi
Sêpêtmadu tuwin
Wilaja mêsat wus

datan lingên kang lumêbèng puri
ya ta winiraos
kyana patih mantuk ing wismane
tansah gunêm lan kang pramèswari
Dyan Seta Kumitir
tinimbalan rawuh

kyanapatih angandika aris
adhuh putraningong
mau ingsun ngandikan sang rajèng
sinung sêrat kinèn ngupadosi
srananing nagari
aran Damarsantun

têka nora anduga tyas mami
karsaning sang katong
datan ana ran Damarwulane
liya kang sun kunjara sayêgti
pan cinêtha dadi
sarate ngapupuh

apa sarat pinapagkên jurit
apa ta linayon
apa arsa kinraman jatine
marma sira ingsun undang sami
apêtêng kang ati
marase kagugu

timbalane sang narendra putri
yèn tan panggih kang wong
nora wurung linungsur sun anggèr
Layangseta umatur wotsari
èwêt kula dugi
ing nalar tan têpung

yèn pinriha dadi jatukrami
nglêngkara ponang wong
nampik Menakjingga wusanane
palakrama angsal Damarsasi
nampik macan gudhig
milih kucing kuru

mênggrik-mênggrik akuru tur mêngi
mokal sang lir sinom
ratu punjul iya sêsamine
adupara rèh kanisthan pinrih
klampahana dadi
jatukramanipun

Menakjingga datan wurung prapti
ngrarusak bêboyong
lah ta sintên kang dèn andêlake
punapa pun kucing gêring mêngi
otote rong dhacin
pilêrên tur kuru

kyata mêngsah Sindura Dipati
suprandene layon
awidigda prakoswa jurite
têguh prakoswa tur agêng inggil
agagah sinêgti
suprandene lampus

miwah Ki Rônggalawe ing Tubin
asurèng palugon
sêkti guna wêweka gêlare
gung prabawa sinihan dewa di
prandene ngêmasi
anêdhasi pupuh

upaminta Damarwulan dadi
sarating palugon
kinèn mapag mring Menakjinggane
yèn boloa balane dèn suprih
sêgtia kang sêgti
ana kang tinêmu

Menakjingga atêguh sinêgti
widigbyèng palugon
sugih bala wignya mangsahake
gêlar dadi siyasat mamrês sih
labuh marang dasih
ing sabumi punjul

Dyan Kumitir umatur wotsari
ing panduginingong
bilih srana-srana sêjatine
pan pinundhut ingkang pati urip
tan sanès kinardi
kêjawi linampus

kyana patih ing tyas tan nêpungi
pramèswari alon
aturira dhatêng ing kakunge
nadyan kinèn umaguta jurit
myang kang pati urip
pinundhuta patut

kinaryaa jatukrama yêgti
ing sakarsa dados
ingrèh abdi-abdi satuhune
borong punapa sang prabu dèwi
ing sakarsa dadi
mring wong Majalangu

yogi sinaoskên Damarsasi
ing sang prabu sinom
yèn ta sampun myarsa sêjatine
Damarwulan kinunjara nguni
wangsul yèn ngikibi
tan eca ing kayun

kyana patih angandika aris
bênêr ariningong
darbe apa kawulaning rajèng
yayi nadyan pati urip mami
ing sakarsa aji
pinundhuta katur

sarêng matur Dyan Seta Kumitir
lêrês sudarmèngong
dêdimène ing têmbe pinatèn
dadya sarat sêrananing jurit
ywa liya nangani
ngamungêna ulun

pan sêdalu dènnya gunêm pikir
enjing winiraos
pramèswari wus dinuta age
kinèn angluwari Damarsasi
lan putranya èstri
kang tansah kaswayun

kawuwusa kang anèng piranti
Anjasmara kaot
wus narima ing dewa pandume
tur jinarag nadyan pati urip
yèn tunggil dyan mantri
dadya rênanipun

sang akalih anèng ing piranti
amawi kêkobong
pan tinundha sêkawan langsene
lungsir cêmêng myang abang lan kuning
ing jro lungsir putih
jro pisan jinêm rum

pasareanira amêsagi
pelag lamun tinon
mapan sampun samadya côndrane
dènnya kinunjara sang akalih
pangraosing galih
pan lagya sêdalu

tansah leyangan sang liring sari
pangkyaning sang sinom
maos Kawi Wiwaha kalane
Mintaraga anèng ing swarga di
tatkala lironsih
lan Supraba ngungrum

adi-adi adining mêmanis
manise kêlangon
anglangêni wulangun ing tyase
kang têrkadhang maos Rama Kawi
duk Putri Mantili
dirja rinangrungrum

ring sang Ragasuta nèng jinêm mrik
swara rum wèh wirong
kadya suling barung rikalane
patut manyuramanis dumêling
urub lawan liring
sèlèhing pangidung

pinênciran pangincanging alis
lir ngalap yuswèng wong
atênapi manise lathine
nuju kapranan sinêdyèng galih
kèwêse ngrontog sih
kongas waja gumyur

deyanya wor sinugsmèng ing tulis
kadya mugswèng ngênggon
lir kaana iya samêloke
radyan mantri ing tyas cilik wukir
mawang rum wor ing sih
ambarungi kidung

ni mban inya tansah mrêbês mili
lir satêngah layon
nging yèn myarsa ing Gusti swarane
sakêlangkung tuwuk tanpa bugti
marêm tanpa guling
tyas narimèng sokur

Genggongnaya tan pêgat anangis
tansah gêro-gêro
yèn wus bosên sira panangise
tatêmbangan yèn wus kêsêl muji
onggok golong mênir
camlerong bêl cabuk

hèh jawata ingkang mugi-mugi
yèn titahe layon
ywa pinêndhêm pakuburan gêdhe
pinêthaka ing pasar kang dasih
dimène ywa wêdi
akathah wong langkung

Sabdapalon ngantuk sarwi nangis
umbêlira molor
aworlan luh kumrumpyung lalêre
lambe kandêl kabêntus awanti
tinon saya malik
nangis sênggruk-sênggruk

tan lyan ingkang sinambat ing tangis
mung kuthuke trondhol
nèng gêdhogan yya kirang pangane
tansah matur ing dewa kang luwih
hèh Hyang Sugsmana di
yèn kawula lampus

dasih titip pitik trondhol siji
jawata ywa ngantos
kinurangan pasaban pangane
sarta sampun sinikarèng janmi
yèn tan krana bêcik
pamintaning ulun

ri sêgsana pramèswari prapti
ingiring ponang wong
Anjasmara tandya nyapa age
iku sapa gumrudug kang prapti
aparsa matèni
mring Dyan Damarsantun

yêgti ingsun nora bisa kèri
tan wurung sêlayon
ingkang ibu duk myarsèng swarane
putra sang dyah angêrontog galih
waspanya drês mijil
kandhuwaning wuyung

Asmaradanapramèswari nêbda aris
ingsun wong atuwanira
ngluwari mring sira anggèr
lawan Si Damarsêsôngka
wus samya ingapura
gumêndhèng sang dyah umatur
kawula tan arsaluwar

miwah Radyan Damarsasi
dahat kawula tan suka
yèn tan angsal janji ingong
lawan jêng rama priyôngga
ing mangke aturana
rawuh ing kunjaran gupuh
punika kawula arsa

mijil sangking ing piranti
yèn jêng rama datan arsa
yêgti lumuh luwar ingong
nadyan taunan windonan
gograg anèng kunjaran
lan kakang mas Damarsantun
sun sêdya tunggil kunarpa

ya ta sang rêkyana patih
ingaturan sampun prapta
ing kunjaran lon wuwuse
denok-denok Anjasmara
babo sira mêtua
sêdene Si Damarsantun
wus padha ingsun apura

wus sinorog ingkang kunci
kori binuka sing jaba
kyana patih nêbda alon
babo wus padha mêtua
aywa sumêlang driya
Sang Dyah Anjasmara matur
rama kawula tan arsa

yèn paduka datan apti
angambil mantu priyôngga
mring kakang mas sang wira nom
sarta ingkang lulus rila
rama ing awak mara
dhaup lawan sang binagus
satriya ing Paluhômba

yèn tan arsaanyanggupi
kula rama datan arsa
mêdal sangking kunjarane
ing gêsang tumêkèng pêjah
narima nèng kunjara
dadosa dhêg amun-amun
tan grantês raosing driya

puluh-puluh ngong labuhi
rama jêr kawula trêsna
mring mantu paduka radèn
angling sang rêkyana patya
ing tyas kadya sinêndhal
iya babo putraningsun
sira Ki Damarsêsôngka

têtêp ing salaki rabi
arinira Anjasmara
kasraha ing sira radèn
sukalila ing sakarsa
sajroning madyapada
ing ariloka dèn rawuh
atas dadi kramanira

matur nuwun radyan mantri
kapundhi kalingga murda
ing sih paduka wiyose
umatur sang Anjasmara
inggih punika rama
nguni ing mangke ngong suwun
dadosa kang jatukrama

sudarma arum kang dêling
dhenok-dhenok Anjasmara
wis mêtua sira anggèr
babo lawan lakinira
aja akèh rinasa
dèn narima ing Sugsma Gung
ing pangrèh tan milih marga

sêdene sira ki mantri
aran uwis kêlampahan
sira ingsun mantu dhewe
apikrama padha kadang
kang nalar wus kaliwat
ywa rumôngsa pilih dudu
borong apa Hyang Pratingkah

tur kuwasa apa mami
darma kinarya jalaran
pan wus untungira dhewe
umatur Radyan Sêsôngka
sadèrèng sasampunnya
tan mawi grantês saglugut
wus atas Hyang Sugsmanôngsa

Sabdapalon tumut angling
ki patih putih ing jaba
ing jro lir wêdêlan wutoh
abangrê biru amangkak
jujur macin kang manah
jaile anurut wulu
elinge yèn ana karya

sadinane tansah lali
anggêlar budi sêngara
kalingan dening kamugtèn
basane sêbarang karya
atas ing dewa mulya
tan ana jawata nguthuh
amrih rusaking manungsa

tanbuh drubigsa momori
ngampung marang kajuwatan
sumiya-siya tibane
upama karsaning dewa
anggawe lara mulya
sêpi mring amrih tumuwuh
tan kacakra dening purwa

rèh paduka sang apatih
kacina ing solah netya
nênggih sadina-dinane
rahadyan pinrih tan arja
saya kalunta-lunta
awit sangking sang pukulun
gêlarkarya pêpanasan

nguni dènnya amrih sisip
pitambuh ing kautaman
kya patih duk myarsa linge
Sêbdapalon ngundhamana
merang namur wadana
Nayagênggong cêluk-cêluk
wuwuse awor karuna

kya patih uculna mami
bok sampun kaliwat-liwat
nganiaya marang uwong
lali têmên marang sanak
sagêgêm sajumputan
sun uga sêntananipun
bok sampun sawênang-wênang

tur sêjatine wong urip
gêdhe cilik nora beda
kang be mung dêrajate
dêrajat iku nugraha
sinilih dening dewa
kinèn amarna ing pandum
nyantosani karaharjan

angrèh jumênêng lan puji
Hyang Sugsmana ingkang mulya
jatine tan ngraosake
patikbra rêkyana patya
ing purwa ana apa
saiki apa tinêmu
basakna wong Majalêngka

gunane bisa miwiti
apolah panggawe ala
tur uga pinurba dhewe
wêngkasan sèndhèn ing dewa
lah iku basa apa
ampungane wong kalurung
sasolah darma kewala

darmane wong darbekapti
nututi nalar kaliwat
asêsambat ing dewane
ing nguni sangking paduka
wong bêcik pinrih ala
amêmirang tanpa nganggur
siya-siya ing sêsama

têmbene sun amiyarsi
kaponakane priyôngga
kinèn ngariti kudane
tur sinungan arit timah
iku dèn aritêna
gulune wong Majalangu
sayêgti môngsa têdhasa

kya patih merang kêpati
kathah kêrasa ing manah
gya lumêbèng kunjarane
lawan ingkang pramèswara
sang kalih èsmu waspa
mangrêpa nor Damarsantun
miwah Rêtna Anjasmara

wus samya kinanthi mijil
luwar sangking ing kunjaran
atênapi parêpate
apan sampun linuwaran
ni inya lan ni êmban
samya linuwaran sampun
suka sagung kang tumingal

ya ta ing dalêm wus prapti
wus samya tata pinarak
kyana patih lan garwane
dyan mantri lan Anjasmara
lir mimi lan mintuna
kaya tan bênggang sêrambut
singa dulu lênglêng brôngta

tan liyan kang dèn tingali
anjomblong cèthi pawongan
kumêdhèp têsmak netrane
yèn nuju Sang Anjasmara
pagut liring lan raka
èsmu mèsêm gêtir juruh
aprana datan kawêdhar

yayah rena sang apatih
rukun rumakêt mrih trêsna
sumrambah ing sabda sumèh
riwusnya tata amucang
rêkyana patih nêbda
mring atmajèng sang binagus
lah ta kaki wruhanira

yèn ing mangko karsa mami
iya ing benjang paseban
sun gawa seba siranggèr
kinarya sarating aprang
radyan matur wotsêkar
ing sakarsa ngong pukulun
kawula datan lênggana

Anjasmara awotsari
matur ing rama mangrêpa
sarat punapa jatine
dene ta amilih nama
Radyan Damarsêsôngka
kyana patih sabdanya rum
tanbuh karsaning sang nata

mênawa ingadu jurit
kêlawan Si Menakjingga
Anjasmara rum ature
sakêlangkung kaniaya
yèn radyan linurugna
dene wong papa kaswayun
tan darbe bala satunggal

durung wirya durung mugti
wusana tumêkèng tiwas
rama kadospundi ingong
tan wurungabela pêjah
ulun tan sagêt pisah
Radyan Sêsôngka sumambung
radèn ayu dèn pracaya

borong punapa ing gusti
sakarsa sampun lênggana
mokal pinriha tiwase
atas kawulaning raja
sagung wong Majalêngka
lumaku lawan pituduh
sumarah ing Hyang Sugsmana

angandika sang apatih
dhenok bênêr lakinira
dèn pracaya ing dewane
sarya dèn mèstudèng driya
ing sakarsaning nata
ing samobah mosiknya wus
winawrat lawan utama

tinimbang sangking ing budi
dènnya mrih mulyaning wadya
borong apa ing karsane
maha sang prabu wanodya
kinarilan ing dewa
pinujwa ing bumi kasub
sinutya ing Nungswa Jawa

aja lênggana ing kapti
babo-babo putraningwang
prakara kakungmu anggèr
matur Sang Dyah Anjasmara
pantêse mantu tuwan
wusana kêna ingapus
pinaekan ingkang gêlar

jêr sagung wong Majapait
tan wontên rêmên satunggal
mring mantu paduka radèn
tênapi punika kakang
sêjatine tan rêmbag
radyan lan kawula dhaup
mila tan eca ing manah

ngusap jaja sang apatih
sabdanira angrarêpa
dhenok ywa akèh rinaos
Si Kumitir Layangseta
kapurba ing manira
ingsun tingalana masku
dèn angandêl ing Hyang Sugsma

Anjasmara matur aris
inggih sumôngga ing karsa
nanging ta panuwun ingong
rama ingkang tulus mana
asih mring Dyan Sêsôngka
sarya agsama dèn agung
ngawruhi ing punggung mudha

kawula titip sayêgti
rama ing mantu paduka
ywa ngantos risak manahe
pintên-pintên darbe atma
mantu putraning uwa
tur dhaup padha sadulur
pêthuk ati golong manah

èsmu mèsêm radyan mantri
sinuduk liringing netya
kyana patih sabdanya lon
dhenok-dhenok Anjasmara
ywa pindho gawe nyawa
dèn pêrcaya marang ingsun
beda mengko lan ing kuna

dene saikine nini
iya Si Damarsêsôngka
dhasar putra we
kapindho dadi kramanta
babo kara
yèn tan sun priha rahayu
kur-sokur ...]putraningwang

anaa ingsun aubi
mugtiya nèng Majalêngka
sinihana ing dewane
ingsun wus tuwuk wibawa
tan liwat namung sira
sun pêpinta ing Sugsma Gung
ing satêmbe akirira

kênaa ingsun ngèngèri
ing sasanak-sanakira
babo namung sira anggèr
ing timur têkèng diwasa
sun kudang-kudang nyawa
dadia pangungsèn agung
jinurungna ing jawata

matur nuwun sang lir sari
radyan mangênorkên raka
kya patih arum dêlinge
lah ta dhenok Anjasmara
babo sira kondura
sarimbit lawan lakimu
dèn eca ing manahira

sang dyah lan radyan minantri
wus lèngsèr sangking ing ngarsa
akarya brangtaning tumon
kondur dhatêng dalêmira
ing made kubon sêkar
samarga sang dyah sinambut
pratistha anèng êmbanan

gantya kawuwusa malih
Radyan Arya Menak Koncar
kalangkung sangêt gêrahe
tan ana jampi tumama
tansah mujung nèng tilam
lamun kêraos ing dalu
kadya tan mênangi siyang

yèn siyang tan têkèng ratri
sing sangête ponang gêrah
tan lyan kang ingamèkake
namung sang atmajèng Tuban
Dyan Buntaran Watangan
wus katur ing ratu ayu
Menak Koncar nandhang gêrah

ing dalu Sang Banowati
lan putra Rêtna Sêkatya
kinèn tuwi mring kuwone
myang Sêpêtmadu Wilaja
ya ta sang pramèswara
lan kang putra sang lir santun
mênggêp anitih jêmpana

sagahanya amêrapit
miyos dhatêng katubanan
datan kawarna lampahe
sêmana Dyan Menak Koncar
tan pêgat tinangisan
ing arinya kalihipun
miwah garwa roning kamal

SinomRadyan Buntaran Watangan
nèng dagan pan èsmu tangis
prituwin Ki Gathul Dêmang
apêtêng rasaning ati
kêsaru ingkang prapti
Banowati lan sang ing rum
Sang Dyah Rêtna Sêkatya
têdhak ing natar lumaris
Dyah Kalpikaningsih lan Kalpikawatya

mêthuk anèng pêlataran
myang pra garwa para sêlir
Radyan Buntaran Watangan
tan kenging pisah dyan mantri
tan lyan sinambat ing sih
namung ari kalihipun
gêpah sang pramèswara
miwah Dyah Rêtna Sêkati
amêrpêki ing Dyan Arya Menak Koncar

laju minggah ing papêrman
pramèswari Banowati
winanti winangwang-wangwang
winungu rahadyan mantri
Menak Koncar sun prapti
lan rinta Sêkati rawuh
dingarèn putraningwang
têka apês nandhang sakit
Menak Koncar dangu dènnya pinêtêkan

tan mosik datan subawa
nglayung ujwalanya kègsi
napasira pêgat-pêgat
winungu-wungu tan osik
ya ta sang pramèswari
saya ketang trêsnanipun
adrês mijil kang waspa
pra garwa sangsaya nangis
Dyah Sêkati ngandika mring Dyan Buntaran

ri mas iki lara apa
kangmas arya kêng suwadi
dene ta kaliwat-liwat
sangête kang ponang sakit
Dyan Buntaran wotsari
ing nguni saunduripun
sowan sangking paglaran
wite kraos ingkang sakit
ulun matur sabdane wus timur mula

darbe sakit surya prana
angsring arsa miyatani
nanging ingkang kina-kina
datan kadya sapuniki
kabutuh mêntas jurit
tuwuk kambon biring busur
dhapur gêrah kunduran
sang dyah sru ngêrês kang galih
myarsèng sabda sêkala mijil kang waspa

dyan arya awas tumingal
duk ngliring sang pindha ratih
ing manah kadya sinêndhal
lir mati sajroning urip
ya ta sang pramèswari
radyan sinurywan ing sangku
sarya winungu wantya
Menak Koncar nora mosik
Dyah Kalpikaningsih Dyah Kalpikawatya

tandya minggah ing paprêman
ingkang raka dèn sungkêmi
sêsambate kawlas arsa
kangmas arya aja lalis
ingsun tan bisa kari
kakang aku mèlu lampus
dyah kalih èsmu waspa
Buntaran Watangan sami
mulat sang dyah sambate angrèndèng manah

ya ta tan kêna tinambak
sêgsana anulya mijil
dyah kalih sinambat ing tyas
tan lyan Sang Kalpikawati
miwah Kalpikaningsih
wong ayu aja amuwun
yèn balut tingalira
sapa baya kang nêmpuhi
Dyah Sêkati tansah nungkêmi dyan arya

saklangkung marwata suta
Dyan Menak Koncar ing galih
alon denira alihan
sarya dhèhèmira lirih
sarêng wêntis gumuling
lêrês tibèng pangkyanipun
Sang Dyah Rêtna Sêkatya
gêpah dènnya anginggati
gya tumurun sang dyah sangking pasarean

pamurcitènging wardaya
basakna si wong asakit
panglilire mambu manah
sumêlang nimpahi wêntis
winêngkang saya mipit
maras-marase tyasingsun
rusak dagangan ingwang
yèn wudhu sapa tinagih
tanpa aji sisane si yuyu kakang

èsmu angrawati tingal
nanging tansah mandêng liring
gêthing trêsna awor maras
pangunadikaning galih
nora amasajani
liyêping netra gumagus
ujare kapidhara
sasolahe ngêtut liring
sun bênggangi dene ta nora alihan

nanging sun rasa ing manah
yèn yêgtia ingkang sakit
wusanane têkèh pêjah
sun kelangan kadang yêgti
sang dyah gya minggah malih
agêpah pan èsmu tambuh
sarya alêlendhotan
ing Sang Dyah Kalpikawati
maju munduring manah kabotan trêsna

dyan arya suka ing manah
ningali sang pindha ratih
miyat sinamun ing netya
pangudasmaraning galih
lawe panyandhêt jajik
yayi rada kêna ngapus
parikan gênthong sabrang
ruci têmên wong akuning
sun tatêdha tulus sih mring wong abrôngta

yèn sinawang warna dika
sêjagat tan ana tandhing
èsême asor Supraba
yèn ngandika kadya ratih
lêlakune wong kuning
Yanghyang Wilutama nurun
nonah ratpêni Tuban
ayam irêng mubal putih
mung ayune dadya panulak pralaya

kêlabang sinandhung muncar
buron kali môngsa janmi
baya rêna sira dewa
ing têmbe sun sênggarani
bok aja nganggo wadi
mring kadange brôngta wuyung
senthe jurang ngayangan
kang dêgan sampun cumukil
pindho mêngko kêjarah dening wanodya

palwa gung kaisèn toya
kukus gunung sun wastani
kinapakna ingsun mirah
labête kèrêm wong kuning
pun kakang èstu lalis
yèn tan gêpok senggol masku
aja rasa-rumasa
atêtinjo wong asakit
radyan arya ing manah nora sêrônta

aja ewuha ing tindak
sarta ywa ajrih mring bibi
kaya rinangkul-rangkula
sêkala tumêkèng rêsmi
alon nglilir dyan mantri
apan èsmu pungun-pungun
mulat ing rena swara
sêdya têdhak sing jinêm mrik
kadya sata kêna pilis solahira

rêngih-rêngih minta mucang
ing rayi Kalpikawati
sarya ngrangkul api ora
mèh kliru ing Dyah Sêkati
sang rêtna anginggati
têdhak sangking jinêm arum
Dyan Arya Menak Koncar
ngadhuh ngêsês sambat mati
têrantanan gya tumrun sing pasarean

ya ta ring sang pramèswara
kêlangkung dènnya rakêt sih
ing putra Dyan Menak Koncar
wus tata lênggahnya sami
Sang Dyah Rêtna Sêkati
anèng keringnya kang ibu
Sang Dyah Kalpikawatya
Kalpikaningsih jagèni
ing rakanta lênggah abukuh nèng ngarsa

kang winangwang namung sang dyah
Sêkati rinungrum galih
mas mirahe wong Lumajang
kang akarya lara brangti
benjang punapa gusti
angsung jampi wong kalurung
pun kakang sida edan
kêlamèn tan têkèng rêsmi
mung anune gawe anu wong abrôngta

tambak gung kang sinalaran
bara-bara kusuma di
anggalih mring Menak Koncar
kang duwe rasaning ati
tawon gung tala siti
suwadine nora katur
kadang sangking wanodya
nora dimpe wong akuning
sun wêntara ing galih sampun uninga

bakung bang awoh pandhoga
sampun ganas wong ajait
duka dhumatêng pun kakang
kapithing kang sabèng sabin
rakanta wong ambênthing
kêdah-kêdah kapiluyu
angabdi ngèstupada
cêcawu kang nusuh siti
kawulane baya dinalih punapa

supe nèng ngarsaning rena
lathine pating kajuwit
Radyan Arya Menak Koncar
tan lyan sinambramèng liring
namung Sang Dyah Sêkati
kabêlêt ing manah wuyung
mèsêm sinamur mulat
ngêsês-ngêsês nganan ngering
pungun-pungun gêrahnya kinarya-karya

ri sampunnya angrarêpa
matur sowan awotsari
minta-minta pangagsama
ing ibu Sang Banowati
radyan atmajèng Tubin
sumiwèng wus praptèng ngayun
dyan tiga mèstudeya
ing ibu sang mèswari
radyan arya tambuh solah liringira

sandi lungiting ujwala
noragèng sumiwèng ngarsi
lan radyan atmajèng Tuban
rêna kapirênan ing sih
dyan arya sinung aglis
gantyan ing rena agupuh
tinampan tandya mucang
lurah pawongan kêkalih
langkung dènnya owêl mring Dyan Menak Koncar

Ni Sêpêtmadu Wilaja
prana dènnya nugsmèng liring
ing radyan têtiga pisan
solah bawanira sami
dyan arya jungkar angin
liringe sinêdyèng kayun
namung mring Dyah Sêkatya
tan môntra wong lagya sakit
langkung bingar jwala lir sêkar sêtaman

dene Rahadèn Watangan
Buntaran kilating liring
tan kanyanan ing lyan mulat
nanging ta amitayani
dhatêng Kalpikawati
Kalpikaningsih sang ing rum
samya sawang-sinawang
colong-cinolong ing liring
lamun pagut sarêng tumungkul ing jôngga

sira Dyah Rêtna Sêkatya
nora nglêgewa ing kapti
kêna gêlaring wong brôngta
kang sangêt mangluh dènnya gring
dene kang para rabi
miwah ing gêgundhikipun
kamitênggêngên mulat
mring Sang Dyah Rêtna Sêkati
iki si wong ratune ayu tama

ratune wong ayu raras
pêsaja ratuning kuning
ratu-ratuning jatmika
ratune wong mikat ing sih
ratuning wong jukining
ratune wong gandhang ruruh
ratune kawiragan
tuhu ratuning pawèstri
mindha brôngta lêlaga inggaring driya

panjang rinênggèng ing papan
kang sugun-sinugun ing sih
dyan arya sampun waluywa
sêmana Sang Banowati
kondur malêbèng puri
lan putranira sang ingrum
pra garwa ing Lumajang
sêdene kang para sêlir
samya dhèrèk lumêbêt ing dhatulaya

tênapi wong trunalanang
kawan dasa anjajari
asikêp paris myang pêdhang
siyaga sikêping jurit
Radyan Buntaran tuwin
Watangan dhèrèk nèng pungkur
kandhêg ing srimêngantya
datan kawarna ing ratri
kawuwusa ing enjing agula-drawa

Dhandhanggulakawuwusa Radyan Damarsasi
wus dumugi gènnya pawor raras
nèng kubon sêkar sang anom
lan kusumaning ayu
Anjasmara sang liring sari
biyada kêpatihan
wus kêpadhan lulut
tangèh rinêngga ing têmbang
adu sêmu padha kêrasa ing kapti
duk pista tuwan jendral

nênggih lawan kang para ratpêni
anyanggêmi ingkang prêjanjean
miwah ing kauntungane
Sabdapalon kêlangkung
Nayagenggong rêma kêpati
pênuh ponya makanan
ikan-ikan sayur
sayur apa-apa adha
kuwih-kuwih buah-buah manis-manis
jênang bêkatul banyak

lagi cincin batu mirah kuning
jumrut magari widuri banyak
intên barleyan tajuge
mêspir krêstal supênuh
tradhak harga mêsthika lagi
samua musthi adha
lêbih kaya sunggu
sampe tak kliyatan orang
gampêr giwang kang pênding intêne murni
myang nyamat isi salak

lagi uwang brapa-brapa pêthi
kêton rupiyah tradhak kêrjanya
inggrisnya sumur têmpate
pêsmat myang perak pênuh
dirham dinar-dinar slebari
wang merah tradhak guna
lêbih kaya sunggu
talam pudhi buwang saja
kurang têmpat kantor gudhang lêbih isi
dhuwite wingka rolas

duk sêmana rahadyan minantri
ri sêdhêngnya dènnyarsa sumewa
lumiring ing sudarmane
mênggêb busana luhur
lir piturun sangking swarga di
sangsaya embah-embah
warnanya binagus
kadya ta purnama wulan
nglela wênês ujwala minuni sari
adining kajuwatan

Anjasmara tansah migên ing sih
gandhang canggèh gandêsira kongas
saya rêbut gon manise
èsêmira binarung
liring kadya intên hèr manik
kakung tansah winangwang-
wangwang gêtir juruh
jae bang ing kêpatihan
gêrah-uyang lamun ora anyêblèki
ping rolas satêngah jam

ratus wida kudhuping wrat sari
wong adhandhing aja lunga-lunga
yèn binêskup ing mêmondrèng
tan wurung ingong lampus
panu biru sun tohi pati
layar gêbang kakang mas
wong arangkung-rangkung
bisa timên dudut manah
wong asigit pisangkara sun wastani
grahitanên wak mara

kathahingkang rinasa ing galih
Sang Dyah Ayu Rêtna Anjasmara
aningali ing kakunge
kuwatir nèng dêlanggung
bok ingewat mondrèng dêdungik
bêbakul sambiwara
wêlanjar ing ênu
jinanji winantya-wantya
kangmas aja salah karya anèng margi
mênawa kêna salam

mêngko kangmas yèn sira anangkil
aja suwe-suwe nèng paseban
lamun kanginan baguse
suda bobote suku
sapa baya ingkang ngilèni
dewa ing suralaya
môngsa na kang sanggup
sun wangêni têlung êjam
nèng paseban yèn wus tita nora prapti
sun susul sira kakang

mangrêpa nor radyan Damarsasi
mèsêm ngaras binarung ing sabda
nahing anggèr mirahingong
kang asih marang kakung
gusti sampun mawi ginalih
dasihe pun Sêsôngka
tan maro mrêtêlu
nyipta lyan kang sangking dika
ulun nangkil nora dangu tandya prapti
ketang kang sawang rêtna

sang dyah mèsêm sarya nambang liring
sêsawangan kapranan ing sabda
ing kakung sang jayèng sinom
sang dyah wuwusira rum
gagêthingên ingsun kêpati
priya basa ing garwa
tur kaprênah sêpuh
bênêre malah manira
ingkang nugsmèng padasa ingkang wotsari
lir nyèthi dewa mulya

têka isin arsa sun marèni
gungan tênaga mring sira kangmas
dandanan wus saratane
apuranên wong bagus
pawongane dhoso mring laki
kurang mangranu pada
sabda kumalungkung
marma tuwanku kewala
dipun agung pamêngku agsama kang sih
cèthine punggung mudha

radyan mèsêm angaras panêpi
sang dyah sinambut munggèng ing pangkyan
liniling-liling dêlinge
nah anggèr mirahingsun
wus kapatuh gustining abdi
nate angabdya pada
tur dasih sabau
ing mangke karsa andika
ayya kantos rasa-rumasa ing kapti
kasuwun sih andika

sapa baya gusti wong akuning
ingkang wignya angruwat tyas brôngta
sing papa cintraka wite
sumêngkèng ing aluhur
pamrêsing byat sinugsmèng gusti
mirah wong awibawa
pinujwèng môntra nrus
dene ing hyang padya brata
mèstutèng rèh ing sang kumaraning sari
sarining dyah triloka

kalokèng rat samendraning bumi
titah ing hyang kasmara diraras
sinih winong suciptane
lyan sih paduka masku
paja-paja panjrah trus sumrih
winangkara sung rimang
embah sang lir juruh
adoh elok rumantara
rumambat sih marsudyèng rat Maospait
nêngèng sang sari rêtna

wêntaring guywa prana mamrês sih
mangras winangun jyala kagagas
sang dyah lir rinontog tyase
embah-embah mangun kung
pujyaning kang widrawa kègsi
kusuma Anjasmara
supragyèng mrih tyas rum
ruming rèh sinidi brôngta
karongron sihira ring sang marswèng rêsmi
sumyarjyèng lam-lam deya

riwusnya marna ingkang lulut sih
ya ta ing mangke rêkyana patya
sowan ing pôncanitine
sêdene sang binagus
kering mring sang rama sumiwi
samarga-marga gumrah
dene wong dêdulu
kagyat mulat ing rahadyan
jêg kumêlip nèng ngalam donya durung wrin
ing warna sang lir Parta

tuwa anom miwah gêdhe cilik
ebat umung jêjêl arantaban
èbêg marga apênuh wong
tinarka dewa tumrun
datan lingên ucaping janmi
ri sêdhêngnya kawarna
sang narendraning rum
mênggêp miyos siniwaka
ingkang munggèngsitinggil baturana di
sakapraboning nata

pirang-pirang rêsmining naya di
manuhara ruming prênadyèng rat
kongas kapêrbawèng kang wong
èbêg paglaran pênuh
busana bra makilat thathit
teja maya sumirat
makênyar sumuluh
lir samodra rob bêlabar
wadyabala sadaya ing Maospait
sumewa gara gumrah

gita-gupita jiwit-jiniwit
mulat mawulat jêjêl mawaglar
panjêmendra môndra andhèr
orèg kagyat mawa gyut
beda saban-saban gung dasih
singrêring tara gumrah
drês warna-warnèng rum
swara rum amalad-alad
inggar-inggar sêsumuk ingkang nêgari
karya pêngaribawa

kyana patih ngandikan wus prapti
ngabyantara lir konjêm ing kisma
myang Seta Kumitir Radèn
Rôngga Minangsraya wus
Arya Simping Menak Giyanti
tuwin atmajèng Tuban
andhèr marikêlu
tênapi Dyan Menak Koncar
atap aglar pra niyaka ing ngarsa ji
dhêdhêp tanpa subawa

prabu rara angandika aris
mring apatya kayaparan bapa
ing nguni parentah ingong
sira ingsun pituduh
ngupaya wong ran Damarsasi
apa saèstu panggya
atênapi luput
paran ta ing mangke bapa
umatura iya marang jênêng mami
ring sang rêkyana patya

gêtêring tyas sêklangkung dènnya jrih
aturira gusti kasinggihan
pun Damarwulan wiyose
atma kawula mantu
abdi dhusun anyar duk prapti
lakinya Anjasmara
ing mangke sang prabu
sumaos ing pagêlaran
sri wanodya duk myarsa turnya kya patih
kumênyut raosing tyas

maya-maya widrawa mangun sih
mantya kisma kasrang radityama
katri mongsa têmahane
siniram ing udan rum
rumêsêp sih nugraha jati
winangyah wahyuning rat
manikmaya tumrun
nguni marna titahing hyang
kang pinujya môntra nagri Maospait
dumadak lumagsana

sumuking tyas angêmu mêmanis
manisira kongas ing ujyala
maha sang murtining sinom
alon andikanya rum
bapa patih matuniraglis
lah mara timbalana
kang ran Damarsantun
kya patih matur sandika
saha sêmbah ngliring Dyan Seta Kumitir
sang kalih sigra mêsat

curiganya datansah pinipit
tingkah wiraga winulat hyang-hyang
mênjangan kêwan radèn
kampuh sinandhung-sandhung
kuncanira nêrampat siti
tumrun sing sitibêntar
sangsaya gumagus
nora pati yèn bagusa
mung bêsuse gawe ojat ing sêsami
dadya sêkaring praja

cingak sagung wadya kang anangkil
kagyat mulat satumrunnya radyan
Seta Kumitir cahyane
lir sêkar isthanipun
pan nêdhêngnya kang wora-wari
gawok sapasewakan
dyan kalih prapta wus
ngarsane Dyan Damarwulan
andhawuhkên kang timbalan prabu dèwi
sêndhu ing netya sabda

Dyan Sêsôngka wus kèring dyan kalih
darmi ta ngrèh ing susela krama
marwata suta ing tyase
ngrasuk pamrunga luhur
nanging tingal kinuswèng lungit
lênglêng ing hyang wisesa
surasèng driya nrus
niscaya sêca-sumêca
cahywannya duk kongas ngêdusi sêkalir-
ira sasolah netya

pêrpat kalih maras ingkang ati
yèn manawa gustine pinatyan
sing kya patih pênggawene
wantu wrangkaning ratu
misesani ing Majapait
binapa ing narendra
kadhahar kang atur
danguning kêpalang driya
dènira mrih pêjah gêsange dyan mantri
tan lyan ing budya arda

pinaekan sinangkaning niti
tata tumrap wisesaning praja
sinunduk lan purwakane
mila maras kêlangkung
sagunging wong kang samya nangkil
ing cipta warna-warna
mring Dyan Damarsantun
nêngna gupitaning manah
Dyan Sêsôngka ing ngabyantara wus prapti
lir Parta mangun brôngta

datan liyan sagung ingkang nangkil
jalu èstri ajomblong sêdaya
cêngêng lênglêng wurcitane
myang sagunging para rum
kang angayap sumewa sami
supe nèng ngarsa nata
akathah liripun
wênèh gigal busananya
tan karasa jamang sampur dèn waoni
astanya tibèng prênah

wênèh banyakdhalang sawunggaling
wêntus lawan kang ardawalika
kacu-mas ngumbar liringe
kapilih malah ngungun
pra bêdhaya samya abrangti
manggung anggung kasmaran
marang sang binagus
miwah radyan ayu patya
Rarasati dangu ngêtutakên liring
lir Sang Hyang Partasmara

ketanging tyas suselaning èstri
malulu myat winaon ing tingal
lyan sing panyolong liringe
nahan kang samya wuyung
ya ta ring sang narendra putri
rêtna sêsotyaningrat
Dyah Kêncanawungu
sapraptanira Dyan Sôngka
mingkis gobah anglela gumawang kègsi
lir piturun sing swarga

tumaleram gumêbyar rêsmya di
asor èrêm sarining kang wulan
manoning rat kucêm kabèh
sonar hyang arka kusut
surêmira dening cahya di
kadya ngalapna jiwa
sagunging tumuwuh
gêtêr konjêm singa mulat
lir pinêcat yuswane kang nêngèng liring
tan wênang ngujung tingal

lyan ta sangking Radyan Damarsasi
sêkala pagut liringing tingal
lir panjang putra tumibèng
ing sumayana rêmpu
mawuting tyasira sang kalih
anglir tanpa jamuga
Radyan Damarsantun
sinamun ruming ujwala
nora paja-paja kawêntar ingègsi
tan kanyanan lyan mulat

sakêdhap netra kapranan ing sih
wus tumangkêp samir tundha sapta
prabu rara lênglêng tyase
sinujwèng myat pinrês kung
pasrangkara sasmita lungit
lungiding kasuselan
mah sang murtiningrum
sirna kamanungswanira
panugsmèng dyah sira ing Dyan Damarsasi
èstuHyang Tanpauna

pinancêr kilat murub dumêling
pujwa môntra èstuning jawata
pitung swarga kênyatane
Hyang Kara-kara linut
cahya mulya nuring dewa di
rênggèng asmara brôngta
ing sang Damarsantun
sêkarêng madya padyèng rat
nir sucipta niscayèng suralaya di
wijiling nugra limpat

Mijilketang brangtanira prabu dèwi
duk kênyarira non
duk ing alus pinurwèng titise
Sang Hyang Kumajaya lawan Ratih
ing hyang dewa luwih
ngarcamanik tumrun

kilang drawa campur rasa jati
sêjatine tumon
nora samar pawikaraning rèh
bawa pangaribawa kêrtyadi
mrih susela brangti
brangtane wong agung

sinakarèng winarna gya dening
Maha Sang Sugsmanon
tinitahkên sang kumara rajèng
angrênggani kraton Maospait
ya Sang Tanpauni
Ratih mêlokipun

sinujwèng rat iya dèwi Ratih
ya sang prabu sinom
nguni tumawang nêngèng wiyate
lamya tanpa ngumyat kêng radyègsi
ing nalika prapti
hyang asmara nurun

nora môntra kawêntaring liring
sinamur ing pasmon
wimbuhsinung ing sabda wêntare
pilih wadya nênggih Maospait
wruh pasmoning osik
sasmitaning alus

alusira kang winrat ing jisim
nugrahan Sugsmanon
sir kasmaya punika dununge
prêmana kang anèng jaja kering
bale pare warni
panglindhunganipun

gya tinampan ing Hyang Dewaruci
kang ngrasuk sêkaron
wadhag alus iku panyampure
basa ing tyas wignya nampik milih
punika kang dadi
pangruhuning laku

kang minôngka pamolahing jisim
Ruci brôngta kaot
lir kumudhi palwa ing isthane
kang linakyan obahing jasmani
uripnya sangking sih-
ira jawata gung

mila marna sabda kang piningit
ayya kumalojok
sampun ngantya upama pamine
tanpa rupa-rupa kang sêjati
jatine pamuji
mring sih pujinipun

pan ing mangke nugraha kang prapti
mring sang prabu sinom
saha para dewa pêrmanane
polahing rèh nagri Maospait
rinênggèng palupi
linimpat kang têmbung

Dyan Sêsôngka dangu munggèng ngarsi
tansah mangrêpa nor
tan ingucap dyan manugsmèng tyase
mring sang maha pustakaning rêsmi
rêkyana apatih
jrihira kêlangkung

ginagap ing driya tan andugi
karsaning sang katong
Radyan Seta Kumitir kalihe
graitanya nataning dyah runtik
tansah yitnèng wèsthi
kyat surèng mapangguh

Dyan Buntaran sêdangunya ngliring
dhatêng sang wira nom
lir myat gambar winangun rahadèn
rêsêp kacarywan kasmarèng galih
iki si wong luwih
lawas ngong tumuwuh

durung mulat titahing dewa di
kadya sang wira nom
ratuning wong patut satuhune
angluhuri bagus lawan sigit
mendah wus amugti
ki raka wong patut

pasêmone mantêp ing pakardi
kêdhik ing wiraos
solahnya lus netya sabda sumèh
sun tatêdha Sugsmana Kang Luwih
asiha mring mami
sun anggêp sadulur

Menak Koncar anjomblong ningali
tansah gawok-gawok
sun wêntara wong iki pambêge
lana ing tyas tur awani mati
cacade mung siji
kurang ototipun

tangèh têdhasa mring menak anjing
sêmune aleloh
sun dhèdhèki mung pakulitane
lêmbut lumêr pantêse wong iki
kalis dening wesi
sabêtane lulut

mendahane sadulure èstri
pantêse amlodong
baya nora kaworan ayune
dhasar ayu kacampuran kuning
gêlêm ingsun dadi
punakawanipun

kinêluha anglir kêbo sapi
tan lênggana ingong
sok si dhasar wêruhêna bae
nusup wong ayu lumêr jukining
iku kang upami
darbea sadulur

ênêngêna panggusthining kapti
ya ta sang akatong
sakêlangkung wagugên ing tyase
kewran amurwèng wêntaring èsthi
wusana nimbali
mring Ni Sêpêtmadu

lan Wilaja ingutus gya mijil
wus tundhuk sêkaron
lan Dyan Sôngka ni lurah dhawuhe
radyan kang timbalan prabu dèwi
radyan tiyang pundi
ing pinangkanipun

lawan sintên ingkang ayêyogi
lan malih sang anom
pintên yuswa paduka rahadèn
Dyan Sêsôngka aturnya ngrêpa sih
ulun tiyang sangking
dhusun purwanipun

Paluhômba dene kang yayogi
Maundara kang wong
kang wus mugswa kawula wiyose
pan ingêmong dene sang ayogi
Musthimaya nênggih
kasêbut bêbuyut

ing Paluhômba ingkang palinggih
dene yuswaningong
apan sampun sêlawe warsane
tandya mêsat pawongan kêkalih
aturnya wus titi
ing sang murtining rum

prabu rara angandika manis
èsêmira winor
yayi Rarasati wêntarane
wus sapira yuswanira yayi
sang dyah awotsari
aturnyèsmu wuyung

yuswèng ulun kalih dasa warsi
andikaning katong
yayi kacèk mung sawarsa bae
ingsun apan wus salikur warsi
nêmbah Rarasati
èsêmnya sinamun

sakêlangkung sumêdhot kang galih
sang dewaning sinom
adu sêmu kêcandhak liringe
ing Sang Rêtna Dèwi Rarasati
sinamun ing lungit
saya gêtir juruh

sunarnya wor dinusan mêmanis
akarya wirangrong
tandya jêngkar sang murtining rajèng
ginarêbêg sagunging pra sari
lir pujwan rêtna di
kondur angêdhatun

Adipati Lugêndèr wus mijil
sakancanira lon
magêlaran atata lênggahe
kang makubêng pênuh kang anangkil
lir manungsung wangsit
esthaning wadya gung

sidhêm tanpa subawa gung dasih
tambuh garjitèng wong
mung Dyan Sôngka tinutkên liringe
mênggah-mênggah tyasnya sang apatih
ningali dyan mantri
kang tinutuh-tutuh

nora wurung akarya pakardi
satêmah rêrêmpon
ajur samya sadulur wêkase
runjang lan rowang dènnya rêbut sih
bramantya tan sipi
tambuh dhawahipun

mingut-mingut sinamun ing liring
ing sasolah sagok
myang Dyan Seta Kumitir sêdene
jajanya brit lir mawulat agni
dinulu dyan kalih
lir nuduka gapruk

Dyan Sasôngka wus angudanèni
ing sasolah pasmon
langkung dènnya ngênorkên ragane
nging jroning tyas sêrambut tan gigrig
pracayèng Sugsma di
sumarah ing ratu

kawuwusa malih prabu dèwi
kang kondur ngêdhaton
kandhêg anèng gapura tindake
mulat kawiryan rêngganing puri
pura raras rêsmi
lir kaswargan nurun

myat ing rênggèng prêdôngga sri sumrik
panjrah puspita ngrok
wijah-wijah jahning maya nglude
minangkara rêsêp mêndannyan sri
lênglêng kalêngkaning
lêngês mara ngungrum

sêmaning rat ketang karongron sih
duk kaswargèng sinom
angrênggani ing Cakrakêmbange
rikala Hyang Kumajaya Ratih
maembah kang brangti
ing sang karya wuyung

duk mangiwa saliring ningali
sang murtining sinom
pustakane pandhan surat age
pinêthik tandya sinugsmèng galih
sinrat sastra sandi
linimpat kang têmbung

pilih janma ingkang ngudanèni
sandine wèh wirong
sinrat dening kênaka lungide
gya sinungkên mring pawongan kalih
satêdhaknya sangking
dhêdhampar sang ing rum

sarya tindak tan kacakrèng lungit
titising sastrèng ron
wus katampèn sang nata pasmone
gêpah Sêpêtmadu Wilaja glis
mring paglaran mijil
sêgsana tumanduk

ing Dyan Sôngka kang nèng pôncaniti
bukuh mangrêpa nor
gya dhumawuh timbalaning rajèng
wus tinampan pustakèng ron sandi
sinugsmèng ing galih
bêbukaning têmbung

pèngêt maha sang narendra putri
sinujwèng Sugsmanon
kang sinung rèh ing pra jawatane
kinamulèn sagung widadari
kang kinarsan dadi
lêlakon kaswayun

dhumawuh ing Radyan Damarsasi
wiyose sang katong
kapêtêngan ing praja rêntênge
ingrèh Menakjingga kyat ing jurit
môndra sura sêgti
tan lawan ing pupuh

pantês lamun Radyan Damarsasi
ngêntasi palugon
wignya mocok murda digung rajèng
tan lyan yogya pininta sraya di
mung Dyan Damarsasi
kang sih ing kaswayun

cacadira sang narendra putri
gêgampang ponang wong
dene durung sinungan kamugtèn
sinangsrayan mapag ing ajurit
yèn ta wus amugti
tan kuciwèng sêmu

ing satêmah ginubêl pakardi
rèh sang prabu sinom
tanpa yayah rena myang kadange
èsthining tyas kawrat ing sastra di
titi punang tulis
sang anom tyas ngungun

Sinomsêkala kadya sinêndhal
ing driya rahadyan mantri
kurang winalês ing pêjah
mêmanisnya prabu dèwi
galihnya cilik wukir
kongas netyarja sumuluh
gêpahmangsuli sêbda
ing lurah pawongan kalih
dasih nata tan lênggana ing sakarsa

Ni Sêpêtmadu Wilaja
wus mêsat lumêbèng puri
orêg sagung kang sumewa
pita-ginupita sami
nyana-nyana mawarni
warna-warna bisikipun
ring sang rêkyana patya
sumung-sumung sêdana brit
ngadêg bubar ya ta sampun aluwaran

gora rèh kagiri gumrah
sagunging wong nêningali
marga gung lir binusanan
kadya sulung mêdal enjing
mulat mawulat asri
pôntha pêpanthan supênuh
datan lyan kang ingucap
namung Radyan Damarsasi
sugun-sugun kaya wong takon pawarta

ya ta ingkang kawuwusa
sang dyah kang tinilar nangkil
kusuma yu Anjasmara
datansah angarsi-arsi
ing kakungnya dyan mantri
poyang-payingan tyas gandrung
sang dyah kabyatan trêsna
gandrung-gandrung angsung brangti
roning kacang anglayung dangu tan panggya

buron arum kinunjara
maras-marase kang ati
alaki wong kadi Parta
yèn ta dèn limang sukoni
atal sangiting ardi
mendah baya wirang ingsun
pantês sun têkèng pêjah
lawe ingkang dinum kêrti
yèn rawuha mêngko kakang sun rarêngga

baita kaisèn toya
cêpaka rinujit miring
bubrahe ati manira
kèrêm dene wong abênthing
parikan wohing dami
pari kudu ingsun susul
wadung cina pangeran
kinapakna awak mami
pêtis manis jêr dika dadi pocapan

kêrangeyan munggèng têgal
wong bagus sun anti-anti
kang gêbang binêsut mudha
apêgêl rasaning ati
dene kêpati-pati
seba têka nglangut-langut
sang dyah arsa anggantyan
tansah binuwang ingambil
mung kakunge tan lyan sinambat ing brôngta

sêbdane mring babu inya
pa gene ta wong asigit
suwe têmên nora prapta
nganggo apa wong abênthing
maras-marase ngati
mênawa mati kêsandhung
sirna kabur kanginan
kodanan udan pawèstri
padha ilang angur sanak bapa biyang

sêjagat môngsa na memba
kaya dika wong abênthing
olèha ing bênthingira
ujar kèri sarya wingwing
akèha wong awingwing
ujar kari rangkung-rangkung
padha rangkung-rangkunga
ujar kari pêrak-ati
prak-atia ing manah môngsa sênênga

sapa kang kandhêg kampiran
angganggu mring wong asigit
mawuh angrong prêsanakan
kinraha buta sakêthi
pinarag kaga gêring
sinambêra gêlap sèwu
wanodya kang sikara
linuda ing mutah ngising
wong abagus poma aja salah karya

ni êmban matur wotsêkar
raka paduka dyan mantri
adangu anèng paseban
tinimbalan prabu dèwi
mêlang-mêlanging ati
mênawi tinuju kayun
pinundhut jatukrama
sinangkan sing solah niti
sêbdaning dyah yaiku maras ngong biyang

poyang-payingan ing manah
Anjasmara èsmu kingkin
sêgsana Radyan Sêsôngka
wus rawuh dènira nangkil
duk katingal nèng wijil
sang dyah tyasira kumêpyur
gya mêthuk kapang-kapang
gêndrèh-gêndrèh angsung brangti
gupuh-gupuh rahadyan maoni kunca

gapyuk sêgsana ingêmban
sarya ngaras kang panêpi
samarga awirandhungan
wangwang-winangwang ing liring
rêbut gon kang mêmanis
sang kalih tuhu abaut
nêdhêng kang pêpasihan
lir mintuna lawan mimi
sang dyah lajêng binêgta ing pêsarean

supe dhahar lawan nendra
mung kasmarannya kaèsthi
tansah anèng pagulingan
tan ketang karya duk nangkil
mung lêngês marèng rêsmi
mantya wartikèng mangun kung
kongas marjèng ing tilam
srangkara mantrês ingkang sih
arum-arum ing satpada nuksmèng sêkar

nutug dènnya pacakara
pêrmain tigswara lungit
lungite sinawung brôngta
brangtane amigênani
migêna pamujwan sih
sihira tuwan gumêndur
gupêrnur rat Indhiya
anèng laut môndra rêsmi
pênuh raras mas nonah ing kêpatihan

wus jinarwa ing suwadya
sapangrèh duk kala nangkil
katitisan sandi sastra
tumrap pustakèng ron rêsmi
sinransraya ing jurit
ing maha kumaraning run
mapag Sri Menakjingga
kyating sura môndra sêgti
têguh timbul prawira ing adilaga

Rêtna Dèwi Anjasmara
ing manah brangtaning kingkin
wuyang-wuyungan ing cipta
ajrih maras awor asih
jrihnya mring prabu dèwi
dene gêntining dewa gung
mulya trus mutêr ing rat
sapituduh dèn lakoni
nora wênang mindakèng karsaning raja

maras-marase kang manah
mênawa tan bangkat kardi
sêpi sangking kira-kira
dudu lawan sirèng tandhing
yèn têmah têkèng pati
gawe rôndha tanpa nganggur
sihira wus kênyatan
kumanthil kulunging ati
wusananya sang dyah amônca udrasa

mingsêg-mingsêg anèng pangkyan
tansah jinum sêbda manis
sinangkan sing nitikrama
tinruskên kasmaya jati
kasampurnaning urip
inguripan ing Sugsma Gung
pangrèh sulanging titah
tata anggêp anèng bumi
binarung sih ruming sabda mangla-êla

lingsir dalu wancinira
rikala apamit jurit
radyan baut ing srênggara
rèrèh kang ingarih-arih
kamantyan sang sudèwi
asmara tôntra winrês kung
tandya kapi nendra
wus sinarèkkên aririh
kinrangulon sang dyah dening asta kanan

embah sri nataning atap
manggung winangwang ing liring
kadya murca kinêdhèpna
paja-paja mangkat jurit
trênyuh kabyatan ing sih
ing saniskara kaetung
Radyan Damarsêsôngka
lir pêjah sajroning urip
aningali sang dyah kang sawang purnama

radyan mangunus kang asta
sinangkanan sangking kêdhik
manut sêlanirèng napas
sinamur duk mongah-mangih
Yanghyang Brêmara kadi
sinêdhêng ngrêbasèng santun
yèn kalanira sang dyah
èsmu sêsêg napasnya gis
radyan mantri ngêndhoni tanpa subawa

kunus pênariking asta
mangu mangêntyas gung brangti
brangti mulat ing wadana
asor hyang purnama sasi
waja gumyur kasilir
kongas tejane ngênguwung
sêngkang hèrnawa muncar
lir lintang sayuta ngalih
rêbut raras goyang-goyang kapêrmanan

kaya angalapna jiwa
kusuma kang lagya guling
gêtêr madu pinasthika
rêmrêm sata ramyang sumrik
sangsaya rêbut manis
anèng jroning tilam santun
Radyan Damarsêsôngka
lumèngsèr sing jinêm wangi
singêb kongkih sang dyah katrang prêmbayunnya

manglela maya gumêbyar
Dyan Sôngka jêngêr kêpati
anglês sarya ngusap jaja
èsmu mênggah sambat mati
wus tumrun sing jinêmrik
mawang ing garwa mangungun
gilang-gilang winulat
sang dyah kêpati aguling
radyan mantri ing manah kadya kang maca

malih minggah ing paprêman
sang dyah rêtna ingarasi
cinêcêp-cêcêp lathinya
napasing dyah dèn sarêngi
ingêdêd mangrit-irit
tinarik pamiyosipun
tumrun mring wonga-wonga
nugsmèng padaning panêpi
môngsa-borong kang ahli tilawat Kuran

tajuwit lan mukalapah
bila nonahira minging
sang dyah sampun siningêban
sarya ingmêg-êmêg lirih
dèn apit ing gêguling
asta ingastan mangsak rum
sêkar suwun ingalap
kinarya jimating urip
malah mandar dadya têguh kayuwanan

mêne sêkarênging solah
pangrèh ing pamujwaning sih
dyan tumêdhak sing paprêman
satindak gya mawang liring
samir èsmu kawingkis
katon mêlok sang lir santun
sang kakung trênyuh ing tyas
gagubah winangun malih
wus tinangkêp datanpa nolih ing wuntat

Pangkurriwusnya ngrasuk busana
Dyan Sêsôngka tandya sowan apatih
lan parêpatnya wus pangguh
laju ing lampahira
de warnanên ki adipati pinuju
sêdalupinrak lan putra
Seta lan Layangkumitir

anèng ing bangsal sineba
gunêm rêmbag gusthi karsaning gusti
pêpucukan nyinèng sêmu
sêmu mring Damarwulan
kadya ingosikkên Sugsmana Kang Agung
pituduh jawata mulya
mring maha sang prabu dèwi

mangraoskên ingêring rat
wahyuning rat pratingkah ing praja di
tuwin budayaning laku
kalakuaning titah
sinung murah dening hyang bathara luhur
wênang ihtiyar ing lampah
nyalangi durunging pêsthi

mila tansah rêrêmbagan
kyana patih lan putranira kalih
Dyan Layangkumitir matur
dhatêng yayah dipatya
Damarwulan prayogi cinidrèng dalu
sampun ngantos manjang wirang
yèn lami saya angsal sih

saya jêmbar kang daulat
kuncara nrus ngait wong Maospait
awrat iritnya ingapus
mojar Dyan Layangseta
yayi aja laku cidra amrih lampus
abot pradataning lampah
kuwat pira nalar siji

kalah lan nalar sêjagat
pujining kang ngudi dursilèng juti
tan wus ing bahya pinangguh
satêmah kawêndakan
rama mojar paran rakanira ulun
Dyan Seta matur wotsêkar
yèn sêmbada lawan budi

yogi angakên narendra
sinangkan sing pangrèh kang madu manis
manis kang pamicara lus
nêbihi kira-kira
winisayèng kartaning buwana samun
sêmonira tan kênyanan
nyanane angraharjani

lunturing tyas lumagsana
gunging urip tan wontên amrih sisip
mulyaning sinêdyèng kayun
tan wrin yèn pringga pasang
sêsingate andaka têmah tinanduk
linaba suselaning rat
tan susah dadya pakardi

ing rèh kasiku ing tingkah
sinaidan isining bumi langit
ratu lumuntur kang bêndu
agampil winoran byat
ginosongan ing bêbudèn sêtya tuhu
yèn wus tiwas tyasing raja
gugur kagubêl ing sisip

saha kang bala kuswala
saprajanya tumindak lawan kingkin
kang kas nalar kang rahayu
ruwêt pamujwa arja
Damarwulan môngsa dadosa têlingus
pêjah kêsandhung ing rata
ngestrenan kalawan niti

amanggut rêkyana patya
wêcana rum sabdanira aririh
luwih bênêr sira kulup
cacade wus kaslêpak
ing wong mayang môngsa kewuhana kulup
wus katêkêm astaningwang
lêlakone Damarsasi

radyan kalih saya nyêlak
lênggahira ngadhêkês tyas mèstuti
kyana patih sêbdanipun
pating kranthuk anglamat
lan putranya pasmon kewala asamun
gutuk kidul lor kêpranan
lewat-pinalewat lungit

tandya na abdi manêmbah
matur lamun Dyan Sôngkyarsa sumiwi
katrinya ing manah jumbul
sinamur wus ngandikan
nanging pamojarnya tan kandhêg kang wuwus
sasolahira tan owah
sanetya kinardi-kardi

grêgête yèn kala marna
Sang Sindura duk campuhing ajurit
manise yèn kala muwus
prange dipati Tuban
èsêmira yèn marna para tumênggung
pra dipati para menak
kang samya kanisthan jurit

gêtun-gêtune ing netya
duk manêbda risaking Maospait
Dyan Damarwulan wus rawuh
agêpah ingancaran
kinèn lênggah lan putra kalih wus kêmbul
abukuh kapara wuntat
ya ta Dyan Seta Kumitir

tan pêgat matur wotsêkar
sarikutan ingambil kang mêmanis
kang prapta dangu tan dinuk
ing tingal saha sêbda
tungkul dènnya anggumunakên kang atur
mring sudarmanira radyan
luwês kang têmbung patitis

ya ta sang rêkyana patya
sawusira nimbangi putra kalih
nabda mring Dyan Damarsantun
wartanya ing pakarya
Dyan Sasôngka tandya umangsah wotsantun
ngaturakên sandi sastra
kang tumrap ing ron tinampin

wus sinugsma ing sang patya
kang nawala tandya sinungkên malih
nabda paran sira kulup
mungguh wêkasing karya
nêmbah matur Dyan Sôngka panyiptèng ulun
nadyan dhumatêng ing pêjah
kawula èstu mèstuti

lumampah mring Prabalingga
sumêngkèng rèh pêngawak braja jurit
lan Si Menakjingga digung
tan lyan ingsun pêpinta
mung pangèstu paduka ingkang sinugun
manggut kya patih ngandika
iya bênrê sira kaki

borong apa karsèng nata
sapituduh kudu dèn lêgsani
balik angkatira kulup
mapag mring Menakjingga
nêmbah matur sira Radyan Damarsantun
inggih lajêng sapunika
manggut kya patih dènnya ngling

dene lingsir wêngi radyan
garwanira apa wis têpung kapti
dyan matur paduka sunu
dahat tan suka mangsah
mila ulun sowan mring paduka dalu
Anjasmara sangêt mothah
ngong limpe inggih duk guling

sing jrih kawula mring nata
myang ing tuwan kang sung nugraha ing sih
garwa katilap jinêm rum
patyèsmu mèsêm nêbda
luwih bênêr babo mangkata dèn gupuh
sasat karsanèng jawata
barang parentahing gusti

Dyan Seta ewa ing manah
mingrê mucang èsêmnya nocog galih
cumêri mènjêp aidu
Kumitir panas mulat
liringira mrakitik kacinèng sêmu
adhoso ingkang pangucap
ki raka mangkata aglis

poma dipun angsal karya
dèn kapocok Menakjingga ing jurit
Dyan Sôngka ngrêpa tan muwus
kya patih ngatag mangkat
nêmbah majêng dyan mantri manugsmèngsuku
sawusnya lèngsèr gya mentar
lan parêpatira kalih

amarêngi padhang wulan
kalalumrang trênggana mawur asri
srining mêmanon mangungun
sumilak ngêmu brôngta
ing sang kadi Parta Asmara mrih pupuh
sang marga sinêmangkara
mring sagung jawata kang sih

nirbaya tanpa wikara
tan lyan ingkang kaciptèng kasmaya di
mung sandining sastra wèh rum
wirama prama manras
rumasuk sih sutijèngkara sinawung
lamlam brôngta kawurywantas
karêspatèn tigswèng lungit

tan ingucap kang nrang marga
ginupita malih gitaning patih
Seta Kumitir wus rêmbug
rêmbug kang môntra mulya
glar ingaran braja-trustha tyasing gupuh
lêlandhêping namung tingal
anggêp ungguh agsama sih

byar raina surya muncar
Anjasmara pinojaran suwadi
sang dyah aniba tan emut
sêmanging driya mamang
byat trisna sih ing kakung tinilar dalu
kuwur sumawuring manah
sapanglilirnya kaswasih

sêsambat awor karuna
wayang-wuyung marasira kêpati
pawongan pating bilulung
tambuh ingpurwakannya
awurahan gustine sinambat wêwuwus
tintrim wong sakêpatihan
sar-saran miyarsèng tangis

gêpah Rêtna Anjasmara
malbèng pura marsèng byantaranya ji
mangèstu pada kaswayun
sampurnya kuleweran
môncadrasa asambat-sambat mring kakung
prabu kênya angrês mulat
tansah angecani galih

sasêbdanya gêtir kilang
awusana tandya parentah aglis
mring apatih wus dhumawuh
kinèn abantu lampah-
ira Radyan Sasôngka sadhiya gupuh
gêpah wus samya pininta
dêdamêl ing Maospait

pararya myang para menak
pra tumênggung dêmang rôngga ngabèi
myang balakuswa wus daut
mangrob mangarab-arab
têngarangrok gurnita têtêg makêtug
winantêr winantya budhal
kadi alun nêmpuh wukir

kang dadya tindhihing lampah
sira Radyan Seta lawan Kumitir
wadya kapatihan magut
pênuh datanpa wilang
pra dipati môncanêgara sêdarum
wong pasisir lèr bêlabar
kadya jalanidhi ngalih

malih ingkang winursita
Dyan Sasôngka sinrang lampahira glis
tan kocap kang samya nusul
dêdamêl Majalêngka
kandhêg anèng ing Daha kabrokan mungsuh
barise wong Bêlambangan
Katbuta Kotbuta patih

myang sagunging para menak
para dhaèng miranti magut jurit
baris aglar opyak mungsuh
kadya dhawuhan bêdhah
gênggêng muntap kaya gunung alêlaku
swara ngrok panjriting liman
kadya udan sinêmèni

ganjur-maganjur mangrêmpak
braja kilat makilat-kilat thathit
byuh bayu bajra magêntur
gêntur gêtêr sauran
tanjak bajra prêkatha lir sèwu guntur
baris kulon lawan wetan
tan ana sêdya gumingsir

