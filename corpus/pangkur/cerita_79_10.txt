pukulun amba dinuta
dening raka panduka jêng rama ji
maringkên pangèstunipun
kaping kalih dinuta
angundurkên mring jêng paman karyanipun
ubaya ing wulan ngarsa
wontên dhadhakan nusuli

jêng uwa Prabu Madura
saha bala rawuh nèng Dwarawati
sakapraboning prang pupuh
bêkta pun Burisrawa
pra sêntana Ngastina sêdaya tumut
rawuhipun saha bala
amundhut marang jêng bibi

pan arsa pinanggihêna
lan pun Burisrawa rêmbag wus dadi
lan raka paduka prabu
paman Aji Ngastina
marma kadya angarak ing // praptanipun
jêng uwa Prabu Madura
supe kalamun jêng bibi

wus pinacang lan jêng paman
Madukara lawan dèrèng miyarsi
lamun wus mèh dhaupipun
ubaya wulan ngarsa
lan paduka pêngantèn pangarakipun
marma rakanta jêng rama
langkung tikbranirèng galih

dening uwa Ji Madura
wus katrucut dènira anyagahi
cêgah panjênêngan ratu
kalamun mangsulana
pangandika sagah ingkang wus kawuwus
marang sasamining raja
siniku ing jawata di

kinêbat dêrajadira
jêng rama ji sangking kewraning galih
kangjêng bibi dadosipun
kinarya sayêmbara
kêkudanganira jêng eyang winangun
jêng bibi duk timurira
kinudang lamun akrami

tampia tukon sasrahan
kêbo danu satus kang pancal putih
lan malih pangarakipun
pêngantèn anitiha
rata rugmi pangirit turôngga diyu
kusir sêratinya dewa
patahe dewa kang pêkik

lan gamêlan munyèng tawang
kêmbar mayang dewadaru sêrakit
apsari pêngarihipun
pundi ta kang sagêda
andhatêngi kudangan sêdayanipun
sayêkti yèn jatukrama
inggih kalawan jêng bibi

pukulun kang pangandika
kangjêng rama sangêt dènira wêling
panduka sampun pakewuh
dumèh lôngka sêdaya
kakudanganipun jêng eyang pukulun
yèn sampun pêsthi jêng paman
jinodho lawan jêng bibi

sayêkti gampil sêdaya
singa-singa ingkang paduka tuding
angupaya yêkti antuk
Sang Prabu Yudhisthira
duk miyarsa mangunêng ing tyas mangun kung
dangu kèndêl tan ngandika
ing galih dèrèng pinanggih

dènirarsa mangsulana
Wrêkudara sru turnya mring raka ji
hèh pêmbarêp kadang ingsun
aja mangsuli sira
ingsun ingkang mangsuli prakara iku
durung tutug wong Ngastina
gone ngajak nora bêcik

têkan Si Bule Madura
wiwit milu-milu atine bêlis
Jlithênge têka anurut
yèn parêng karsanira
Si Janaka ingsun arak sesuk-esuk
sarta sun payungi gada
jajaran kaprabon jurit

pêngantène wadon kana
ya Si Bule kon mayungana bindi
wuwuha Kurawanipun
kang jajari gêgaman
mring pangantèn sun tunjange ganjur ingsun
singa tiwasa ngayuda
kang raka datan nauri

ngandika mring Radyan Sômba
iya kulup aturna sêmbah mami
mring ramanira sang prabu
ingsun darma kewala
anglakoni iya satimbalanipun
muga ta ingsun antuka
pangèstune sri bupati

Radyan Sômba matur nêmbah
kang timbalan pukulun jêng rama ji
pan kawula kinèn tumut
mring utusan paduka
ingkang badhe paring uninga pukulun
mring jêng paman Madukara
undure karyanirèki

sang prabu mèsêm ngandika
yèn mangkono kulup ya luwih bêcik
Wêrkudara sakêlangkung
èbêg wardayanira //
bêkuh lajêng mêdal morod unduripun
marang pasanggrahanira
wau Sang Yudhisthira Ji

ngawe Radyan Gathutkaca
praptèng ngarsa kang uwa ngandika ris
sira kulup ingsun tuduh
ngupayaa sasrahan
kêbo danu satus ingkang pancal panggung
lan mampira pêsanggrahan
bapakmu ingsun bubuhi

ngupaya rata kancana
kang pangirit turôngga yêksa kaki
lamun takon pêrnahipun
gone rata kancana
tuturana nèng kêncênge kalbunipun
lamun mopo tan lumampah
ingsun dhewe kang lumaris

ngupaya rata kancana
sun ulati satêlênging jêladri
utawa ing gêni murub
wusnya ngandikèng putra
mring Nangkula hèh yayi sira sun utus
dhawuhana kakangira
Si Janaka sun bubuhi

ngupaya sêrati dewa
lawan patah dewa ingkang apêkik
lawan kêmbang dewadaru
gamelan munyèng tawang
lan pêngarih widadari ingkang ayu
sadina iki mangkata
yèn mopo sun upatani

Nangkula lan Gathutkaca
Radyan Sômba sarêng tur sêmbah mijil
wau ta ingkang winuwus
Rahadyan Wêrkudara
sapraptanya pasanggrahan lagya lungguh
lan garwa miyat kang putra
ingawe marang ngarsa glis

sira nusul ana apa
mring paseban kang putra awotsari
ingutus jêng uwa prabu
dhawuhkên kang timbalan
mring paduka kinèn angupaya gupuh
nênggih kang rata kancana
pangirit kuda rasêksi

pêrnahe rata kancana
mangke wontên kakêncênganing galih
kawula inggih ingutus
ngupaya kang maesa
danu satus ingkang sami pancal panggung
jêng paman ing Madukara
wau ingkang dèn dhawuhi

ngupaya sêrati dewa
lawan patah dewa ingkang apêkik
lawan kajêng dewadaru
gôngsa kang munyèng tawang
Wêrkudara duk miyarsa sru ambêkuh
balia sira matura
marang wakamu dèn aglis

ingsun tan bisa ngupaya
ingkang rata kancana dhasar suthik
mulane morot wak ingsun
iya môngsa wurunga
sun dinuta angur kinongkona ngamuk
marang Kurawa Ngastina
ing samôngsa sun saguhi

kang putra matur manêmbah
yèn paduka mopo datan lumaris
yêkti lamun uwa prabu
nyarirani ngupaya
kang rata mas salêbêting gêni murub
utawi jroning dahana
miwah têlênging jêladri

jêng paman ing Madukara
lamun mopo wau dèn upatani
Wêrkudara sru gumuyu
jêlèh bosên wak ingwang
pan wus adat yèn pinopo karêpipun
nuli mrih pati kewala
lamun ora nyupatani

sirèku kinèn ngupaya
kêbo danu kang pancal gone ngêndi
takona marang wakamu
iya kadangku tuwa
kêthèk putih atêtapa karyanipun
nèng Gunung Kêndhalisada
Anoman namane kaki

sak tuduhe lakonana
ingsun iya ngulati guru mami
mênawa bisa katêmu
gone têlêng samudra
payo mangkat ingsun ngisor // sira dhuwur
Radyan Arya Wêrkudara
lagya gêrgêt tyas lumaris

bayuning ôngga wus mêdal
sindhung riwut adrês kang angin-angin
Arya Sena gya sumêbut
mêsat saingga kilat
salumpatan rong onjotan tibanipun
lampahnya Sang Arya Sena
lir naga krura ngajrihi

ambêbênêr murang marga
bayunira sangsaya drês mawêrdi
prahara gora gumuntur
wrêksa sol kapêrapal
papal punggêl dening lesus lir pinusus
bajrapati mawalikan
sindhung riwut rèh gumêrit

wuri Radyan Gathutkaca
sigra mangkat dêdêl ngayuh wiyati
dhèdhèt erawati pagyut
gêtêr-patêr walikan
lir kruraning kagendra kêras bêripun
wuwusên Arya Nangkula
ing Madukara wus prapti

lan kang putra Radyan Sômba
tinimbalan laju mring tamansari
praptèng ngarsa kalihipun
samya angraup pada
Radyan Sômba rinangkul lungayanipun
wus samya kinèn alênggah
anèng ngarsanira kalih

Radyan Nangkula tur sêmbah
dhuh kakang mas lampah ulun tinuding
ing rakanta sang aprabu
kinèn paring uninga
damêl tuwan ing mangke kinarya mundur
lampahe putra paduka
dinuta andhandhanggêndhis

